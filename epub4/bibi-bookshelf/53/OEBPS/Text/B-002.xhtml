<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h2>İkinci Bölüm</h2>

  <h3 id="sigil_toc_id_7">I</h3>

  <p class="p1">Kupanın içinde dipteki yerini alıp da beş atın birden çektiği araba birdenbire sarsılınca bir sarhoşluk dalgasının her yanını kapladığın hissetti. Saray maketi çizen bir mimar gibi hayatının planını yaptı. Bir sürü incelik ve görkemle doldurdu bu hayatı; her şey bol olacaktı; bunları düşünmeye öylesine dalmıştı ki çevresindeki dünya silinip gitmişti.</p>

  <p>Nerede olduklarını Sourdun yamacının eteğine geldiklerinde fark etti. Topu topu beş kilometre yol almışlardı! Canı sıkıldı. Yolu seyretmek için pencere camını indirdi. Sürücüye önlerinde daha kaç saatlik yol kaldığını sordu kerelerce. Bununla birlikte sakinleşti; gözleri açık, öylece durdu köşesinde.</p>

  <p>Sürücünün oturduğu yere asılmış fener, arabanın okları arasındaki atların sağrılarını aydınlatıyordu. Önde, öbür atların beyaz dalgalar gibi inip çıkan yelelerinden başka bir şey gördüğü yoktu. Hayvanların solukları koşumların çevresinde bir sis meydana getiriyor, demir zincir takımları şangırdıyor, aynalar çerçeveleri içinde zangırdıyordu ve ağır araba kaldırımların üstünden hep aynı makam üzere geçip gidiyordu. Şurada burada bir ambar duvarı ya da kırlar ortasında ıssız bir han seçiliyordu. Kimi zaman, bir köyün içinden geçerken, bir fırının ağzından yangın yalazları yükseliyor ve atların dev gölgeleri karşıki evin duvarında koşuyordu. Menzillerde, hayvanlar arabadan çözüldüğünde, kısa bir süre büyük bir sessizlik oluyordu. Biri yukarıda, sundurmanın altında dolaşırken, bir kapı eşiğinde kadının biri ayakta duruyor ve mumu sönmesin diye elini siper ediyordu. Sonra sürücü basamağa sıçrıyor, araba yine yola koyuluyordu.</p>

  <p>Mormans’ta saatin biri çeyrek geçeyi vurduğunu işittiler.</p>

  <p>Ama, yavaş yavaş, umutları ve anıları, Nogent, Choiseul Sokağı, Madam Arnoux, annesi, hepsi birbirine karışmaya başladı. Boğuk bir tahta sesiyle uyandı, Charenton Köprüsü’nü geçiyorlardı, Paris’e gelmişlerdi. İki yol arkadaşının biri kasketini, biri kaşkolunu çıkardı. Şapkalarını giydiler ve konuşmaya başladılar. Kırmızı suratlı, kadife redingot giymiş, şişman bir adam olan birincisi ticaretle uğraşıyordu; İkincisi ise bir hekime görünmek için başkente geliyordu. Frédéric, gece boyunca rahatsız etmiş olmaktan korktuğu bu adama içinden kopup gelen özür sözleri söyledi; mutluluk öylesine yumuşatmıştı yüreğini.</p>

  <p>Gar yolunu su basmış olacak ki yola dümdüz devam ettiler ve kırlar yine başladı. Uzun fabrika bacaları tütüyordu uzakta. Sonra Ivry’e saptılar. Bir sokağa çıktılar. Frédéric birdenbire Panthéon’un kubbesini gördü.</p>

  <div>
    <br/>
  </div>

  <p>Altüst olmuş ova belirsiz yıkıntıları andırıyordu. Surlar kuşağı yatay bir tümsek meydana getiriyordu; yolun iki yanında uzanan toprak kaldırımlara dikilmiş dalsız fidancıklar çivili çıtalarla korunmuştu. Kimyasal madde üreten kurumlar ve odun satış depoları art arda birbirini izliyordu. Çiftliklerdekileri hatırlatan büyük kapılarının aralanmış kanatları arasından, ortasına çirkef birikmiş, pislik dolu iğrenç avlular görünüyordu. Kırmızı-kahverengi ve uzun cepheli meyhanelerin birinci kat pencereleri arasında çiçekten taçlar içinde çapraz iki bilardo ıstakası resmi oluyordu. Şurada burada alçılı duvarlarının yapımı yarıda kalmış ve terk edilmiş kulübelere rastlanıyordu; sonra yol boyunca artık hiçbir kesintiye uğramadan uzayıp giden iki ev dizisi. Bunların ön yüzlerinin çıplaklığında, orada bir tütüncü dükkânının varlığını gösteren, tenekeden yapılmış kocaman bir sigara seçildiği oluyordu. Ebe tabelalarında kundağı dantelli bir yumurcağı kucağında sallayan takkeli bir nine görüyordunuz. Duvar köşelerini dörtte üçü yırtılmış afişler kaplıyor ve bunlar rüzgârda paçavralar gibi didik didik sallanıyordu. İş tulumlarını sırtlarına geçirmiş işçiler, bira arabaları, çamaşır temizleme kuramlarının arabaları, et yüklü arabalar geçiyordu; inceden bir yağmur başlamıştı, hava soğuktu, gökyüzü solgun; ama Frédéric’e göre güneş kadar değerli bir çift göz sisin ardında parlamaktaydı.</p>

  <div>
    <br/>
  </div>

  <p>Şehrin kapısında uzun süre beklediler; yumurta satıcıları, arabacılar ve bir koyun sürüsü yolu tıkamıştı. Nöbetçi er, kaputunun yakalarını kaldırmış, ısınmak için nöbet kulübesinin önünde bir gidip bir geliyordu. Oktrava memuru arabaya tırmandı ve bir boru sesi duyuldu. Dörtnala geçtiler bulvarı, oklar sallanıyor, koşum kayışları rüzgârda dalgalanıyordu. Uzun kırbacın ucu nemli havada şaklayıp duruyordu. Sürücü çınlayan sesiyle “Varda! Varda!” diye bağırıyor, sokak süpürücüleri kenara çekiliyorlar, yayalar arkaya sıçrıyor, camlara çamur sıçrıyor, karşıdan çöp arabaları, tek atlı iki tekerli arabalar, omnibüsler geliyordu. Sonunda Bitkiler Bahçesi’nin parmaklığı göründü.</p>

  <div>
    <br/>
  </div>

  <p>Seine’in sarımsı bir renk almış sulan köprülerin hemen hemen döşeme tabanlarına kadar yükselmişti. Bir serinlik yükseliyordu sulardan. Frédéric bu serinliği var gücüyle içine çekerek aşk ürünlerini, entelektüel buharları taşıyormuş gibi gelen bu eşsiz Paris havasını ciğerlerine doldurdu. İlk faytonu görünce iyice duygulandı. Otla donanmış şarapçı dükkânlarının kapı eşiklerine, kutularıyla kundura boyacılarına, kahve kavurma dolaplarını çalkalayan bakkal çıraklarına kadar her şeyi seviyordu. Kadınlar şemsiyelerinin altında kısa ve hızlı adımlarla yürüyorlardı. Yüzlerini iyice görmek için pencereden sarkıyordu, kimbilir belki de Madam Arnoux sokağa çıkmıştır diye.</p>

  <p>Dükkânlar çoğalıyor, kalabalık büyüyor, gürültü artıyordu. Saint-Bernard rıhtımından sonra, Tournelle rıhtımını, Monte-bello rıhtımını geçip Napoléon rıhtımına girdiler; Frédéric onun evinin pencerelerini görmeye çalıştı, ama oldukça uzakta kalıyordu. Sonra, Pont-Neuf üstünden bir kez daha Seine’i geçtiler. Louvre’un oraya kadar indiler; Saint-Honoré, Croix-des-Petits-Champs ve Bouloi sokaklarından geçip Coq-Héron Sokağı’na vardılar, otelin avlusuna girdiler.</p>

  <p>Duyduğu tadı uzatmak için Frédéric mümkün olduğu kadar yavaş giyindi; hatta Montmartre Bulvarı’na yürüye yürüye gitti; az sonra sevgili adı mermer tabelanın üstünde okuyacağı düşüncesiyle gülümsüyordu. Gözlerini kaldırdı, ne vitrinler kalmış, ne tablolar. Hiçbir şey.</p>

  <p>Choiseul Sokağı’na koştu. Mösyö ve Madam Arnoux orada oturmuyorlardı. Kapıcı kulübesinde bir komşu kadın duruyordu. Frédéric kapıcıyı bekledi, nihayet adam göründü, ama bu eski kapıcı değildi. Adreslerini de bilmiyordu.</p>

  <p>Frédéric bir kahveye girdi, yemeğini yerken bir yandan da Ticaret Almanağı’nı karıştırdı. Almanakta üç yüz tane Arnoux olduğu halde bir tane bile Jacques Arnoux yoktu! Nerede oturuyorlardı acaba? Pellerin olsa bilirdi herhalde.</p>

  <p>Onun Poissonnière dış mahallesinin ucunda bulunan atölyesine gitti. Ne çıngırak ne de tokmak vardı kapıda. Yumruklayarak bağırdı. Ne bir ses, ne bir şey.</p>

  <p>Derken Hussonnet geldi aklına. Ama nerede bulabilirdi Hussonnet gibi bir adamı? Bir keresinde, onunla metresinin evine, Fleurus Sokağı’na kadar beraber gitmişti. Fleurus Sokağı’na gelince kızın adını bilmediğini fark etti.</p>

  <p>Polis Müdürlüğü’ne başvurdu. Merdivenden merdivene koştu, odadan odaya daldı durdu. Danışma Bürosu kapanmıştı. Ertesi gün bir daha uğramasını söylediler.</p>

  <p>Sonra belki Arnoux’yu tanırlar diye her gördüğü tablo satıcısının dükkânına girdi çıktı Mösyö Arnoux artık ticaretle uğraşmıyormuş.</p>

  <p>Nihayet, umudunu yitirmiş, yorgunluktan bitmiş, hasta bir halde oteline döndü, yatağa attı kendini. Yorganı üstüne çekmişti ki aklına gelen bir düşünceyle sevinçten sıçradı:</p>

  <p>- Regimbart! Ne aptalım, daha önce akıl edemedim!</p>

  <p>Ertesi gün, saat yedi der demez Notre-Dames-des-Victoires Sokağı’ndaki bir meyhanenin önündeydi; Regimbart burada beyaz şarap içmeyi adet edinmişti. Dükkân daha açılmamıştı. Çevreyi bir dolaşayım dedi ve yarım saat kadar sonra yine geldi. Regimbart az önce çıkmış. Frédéric dışarı fırladı. Hatta bir ara uzaktan onun şapkasını seçer gibi oldu; ne var ki bir cenaze arabası ve yas arabaları girdi araya; kalabalık dağılınca da Regimbart’ın görüntüsü iyice kaybolmuştu.</p>

  <p>Neyse ki Yurttaş’ın her gün saat tam on birde Gaillon Meydanındaki küçük bir aşçı dükkânında karnını doyurduğunu hatırladı. O saate kadar sabretmek gerekiyordu; vakit geçirmek için uzun süre Borsa ile Madeleine arasında, Madeleine’le Gymnase arasında taban teptikten sonra, saat tam on birde, Regimbart’ı nasıl olsa bulacağı güveniyle, Gaillon Meydanı’ndaki aşevinden içeri girdi.</p>

  <p>Aşçı, soğuk bir tavırla:</p>

  <p>- Tanımıyorum böyle birini, dedi.</p>

  <p>Frédéric üsteleyince, kalın kaşlarını kaldırarak ve karşısındakine esrarlı bir şeyler esinleten kafasını sallayarak:</p>

  <p>- Tanımıyoruz dedik ya, Mösyö! diye karşılık verdi.</p>

  <div>
    <br/>
  </div>

  <p>Yurttaşla son görüşmelerinde Alexandre Kahvesi’nden söz etmişti. Frédéric bir çörek atıştırdı; bir arabaya atladı; arabacıya Sainte-Geneviève sırtlarında Alexandre Kahvesi diye bir yer olup olmadığını sordu. Arabacı onu Francs-Bourgeois-Saint-Michel Sokağı’ndaki bu adda bir kahveye soktu; Frédéric’in: “Mösyö Regimbart, lütfen” sorusuna kahveci aşırı kibar bir gülümsemeyle ve bir yandan zeki bir bakışla tezgâhta duran karısına bakarak: “Henüz yüzünü görmüş değiliz, Mösyö,” diye karşılık verdi.</p>

  <p>Sonra birdenbire saate göz atarak:</p>

  <p>- Ama neredeyse gelir sanırım, dedi. -Célestin, gazeteleri getirsene! -Mösyö, ne içmek isterler acaba?</p>

  <p>Hiçbir şey içmek istemediği halde, Frédéric, bir tek rom attı, sonra bir kadeh kirş, onun ardından bir kadeh <i>curaçao,</i> daha sonra da soğuk sıcak çeşitli <i>grog</i>’lar yuvarladı. O günkü <i>Siècle</i> Gazetesi’ni baştan sona okudu, sonra bir kez daha okudu; <i>Charivari</i>’deki karikatürü kâğıdın cinsine varıncaya kadar inceledi; sonunda ilanları bile incelemişti. Ara sıra kaldırımda ayak sesleri duyuluyordu: Oydu bu! Sonra camda bir adamın profili beliriyor, ama hepsi de geçip gidiyordu!</p>

  <div>
    <br/>
  </div>

  <p>Frédéric can sıkıntısını dağıtmak için yerini değiştiriyordu; önce gidip dip tarafta bir yere oturdu, sonra sağa, daha sonra da sola geçti; tahta sıranın ortasında durmuş, kollarını iki yanına bırakmıştı. Ama kanepenin arkalığının kadifesine usulca sokulan bir kedi tepsinin üstündeki şerbet damlalarını yalamak için birdenbire sıçrayınca iyice bir ürktü. Dört yaşında çekilmez bir yumurcak olan evin çocuğu da bu arada tezgâhın basamaklarında bir kaynana zırıltısını eline almış oynuyordu; dişleri bozuk, ufarak, benzi uçuk bir kadın olan annesi ise anlamsız bir şekilde gülümseyip durmaktaydı. Şu Regimbart da nerede kalmıştı? Frédéric sonsuz bir sıkıntı içinde onu bekliyordu.</p>

  <div>
    <br/>
  </div>

  <p>Yağmur arabanın körüğü üstünde dolu gibi ses çıkarıyordu. Müslin perdelerin aralığından sokakta zavallı atın, bir tahta attan daha da hareketsiz durduğunu görüyordu. Büyüyen dere, tekerlerin iki izi arasından akıyor, örtüsünü başına çekmiş olan arabacı uyukluyordu; ama burjuva müşterisinin sıvışıp gitmemesi için sırılsıklam bir halde arada bir kahvenin kapısını aralamaktan da geri kalmıyordu. Bakışlarla nesneleri aşındıracak bir güç olsaydı, Frédéric’in gözlerini dikip durduğu duvar saati işlemez hale gelirdi. Yine de tıkır tıkır işliyordu bu saat. Bir aşağı bir yukarı gidip gelen Mösyö Alexandre ise: “Gelecek! Gelecek! Merak etmeyin!” diyor, onu oyalamak için söylevlere girişiyor, politikadan söz açıyordu. İltifatı, ona bir el domino oynamayı teklif edecek kadar ileri de götürdü.</p>

  <p>Öğleden beri beklemekte olan Frédéric, nihayet, saat dört buçukta fırlayarak yerinden kalktı, daha fazla bekleyemeyeceğini söyledi.</p>

  <p>Kahveci:</p>

  <p>- Ben de anlamadım, dedi saf bir tavırla. Mösyö Ledoux ilk defadır gelmiyor.</p>

  <p>- Nasıl, Mösyö Ledoux mu dediniz?</p>

  <p>- Evet, Mösyö!</p>

  <p>Frédéric’in tepesi atmıştı.</p>

  <p>- Ama Regimbart demiştim ben! diye bağırdı.</p>

  <p>- Ah! Özür dilerim, ama yanılıyorsunuz! Madam Alexandre, Mösyö, “Mösyö Ledoux,” demedi mi?</p>

  <p>Sonra garsonu çağırdı:</p>

  <p>- Siz de benim duyduğumu duydunuz değil mi?</p>

  <p>Patronundan hıncını çıkarmak için olacak, garson gülümsemekle yetindi.</p>

  <div>
    <br/>
  </div>

  <p>Frédéric arabaya atlayarak bulvarlara daldı, kaybettiği zamana acıyor, Yurttaş’a köpürüyor, onun bir Tanrı gibi varolması için dua ediyor, en uzak meyhane köşesinde de olsa onu bulup çıkaracağına güveniyordu. Bindiği araba da canını sıkmaya başlamıştı; savdı onu; kafası karmakarışık düşüncelerle doluydu; o sersem herifin ağzından duyduğu bütün kahve adları, bir maytaptan saçılan binlerce ışın gibi, hepsi bir anda, belleğine hücum ediyordu: Gascar Kahvesi, Grimbert Kahvesi, Halbout Kahvesi, Bordelais, Havanais, Havrais, Boeuf â la Mode kahvesi, Alman Biraevi, Mère Morel... Bunların hepsine bir bir girip çıktı. Ne var ki Regimbart bunların birinden az önce çıkmış bulunuyor, bir İkincisinde belki biraz sonra geleceği sanılıyor; bir üçüncüsüne altı aydır hiç uğramamış bulunuyordu; bir dördüncüsünde ise dün, cumartesi için bir koyun budu ısmarlamış olduğu söyleniyordu. Sonunda, kahveci Vautier’nin dükkânına girerken kapıda garsonla çarpıştı.</p>

  <p>- Mösyö Regimbart’ı tanıyor musunuz?</p>

  <p>- Tanımaz olur muyum, Mösyö? Kendisine hizmet etmek şerefine erişmiş olanlardan biriyim. Yukarıda şimdi; yemeğini bitirmek üzere.</p>

  <p>Bu arada, müessese sahibi de, koltuğunda peçete, yanına yaklaştı:</p>

  <p>- Mösyö Regimbart’ı mı soruyorsunuz, Mösyö? Az önce buradaydı.</p>

  <p>Frédéric bir küfür savurdu; ama kahveci, Regimbart’ı mutlaka Bouttevilain’in dükkânında bulacağını söyledi.</p>

  <p>- Sizi şerefimle temin ederim Mösyö? Bugün her zamankinden biraz önce çıktı. Bir iş için bazı baylarla buluşması gerekiyormuş da. Ama, yine söyleyeyim, kendisini Bouttevilain’in dükkânında bulacaksınız: Saint-Martin Sokağı, 92, soldan ikinci merdiven, avlunun ucundaki yer katı, sağdaki kapı!</p>

  <div>
    <br/>
  </div>

  <p>Sonunda, bilardo salonunun gerisindeki büfenin dibinde, sigara dumanları içinde, bir başına oturur halde yakaladı onu; bir bira bardağı duruyordu önünde, başı eğikti, düşünceli bir hali vardı.</p>

  <p>- Biliyor musunuz, ne zamandan beri sizi arıyorum!</p>

  <p>Regimbart hiçbir coşku gösterisinde bulunmadan ona sadece iki parmağını uzattı ve kendisini daha dün görmüş gibi, anlamsız birtakım cümlelerle yeni Meclis döneminin açılışından söz etmeye başladı.</p>

  <p>Frédéric gösterebildiği kadar tabii bir tavırla sözünü kesti onun:</p>

  <p>- Arnoux nasıl iyi mi?</p>

  <p>Cevabın gelmesi gecikti; Regimbart içkisiyle gargara yapıyordu.</p>

  <p>- Eh! Fena sayılmaz.</p>

  <p>- Peki şimdi nerede oturuyor?</p>

  <p>- Nerede mi? Paradis-Poissonnière Sokağı’nda, diye karşılık verdi Yurttaş; şaşırmıştı.</p>

  <p>- Kaç numara?</p>

  <p>- Otuz yedi. Siz de amma tuhafsınız yahu!</p>

  <p>Frédéric kalktı.</p>

  <p>- Ne o, gidiyor musunuz?</p>

  <p>- Evet, bir yere uğrayacaktım. Bir işim vardı, unutmuşum!</p>

  <p>Hoşçakalın!</p>

  <p>Frédéric, meyhaneden Arnoux’nun evine ılık bir rüzgârın önüne katılmış gibi, rüyalarda rastlanan o olağanüstü kolaylıkla gitti.</p>

  <p>Çok geçmeden kendini bir ikinci katta, çıngırağı çalan bir kapının önünde buldu; bir hizmetçi kadın göründü; ikinci bir kapı açıldı; Madam Arnoux ateşin yanında oturmuştu. Arnoux yerinden fırlayarak Frédéric’i kucakladı. Madam Arnoux’nun dizlerinde üç yaşlarında küçük bir oğlan vardı; şimdi kendi boyuna yetişmiş olan kızı, şöminenin yanında ayakta duruyordu.</p>

  <p>Arnoux, oğlunu koltuklarının altından kavrayarak:</p>

  <p>- İzin verirseniz size bu bayı tanıtayım, dedi.</p>

  <div>
    <br/>
  </div>

  <p>Ve birkaç dakika çocuğu havaya, iyice yukarıya atarak, sonra düşerken tutarak eğlendi.</p>

  <p>- Allahaşkınıza bırakın çocuğu! Bir şey olacak şimdi, diye bağırıyordu Madam Arnoux.</p>

  <p>Arnoux ise bir tehlike olmadığına yemin ederek çocuğu havaya atma işlemini sürdürüyor, doğduğu yer olan Marsilya ağzıyla peltek peltek birtakım sevgi sözleri söylüyordu: “Ah, güvercinciğim, küçümen bülbülüm benim!”</p>

  <p>Sonra Frédéric’e bunca zamandır niçin kendilerine iki satır yazmadığını, taşrada günlerini nasıl geçirdiğini, hangi nedenle buraya geldiğini sordu.</p>

  <p>- Bense, aziz dostum, fayans ticaretiyle uğraşıyorum şimdi. Ama sizden konuşalım!</p>

  <p>Frédéric uzun süre ortada görünmeyişini uzun bir davaya, annesinin hastalığına bağladı; kendisini ilginç göstermek için, dikkati özellikle bu noktaya çekti. Kısacası, bu sefer kesin olarak Paris’e yerleşiyordu; geçmişe ilişkin durumunu sarsmamak için de, mirasa konduğundan hiç söz etmedi.</p>

  <p>Perdeler de mobilya gibi kahverengi Şam yünlüsündendi; başyastığına uçları birbirine değen iki küçük yastık dayalıydı; ateşin üstünde bir güğüm ısınıyordu; komodinin yanına konmuş olan lambanın abajuru içeriyi loşlaştırmaktaydı. Madam Arnoux’nun üstünde koyu mavi merinostan bir sabahlık vardı. Bakışlarını ateşin küllerine dikmiş, bir elini küçük oğlanın omuzuna koymuş, öbür eliyle zıbınının kordonunu çözüyordu; gömlekle kalan yumurcak, M. Alexandre fils gibi, başını kaşıya kaşıya ağlıyordu.</p>

  <p>Frédéric büyük bir sevinç gösterisiyle karşılanacağını ummuştu; oysa uzaklara götüreyim dediniz mi tutkular solar. Madam Arnoux’yu o hep bildiği çevre içinde görmeyince, Frédéric’te bu kadın sanki bir şeyler yitirmiş, belirsiz bir alçalmaya uğramış, kısacası artık o eskisi olmaktan çıkmış gibi bir izlenim uyandı. Yüreğinin durgunluğu şaşırtmıştı genç adamı. Eski dostları, bu arada Pellerin’i sordu.</p>

  <p>Arnoux:</p>

  <p>- Pek sık gördüğüm yok kendisini, dedi.</p>

  <p>Madam Arnoux ekledi:</p>

  <p>- Eskisi gibi kabuller yapmıyoruz artık.</p>

  <p>Kendisini de artık hiç davet etmeyeceklerini mi açıklamaktaydı bu sözler? Ama Arnoux, nezaketli tavrını sürdürerek, kalkıp bir gün ansızın yemeğe gelmediği için, sitemde bulundu ve işini niçin değiştirdiğini açıkladı:</p>

  <p>- Şu yaşadığımız çağ gibi bir çöküntü döneminde ne gelir ki elimizden? Büyük resmin modası geçti. Ayrıca, bugün sanatı her yere sokabiliyorsun. Benim Güzel’i ne kadar sevdiğimi bilirsiniz! Önümüzdeki bir gün benim fabrikayı gezdireyim size.</p>

  <p>Yer katındaki mağazada kendi fabrikasında yapılmış bir şeyler göstermek istedi.</p>

  <p>Her yer, çanaklar, çorba kaseleri, tabaklar küvetlerle doluydu. Rönesans üslubunda mitolojik konularla işlenmiş dörtköşe büyük banyo ve tuvalet döşeme taşları duvarlara dayanmış, tavana kadar yükselen çift raflı bir etajere ise buz kaseleri, çiçek vazoları, şamdanla, küçük çiçeklikler, renkli mermerden iri Zenci ya da Pompadour çağı çoban kızı heykelleri konmuştu. Arnoux’nun bu sergisi acıkmış ve üşümüş bulunan Frédéric’in canını sıkmıştı.</p>

  <p>Soluğu İngiliz Kahvesi’nde aldı, bir güzel karnını doyurdu; yerken bir yandan da şöyle diyordu kendi kendine:</p>

  <p>“Orada acılarımla baş başa ne iyiymişim! Neredeyse tanımayacaktı beni! Ne aşağılık kadınmış!”</p>

  <p>Sonra birden bir sağlık ve güç parlamasıyla, bencilce birtakım kararlar verdi. Kalbini, dirseklerini dayadığı masa kadar sert buluyordu. Artık hiç çekinmeden sosyete hayatının içine atılabilirdi. Aklına Dambreuseler geldi; yararlanacaktı onlardan; sonra Deslauriers’yi hatırladı, “Adam sen de, boş ver!” yine de bir uşakla bir pusula göndererek, ertesi gün Palais-Royel’de birlikte yemek yemek üzere randevu verdi ona.</p>

  <p>Deslauriers’nin talihi pek yaver gitmemişti.</p>

  <div>
    <br/>
  </div>

  <p>Öğretim üyeliği sınavına <i>vasiyet hakkı</i> üstüne bir tezle katılmıştı; söz konusu hakkın mümkün olduğu kadar kısıtlanmasını savunmuştu bu teziyle; rakibi kendisini kışkırtınca, bir sürü saçma sapan söz söylemiş, sınav üyeleri ise hiç kıpırdamadan dinlemişlerdi bunları. Sonra soru olarak şansına zaman aşımı çıkmıştı. O zaman Deslauriers çok saçma birtakım kuramlar ileri sürmeye başlamıştı; eski talepler de yeniler gibi işlem görmeliydi; aradan otuz bir yıl geçtikten sonra sadece senetleri gösterdi diye mülkiyet hakkı sahibi malından niçin olsundu? Namuslu adamın güvenliğini hırsızın mirasçısına vermek demek değil miydi? Zulümden, gücün kötüye kullanılmasından başka şey olmayan bu hakkın genişletilmesiyle bütün adaletsizlikler onaylanmış oluyordu. Hatta böyle yükseltmişti sesini bir yerde:</p>

  <p>- Yürürlükten kaldıralım bunu! Böylece Frankların Gaullüler üstündeki, İngilizlerin İrlandalılar üstündeki, Yankelerin Kızılderililer üstündeki, Türklerin Araplar üstündeki, beyazların zenciler üstündeki baskıları da son bulacaktır. Polonya...</p>

  <p>Başkan Deslauriers’nin sözünü kesmişti:</p>

  <p>- Yeter Mösyö! Siyasal düşünceleriniz bizi ilgilendirmez! ilerde bir kere daha girersiniz sınava.</p>

  <p>Deslauriers bir daha sınavda boy göstermek istememişti. Ama Medeni Kanunun 111. Kitabı’nın şu uğursuz 20. Maddesi onun için korkulu bir düş olup çıkmıştı. <i>Medeni hukukun ve halkların tabii hukukunun temeli olarak zaman aşımı</i> üstüne büyük bir eser hazırlamaktaydı; Dunod, Rogerius, Balbus, Merlin, Vazeille, Savigny, Troplong ve başka önemli yazarların kitapları arasına gömülmüştü. Çalışmalarını daha rahat yapabilmek için kâtiplikten istifa etmişti. Özel dersler vererek, başkalarına tezler yazarak kazanıyordu hayatını; genç hukukçular derneğinin oturumlarında yaptığı acı ve keskin çıkışlarla tutucu üyeleri, M. Guizot Okulu’nun genç kuramcılarını sindirmiş bulunuyordu; öyle ki belli bir çevrede, biraz da kişiliğine karşı duyulan güvensizlikle karışık bir çeşit ün kazanmıştı.</p>

  <p>Randevuya, sırtında, eskiden Sénécal’in giydiğini hatırlatan, kırmızı yün astarlı bol bir paltoyla geldi.</p>

  <p>Gelip geçenin dikkatini çekmemek için öyle uzun boylu öpüşüp kucaklaşmadılar; gözleri dolu dolu, sevinç taşkınlıkları içinde, kol kola Véfour’un kahvesine kadar yürüdüler. Sonra, baş başa kaldıklarında Deslauriers bağırdı:</p>

  <p>- Çok şükür, yine güzel günler yaşayacağız şimdi!</p>

  <p>Frédéric, servetine öyle hemeninden ortak çıkılmasına hiç de memnun olmamıştı. Dostunun sevinç gösterisi ikisi adına gereğinden fazla, yalnız onun adına ise yetersizdi.</p>

  <p>Daha sonra Deslauriers sınavdaki başarısızlığını anlattı, çalışmalarından, sürdüğü hayattan konuştu; kendisinden büyük bir güvenle söz ediyor, başkalarını insafsızca yeriyordu. Her şeyden tiksiniyordu. Salak ya da namussuz olmayan mevki sahibi bir adam gösteremezdiniz ona göre. Kirli bir bardak yüzünden garsona çıkıştı. Frédéric’in yatıştırıcı sözlerle araya girmesi üzerine de:</p>

  <p>- Cebimizden yılda yedi sekiz bin frangımızı çeken, seçmen, hatta belki de aday olan bu tip heriflerden mi sözümü sakınacağım? Hayır, Hayır! dedi.</p>

  <p>Sonra neşeli bir tavırla:</p>

  <p>- Ben de unutuyorum bir kapitalistle, bir Mondor’la<a href="../Text/dipnotlar.xhtml#a15" id="k15"><sup>[15]</sup></a>&nbsp;konuştuğumu. Bir Mondor’sun sen şimdi!</p>

  <p>Sonra neşeli bir tavırla sözü miras konusuna getirerek şu fikri ileri sürdü: Yeğenlerin vb. mirasçı olmaları (dostuyla ilgili bu özel duruma sevinmekle birlikte, aslında, haksız bir şeydi) yaklaşan devrimle birlikte bir süre sonra ortadan kaldırılacaktı.</p>

  <p>- Böyle olacağını sanıyor musun? dedi Frédéric.</p>

  <p>Deslauriers:</p>

  <p>- Eminim bundan! diye karşılık verdi. Bu böyle devam edemez. Çok acı çekiliyor. Sénécal gibi kimseleri sefalet içinde gördükçe...</p>

  <p>“Hep Sénécal!” diye düşündü Frédéric.</p>

  <p>- Neyse, yeni ne haberler var senden? Madam Arnoux’ya hâlâ âşık mısın? Geçti mi yoksa, ha?</p>

  <p>Ne karşılık vereceğini bilmeyen Frédéric başını eğerek gözlerini kapadı.</p>

  <div>
    <br/>
  </div>

  <p>Deslauriers, Arnoux’dan söz ederken yayın organının şimdi Hussonnet’ye ait olduğunu, büyük değişikliklere uğradığını anlattı: Derginin adı şimdi şöyleydi: “L’Art, edebiyat enstitüsü, sermayesi yüzer franklık hisse senetlerine bölünmüş ortaklık; toplam sermaye: Kırk bin frank”. Her hisse sahibinin eserini dergiye yollama hakkı vardı; çünkü ortaklığın amacı yeni heveslilerin ürünlerini yayımlamak, yeteneği, belki de dehayı karşılaştığı acı bunalımlardan korumak vb. idi. Anlıyorsun ya?” Bununla birlikte bazı şeyler yapılabilirdi. Söz gelimi derginin havası değiştirilebilir, kadro ve tefrikalar muhafaza edilerek, abonelerin karşısına siyasal bir gazete olarak çıkılabilirdi; bu işe yatırılacak para da pek o kadar fazla olmayacaktı.</p>

  <p>- Ne düşünüyorsun bakalım bu konuda? Sen de yardım etmek ister misin?</p>

  <p>Frédéric teklifi geri çevirmedi. Ama işlerini yoluna koyacağı zamanı beklemesi gerekiyordu.</p>

  <p>- Bir şeye ihtiyacın varsa...</p>

  <p>- Hayır, dostum, teşekkür ederim, dedi Deslauriers.</p>

  <p>Sonra, dirseklerini pencerenin kadife kaplı tahtasına dayayarak puro tüttürdüler. Güneş parlıyordu, hava tatlıydı, kuş sürüleri kanat çırpa çırpa bahçeye iniyordu, yağmurla yıkanmış mermer ve bronz heykeller parıl parıldı; önlüklü dadılar sandalyelere oturmuşlar sohbet ediyorlardı ve fıskiyenin sürekli mırıltısına karışan çocuk sesleri işitiliyordu.</p>

  <p>Deslauriers’nin kederi üzmüştü Frédéric’i. Ama, damarlarında dolaşan şarabın etkisiyle, yarı uykulu, uyumuş, yüzüne vuran güneşle, ısıya ve neme doymuş bir bitki gibi hazla sersemlemiş, büyük bir huzurdan başka şey duymuyordu. Deslauriers, gözleri yarı aralık, belli belirsiz uzaklara bakıyordu. Göğsü kabarmıştı. Konuşmaya başladı:</p>

  <div>
    <br/>
  </div>

  <p>- Camille Desmoulins’in şurada bir masanın üstüne çıkarak halkı Bastille’e doğru sürüklediği günler ne günlermiş! Yaşamak dediğin o günlerde varmış; kendini gösterebiliyor, gücünü ispat edebiliyormuşsun? Basit bir avukat generallere buyruk veriyor, baldırıçıplağın biri, kralların paçasını aşağı alıyormuş, oysa bugün...</p>

  <p>Sustu, sonra birden çekildi:</p>

  <p>- Boş ver! Gelecekte çok şey var nasıl olsa!</p>

  <p>Ve parmaklarını pencerenin camında tıkırdatarak Barthélemy’nin şu mısralarını söylemeye başladı:</p>

  <div>
    <br/>
  </div>

  <p class="p3"><i>O müthiş Meclis yine gelecek,</i></p>

  <p class="p3"><i>Kırk yıl sonra size esinler veren,</i></p>

  <p class="p3"><i>Sağlam adımlarla korkusuzca ilerleyen o heykel.</i></p>

  <div>
    <br/>
  </div>

  <p>- Gerisini bilmiyorum! Vakit geç oldu yahu! Gitsek mi?</p>

  <p>Ve yolda açıklamalarına devam etti.</p>

  <p>Frédéric, onu hiç dinlemiyor, dükkânların vitrinlerinde yeni barınağına uygun gelebilecek kumaşlara, eşyaya bakıyordu; belki de aklına Madam Arnoux’nun gelmesiyle, elden düşme şeyler satan bir dükkânın sergisindeki üç fayans tabağın önünde durdu. Sarı arabeskle süslenmişti bunlar, madeni bir ışıltıları vardı; tanesi yüz ekü. Frédéric üçünü de ayırttı.</p>

  <p>- Ben olsam gümüş takımlar almayı tercih ederdim, dedi, Deslauriers, kazanma hırsı içindeki varlıksız adam edasıyla.</p>

  <p>Yalnız kalınca, Frédéric, ünlü terzi Pomadère’e gitti, üç pantolon, iki ceket, bir kürk palto ve beş yelek ısmarladı; sonra kunduracıya, gömlekçiye, şapkacıya uğradı, hepsine en acele tarafından siparişler verdi.</p>

  <p>Üç gün sonra, Le Havre’dan döndüğü akşam, gardrobunu tamam olarak buldu. Yeni elbiselerini giymenin sabırsızlığı içinde hemen o saat Dambreuselere bir ziyaret yapmaya karar verdi; ne var ki vakit çok erkendi, saat sekize geliyordu daha.</p>

  <p>“Öbürlerine mi gitsem acaba?” diye düşündü.</p>

  <p>Arnoux yalnızdı, aynanın önünde tıraş oluyordu. Frédéric’e iyi vakit geçirebileceği bir yere gitmeyi teklif etti ve Mösyö Dambreuse’ün adını ederek:</p>

  <p>- Fakat bu çok güzel! dedi. Dostlarla da karşılaşabilirsiniz orada! Geliyorsunuz değil mi? Epey şenlik olacak!</p>

  <div>
    <br/>
  </div>

  <p>Frédéric özür diliyordu ki Madam Arnoux sesinden tanıdı onu, bölmenin arkasında günaydın dedi, kızı hasta, kendisi de biraz keyifsizmiş; fincana değen bir kaşık sesi ve hasta odalarında dikkatle hareket ettirilen şeylerin o hafif titremeleri işitiliyordu. Sonra, Arnoux karısına Allah’a ısmarladık demek için bir ara gözden kayboldu. Bir sürü neden sıraladı dışarı çıkmak için.</p>

  <p>- Ne kadar önemli olduğunu biliyorsun. Gitmem gerek; çok önemli benim için; bekliyorlar beni.</p>

  <p>- Git dostum, git. Eğlen!</p>

  <p>Arnoux bir araba çağırdı.</p>

  <p>- Palais-Royal, Galerie Montpensier, No:7.</p>

  <p>Ve kendisini minderlerin üstüne bırakarak:</p>

  <p>- Ah, dostum, öyle yorgunum ki! dedi. Bittim! Ama size bahsedebilirim bundan.</p>

  <p>Kulağına eğilerek esrarlı bir tavırla ekledi:</p>

  <p>- Çin çömleklerinin bakır kırmızısını bulmaya çalışıyorum.</p>

  <p>Ve çömlekçilikteki saydam sırın, hafif ateşin ne olduğunu anlattı. Chevet’nin dükkânına geldiklerinde, oradan büyük bir sepet verdiler Arnoux’ya; o da arabanın üstüne koydurdu bunu. Sonra “zavallı karısı” için üzüm, ananas ve başka eğlencelikler seçti; bunların ertesi sabah erkenden gönderilmesini söyledi.</p>

  <p>Daha sonra kiralık kostümler veren bir dükkâna uğradılar; o akşam bir balo veriliyordu. Arnoux mavi kadife bir külot, aynı kumaştan bir ceket ve kırmızı bir peruka seçti kendine; Frédéric de kukuletalı bir cübbe. Laval Sokağı’nda ikinci katı renkli fenerlerle aydınlatılmış bir evin önünde indiler.</p>

  <p>Daha merdiven başından keman sesleri duyuluyordu.</p>

  <p>- Ne cehenneme götürüyorsunuz beni? dedi, Frédéric.</p>

  <p>- Şirin bir kızın evine. Korkma!</p>

  <div>
    <br/>
  </div>

  <p>Üniformalı bir uşak kapıyı açtı, hole girdiler; burada sandalyelerin üstüne paltolar, mantolar ve şallar yığılmıştı. O sırada XV Louis Dragon kılığına bürünmüş bir kadın geçiyordu holden. Evin hanımıydı bu: Matmazel Rose-Annette Bron.</p>

  <p>- Ne haber? dedi Arnoux.</p>

  <p>Kadın:</p>

  <p>- Tamam! diye karşılık verdi.</p>

  <p>- Sağol, yavrum.</p>

  <p>Kadını öpmeye yeltendi.</p>

  <p>- Dikkatli ol sersem! Makyajımı bozacaksın şimdi!</p>

  <p>Arnoux, Frédéric’i tanıttı:</p>

  <p>- Hadi girsenize içeri, hoş geldiniz Mösyö!</p>

  <p>Arkasından kapı perdesini çekerek ayırdı ve tumturaklı bir edayla bağırdı:</p>

  <p>- Bulaşıkçı yamağı sayın Arnoux ve dostlarından bir prens!</p>

  <p>Frédéric’in ışıktan gözleri kamaştı önce; sarı ipek kaplanmış, orasına burasına pastel portreler ve XVI. Louis stili meşalelikler asılmış bulunan yüksek duvarlar arasında, yeşillikler içine gizlenmiş bir orkestranın ezgilerine uyarak sallanıp duran ipekten, kadifeden, çıplak omuzlardan, bir renk kitlesinden başka bir şey göremiyordu. Donuk fanusları kartopu izlenimi uyandıran yüksek lambalar, köşelerde konsolları üstüne konmuş çiçek sepetlerini aydınlatıyordu ve karşıdaki ufak bir ikinci odadan sonra bir üçüncü odada başucunda bir boy aynası bulunan burma ayaklı bir yatak seçiliyordu.</p>

  <div>
    <br/>
  </div>

  <p>Arnoux’nun başında sepetiyle ilerlediği görülünce dans durdu, bir alkıştır koptu, bir neşe gürültüsüne boğuldu ortalık. Sepetin içindeki yiyecekler büyük bir kabarıklık meydana getiriyordu.</p>

  <p>- Avizeye dikkat!</p>

  <p>Frédéric gözlerini kaldırdı: <i>Art Industriel</i> mağazasını süsleyen eski Saksoyna işi avizeydi bu; eski günlerin anısı canlandı belleğinde ve tam bu sırada, genellikle kura neferlerinde bulunduğu varsayılan o bönce eda ile, bir piyade eri gelip dikildi karşısına; şaşırdığını anlatmak için kollarını iki yana açmıştı; yüzünün anlamını değiştiren sipsivri uçlu müthiş bıyıklarına rağmen, Frédéric, eski dostu Hussonnet’yi tanıdı. Alsace ve zenci Fransızca’sı karışımı anlaşılmaz bir dille Frédéric’i kutlayıp duruyor ve konuşurken “Albayım,” diye bitap ediyordu ona. Bütün bu insanların önünde şaşırmış bulunan Frédéric ise bir türlü ne cevap vereceğini bilemiyordu. Nota sehpasına vurulan bir keman yayı üzerine demin dans eden bayanlar ve baylar tekrar eski havalarına girdiler.</p>

  <p>Altmış kişi vardı; kadınların çoğu köylü kız ya da markiz kılığına girmişti; hemen hepsi olgun yaşta bulunan erkeklerse, arabacı, gemi hamalı ya da tayfa kılıgındaydılar.</p>

  <p>Frédéric duvarın önünde durmuş karşısında oynanan kadrili seyrediyordu.</p>

  <div>
    <br/>
  </div>

  <p>Eski Venedik dojları gibi etekleri yeri süpüren erguvan ipekten bir cüppe giymiş ve delikanlılık iddialarıyla hareket eden yaşlı bir adam, yeşil ceket, örgülü külot ve altın mahmuzlu yumuşak çizmeler giymiş olan Madam Rosanette’le dans ediyordu. Karşıdaki çiftin erkeği yatağanlar kuşanmış bir Arnavut’tu; kısa bir gömlek giymiş, kırmızı korse takmış olan kadınsa süt gibi beyaz, bıldırcın gibi topacık, mavi gözlü bir tsviçreli’ydi. Opera balesinde çalışan iri kıyım bir sarışın, oyluklarını döven uzun saçlarını daha da belirtmek için vahşi kadın kılığına girmişti; kahverengi mayosunun üstünde sadece deri bir peştamal, kollarında cam bilezikler, başında tavus tüyünden sorguçlu bir taç vardı. Onun karşısında, sırtına gülünçlük yaratacak kadar bol bir elbise geçirmiş bir Pritchart, dirseğiyle enfiye kutusunun üstünde tempo tutuyordu. Mavi ve ayışığı gibi gümüşsü elbiseler içinde küçük bir çoban Watteau elindeki çatallı değneğiyle bedeninin sol tarafı leopar derisiyle örtülü, ayağında bağlı ve topuklu ayakkabılar bulunan bir Bacchante’ın asasına vuruyordu. Daha ötede kırmızı kadife yelekli bir Polonez kızı ince tülden kısa eteğini, beyaz kürk konçlu pembe potinlerinden taşan parlak gri beyaz çoraplarının üstünde sallanıp duruyordu. Bir yandan koro çocuğu kılığına bürünmüş, bir eliyle eteğini kaldırıp öteki eliyle takkesini tutarak zıplayan kırklık bir adama gülümsemekteydi. Ama balonun kraliçesi, yıldızı dansevlerinin ünlü dansözü Matmazel Loulou’ydu. Şu sıralarda hali vakti yerinde olduğundan, siyah kadifeden düz ceketinin üstüne büyük bir dantel yakalık takmıştı ve gelincik kırmızısı ipekten, kıçına iyice yapışmış, beline kaşmir bir kuşak sarılmış geniş pantolonuna, dikiş yerleri boyunca küçük, beyaz, tabii kamelyalar işlenmişti. Kalkık burunlu ve biraz şiş olan uçuk yüzü perişan perukasından daha küstah görünüyordu; perukanın üstünde, gri fötrden sağ kulağına doğru yana yatırılmış bir erkek şapkası vardı ve sıçradıkça, elmas kopçalı iskarpinleri demir zırhlar giymiş bir Ortaçağ baronu kılığındaki komşusunun burnuna değiyordu neredeyse. Elinde altın bir kılıç, sırtında kuğu kanatlarıyla bir de melek vardı, gidip gelirken XIV. Louis çağı şövalyesi kılığındaki kavalyesini kaybediyor, figürleri hiç beceremiyor, dansı bozuyordu.</p>

  <p>Frédéric, bu insanlara bakarken şurasında bir terk edilmişlik, bir huzursuzluk duyuyordu. Yine Madam Arnoux’yu düşünüyor, ona karşı düzenlenmiş düşmanca bir şeylere katılmış gibi hissediyordu kendini.</p>

  <p>Kadril bittiğinde, Madam Rosanette onun yanına geldi. Biraz soluyordu ve ayna gibi pırıl pırıl olan dik yakası çenesinin altında bir kalkıp bir iniyordu.</p>

  <p>- Siz, Mösyö, dedi, siz dans etmiyor musunuz?</p>

  <p>Frédéric özür diledi: Dans bilmiyordu.</p>

  <div>
    <br/>
  </div>

  <p>- Sahi mi? Benimle de dans etmeyeceksiniz yani? Emin misiniz bundan?</p>

  <p>Ve bedeninin ağırlığını bir kalçası üstüne verip öteki dizini azıcık içeri çekerek ve sol eliyle kılıcının sedef kabzasını okşayarak, yan yalvaran yarı alaycı bir tavırla kısa bir süre süzdü onu. Sonra, “İyi akşamlar!” dedi, olduğu yerde bir dönüş yaptı ve gözden kayboldu.</p>

  <p>Frédéric, kendi kendine kızarak, ne yapacağını bilmeden, salonları dolaşmaya başladı.</p>

  <p>Oturma odasına girdi; kır çiçeklerinden demetlerle süslü uçuk mavi ipekle kaplanmıştı burası; tavanda ise, yaldızlı bir tahta çerçeve içinde, mavi bir gökyüzünden çıkı çıkıveren aşk perileri tüy biçimindeki bulutların üstünde oynaşıyorlardı. Rosanette gibisinden kimselerin bayağı bulacağı bu incelikler Frédéric’e pek gözalıcı gelmişti; hepsine hayran oldu; aynanın çerçevesini süsleyen yapma boru çiçeklerine, şöminenin üstündeki perdelere, Türk usulü divana, duvarın payanda girintisine gerilmiş üstü ak muslin işlemeli pembe ipek kaplama çadır gibi şeye, her şeye. Yatak odası gömme kara bakır eşyayla donatılmıştı; burada kuğu derisi örtülü bir kerevetin üstünde saçaklı ve devekuşu tüylü büyük bir yatak vardı. Karanlığın içinde, tavana üç zincirle asılı bir bohemya çanağından süzülen aydınlıkta iğne yastıklarına sokulmuş taşlı iğneler, tepsilerin içine atılmış yüzükler, altın çerçeveli madalyonlar ve gümüş çekmeceler seçiliyordu. Hafifçe aralanmış bir kapıdan bütün terası boydan boya kaplayan ve öbür ucunda bir kuşhane bulanan bir yer görülmekteydi.</p>

  <p>Tam da Frédéric’in hoşlanacağı bir yerdi burası. Ani bir gençlik kabarmasıyla bundan zevk alacağına kendi kendine söz verdi; yüreklendi. Sonra, şimdi daha bir kalabalıklaşmış olan (ve her şeyin parıltılı bir çeşit toz içinde kaynaştığı) salonun giriş bölümüne döndü, daha iyi görmek için gözlerini kırpıştırarak ve çevrede büyük ve kadınların yaygın bir öpüş gibi dalgalanan gevşetici kokularını içine çekerek ayakta, kadrilleri seyretmeye başladı.</p>

  <p>Ama biraz ötede, kapının öbür tarafında Pellerin durmuyor muydu? Giyinip kuşanmış, sol elini göğsüne sokmuş, sağ elinde şapka ve yırtık, beyaz eldivenler tutan Pellerin.</p>

  <div>
    <br/>
  </div>

  <p>- Ooo! Ne zamandır görmüyorduk sizi! Nerelere kayboldunuz kuzum? Bir İtalya yolculuğu mu yoksa? Sıkıcı bir yermiş İtalya, ha? Yoksa dedikleri kadar berbat değil mi? Ama boş ver. Resim çalışmalarınızı şu önümüzdeki günlerde bana getirsenize!</p>

  <p>Ve sanatçı, Frédéric’in vereceği karşılığı beklemeden kendinden konuşmaya başladı.</p>

  <p>Sanatta altın nokta kuralının saçma bir şey olduğunu kesinlikle kavradığı için bu arada büyük ilerlemeler yapmıştı çalışmalarında. Bir yapıtta öz ve değişiklik olanakları dururken Güzellik ve Birlik öğelerine takılıp kalmamak gerekirdi.</p>

  <p>- Çünkü doğada her şey var. Yani her şey meşru, her şey resim haline gelebilir. İş ki can alıcı noktayı yakalayabilesin. Ben bunun sırrını çözdüm.</p>

  <p>Ve Frédéric’i dirseğiyle dürterek tekrarladı durdu bu sözleri:</p>

  <p>- Ne diyorum, çözdüm bu sırrı ben. Söz gelimi bir Rus sürücüsü ile dans eden şu saçlarını sfenks biçiminde yaptırmış ufak tefek kadına bakın; bütün yayvanlığı ve bütün çiğ renkleriyle her şey ne kadar açık seçik, kuru ve belirli onda: gözlerinin altındı indigo, yanaklarında zincifre kırmısızından bir tabaka, şakaklarında zifir karası; hop, hop!</p>

  <div>
    <br/>
  </div>

  <p>Baş parmağını, bir tabloya fırça darbeleri vurur gibi havada hareket ettiriyordu bunu söylerken.</p>

  <p>Sonra, kiraz kırmızısı giysiler içinde, boynunda altın bir haç olan ve keten atkısını sırtında düğümlemiş bir balıkçı kadını göstererek ekledi:</p>

  <p>- Bir de şu şişman kadına bakın, her şey yuvarlaklıklardan ibaret onda; burun delikleri başlığının uçları gibi açılmış, ağzının kenarları kalkık, çenesi aşağı doğru sarkmış; her şey yağlı, hafiflemiş, bol, rahat ve aydınlık. Gerçek bir Rubens tablosu! Ama yine de kusursuz bütün bunlar. Öyleyse ideal tip denen şey nerede?</p>

  <p>Hararetlenmişti.</p>

  <p>- Öyleyse nasıl tanımlayacağız güzel bir kadını? Nedir güzel? Ah, evet, size göre güzel...</p>

  <p>Frédéric onun sözünü kesti, bir kadrilin içinde dans eden bütün erkekleri kutsamakta olan, yandan bakıldığında keçi suratlı görünen bir palyaço üstüne bilgi edinmek istiyordu.</p>

  <p>- Hiçoğlunun biri! Üç çocuk babası dul bir herif! Çocuklarının ayağına bir don almıyor da hayatını kulüpte sürtmekle geçiriyor. Hizmetçisiyle yaşıyor.</p>

  <p>- Peki pencere aralığında bir Pompadour Markiziyle konuşmakta olan şu yargıç gibi giyinmiş adam kim?</p>

  <p>- Markiz, Madam Vandael’dir; eski Gymnase oyuncularından; Doge’un yani Kont Palazot’nun metresi. Yirmi yıl var, beraber yaşıyorlar, bunun nedenini de bir bilen yok. Çok güzel gözler varmış bir zamanlar bu kadında! Yanındaki yurttaşa gelince, Yüzbaşı d’Herbigny diye tanınır, eski bir asker; bütün serveti şeref nişanından ve emekli aylığından ibarettir; törenli günlerde kızlara dayılık eder, düellolar düzenler, akşam yemeklerini başkalarının cebinden dışarıda yer.</p>

  <p>- Desenize namussuzun teki!</p>

  <p>- Yoo! Namuslu adamdır.</p>

  <p>- Yaa!</p>

  <p>Ressam daha birçok kimse üstüne bilgiler verdi ona. Moliere’in hekimleri gibi siyah, uzun bir serj elbise giymiş, takıp takıştırdığı ziynetler görünsün diye önünü yukarıdan aşağı açık tutmuş bir bayı görünce:</p>

  <p>- Şu gördüğünüz de ün yapamadığı için kudurup duran Doktor Des Rogis’dir, dedi. Tıbbi bir bahname yazmıştır; yüksek sosyetede önüne gelenin çizmelerini boyamaktan hoşlanır; ağzı sıkı bir adamdır. Bütün bu bayanlar bayılır ona. O ve karısı (şu griler içindeki sıska malikâne sahibesi) bütün genel ve özel toplantılarda beraberce boy gösterirler. Kıtı kıtına geçindikleri halde bir kabul günleri vardır; sanat çayları verirler; şiirler okunur bu çaylarda. Bakın bakın! Geliyor.</p>

  <div>
    <br/>
  </div>

  <p>Gerçekten, doktor yanlarına sokuldu; az sonra, üçü, salonun girişinde bir sohbet grubu meydana getirmişlerdi; bu gruba Hussonnet, sonra vahşi kadının âşığı, aşırı cılız bedenine François I. tarzında kısa bir manto geçirerek gösteri yapan genç bir şair, daha sonra da gezginci bir Türk esnafı kılığına girmiş zeki bir oğlan katıldı. Ama sarı sırmalı ceketi gezgin dişçilerin sırtında öyle uzun zaman gezip dolaşmıştı, kırmalı bol pantolonu öyle rengini atmış bir kırmızıdandı, bir yılanbalığı gibi sarılmış sarığı öyle zavallı bir görünümdeydi ki; kısacası, kılığı bütünüyle bir sefalet izlenimini öyle başarıyla uyandırıyordu ki kadınlar iğrenme duygularını gizleyemiyorlardı ona karşı. Doktor Débardeuse kılığına girmiş metresine övgüler yağdırmak suretiyle onun gönlünü aldı. Bir bankerin oğluydu bu Türk.</p>

  <p>İki kadril arasında, Rosanette şömineye doğru ilerledi; ocağın önünde bir koltuğa oturmuş, altın düğmeli kahverengi bir elbise giymiş ufak tefek, şişman bir ihtiyar vardı. Yüksek beyaz boyunbağının üstüne düşen buruşuk yanaklarına rağmen, henüz sarı bir finonun tüyleri gibi kendiliğinden kıvırcık olan saçları ona delişmen bir görünüm veriyordu.</p>

  <div>
    <br/>
  </div>

  <p>Rosanette yüzüne doğru eğilerek dinledi onu. Sonra kendi eliyle bir bardak şurup yaptı ona; yeşil elbisenin sırmalarından taşan dantelli yenleri içindeki o ellerden daha minnacık el olamazdı. İhtiyar adam şurubu içip bitirdikten sonra öptü bu elleri.</p>

  <p>- Yahu, Arnoux’nun komşusu Mösyö Oudry değil mi bu?</p>

  <p>- Yitirdi o komşusunu, dedi Pellerin gülerek.</p>

  <p>- Nasıl olur?</p>

  <p>Longjumeaulu bir arabacı<a href="../Text/dipnotlar.xhtml#a15b" id="k15b"><sup>[15b]</sup></a>&nbsp;gelip belinden kavradı Rosannette’i, bir vals başlıyordu. Salondaki tahta kanepelere oturan bütün kadınlar da kalktılar art arda; etekleri, kuşakları, saçları dönmeye başladı.</p>

  <p>O kadar yakınında dönüyorlardı ki Frédéric hepsinin alınlarındaki ter damlacıklarını bile görebiliyordu. Ve gittikçe daha canlı, daha düzenli, başdöndürücü olan, düşüncelerine bir çeşit esriklik getiren bu dönüşmeler, kafasında birtakım hayaller canlandırıyordu. Oysa bunların hepsi de aynı göz kamaşması içinde ve güzelliklerinin cinsine göre değişen özel uyarılarla geçip gitmekteydiler. Söz gelimi gevşemiş bir şekilde kendini müziğin dalgalarına bırakmış olan Polonyalı kız, karlarla örtülü bir ovada birlikte bir kızak üstünde kayıp giderken onu sımsıkı göğsüne bastırmak isteği uyanıyordu içinde. Gözlerini kapamış, dimdik bedeniyle vals yapan İsviçreli kadının ayaklarının altından göl kıyısındaki bir köşkte geçirilmiş rahat zevk ufukları gidip geliyordu. Sonra, birden, esmer başını geriye atan Bacchante, zakkum koruları içinde, fırtınalı bir havada, dümbeleklerin karmaşık seslerinde, yarıcı öpüşler esinletti. Dansın hızlı temposundan ölürü soluk soluğa olan balıkçı kadın kahkaha halinde küçük çığlıklar atmaya başlamıştı; Frédéric, onunla Porcherons’da içki içerken, eski çağlarda olduğu gibi, ince atkısını ellerine alıp mıncıklamak isterdi. Hafif topukları parkeye belli belirsiz değen gemi hammalı kılığındaki kadın da, bedeninin esnekliği, yüzünün ciddiliği ile, bir bilim kesinliği, bir kuş çevikliği haline gelmiş olan modern aşkın bütün inceliklerini çevresine yayıyor gibiydi. Rosannette, eli kalçasında, dönüp duruyordu; yakasının üstünde zıplayıp duran saçaklı perukasından iris tozları saçılıyordu etrafa ve her dönüşünde altın mahmuzlarının Frédéric’e değmesine ramak kalıyordu.</p>

  <p>Valsin son ezgileri çalınırken Matmazel Vatnaz göründü. Cezayir işi bir yemeni bağlamıştı başına, alnını kuruşlarla süslemişti; gözlerine antimuvanla sürme çekmişti: Gümüş lameden parlak etekliğinin üstüne dökülen siyah kaşmirden paltomsu bir şey almıştı sırtına; elinde bir davul vardı.</p>

  <div>
    <br/>
  </div>

  <p>Arkasında Dante’nin klasik kostümlerine bürünmüş bir genç yürümekteydi. Alhambra’nın eski şarkıcısıydı bu genç (Matmazel Vatnaz da gizlemiyordu bunu artık); adı eskiden Antenor Dellamarre iken sonra Auguste Dellamarre olmuş, sonrada ünü arttıkça, Delmas, Belmar, sonunda da Delmar olup çıkmıştı; müzikholü bırakarak tiyatroya geçmiş, hatta daha geçenlerde Ambigu Tiyatrosu’nda <i>Gaspardo le Pecheur</i>’deki rolüyle ilk kez sahneye çıkmıştı.</p>

  <p>Hussonnet onu görünce suratını astı. Yazdığı oyun geri çevrileli beri aktörlerden nefret ediyordu. Bu bayların ne kadar kendini beğenmiş kimseler olduklarını bilemezdiniz? Hele şununki!</p>

  <p>- Şunun çalımına bak yahu!</p>

  <p>Delmar, Hussonnet’ye hafif bir selam verdikten sonra sırtını şömineye vermişti; bir eli yüreğinin üstünde, sol ayağını ileri uzatmış, gözlerini havaya dikmiş, kapüşonunun üstündeki yaldızlı defneden tacıyla, kadınları büyülemek için bakışına şiir koymaya çalışarak, hareketsiz duruyordu. Çevresinde, uzakta, büyük bir halka meydana getirilmişti.</p>

  <p>Ama Vatnaz, Rosanette’i uzun uzun öptükten sonra, Hussonnet’den yayımlamak istediği eğitsel bir yapıtı anlatım yönünden gözden geçirmesini rica etti; <i>Gençlerin Çelengi</i> adlı ahlâki ve edebi bir güldesteydi bu kitap. Yazar da yardım edeceği konusunda söz verdi ona. O zaman Vatnaz, sözünün geçtiği yayın organlarından birinde dostu için birkaç satır yazı yazdırmasının, hatla ona ileride bir oyunda rol sağlamasının mümkün olup olmadığını sordu. Hussonnet bu konuşmaya öyle dalmıştı ki bir bardak punç içmeyi unuttu.</p>

  <div>
    <br/>
  </div>

  <p>Punçu yapan Arnoux’ydu; peşinde, kontun elinde boş bir tepsi tutan uşağı, memnun bir tavırla çevresindekilere sunuyordu.</p>

  <p>Mösyö Oudry’nin önüne gelince, Rosanette durdurdu onu:</p>

  <p>- Ne oldu o mesele?</p>

  <p>Arnoux biraz kızardı, sonra ihtiyar adama dönerek:</p>

  <p>- Dostumuz lütufta bulunduğunuzu söyledi bana... dedi.</p>

  <p>- Lütuf da ne demek dostum, emrinize âmâdeyim.</p>

  <p>Ve Mösyö Dambreuse’ün adı anıldı; alçak sesle konuştukları için Frédéric ne söylediklerini işitmiyordu; şöminenin öbür köşesine, Rosanette’le Delmar’ın sohbet ettikleri tarafa geçti.</p>

  <p>Aktör bozuntusunun bayağı ve tiyatro dekorları gibi uzaktan seyredilmek için yapılmışçasına bir görünümü vardı: İri eller, kocaman ayaklar ve ağır bir çene; en ünlü aktörleri alaya alıyor, şairlere yukarıdan bakıyor, “Benim vücudum, benim fiziğim, benim olanaklarım,” deyip başka şey demiyor, konuşmasını kendisinin de pek anlamadığı “zarafet”, “benzerlik” ve “tecanüs” gibi sözlerle donatıyordu.</p>

  <p>Rosanette onaylayan küçük baş hareketleriyle onu dinliyordu. Yanaklarının düzgünlüğü altında bir hayranlık belirdiği ve tanımlanmaz bir renkteki açık gözlerinden gölge gibi nemli bir şeyin geçtiği görülüyordu. Nasıl oluyordu da böyle bir adam hayranlığını çekiyordu onun? Frédéric belki de ona karşı beslediği bir çeşit kıskançlık duygusunu atmak için bu adamı daha fazla küçümseme tutkusu içindeydi.</p>

  <p>Matmazel Vatnaz şimdi Arnoux ile beraberdi; yüksek perdeden kahkahalar atıyor ve zaman zaman, Mösyö Oudry’nin gözlerini hiç ayırmadığı Rosanette’e bir bakış fırlatıyordu.</p>

  <p>Derken, Arnoux ile Vatnaz ortadan kayboldular; ihtiyar adam Rosanette’in yanına giderek alçak sesle bir şeyler söyledi.</p>

  <p>- Pekâlâ, pekâlâ! Anlaşıldı. Şimdi rahat bırakın beni! dedi kadın.</p>

  <p>Ve Frédéric’e gidip Arnoux’nun mutfakta olup olmadığına bakmasını rica etti.</p>

  <div>
    <br/>
  </div>

  <p>Yarı yarıya dolu birçok bardak örtüyordu döşemeyi; tencereler kaynıyor, tavalar cızırdıyordu. Arnoux senli benli konuştuğu uşaklara emirler veriyor, <i>remolade</i> karıyor, soslardan tadıyor, aşçı kadınla şakalaşıyordu.</p>

  <p>- Pekâlâ, dedi. Kendisine haber verin. Yemek servisini yaptırıyorum.</p>

  <p>Dans durmuştu, kadınlar yerlerine oturmuşlardı, erkekler dolaşıyorlardı. Salonun ortasında pencerelerden birine gerilmiş bir perde rüzgârda kabarmıştı. Ve Sfenks, herkesin uyarılarına rağmen rüzgârda terli kollarını teşhir etmekten vazgeçemiyordu. Peki ama Rosanette neredeydi acaba? Frédéric onu görürüm umuduyla tuvalet odasına baktı. Yalnız kalmak ya da baş başa olmak için bazı konuklar bu odalara sığınmışlardı. Karanlıkta fısıltılar birbirine karışıyordu. Mendillerle bastırılmaya çalışılmış gülüşler oluyor ve korsajların kenarında, yaralı kuşun kanat çırpışı gibi ağır ve yumuşak yelpaze titremeleri fark ediliyordu.</p>

  <p>Camlı odaya girince, Delmar’ı fıskiyenin yanındaki bir kaladyumun büyük yaprakları altında, bez kaplı kanepenin üstüne sırtüstü yatmış gördü; Rosanette de onun yanına oturmuş saçlarını okşuyordu; bakışıyorlardı. Tam bu sırada Arnoux öbür taraftan, kuşhane kapısından içeri girdi. Delmar bir sıçrayışta yerinden kalktı, sonra hiç dönüp bakmadan rahat adımlarla yürüyüp çıktı; öyle ki, bir hibisküs çiçeği koparıp yakasına takmak için kapının yanında kısa bir süre durdu bile. Rosanette başını önüne eğmişti; onu yandan gören Frédéric, ağladığını fark etti.</p>

  <p>- Aaa! Nen var kuzum senin? dedi Arnoux.</p>

  <p>Rosanette cevap vermeden omuzlarını silkti.</p>

  <p>- Onunla mı ilgili? diye üsteledi Arnoux.</p>

  <p>Kadın, kollarını Arnoux’nun boyununa doladı, alnından öperek, usulca:</p>

  <p>- Her zaman seni seveceğimi bilirsin, sevgilim. Bir daha bundan konuşmayalım! Hadi yemeğe gidelim!</p>

  <div>
    <br/>
  </div>

  <p>Asılmış eski fayans tabakalardan yüksek duvarları görünmez olmuş salonu kırk mumlu bakır bir avize aydınlatıyordu ve tepeden inen bu çiğ ışık, çerezler ve meyveler arasında, av eti çorbası konmuş tabaklarla çevrilmiş sofra örtüsünün ortasını kaplayan kocaman bir kalkan balığını daha da beyazlaştırmaktaydı, kadınlar, eteklerini, yenlerini, eşarplarım toparlayarak, bir kumaş hışırtısıyla yan yana oturdular. Erkekler, ayakta, köşelerini aldılar. Pellerin’le Mösyö Oudry Rosanette’in yanında, Arnoux karşıdaydı. Palazot ile dostu az önce gitmişlerdi.</p>

  <p>- İyi yolculuklar! dedi Rosanette, hadi iş başına!</p>

  <p>Ve koro çocuğu kılığındaki şakacı adam büyük bir haç çıkarma işareti yaparak <i>Kutsama</i> duasına başladı.</p>

  <p>Bu, en başta Balıkçı kadını ve kızını namuslu bir kadın olarak yetiştirmek isteyen bir anne olmak üzere, bütün kadınları öfkelendirmişti. Arnoux bile, dine saygı gösterilmesi gerektiğini ileri sürerek “Bu davranışı hoş karşılamadığını” belirtti.</p>

  <p>Horozlu bir Alman saati saat ikiyi çalınca horozun kukurikusu şakalara, gülüşmelere yol açtı. Her çeşit lafa sıra geldi: cinaslar, fıkralar, öğünmeler, bahse tutuşmalar, doğru diye yutturulan yalanlar, olmayacak iddialar, kısacası çok geçmeden özel konuşmalar halinde dağılan bir laf seli. Bardaklara boyuna şarap dolduruluyor, yemeklerin biri gidip biri geliyor, doktor etleri kesiyordu. Uzaktan birbirine portakal, mantar atanlar, birisiyle konuşmak için yerinden kalkanlar oluyordu. Rosanette, sık sık, arkasında hareketsiz duran Delmar’a dönüyor, Pellerin çene çalıyor, Mösyö Oudry gülümsüyordu. Matmazel Vatnaz tepeleme bir tabak yengeci tek başına yedi, kabukları, uzun dişlerinin arasında çatırdata çatırdata. Piyanonun taburesine oturmuş olan melek (kanatları yüzünden yalnız buraya oturabilirdi) kaygısız bir tavırla durmadan bir şeyler atıştırmaktaydı.</p>

  <p>Koro çocuğu:</p>

  <p>- Amma da obur şeymiş! diye tekrarlayıp duruyordu şaşkın şaşkın. Amma da oburmuş!</p>

  <div>
    <br/>
  </div>

  <p>Sfenks ise frenk rakısı içiyor, yırtınırcasına bağırıyor ve bir çocuk gibi tepiniyordu. Birden yanakları şişti, ağzına dolan kanı silmek için peçetesini dudaklarına götürdü, sonra masanın altına attı onu.</p>

  <p>Frédéric bunu görmüştü.</p>

  <p>- Bir şey yok!</p>

  <p>Buradan gitmesi, kendine iyi bakması için bütün üstelemelerine karşı usulca şu cevabı verdi.</p>

  <p>- Adam sen de! Kendime bakacağım da ne olacak. Bu gitse başka bir dert gelmeyecek mi? Hayat o kadar eğlenceli değil.</p>

  <p>O zaman Frédéric, portatif bir karyolanın yanında bir kömür mangalı, deri önlüklü morg kadavralarını, saçlarına akan soğuk su musluğuyla bütün sefalet ve umutsuzluk dünyalarını görmüş gibi dondurucu bir kedere kapılarak ürperdi.</p>

  <p>Bu sırada Vahşi kadının ayakları dibine çömelmiş bulunan Hussonnet, Aktör Grassot’yu taklit ederek kısık bir sesle bağırıyordu:</p>

  <p>- Zalim olma, ey Celuta! Bu küçük aile şöleni pek güzel! Şehvetlere daldırın beni aşklarım! Gülelim oynayalım!</p>

  <p>Ve kadının omuzlarından öpmeye başladı. Bıyıkları battığı için hepsi de ürperiyordu. Sonra tabakaları kafasına vurarak kırmayı düşündü. Başkaları da aynı şeyi yapmaya kalktı. Fayans parçaları şiddetli bir rüzgâra kapılmış kiremitler gibi havada uçuyordu. Gemi hammalı kılığındaki kadın bağırdı:</p>

  <p>- Aldırmayın! Parasını verecek değilsiniz. Tabak yapan burjuva bunlardan bize hediye eder.</p>

  <p>Bütün gözler Arnoux’ya çevrildi. O da şöyle karşılık verdi:</p>

  <p>- Ona ne şüphe! Ama, izin verirseniz, faturasını da sunarız.</p>

  <p>Böyle demekle Arnoux, Rosanette’in âşığı olmadığını, ya da artık olmadığını anlatmak istiyordu, kuşkusuz.</p>

  <p>Fakat bu sırada iki öfkeli ses yükseldi:</p>

  <p>- Beyinsiz!</p>

  <p>- İt herif!</p>

  <p>- Kan temizler bunu!</p>

  <p>- Evet kan temizler!</p>

  <p>Kavgaya tutuşanlar Ortaçağ şövalyesiyle Rus arabacısıydı; arabacı zırh kullanmanın yiğitliği önlediğini ileri sürünce, beriki bunu bir hakaret kabul etmişti. Dövüşmek istiyordu, herkes araya girmişti; yüzbaşı gürültünün arasında sesini duyurmaya çalışıyordu.</p>

  <p>- Baylar, beni dinleyin! Bir sözüm var! Bu işlerde çok tecrübeliyimdir!</p>

  <p>Rosanette bıçağıyla bir bardağa vurarak gürültüyü kesmeyi başardı; önce miğferli şövalyeye sonra da başında uzun tüylü bir başlık bulunan posta sürücüsüne döndü:</p>

  <p>- Siz bir kere başınızdaki tencereyi çıkarın bakalım! Hararetimi artırıyor! Siz, oradaki, siz de kurtlu kafanızı çıkarın, size söylüyorum keratalar! Görmüyor musunuz apoletlerimi? Sizin Mareşalinizim ben!</p>

  <p>Dediğini yaptılar; herkes gülüp bağırıyordu:</p>

  <p>- Yaşasın Mareşal! Yaşasın Mareşal!</p>

  <div>
    <br/>
  </div>

  <p>Bunun üzerine Rosanette sobanın üstünde duran bir şişe Champagne şarabı aldı, uzatılan bardaklara yukarıdan dökerek şarap doldurmaya başladı. Sofra çok geniş olduğundan, konuklar, özellikle kadınlar, iskemlelerin ayakları arasındaki çubuklara basıp ayaklarının ucunda yükselerek çevresinde toplandılar; bir an için suçlardan, çıplak omuzlardan, uzanmış kollardan, abanmış gövdelerden bir piramit meydana geldi; bütün bunların üstünde uzun bir şarap fıskiyesi parıldıyordu, çünkü salonun iki ayrı köşesinde birer şişe patlatan Arnoux ile Palyaço bütün yüzlere şarap sıçratmışlardı. Kapısı açık bırakılmış kuşhanedeki küçük kuşlar salona doluşmuş, ürkerek avizenin çevresinde uçuşuyor, camlara, mobilyalara çarpıyorlardı; kadın başlarına konan bazıları ise saçların ortasında iri çiçekler gibi görünüyordu.</p>

  <p>Çalgıcılar gitmişti. Girişte duran piyano salona çekildi. Matmazel Vatnaz başına geçti, davul çalmakta olan koro çocuğunun eşliğinde taşkın bir kadril havası tutturdu; tuşlara eşelenen bir at gibi basıyor, tempoyu daha kuvvetle belirtmek için sağına sağma, soluna soluna devriliyordu. Mareşal, Frédéric’i çekip götürdü. Hussonnet kurum satıyor, gemi hammalı kadın bir cambazhane soytarısı gibi kolunu bacağını çıkarıyor, palyaço, orangutan gibi hareketler yapıyor, vahşi kadın kollarını iki yana açıp, yalpalayan bir kayığı taklit ediyordu. Sonunda hepsi de yorularak durdu; bir pencere açıldı.</p>

  <p>Sabahın serinliğiyle gün ışığı doldu salona. Bir şaşkınlık çığlığı yükseldi, sonra bir sessizlik oldu. Sarı alevler zaman zaman çanaklarını çatlatarak titreşiyordu; kurdelelar, çiçekler, inciler yerde sürünmekteydi; konsolların üstleri punç ve şurup lekeleriyle yapış yapıştı; koltukların kumaşları kirlenmiş, elbiseler buruşmuş, toza batmıştı; kadınların saçları omuzlarına dökülüyordu; terden akan boyaların altında, kızarmış göz kapakları kırpışıp duran renksiz yüzler görünüyordu.</p>

  <p>Banyodan yeni çıkmış gibi taptaze görünen Mareşal’in yanakları pembe, gözleri parıl parıldı. Perukasını çıkarıp fırlattı: ve saçları yapağı gibi dört bir yanına döküldü; öyle ki ayağındaki pantolondan başka hiçbir şeyi görünmüyordu; hem güldürücü hem de hoş bir etki uyandırdı bu.</p>

  <p>Nöbet geçirdiği için dişleri takırdayan Sfenks bir şal istedi.</p>

  <p>Rosanette şah getirmek için odasına seğirtti; öbür kadın da peşinden gidince kapıyı hızla yüzüne kapadı onun.</p>

  <p>Türk, Mösyö Oudry’nin kimse görmeden çıkıp gitmiş olduğunu haber verdi; herkes öyle yorgundu ki kimse bu kinayeli söze aldırmadı.</p>

  <p>Sonra, arabaları beklerken herkes mantosuna, pelerinine sarındı. Saat yediyi çaldı. O zamana kadar yemek masasından hiç kalkmamış olan Melek, şimdi de bir tabak tereyağlı sardalyanın başındaydı; yanında duran Balıkçı kadın ise sigara içiyor, hayat üstüne öğütler veriyordu ona.</p>

  <p>Sonunda arabalar sökün etti, davetliler çıkıp gittiler. Bir taşra gazetesinin Paris muhabirliğini yapan Hussonnet’nin öğle yemeğine kadar elli üç gazeteyi gözden geçirmesi gerekiyormuş. Vahşi kadın tiyatroda provaya yetişecekmiş. Pellerin’in modeli beklermiş, Koro çocuğunun üç randevusu varmış. Sindirim güçlüğünün ilk belirtileriyle sızlanmaya başlayan Melek ise yerinden kalkamadı. Ortaçağ Baronu arabaya kadar taşıdı onu.</p>

  <p>Gemi hammalı kadın pencereden:</p>

  <p>- Kanatlarına dikkat et! diye bağırdı.</p>

  <p>Sahanlıkta Matmazel Vatnaz, Rosanette’e:</p>

  <p>- Allah’a ısmarladık şekerim! Çok güzel bir geceydi, dedi.</p>

  <p>Sonra kulağına eğilerek:</p>

  <p>- Elde tut onu! dedi.</p>

  <p>Mareşal, usulca arkasını dönerken:</p>

  <p>- Daha iyi günlere kadar! diye karşılık verdi.</p>

  <p>Arnoux ile Frédéric geldikleri gibi yine birlikte gittiler. Fayans tüccarının öyle bozuk bir hali vardı ki arkadaşı onun rahatsızlandığına hükmetti.</p>

  <p>- Ben mi? dedi Arnoux, yok canım!</p>

  <p>Bıyıklarını kemiriyor, kaşlarını çatıyordu; Frédéric işlerine mi canı sıkıldığını sordu.</p>

  <p>- Katiyen!</p>

  <p>Sonra birdenbire:</p>

  <p>- Oudry Baba’yı tanırsınız değil mi? diye sordu.</p>

  <p>Ve hınç dolu bir tavırla ekledi:</p>

  <p>- Para babasıdır bu namussuz ihtiyar!</p>

  <p>Sonra bugün fabrikasında tamamlanacak olan önemli bir fırınlama işinden söz etti. Başında bulunup görmek istiyordu. Tren bir saate kadar kalkıyormuş.</p>

  <p>- Ama uğrayıp karımı öpmem de gerek.</p>

  <p>“Öyle ya, karısı!” diye düşündü Frédéric.</p>

  <p>Sonra gidip yattı, ense köküne doğru dayanılmaz bir acı duyarak; susuzluğunu gidermek için bir sürahi su içti.</p>

  <p>Başka bir susuzluğu vardı şimdi: Kadınlara karşı, Paris hayatının gerektirdiği her şeye karşı susuzluk. Gemiden ayağını karaya yeni atmış bir adam gibi şaşkın buluyordu kendini. İlk uykunun sayıklamaları içinde gözlerinin önünde Balıkçı kadının omuzları, Hammal kadının kalçaları, Polonyalı’nın baldırları, Vahşi kadının saçları geçip geçip duruyordu. Sonra, baloda bulunmayan bir çift iri siyah göz göründü; kelebek gibi hafif, meşale gibi alevli olan bu gözler gidiyor, geliyor, titriyor, kornişlere kadar çıkıyor, sonra gelip ağzına kadar iniyordu. Frédéric bu gözleri tanımak için boşuna çırpınıp durdu. Ama, zaten bir rüyaya dalmıştı: Arnoux ile birlikte bir faytona koşulmuşmuş; üstüne binen Mareşal de altın mahmuzlarıyla karnını dürtüyormuş.</p>

  <h3 id="sigil_toc_id_8">II</h3>

  <p class="p1">Frédéric, Rumford Sokağı’nın köşesinde küçük bir konak buldu, aynı zamanda kendine bir kupa arabası, bir at, mobilyalar, salon kapısının iki yanına koymak için de Arnoux’nun mağazasından iki çiçeklik aldı. Bu dairenin arkasında bir yatak odası ve ufak bir çalışma odası vardı. Burayı Deslauriers’ye vermeyi düşündü. Ama Deslauriers, onu, yarınki sevgiliyi nasıl karşılardı acaba? Evde bir arkadaşın varlığı rahatsızlık yaratmayacak mıydı? Salonu genişletmek için ara duvarı yıktırdı, küçük çalışma odasını da sigara salonu haline getirdi.</p>

  <div>
    <br/>
  </div>

  <p>Sevdiği şairlerin yapıtlarını, Gezi kitapları, Atlaslarla, Sözlükler aldı; bir sürü çalışma tasarısı vardı çünkü; ellerini çabuk tutsunlar diye işçileri sıkıştırıyor, mağazalara koşuyor ve bir an önce yararlanma sabırsızlığıyla, her şeyi pazarlık etmeden alıp götürüyordu.</p>

  <p>Satıcıların hesap pusulaları gelince, Frédéric yakında cebinden kırk bin frank kadar bir para çıkacağını anladı; ödenmesi gereken Veraset ve İntikal Vergisi de ayrı; otuz yedi bin frangı aşardı o da. Serveti toprak halinde olduğundan, Havre’daki vekiline bunun bir kısmını satmasını yazdı; böylece borçlarından kurtulacak, eline de biraz para kalacaktı. Sonra, sosyete dedikleri o belirsiz, parıltılı, tanımlanmaz şeyi artık tanımak isteğiyle Dambreuselere bir pusula yazdı; kendilerini ziyaret edebilir miydi acaba? Madam cevap verdi: Ertesi gün ziyaretini bekliyordu.</p>

  <p>O gün kabul günüydü. Avluda arabalar duruyordu. İki uşak sayvanın altına koştu, merdivenin üst başında, bir üçüncüsü de Frédéric’in önü sıra yürümeye başladı.</p>

  <p>Holden ikinci bir odaya, oradan da yüksek pencereli büyük bir salona geçti. Bu salondaki çok büyük şöminenin üstünde küre biçiminde bir saatle çirkin görünüşlü iki porselen vazo vardı; vazolarda birer dizi şamdan dirseği iki altın çalı gibi dikeliyordu. Ribera tarzında resimler asılmıştı duvarlara. Kalın dokumadan kapı perdeleri görkemle yere dökülmekteydi; koltuklarda, konsollarda, masalarda Empire sitilinde yapılmış bütün mobilyada heybetli ve diplomatça bir şey vardı. Frédéric, elinde olmadan, zevkle gülümsüyordu.</p>

  <p>Sonunda beyzi bir salona girdi; gül ağacı kaplamalı, ufak mobilyalarla doluydu ve bahçeye açılan tek bir pencereyle aydınlanıyordu burası; Madam Dambreuse ocağın başında oturmuştu; on-on iki kadar kişi toplanmıştı çevresinde. Nazik bir dille Frédéric’e oturmasını söyledi, ama bunca zamandır onu göremeyişi dolayısıyla bir şaşkınlık belirtisi de yoktu üstünde.</p>

  <div>
    <br/>
  </div>

  <p>İçeri girdiğinde Rahip Coeur’un söz söyleme yeteneğinden konuşuluyordu. Sonra bir âşığın hırsızlık olayı söz konusu edilerek hizmetçilerin ahlâksızlığından yakınıldı; daha sonra da dedikodudan dedikoduya geçildi. İhtiyar Madam de Sommery üşütmüş, Matmazel de Turvisot evleniyormuş, Montcharronlar ocak sonundan önce dönmeyeceklermiş; Bretancourtlar da öyle; şimdi herkes yazlıkta kış başlarına kadar kalıyormuş. Konuşulan şeylerin hiçtenliği etraftaki lüksle daha da beliriyor gibiydi; yine de söylenenler, amaçsız, başı sonu olmayan, cansız bir şekilde gelişen söyleyiş tarzı kadar saçma değildi. Oysa orada hayatı tanımış kimseler de vardı: eski bir bakan, büyük bir ruhani çevrenin rahibi, iki üç yüksek devlet memuru. Hepsi de en harcıâlem cinslen şeyler üstünde duruyordu. Kimisi yorgun kibar dullara benziyordu, kimisi kurnaz aracıları hatırlatıyordu ve karılarına eşlik eden ihtiyarlara rahatça onların büyükbabaları diyebilirdiniz.</p>

  <p>Madam Dambreuse hepsine nezaketle davranıyordu. Birinin hastalığından söz edilecek olsa acı ile kaşlarını çatıyor, söz bir baloya ya da bir suareye gelince neşeli bir tavır takınıyordu. Yakında böylesi eğlencelerden yoksun kalacaktı; çünkü kocasının yeğeni olan öksüz bir kızı yatılı okuldan eve alıyordu. Herkes alkışladı onun bu fedakârlığını, annelik dediğin buydu işte.</p>

  <p>Frédéric onu süzüp duruyordu. Yüzünün mat, derisinin gergin bir görünümü vardı; beklemiş bir meyve gibi parlaklığı gitmiş bir tazelikteydi bu yüz. Ama İngiliz bilimi bukleli saçları ipekten daha ince, gözleri parlak mavi, her tavrı ayrı bir incelikteydi. Dipteki koltuğuna gömülmüş, biraz kuru, parmak uçlan kalkık daracık ve uzun ellerinin güzelliğini ortaya koymak için olacak, Japon işi bir perdenin kırmızı saçaklarını okşamaktaydı. Gri, hareli bir elbise vardı üstünde, püritenlerinki gibi yüksek yakalı, kapalı bir elbise.</p>

  <div>
    <br/>
  </div>

  <p>Frédéric bu yıl Fortelle’e gelip gelmeyeceğini sordu. Madam Dambreuse bir şey söylemezmiş bu konuda. Ama böyle bir şey olsa sevinirmiş: Nogent’da canı sıkılacakmış çünkü. Gelen konukların sayısı artıyordu. Halılar üstünde bir etek hışırtısıdır gidiyordu. Sandalyelere ilişmiş hanımlar kıkır kıkır gülüyor, iki üç söz söylüyor, beş dakika sonra da genç kızlarıyla çıkıp gidiyorlardı. Çok geçmeden, konuşmaları izlemek imkânsız bir duruma geldi. Frédéric kalkmış tam gidiyordu ki Madam Dambreuse:</p>

  <p>- Her çarşamba! Unutmazsınız, değil mi Mösyö Moreau? dedi.</p>

  <p>Bu tek cümleyle deminki kayıtsızlığından dolayı genç adamın gönlünü almış oluyordu.</p>

  <p>Memnun oldu Frédéric. Yine de, sokağa çıkınca havayı derin derin içine çekti; daha az yapmacık bir yere gitmeyi düşünürken Mareşal’e bir ziyaret borcu olduğunu hatırladı.</p>

  <p>Hol kapısı açıktı. İki Havana finosu koştu. Bir ses bağırdı:</p>

  <p>- Delphine! Delphine! Felix, siz misiniz?</p>

  <p>Frédéric olduğu yerde durdu; iki köpek havlayıp duruyordu. Sonunda Rosanette göründü; dantelli süslü beyaz muslinden bir çeşit sabahlık almıştı üstüne; çıplak ayaklarında şapıdık terlikler vardı.</p>

  <p>- Ah, affedersiniz efendim berber sanmıştım sizi. Bir dakika! Geliyorum!</p>

  <p>Frédéric yemek salonunda bir başına kaldı.</p>

  <p>Panjurlar kapalıydı. Frédéric geçen geceki patırtıyı hatırlayarak salonu gözden geçirirken ortada masanın üstünde bir erkek şapkası, yamru yumru, yağlı, pis bir fötr gördü. Kimindi bu şapka? Sökük astarını küstahça göstererek: “Burada efendi benim; gerisi vız gelir!” der gibiydi.</p>

  <div>
    <br/>
  </div>

  <p>Mareşal dönüp geldi. Şapkayı aldı, camekânlı odayı açtı, içeri attı, kapıyı kapadı (öbür kapılar da aynı zamanda açılıp kapanıyordu), sonra Frédéric’i mutfaktan geçirerek kendi tuvalet odasına soktu.</p>

  <p>Buranın evin en çok kullanılan yeri, evdeki hayatın gerçek ekseni olduğu hemen anlaşılıyordu. Duvarlar, koltuklar ve yaylı büyük bir divan iri yapraklı bir Hint kumaşıyla kaplanmıştı; beyaz mermer bir masanın üstüne mavi fayanstan iki küvet aralıklı olarak konmuş, bunların üstündeki cam raflara küçük şişeler, fırçalar, taraklar, makyaj kalemleri, pudra kutuları doldurulmuştu; ocaktaki ateş, ayaklı yüksek bir aynada yansımaktaydı; banyo teknesinin dışına bir örtü asılmıştı, bademyağı ve asilbent kokusu yükseliyordu.</p>

  <p>- Dağınıklığı bağışlarsınız artık! Bu akşam yemeği dışarıda yiyeceğim.</p>

  <p>Topuklarının üstünde dönerken az kalsın küçük köpeklerden birini eziyordu. Frédéric hayvanların pek şirin şeyler olduğunu söyledi. Kadın, köpekleri, kara burunları Frédéric’in hizasına gelecek kadar kaldırarak:</p>

  <p>- Hadi gülüverin bakalım! Öpün mösyöyü.</p>

  <p>Ansızın, kürk yakalı kirli bir redingot giymiş bir adam girdi içeri.</p>

  <p>Rosanette:</p>

  <p>- Félix, arslanım, işin gelecek pazara mutlaka halledilmiş olacak, dedi.</p>

  <p>Adam onun saçını yapmaya başladı. Bir yandan da arkadaşlarından haberler veriyordu: Madam Rochegune, Madam de Saint-Florentin, Madam Lombard, Dambreuselerin konağında öyle soyluymuşlar ki. Sonra tiyatrolardan söz açtı; bu akşam Ambigu Tiyatrosu’nda özel bir gösteri varmış.</p>

  <p>- Gidecek misiniz?</p>

  <p>- İnan ki gidemiyorum. Evdeyim.</p>

  <div>
    <br/>
  </div>

  <p>Rosanette defteri alçak sesle okuyarak her alınan şey üstünde düşüncelerini söylüyor, itirazlar ediyordu. Toplam yanlış yapılmış...</p>

  <p>- Geri kalan dört meteliği verin!</p>

  <p>Delphine parayı verdi. Hizmetçi çekildikten sonra Rosanette:</p>

  <p>- Aman, bu hizmetçi takımından illallah! dedi.</p>

  <p>Bu yakınma sarsmıştı Frédéric’i. Bu ona ötekileri hatırlatıyor ve iki ev arasında hiç de hoş olmayan bir eşitlik kuruyordu.</p>

  <p>Delphine yine göründü, Mareşal’in yanına sokularak kulağına bir iki kelime fısıldadı.</p>

  <p>- Hayır, istemiyorum!</p>

  <p>Delphine yine göründü:</p>

  <p>- Madam, ısrar ediyor.</p>

  <p>- Çattık belaya desene. Sepetle gitsin!</p>

  <p>Tam o sırada siyahlar giyinmiş ihtiyar bir hanım kapıyı itti. Frédéric bir şey işitmedi, bir şey görmedi; Rosanette kadının önüne geçmek için kendini odaya atmıştı.</p>

  <p>Dönüp geldiği zaman yanakları al al olmuştu. Hiçbir şey söylemeden bir koltuğa oturdu. Bir damla gözyaşı yuvarlandı yanağına. Sonra genç adama dönerek:</p>

  <p>- Küçük adınız ne sizin? diye sordu usulca.</p>

  <p>- Frédéric.</p>

  <p>- Ah! Frédérico! Size böyle desem kızmazsınız ya?</p>

  <p>Bunu söylerken okşayıcı, hatta hemen hemen sevdalı bakışlarla süzüyordu onu.</p>

  <p>Birdenbire Matmazel Vatnaz’ı karşısında görünce bir sevinç çığlığı attı.</p>

  <p>Saat tam altıda pansiyondaki tabldota nezaret etmesi gerektiği için sanatçı kadının kaybedecek vakti yoktu; soluk soluğaydı, duracak halde değildi. Zenbilinden önce, bir saat zinciriyle bir kâğıt, sonra da satın aldığı bir sürü şey çıkardı.</p>

  <div>
    <br/>
  </div>

  <p>- Biliyor musun, Joubert Sokağı’nda nefis eldivenler var, çifti otuz altı metelik! Senin kumaş boyacısı sekiz gün daha mühlet istiyor. Dantela için yine uğrayacağımızı söyledim. Bugneaux alelhesap verilen parayı aldı. Sanırım hepsi bu kadar. Bana yüz seksen beş frank borçlusun!</p>

  <p>Rosanette gidip çekmeceden on Napolyon aldı. İkisinde de bozuk para yokmuş. Frédéric çıkarıp verdi.</p>

  <p>Matmazel Vatnaz on beş frangı çantasına sokarken:</p>

  <p>- Paranızı ödeyeceğim, dedi. Amma hayın bir adamsınız siz. Sevmiyorum sizi artık. Geçen gün bir kez olsun dans etmediniz benimle!</p>

  <p>- Ah! Şekerim, Voltaire rıhtımındaki bir dükkânda içi saman doldurulmuş bir kısa sinekçil kuşu buldum, görsen ne harika şey! Senin yerinde olsam, hiç durmaz alırdım. Bak! Bunu nasıl buluyorsun?</p>

  <p>Pembe ipekten eski bir kumaş parçası gösterdi; Delmar’a bir Ortaçağ cepkeni yapmak için Temple’daki bir dükkândan almış bunu.</p>

  <p>- Bugün geldi, değil mi?</p>

  <p>- Hayır!</p>

  <p>- Tuhaf şey!</p>

  <p>Ve bir dakika sonra da:</p>

  <p>- Bu akşam nereye gidiyorsun?</p>

  <p>- Alphonsinelere, dedi Rosanette.</p>

  <p>Akşamı nasıl geçireceği konusunda üçüncü değişik ifadesiydi bu.</p>

  <p>Matmazel Vatnaz:</p>

  <p>- İhtiyar Dağlı’dan yeni ne haberler var? diye sordu.</p>

  <p>Ancak Mareşal hemen ona göz kırparak susmasını istedi ve yakında Arnaux’yu görüp göremeyeceğini anlamak için Frédéric’i hole kadar geçirdi.</p>

  <p>- Gelip beni görmesini söyleyin ona; ama karısının yanında değil tabii!</p>

  <p>Merdivenin üst başında bir çift şosetin yanında duvara dayalı bir şemsiye duruyordu.</p>

  <p>- Vatnaz’ın lastikleri, dedi Rosanette. Amma ayak var, değil mi? Güçlü kadındır dostum.</p>

  <p>Sonra melodram havası taşıyan bir sesle ve kelimenin son harfini ağzında yuvarlayarak ekledi:</p>

  <p>- Ama güven olmaz haaa!</p>

  <p>Böylesi bir iç açıştan cesaret alan Frédéric, Rosanette’i boynundan öpmeye yeltendi. O ise soğuk bir tavırla:</p>

  <p>- Aaa! Öpün! Parayla değil ya! dedi.</p>

  <p>Frédéric kuş gibi hafif oradan ayrılırken, Mareşalin yakında metresi olacağına muhakkak gözüyle bakıyordu. Bu istek onda başka bir isteği çağırdı; içinde ona karşı beslediği bir çeşit kine rağmen, Madam Arnoux’yu görme isteği tutuştu içinde.</p>

  <p>Hem zaten Rosanette’in haberini iletmek için oraya gitmek zorunda değil miydi?</p>

  <p>- Ama bu saatte, diye düşündü (saat altıyı çalmıştı), Arnoux mutlaka evdedir.</p>

  <p>Ziyaretini ertesi güne bıraktı.</p>

  <p>Madam Arnoux o ilk günkü haliyle idi; bir çocuk gömleği dikiyordu. Küçük oğlan, ayaklarının ucunda, tahtadan yapılmış hayvanlarla oynamaktaydı; Marthe, biraz ötede, bir şeyler yazıyordu.</p>

  <p>Çocukları üstüne ona iltifatlarda bulunmakla söze başladı Frédéric. O da anne oluşun verdiği saçma abartmalara düşmeden karşılık verdi.</p>

  <p>Odanın sakin bir görünüşü vardı. Pencerelerden pırıl pırıl bir gün ışığı süzülüyor, mobilyaların uçları parlıyor ve Madam Arnoux pencerenin yanında oturduğundan, kalın bir ışın ensesindeki buklelere vurarak kehribar rengi tenine bir altın suyu geçiyordu.</p>

  <p>Frédéric:</p>

  <p>- Şu genç kıza da bakın, üç yıl içinde ne kadar büyümüş! -Bir zamanlar arabada dizlerimin üstünde uyuduğunuzu hatırlıyor musunuz, Matmazel?</p>

  <p>Marthe hatırlamıyordu.</p>

  <p>- Hani bir akşam Saint-Cloud’dan dönerken?</p>

  <div>
    <br/>
  </div>

  <p>Madam Arnoux tuhaf denebilecek derecede hüzünlü bir bakışla baktı ona. Bununla ortak anılarına ilişkin her türlü imayı kendisine yasaklamış mı oluyordu yoksa?</p>

  <p>Akı parlayan güzel siyah gözleri biraz ağır göz kapaklarının altında usul usul dönüyor ve gözbebeklerinin derinliklerinde sonsuz bir iyilik okunuyordu. Frédéric her zamankinden daha güçlü, ölçüsüz bir aşk duydu içinde: Uyuşturucu bir seyretmeydi bu; ama silkinip kurtuldu bu durumdan. Nasıl etkilemeliydi onu? Hangi çarelere başvurarak? Düşündü taşındı, bu yönden paradan daha iyisini bulamadı. Havanın Havre’daki kadar soğuk olmadığından söz ederek konuşmaya başladı.</p>

  <p>- Orada mıydınız?</p>

  <p>- Evet, bir aile meselesi vardı da... Bir miras meselesi.</p>

  <p>- Öyle mi? Çok memnun oldum buna.</p>

  <p>Madam Arnoux, bunu öyle gerçek bir sevinçle söylemişti ki, genç adam kendisine büyük bir iyilikte bulunulmuş gibi duygulandı.</p>

  <p>Sonra Frédéric’e şimdi ne yapmak istediğini sordu; her erkeğin elinin bir iş tutması gerekirdi. Frédéric eski yalanını hatırlayarak milletvekili Mösyö Dambreuse’ün yardımıyla Danıştay’a girmeyi umduğunu söyledi.</p>

  <p>- Tanıyorsunuz onu herhalde?</p>

  <p>- Sadece ismen.</p>

  <p>Sonra alçak sesle.</p>

  <p>- Geçen gün o sizi baloya götürdü, değil mi? dedi.</p>

  <p>Frédéric susuyordu.</p>

  <p>- Teşekkür ederim. Bunu öğrenmek istiyordum.</p>

  <div>
    <br/>
  </div>

  <p>Daha sonra Madam Arnoux, Frédéric’e ailesi ve memleketi üstüne bazı ihtiyatlı sorular sordu. Böyle uzun bir süre oralarda kaldığı halde onları unutmaması güzel şeydi doğrusu.</p>

  <p>- Nasıl olur? Unutur muyum hiç? dedi Frédéric. Şüphe mi ediyorsunuz benden?</p>

  <p>Madam Arnoux kalktı.</p>

  <p>- Bize karşı güçlü ve iyilik dolu bir sevgi beslediğinize inanıyorum.</p>

  <p>Yine görüşürüz... Güle güle!</p>

  <p>İçtenlikle ve erkeklere özgü bir tavırla elini uzattı. Bu bir bağlanma jesti, bir söz veriş değil miydi? Frédéric büyük bir yaşama sevinci duydu içinde; şarkı söylememek için kendini zor tutuyor, her yerde boy göstermek, cömertliklerde bulunmak, sadakalar vermek istiyordu. Yardım edilecek biri var mı diye çevresine bakındı. Hiçbir sefil kimse geçmiyordu, bu yüzden özveri hevesi silinip gitti; çünkü fırsatları uzaklarda arayacak yapıda bir adam değildi.</p>

  <p>Dostlarını hatırladı sonra. İlk aklına gelen Hussonnet, İkincisi Pellerin oldu. Dussardier’nin düşkün durumu elbette ki birtakım ilgiler gösterilmesini gerektirdi; Cisy’ye gelince, ona serveti konusunda biraz gösteri yapmaktan zevk duyacaktı. İşte bunların dördüne de gelecek Pazar günü saat on birde vereceği yeni evin kutlama şölenine gelmelerini yazdı; Deslauriers’yi de Sénécal’i getirmekle görevlendirdi.</p>

  <p>Öğretmen yardımcısı, eşitlik kavramı için zararlı saydığı ödül dağıtma işlemini kabul etmek istemediğinden üçüncü yatılı okul görevinden de uzaklaştırılmış bulunmaktaydı. Şimdi bir makine yapımcısının yanında çalışıyor, altı aydan beri de Deslauriers ile beraber oturmuyordu.</p>

  <div>
    <br/>
  </div>

  <p>Ayrılmaları hiç de güç olmamıştı. Sénécal son sıralarda eve iş tulumlu birtakım kimseler getirmeye başlamışmış, gerçi hepsi de yurtsever, eli iş tutan, mert kimselermiş, ama bunlarla arkadaşlık etmek avukata pek sıkıcı gelmiş. Zaten, dostunun savaş silahı olarak mükemmel bazı fikirlerinden hoşlanmıyormuş. Dostunu kollamak için işi idare edip susuyormuş; çünkü kendisi, kendi yerini bulacağı büyük bir toplum değişimini beklemekteymiş sabırsızlıkla.</p>

  <p>Sénécal’in fikirleri iyice çıkar gözetmeyen cinstendi. Her akşam, işini bitirince çatıdaki odasına çıkar ve düşlerini haklılaştırmak için kitaplarına gömülürdü. <i>Contrat Social</i>’in üstüne notlar düşmüştü. <i>Revue Indépendante</i>’ı kemirip duruyordu. Mably’yi, Morelly’yi, Fourier’yi, Saint-Simon’u, Comte’u, Cabet’yi, Louis Blanc’ı insanlık için bir kışla düzenini özleyen, onu bir genelevde eğlendirmek, tezgâh başında iki büklüm etmek isteyen bir araba sosyalist yazarı okumuştu; bütün bunları birbirine karıştırıp erdemli bir demokrasi ülküsü yaratmıştı; yarı çiftlik yarı atölye niteliği taşıyan bir çeşit Amerikan İsparta’sı modeliydi bu ve birey burada, sadece, Büyük Lamalardan, Nabukadnezarlardan daha güçlü, daha mutlak, daha yanılmaz ve daha kutsal olan topluma hizmet için vardı. Bu ülkünün ileride gerçekleşeceğinden en ufak bir kuşkusu yoktu ve Sénécal, ülkesine düşman saydığı her şeye bir geometri mantığı ve bir engizitör imanıyla saldırıyordu. Ünvanlar, nişanlar, tuğlar, özellikle resmi giysiler, hatta fazla sivrilmiş ünler onu kızdırıyor ve çalışmaları da, acılar gibi, herhangi bir ayrıcalığa ya da üstünlüğe karşı duyduğu esaslı kini gün günden artırıyordu.</p>

  <div>
    <br/>
  </div>

  <p>- Bu baya nezaket göstermeye ne mecburiyetim var? Beni görmek istiyorsa gelir burada görür!</p>

  <p>Ama Deslauriers çekip götürdü onu.</p>

  <p>Dostlarını yatak odasında buldular. Storlar, kat kat perdeler, boy aynası - hiçbir şey eksik değildi. Kadife bir ceket giymiş olan Frédéric bir koltuğa yangelmiş Türk tütününden sigaralar tüttürüyordu.</p>

  <p>Sénécal, zevk şölenine getirilmiş bağnaz bir sofu gibi suratını astı. Deslauriers her şeyi gözden geçirdikten sonra arkadaşını eğilerek selamladı:</p>

  <p>- Efendimiz! Saygılarımı sunarım size! dedi.</p>

  <p>Dussardier, Frédéric’in boynuna sarıldı.</p>

  <p>- Demek zengin oldunuz artık! Çok iyi oldu, sat anasını, coş, iyi oldu.</p>

  <div>
    <br/>
  </div>

  <p>Cisy, şapkasında bir yas şeridiyle göründü. Büyükannesinin ölümünden beri önemli bir servetin sefasını sürüyor, eğlenmektense başkalarından ayrı olmaya, herkes gibi olmamaya, “kendine özgü” olmaya önem veriyordu. Bu deyim kendisinindi.</p>

  <p>Öğle vaktiydi o sıra ve hepsi esniyordu; Frédéric birini beklemekteydi. Arnoux’nun adı geçince Pellerin suratını buruşturdu. Sanatı bırakalı beri bir dönek olarak görmekteydi onu.</p>

  <p>- Gelin vazgeçelim ondan? Ne dersiniz?</p>

  <p>Hepsi onayladı düşünceyi.</p>

  <p>Ayağında uzun getrler bulunan bir uşak kapıyı açtı, yaldızlı meşeden yüksek sütun kaidesi ve üstüne sofra takımları konmuş iki masasıyla yemek salonu göründü. Şarap şişeleri sobanın üstünde ısınıyordu; yeni bıçakların yüzleri istiridyelerin yanında parıl parıldı; ince cam bardakların sütbeyaz renginde tatlı bir çekicilik vardı ve yemek masası av etlerinden, meyvelerden, bir sürü ender şeyden görünmez olmuştu. Bütün bu özenler israftan başka bir şey değildi Sénécal’in gözünde.</p>

  <p>(Taş gibi) ev ekmeği istemekle söz başladı ve yeri gelmişken Buzançais cinayetlerinden ve yiyecek sıkıntısından bahsetti...<a href="../Text/dipnotlar.xhtml#a16" id="k16"><sup>[16]</sup></a></p>

  <p>Tarım için daha iyi koruma tedbirleri alınsa, her şey rekabetin, anarşinin, o iğrenç “bırakınız yapsın, bırakınız geçsin” özdeyişinin oluruna bırakılmasa bütün bunlar başa gelir miydi? Eskisinden daha beter olan par feodalizmi böyle kuruluyordu işte. Ama denk alsınlardı ayaklarını! Halk sonunda bıkıp usanacak sermaye sahiplerini kanlı bir şekilde alaşağı ederek ya da konaklarını yağmalayarak acılarının hesabını ödetecekti.</p>

  <p>Bir anda Frédéric’in gözlerinin önünden Madam Dambreuse’ün salonuna dalıp dipçik darbeleriyle camı çerçeveyi aşağı indiren çıplak kotlu bir insan kalabalığı geçti.</p>

  <div>
    <br/>
  </div>

  <p>Sénécal devam ediyordu; ücretlerin yetersizliğini gören işçi, hele bir de çocukları varsa, köleden, zenciden, paryadan daha bahtsız oluyordu.</p>

  <p>- İşin içinden çıkmak için Malthus Okulu’na bağlı bilmem hangi İngiliz hekiminin öğütlediği gibi intihar mı etsin?</p>

  <p>Cisy’ye dönerek:</p>

  <p>- Şu Malthus alçağının öğütlerine boyun mu eğeceğiz yani? diye ekledi.</p>

  <p>Malthus’ün alçaklığını bilmeyen, hatta onun varlığından bile habersiz olan Cisy, bir sürü yoksul insana yardımda bulunulduğunu söyledi; hem yüksek sınıflar...</p>

  <p>- Yüksek sınıflar mı dediniz? diye karşılık verdi sosyalist, alaycı bir tavırla. Bir kere, yüksek sınıflar diye bir şey yoktur. İnsan yalnız yürekle yükselebilir! Bizim istediğimiz sadaka değil, anlıyor musunuz? Eşitlik ve ürünlerin adil bir biçimde dağıtılmasını istiyoruz.</p>

  <p>İşçinin kapitalist olmasını istiyordu Sénécal, erin albay olması gibi. Loncalar hiç değilse çırak sayısını sınırlı tutarak emekçilerin aşırı derecede çoğalmasını önlüyordu; sonra, bir lonca bayrağı altında toplanmak, bayramlık kardeşlik duygusunu besleyen şeylerdi.</p>

  <p>Hussonnet, bir şair gibi konuşarak o eski lonca bayraklarına hayıflandı; Dagneaux Kahvesi’nde bazı Falanstercilerin<a href="../Text/dipnotlar.xhtml#a17" id="k17"><sup>[17]</sup></a>&nbsp;konuşmasına kulak misafiri olan Pellerin’de de aynı sevgi uyanmıştı; Fourier’nin büyük adam olduğunu söyledi.</p>

  <p>- Yok yahu! dedi Deslauriers, imparatorlukların çöküşü olayında Tanrısal bir öcün etkilerini bulan ihtiyar bir budala o! Fransız devrimine karşı beslediği nefretiyle Saint-Simon efendi ve kilisesine benzetebiliriz onu da: Katolikliği yeniden önümüze sürmek isteyen bir sürü hokkabaza yani.</p>

  <p>Mösyö de Cisy; düşüncelerini açıklamak ya da iyi bir izlenim uyandırmak için olacak, usulca söze karıştı:</p>

  <p>- Bu iki bilgin Voltaire gibi düşünmüyorlar öyleyse.</p>

  <p>Sénécal:</p>

  <p>- Voltaire mi? Boş ver Voltaire’i.</p>

  <p>- Ama nasıl olur? Ben sanıyordum ki...</p>

  <p>- Boş ver onu! Halkı sevmezdi!</p>

  <p>Sonra, konuşma günün olaylarına gelip dayandı: İspanya’daki evlenmeler, Rochefort ihtilasları, yeni Saint-Denis ruhani meclisi. Bütün bunlar vergilerde bir yükselme yaratacaktı. Sénécal’e kalırsa, zaten yeterince yüksekti vergiler.</p>

  <p>- Hem de niçin? Hayvanat bahçesindeki maymunlara saraylar yükseltmek, pırıl pırıl giyinmiş kurmay subaylara meydanlarımızda geçit resmi yaptırmak ya da Saray uşakları arasında feodal bir teşrifat usulünü sürdürmek için!</p>

  <p>- <i>Mode</i> dergisinde okumuştum, dedi Cisy, Saint-Ferdinand gecesi Tuileries’de verilen baloya herkes karnaval kılığında gitmiş.</p>

  <p>Sosyalist:</p>

  <p>- Ne bayağı şey! dedi nefretle omuzlarını silkerek.</p>

  <p>- Ya Versailles Müzesi’ne ne buyrulur! diye bağırdı Pellerin. Biraz da ondan bahsedelim! Bu sersemler Delacroix’nın bir yapıtını küçültüp Gros’un bir tablosunu büyüttüler! Restore edeceğiz diye Louvre’daki bütün tabloları öyle bir kazıdılar, bozdular ki, on yıl sonra hiçbirinden eser kalmazsa şaşmam. Katalogtaki yanlışlara gelince Alman’ın biri bunları göstermek için koca bir kitap yazmış. Yabancılara karşı rezil olduk, vallahi!</p>

  <p>- Evet, bütün Avrupa’yı kendimize güldürüyoruz; dedi Sénécal.</p>

  <p>- Sanat, krallığın bir tımarı da onun için.</p>

  <p>- Genel seçim hakkı tanımadıkça...</p>

  <p>- Müsaade edin! dedi ressam, yapıtları yirmi yıldır hiçbir salona kabul edilmediğinden iktidara karşı öfkeliydi. - Aman, rahat bıraksınlar bizi, yeter! Bir şey istediğim yok benim. Ama, meclislerin sanatın çıkarlarını gözetecek bazı şeyler yapmaları gerekir diye düşünüyorum. Bir estetik kürsüsü kurulmalı, buraya getirilecek hem sanatçı hem filozof bir adam, bir profesör, kitlelerin eğitiminde başarı sağlayabilir. Hussonnet, dergimizde bu konuya değinen bir iki satır yazsanız iyi olur.</p>

  <p>- Dergiler özgür mü sanki? Bizler özgür müyüz? dedi Deslauriers, coşkuyla. Nehre bir teknecik indirmek için yirmi sekiz çeşit formaliteden geçmek gerektiğini düşündükçe gidip yamyamlar arasında yaşayasım geliyor! Hükümet kemiriyor bizi! Felsefeymiş, hukukmuş, sanatmış, gökteki havaymış, hepsi onun elinde; bitkin Fransa, jandarmanın çizmesi, papazın cüppesi altında inliyor!</p>

  <p>Yarının Mirabeau’su içinde birikmiş öfkeyi bunları söyleyerek döküyordu. Sonunda, kadehini aldı, kalktı, elini kalçasına koyarak, ateş saçan gözlerle:</p>

  <p>- Bugünkü düzenin, yani Ayrıcalık, Tekel, Yönetim, Hiyerarşi, Otorite, Devlet denen şeylerin tamamen yıkılması şerefine içiyorum, dedi; sonra, ayaklı güzel kadehi masanın üstüne fırlatıp bir parça alarak sesini yükseltti: - Bunun gibi parçalanmasını isterdim işte!</p>

  <p>Hepsi alkışladı, en çok da Dussardier.</p>

  <p>Bütün bu adaletsizliklerin ortaya konması tezgâhtarın yüreğini oynatmıştı; Barbes için kaygılanıyordu; düşen atlara yardım etmek için kendini arabanın altına atan kimselerdendi o. Bütün bildikleri iki kitaba dayanıyordu: Birinin adı <i>Kralların Cinayetleri,</i> öbürünün <i>Vatikan’ın Esrarı,</i> avukatın sözlerini ağzı bir karış açık, büyük bir zevkle dinlemişti. Sonunda tutamadı kendini:</p>

  <p>- Ben de Louis-Philippe’e karşıyım; Polonyalıları yalnız bıraktı çünkü.</p>

  <p>- Bir dakika! dedi Hussonnet. Bir kere, Polonya diye bir şey yok; Lafayette’in uydurduğu bir şey Polonya. Asıl Polonyalılar Poniatevski ile boğulmuştu; bunun için bütün Polonyalıların Saint-Marceau dış mahallesinden olduklarına emin olmalısın.</p>

  <p>Kısacası “bunlarla ilgilenmiyordu artık”; “elini eteğini çekmişti bu işlerden”. Nantes Fermanı’nın ve “o eski Saint-Barthélemy gecesi masalının” ortadan kaldırılması gibi, deniz yılanı gibi bir şeydi.</p>

  <p>Sénécal, Polonyalıları savunmaksızın, Ilussonnet’nin son sözlerini ele aldı. Papalara iftira ediliyordu; oysa onlar, ne de olsa, halkı savunmaktaydılar; Katolik Birliği’ni “Demokrasinin şafağı, protestanların bireyciliğine karşı, büyük bir eşitlik hareketi” olarak görmek gerekirdi.</p>

  <p>Bu fikirler Frédéric’i biraz şaşırtmıştı. Cisy’nin de canı sıkılmıştı ki sözü o sıralar büyük ilgi uyandıran Gymnase’daki canlı tablolar konusuna getirdi.</p>

  <p>Sénécal acıdı bunlara. Bu tür gösteriler proleter kızların ahlâkını bozmaktaydı; sonra, bunların küslahçana bir lüks gösterisi içinde olduğu da ayrı. Kendisi bunun için Lola Montè’e hakaret eden Bavyeralı öğrencilerden yanaydı. Rousseau gibi, bir kömürcünün karısını bir kral metresinden üstün tutuyordu.</p>

  <p>- Uzanamadığınız ciğere pis diyorsunuz! diye karşılık verdi Hussonnet görkemli bir tavırla. Ve özellikle Rosanette’i balosunda ve Arnoux’nun o balodaki kıyafetinden söz ederken Pellerin:</p>

  <p>- Arnoux’nun işleri iyi gitmiyormuş, dedi.</p>

  <p>Belleville’deki arsaları yüzünden tablo taciri mahkemelik olmuş ve kendisi gibi birtakım maskaralarla aşağı Bretonya’da bir kaolen ortaklığı kurmuş.</p>

  <p>Dussardier bu konuda daha çok şey biliyordu; çünkü kendi patronu, Mösyö Moussinot, banker Oscar Lefebvre’den Arnoux hakkında bilgi istemiş, banker de birkaç senedinin yenilenip, ödeme sürelerinin uzatıldığını bildiğinden, durumunun pek parlak olmadığı karşılığını vermişti.</p>

  <p>Yemek bitmişti; Mareşal’inki gibi sarı Şam kumaşı döşeli, XVI. Louis stili salona geçildi.</p>

  <p>Pellerin, yeni-Grek stili şeyler seçmediği için eleştirdi Frédéric’i; Sénécal duvarları kaplayan kumaşa kibritini sürdü; Deslauriers hiçbir şey söylemedi. Yalnız kitaplığı “küçük kız kitaplığı” olarak tanımladı. Çağdaş edebiyatçıların çoğu vardı bu kitaplıkta. Bunların yapıtları üstüne konuşmaya imkân kalmadı; çünkü Hussonnet hemen yazarların kişilikleri üstüne fıkralar anlatıyor, yüzlerini, alışkanlıklarını, giyimlerini eleştiriyor, on beşinci sıradan zekâlara övgüler yağdırıyor, birinciye gelen kafaları yeriyor ve tabii, çağdaş edebiyatta gördüğü çöküntüye verip veriştiriyordu. Falan halk türküsü bile, bir başına, 19. yüzyıl liriklerinin topundan daha fazla bir şiirsellik taşımaktaydı; Balzac’ın üstüne yoktu, Byron önemini yitirmişti, Hugo tiyatrodan hiç anlamazdı vb.</p>

  <p>- Niçin işçi şairlerimizin kitapları yok burada? diye sordu Sénécal.</p>

  <p>Edebiyatla uğraşan Mösyö de Cisy ise Frédéric’in masasının üstünde “<i>Sigara Tiryakisinin Fizyolojisi, Oltacının Fizyolojisi, Oktruva Memurunun Fizyolojisi"</i> -gibi yeni fizyoloji kitaplarını görmeyişine şaştı.</p>

  <p>Bütün bunlar Frédéric’i öyle öfkelendirmişti ki hepsini omuzlarından tutup: “Aa, serseme çevirdiniz beni!” diyerek kapı dışarı etmek isteğini duydu içinde. Dussardier’yi bir köşeye çekerek kendisine ne türlü bir hizmette bulunabileceğini sordu.</p>

  <p>Mert çocuk çok duygulandı bundan. Kasadarlık işinden memnun olduğunu, hiçbir şeye ihtiyacı bulunmadığını söyledi.</p>

  <div>
    <br/>
  </div>

  <p>Daha sonra, Frédéric, Deslauriers’yi odasına götürdü ve çekmecesinden iki bin frank çıkararak:</p>

  <p>- Al dostum, cebine at bunları, dedi. Eski borçlarımdan kalan...</p>

  <p>- Ama, ya gazete? dedi avukat. Biliyorum, Hussonnet ile bu konuda konuşmuştum.</p>

  <p>Frédéric, “şimdi biraz sıkışık” olduğunu söyleyince öteki pis pis gülümsedi.</p>

  <p>Likörlerden sonra bira, biradan sonra punç içildi; pipolar tüttürüldü. Sonunda, akşam saat beşte, hepsi çıkıp gitti; yolda hiç konuşmadan yan yana yürüyorlardı. Dussardier, Frédéric’in kendilerini pek güzel ağırladığını söyledi. Hepsi onayladı bunu.</p>

  <p>Hussonnet yemeği biraz ağır bulduğunu söyledi. Sénécal evin içinin değersiz şeylerle döşenmiş oluşunu eleştirdi. Cisy de bu kanıdaydı. O “kendine özgü” niteliğe hiç önem verilmemişti.</p>

  <p>- Düşünüyorum da, dedi Pellerin, bana bir tablo ısmarlayabilirdi pekâlâ.</p>

  <p>Deslauriers pantolon cebindeki banknotlarla oynuyor ve bir şey söylemiyordu.</p>

  <p>Frédéric yalnız kalmıştı. Dostlarını düşünüyor ve aralarında açılan büyük, karanlık bir uçurumun kendisini onlardan ayırdığını hissediyordu. Yine de elini uzatmıştı onlara. Onlarsa bu açık yürekliliğine karşılık vermemişlerdi.</p>

  <p>Dussardier ile Pellerin’in Arnoux için söyledikleri sözler geldi aklına. Yalandı, iftiraydı bunlar herhalde? Öyle mi acaba? Madam Arnoux’yu düşündü; Per-perişan, ağlıyor, mobilyalarını satıyor... Bu düşünce bütün gece uğraştırdı durdu onu; ertesi gün onu görmek için evine gitti.</p>

  <p>Bildiği o şeyi nasıl söyleyeceğini bilmiyordu; bu yüzden söz arasında Madam Arnoux’ya Belleville’deki arsaların Arnoux’nun hâlâ elinde olup olmadığını sordu.</p>

  <p>- Evet, elinde.</p>

  <p>- Şimdi kendisi Bretagne’de bir kaolen ortaklığındaymış galiba.</p>

  <p>- Evet.</p>

  <p>- Fabrikası iyi çalışıyormuş, değil mi?</p>

  <p>- Şey... Öyle sanırım.</p>

  <p>Ve Frédéric’in duraksadığını görünce sordu:</p>

  <p>- Bir şey mi var yoksa? Korkutuyorsunuz beni.</p>

  <p>Frédéric senetlerin yinelenmesi hikâyesini anlattı.</p>

  <p>Madam Arnoux başını önüne eğerek:</p>

  <p>Gerçekten, Arnoux, parti kurma düşüncesiyle arsalarını elden çıkarmak istememiş, bir sürü borca girmiş, alıcı çıkmayınca da bir fabrika kurarak uğradığı zararı çıkaracağını ummuştu. Ne var ki giderler gelirleri aşmış bulunuyordu; Madam Arnoux’nun daha fazla bilgisi yoktu; kocası her soruya kaçamak bir karşılık buluyor ve hep işlerin “iyi gittiğini” söyleyip duruyordu.</p>

  <p>Frédéric, madam Arnoux’yu yatıştırmaya çalıştı. Belki de geçici birtakım güçlüklerdi bunlar. Hem zaten, yeni bir şeyler öğrenirse kendisine ulaştıracaktı.</p>

  <p>Madam Arnoux iki elini birleştirip tatlı bir yalvarış havası içinde:</p>

  <p>- Ah! Ne iyi olur, değil mi? dedi.</p>

  <p>Ona faydalı olabilirdi yani. İşte böylece onun varlığına, kalbine giriyordu !</p>

  <div>
    <br/>
  </div>

  <p>Arnoux göründü.</p>

  <p>-Ah! Beni yemeğe götürmeye gelmişsiniz, ne güzel! dedi.</p>

  <p>Frédéric bir şey söylemedi.</p>

  <p>Arnoux şundan bundan söz etti; sonra karısına eve çok geç geleceğini söyledi; Mösyö Oudry ile randevusu varmış.</p>

  <p>- Evinde mi?</p>

  <p>- Evet, evinde tabii.</p>

  <p>Merdivenlerden inerken, Mareşal bugün hazır serbestken, birlikte Moulin-Rouge’da bir yemek yiyeceklerini itiraf etti ve her zaman içini dökecek birine ihtiyacı olduğundan Frédéric’i kapıya kadar sürükledi.</p>

  <p>İçeri gireceği yerde, ikinci kat pencerelerini gözleyerek kaldırımda gidip gelmeye başladı. Birden perdeler aralandı.</p>

  <p>- Ooo! Çok güzel! Oudry Baba yokmuş. Hadi eyvallah!</p>

  <p>Mareşal, Oudry Baba’yla mı oturuyordu yani? Frédéric ne düşüneceğini bilemiyordu.</p>

  <div>
    <br/>
  </div>

  <p>O günden sonra Arnoux eskisine göre daha bir dostça davrandı ona; sık sık metresinin evine yemeğe çağırdı; çok geçmeden Frédéric iki evin birden gedikli bir ziyaretçisi oldu.</p>

  <div>
    <br/>
  </div>

  <p>Rosanette’in evinde eğleniyordu. Akşamları, kulüp ya da tiyatro dönüşü uğruyor; bir fincan çay içiyor, bir tombala oyununa katılıyordu; pazarları da bulmaca oyunu oynuyordu; öbürlerinden daha şamatacı olan Rosanette, dört ayakla koşmak ya da başına pamuk bir takke geçirmek gibi tuhaf buluşlarla hemen kendini gösteriyordu. Pencereden geçenlere bakarken taktığı meşin bir şapkası vardı; uzun çubuklarla sigara tüttürüyor, Tyrole havaları tutturuyordu. Öğleden sonraları, yapacak işi olmadığından, bir basma parçasından çiçekler keser ve bunları pencere camlarına yapıştırırdı; iki küçük köpeğini düzgünce boyar, günlük yaktırır ya da fal açardı. Hiçbir isteğine karşı koyamadığından, gördüğü bir bibloya delice hayran olur, gece gözüne uyku girmez, gider onu satın alır, bir başka şeyle trampa ederdi; üstünde başındaki kumaşın değerini bilmez, mücevherlerini düşürür, parasını çarçur eder, sahneye yakın bir locada oturmak için gömleğini satabilirdi. Genellikle, okuduğu bir kelimenin anlamını Frédéric’e sorar, ama onun verdiği karşılığı dinlemezdi; çünkü o sırada birdenbire başka bir düşünceye atlamış olur, soru üstüne soru yağdırırdı. Neşe patlamalarının ardından çocuksu öfkeler gelirdi ya da ocağın karşısında yere oturur, dizleri ellerinin arasında, başı eğik, uyuşuk bir kara yılandan daha cansız, düşlere dalar giderdi. Hiç sakınmadan Frédéric’in önünde giyinir, ipek çoraplarını ağır ağır çeker, sonra ürperen bir su perisi gibi, eğilip bol suyla yüzünü yıkardı; beyaz dişlerinin gülüşü, gözlerinin ışıltısı, güzelliği, neşesi Frédéric’i büyülüyor, sinirlerini kamçılıyordu.</p>

  <p>Madam Arnoux’yu hemen her zaman yumurcağına okuma öğretir ya da piyanosunda bir şeyler çalan Marthe’ın sandalyesinin arkasında oturur bulurdu. Elinde bir dikiş olduğu zamanlar, arada sırada makasını alıp vermek büyük bir mutluluk olurdu Frédéric için. Bütün hareketlerinde sakin bir görkem vardı; küçük elleri sadakalar dağıtmak, gözyaşlarını silmek için yaratılmış gibiydi; doğuştan biraz boğuk olan sesinde ise okşayıcı, bir meltem hafifliği taşıyan tonlamalar bulunurdu.</p>

  <div>
    <br/>
  </div>

  <p>Edebiyata karşı büyük bir ilgi duyduğu yoktu, ama zekâsı yalın ve içe işleyen sözcüklere iyice açıktı. Yolculukları, ormanlarda rüzgârın uğultusunu ve yağmur altında başı açık dolaşmayı severdi. Frédéric onun bu anlattıklarını hazla dinliyor, onda bir kendini bırakma başladığını sanıyordu.</p>

  <p>Bu iki kadınla dostluk Frédéric’in hayatında iki melodi gibiydi: Biri delişmen, coşkulu, eğlendirici, öteki ağır, bir bakıma dindar ve bir arada titreşen bu iki melodi giderek daha yüksek bir gerilim kazanıyor, usul usul birbirine karışıyordu; öyle ki Madam Arnoux kendisine parmacığı ile şöyle bir dokunacak olsa, genç adam, daha kolay umutlanabileceği öteki kadının hayaliyle doluyordu hemen; Rosanette’in yanında yüreği duygularla dolup taşarken de aklına birdenbire büyük aşkı düşmese olmazdı.</p>

  <p>İki ev arasındaki benzerlikler de artırıyordu ondaki bu duygu karmaşasını. Bir zamanlar Montmartre Bulvarı’nda görüp seyrettiği dolaplardan biri şimdi Madam Rosanette’in yemek salonunu öteki Madam Arnoux’nun salonunu süslüyordu; sofra takımlarına, koltukların üstündeki kadife kılıflara varıncaya kadar çok şey aynıydı iki tarafta da; öte yandan Arnoux birine hediye ettiği şeyi hiç saklamadan alıp ötekine verdiği için, bir sürü küçük hediye -perdeler, kutular, yelpazeler- metresinin eviyle karısının evi arasında gidip gelmekteydi.</p>

  <div>
    <br/>
  </div>

  <p>Mareşal, Frédéric’le bir olur, Arnoux’nun bu biçimsiz hareketlerine gülerdi. Bir pazar günü yemekten sonra delikanlıyı kapının arkasına götürerek, Arnoux’nun herhalde çoluk çocuğuna yedirmek için masadan aşırıp paltosunun cebine tıkıştırdığı bir kesekâğıdı dolusu pasta gösterdi. Mösyö Arnoux rezalet sayılabilecek birtakım açıkgözlüklere yeltenirdi. Kurallara uymamak bir ödevdi onun için. Tiyatroya para vererek gittiği olmaz, ikinci biletiyle birincide oturmaya kalkar, banyoda yıkanırken, her seferinde, garsonun kumbarasına on kuruş yerine bir pantolon düğmesi attığını anlatırdı gerine gerine; ama bütün bunlar Mareşal’ın onu sevmesine engel olmazdı.</p>

  <div>
    <br/>
  </div>

  <p>Yine de, bir gün, onun lafını ederek şöyle demişti.</p>

  <p>- Aman, bıktım usandım artık! Canıma yetti! Başkasını bulacağım vallahi!</p>

  <p>Frédéric o “başkası”nın çoktan bulunmuş olduğu, adının da Mösyö Oudry olduğu kanısındaydı.</p>

  <p>- Yok canım, dedi Rosanette, hem neye yarar ki!</p>

  <p>Sonra ağlamaklı bir sesle ekledi:</p>

  <p>- Aslında çok küçük şeyler benim ondan istediklerim. Yine de yanaşmıyor. Yanaşmıyor hayvan herif! Ama iş söz vermeye gelmesin, iş değişiyor o zaman.</p>

  <p>Hatta, o ağzından düşürmediği kaolen madeni kârının dörtte birini Rosanette’e bırakmayı vadelmiş. Ama, kâr bir yana, altı aydan beri vadedip durduğu kaşmir şaldan da bir haber çıkmamış.</p>

  <p>Frédéric birden o şah alıp Rosanelte’e hediye etmeyi düşündü. Ama Arnoux bunun kendisine bir ders vermek için yapıldığını sanabilir, kızabilirdi.</p>

  <p>Yine de iyi adamdı Arnoux; karısı da öyle diyordu. Ama bir de çılgındı ki, demeyin! Şimdilerde Allah’ın günü herkesi eve yemeğe çağırmayı bırakmış, eşi dostu lokantalarda ağırlamayı âdet edinmişti. Hiç gereği olmayan şeylere para veriyordu: altın zincirler, saatler, alet edevat... Madam Arnoux, Fréver göstermişti. Nihayet, bir gün, kadıncağız kaygılarını açıkladı: Arnoux, Mösyö Dambreuse emrine düzenlenmiş bir senet imzalatmıştı kendisine.</p>

  <div>
    <br/>
  </div>

  <p>O sıralarda, edebiyat konusundaki tasarılarını, kendisine karşı bir onur meselesi sayarak muhafaza etmekteydi. Pellerin’le yaptığı konuşmalardan esinlenerek bir estetik tarihi yazmak, sonra, Deslauriers ve Hussonnet’nin dolaylı etkisi altında Fransız Devrimi’nin çeşitli dönemlerini dram halinde vermek ve büyük bir komedi yazmak istiyordu. Çalışırken, iki kadından bazen ötekinin yüzü gelirdi gözlerinin önüne. Onu görmek isteğiyle mücadele eder, sonunda bundan vazgeçerdi. Madam Arnoux’nun yanından ayrılırken daha bir hüzünlü olurdu.</p>

  <p>Ocağın başında oturup karasevda içine dalıp gittiği bir sabah Deslauriers içeri girdi. Sénécal’in ateşli söylevleri patronunu kuşkulandırmış ve bir kez daha beş parasız, ortada kalmıştı.</p>

  <p>- Ben ne yapayım yani, dedi Frédéric.</p>

  <p>- Hiç! Bilmiyorum, param yok. Ama Mösyö Dambreuse ya da Arnoux aracılığıyla onu bir yere yerleştirmek senin için işten bile olmasa gerek.</p>

  <p>Arnoux’nun, işinde mühendislere ihtiyacı olacaktı herhalde. Birden bir fikir parıldadı Frédéric’in aklında: Sénécal, kocanın evde bulunmadığı zamanları kendisine bildirebilir, mektup götürüp getirebilir, daha bir sürü durumda kendisine yardımcı olabilirdi. Erkekler arasında bu çeşit işler her zaman yapılmıyor muydu? Hem sonra, onu hiç kuşkulandırmadan kullanmanın çaresini de bulurdu. İşte kader kendisine bir yardımcı yolluyordu; bir şanstı bu, ayağına gelmişken kullanmak gerekiyordu. İlgisizmiş gibi görünerek bunun belki bir kolayını bulabileceğini, uğraşacağını söyledi.</p>

  <p>Hemen de kolları sıvadı. Arnoux, fabrikasında büyük bir çaba içindeydi. Çinlilerin bakır kırmızısını araştırıyordu; ama pişme sırasında bütün renkler uçup gidiyordu. Fayanslarda çatlak olmaması için kilin içine kireç karıştırıyordu; yine de parçaların çoğu kırılıyordu, pişmeden önce yapılan yağlıboya sır buhar olup gidiyor, büyük levhalar kabarıyordu ve o, bütün bu aksilikleri fabrikadaki tesislerin kötülüğüyle açıklayarak başka öğütme aygıtları, başka kurutma yerleri yaptırmak istiyordu. Frédéric bu şeylerin bazısını hatırladı; ona giderek istediği o ünlü kırmızıyı keşfedebilecek çok esaslı bir adam bulduğunu anlattı. Arnoux önce bir yerinden sıçradı, ama genç adamı dinledikten sonra adama ihtiyacı olmadığını söyledi.</p>

  <div>
    <br/>
  </div>

  <p>Frédéric, Sénécal’in akıl almaz derecede bilgili biri olduğunu anlatıp durdu: Hem mühendis hem kimyagerdi, muhasebe bilgisi de ayrı.</p>

  <p>Porselen imalatçısı onu görmeye razı oldu. İki adam ücret konusunda bir türlü anlaşamadılar. Frédéric araya girerek haftanın sonunda anlaşmalarını sağladı.</p>

  <p>Ama fabrika Creil’de olduğundan, Sénécal’in kendisine bir yardımı olmayacaktı. Bu pek basit düşünce, bir bahtsızlığa uğramış gibi cesaretini kırdı Frédéric’in.</p>

  <p>Arnoux karısından ne kadar ayrı kalırsa sevdiğinin yanında kendi şansının o kadar artabileceğini düşündü. Onun için Rosanette’i durmadan övmeye başladı; Arnoux’nun Rosanette’e yaptığı haksızlıkları bir bir saydı; onun birkaç gün önceki belirsiz tehdidinden, hatta kaşmir şaldan söz etti; onun kendisini pintilikle suçladığını söylemeyi de ihmal etmedi.</p>

  <p>Bu sözlerden alınan (ve zaten biraz kuşkulanmış bulunan) Arnoux kaşmir şah Rosanette’e götürdü; ama Frédéric’e şikâyette bulunduğu için homurdandı da ona. Kadın şaldan kendisine belki yüz kere bahsetmiş olduğunu hatırlatınca da, çok meşgul bulunduğundan unutmuş olabileceğini söyledi.</p>

  <p>Frédéric ertesi gün Rosanette’in evine gitti. Saat ikiye geldiği halde Mareşal hâlâ yataktaydı; onun başucundaki ufak bir masanın başında oturan Delmar ise bir karaciğer kızartmasını bitirmekteydi.</p>

  <p>Rosanette uzaktan bağırdı:</p>

  <p>- Kaşmir geldi, kaşmir!</p>

  <p>Sonra genç adamı kulaklarından tutarak alnından öptü, çok teşekkür etti, senli benli konuştu, hatta yatağının üstüne oturtmak istedi. Cana yakın, güzel gözleri parıldıyor, ıslak ağzı gülümsüyor, kolları, kolsuz geceliğinden çıkıyordu. Delikanlı zaman zaman patiskanın altında bedeninin diri çizgilerini fark ediyordu. Delmar, bu arada, gözlerini döndürmekteydi.</p>

  <p>- Gerçekten de öyle, dostum diyordu. Sevgili dostum!</p>

  <p>Daha sonraları hep öyle oldu. Frédéric içeri girer girmez Rosanette onu daha rahat öpmek için bir yastığın üstüne basıyor, “Yavrum”, “Şekerim” diyor, yakasına çiçek takıyor, kravatını düzeltiyordu; iltifatlar, Delmar’ın orada bulunduğu zamanlar daha da artıyordu.</p>

  <p>Kendisine doğru atılmış adımlar mıydı bunlar? Frédéric’e göre öyle. Kendisinin yerinde Arnoux olsa bir arkadaşı aldatmaktan hiç çekinmezdi. Hem onun karısına karşı hep erdemli davranmıştı, bu yüzden metresine karşı öyle davranmamak hakkına sahip oluyordu. Çünkü karısına öyle davrandığına inanıyor ya da büyük çekingenliğini haklılaştırmak için kendini buna inandırmak istiyordu. Yine de kendini budala buluyordu; Mareşal’e karşı açıkça hücuma geçmeye karar verdi.</p>

  <p>Bir öğleden sonra, Rosanette komodinin önünde eğildiği bir sırada yanına yaklaşarak öyle anlamlı bir hareket yaptı ki kadın yüzü kıpkırmızı bir halde doğruldu. Frédéric aynı hareketi tekrarlayınca Rosanette gözyaşları içinde gerçekten çok mutsuz olduğunu, ama bunun kendisinin hor görülmesi için sebep teşkil etmediğini söyledi.</p>

  <p>Frédéric girişimlerini tekrarladı. Rosanette, genç adamın gülmekten kırıldığı başka bir savunma yolu buldu. Frédéric buna aynı biçimde, ama daha abartarak karşılık vermenin kurnazca bir hareket olacağını düşündü. Ama, içtenlikle hareket ettiğine kadını inandıramayacak kadar neşeli görünmüştü; aralarındaki arkadaşlık da her türlü ciddi duyguyu birbirine açmayı önlemekleydi. Sonunda, bir gün Rosanette başka bir kadının artığını kabul edemeyeceğini söyledi.</p>

  <p>- Kimmiş bu başka kadın?</p>

  <p>- Sana sormalı onu! Madam Arnoux’ya git sen!</p>

  <div>
    <br/>
  </div>

  <p>Çünkü Frédéric, Rosanette’e hep ondan bahsederdi; Arnoux dersen, onda da vardı bu bahsetme hastalığı; Rosanette bu kadının övgüsünü dinleye dinleye hal olmuştu artık; yaptığı bu imayla da ondan bir çeşit öç almış oluyordu.</p>

  <p>Frédéric bozuldu Rosanette’e.</p>

  <p>Zaten bu kadın gitgide canını fena sıkmaya başlamıştı. Bakıyordun, feleğin çemberinden geçmiş bir kadın pozu takınarak arsız bir gülüşle aşk aleyhinde konuşmaya girişmiş. İşte o zaman tokatlayası geliyordu onu. Ama bakıyordun, on beş dakika sonra dünyada tek şeyin aşk olduğunu söylüyor, bir erkeği kucağında sıkıyormuşçasına kollarını göğsünde kavuşturarak, gözkapakları yarı kapalı, bir esreklik içinde kendini koyvermiş, “Evet, diyor harika şeydir o, harikadır!” Söz gelimi, Arnoux’yu seviyor mu, sevmiyor mu, anlamak mümkün değildi; çünkü hem alaya alır hem de kıskanırdı onu. Vatnaz’a karşı da öyleydi; bakarsın onun için “Sefilin biri” diyor, sonra bakarsın en iyi dostu o. Nihayet, saç topuzunun kalkıklığına varıncaya dek, bütün kişiliğinde meydan okumayı andıran anlatılmaz bir şey vardı. Genç adam daha çok yenilgiye uğratmak, hâkim olmak tutkusuyla istiyordu bu kadını.</p>

  <p>N’etmeliydi? Çünkü çoğu zaman iki kapı arasında görünüp “Meşgulüm; akşama görüşürüz,” diye Frédéric’i savıyor ya da delikanlı onu on kişi ile bir arada buluyordu. Yalnız kaldıkları zaman da öyle birtakım engeller çıkarıyordu ki bir bahse tutuşmuş derdiniz. Yemeğe çağırsa kabul etmiyordu; bir keresinde kabul etti.</p>

  <p>Frédéric’in aklına şeytansı bir fikir geldi.</p>

  <div>
    <br/>
  </div>

  <p>Pellerin’in kendi hakkındaki şikâyetlerini Dussardier aracılığıyla öğrendiği için, ona Mareşal’in birçok seans gerektirecek tabii büyüklükte bir boy resmini yaptırmayı düşündü; kendisi de hiçbirini kaçırmadı bu seansların, ressamın vaktinde gelmeme alışkanlığı da çok kez baş başa kalmalarına yarayacaktı. Suretini sevgili Arnoux’suna göstermek için Rosanette’i bir resmini yaptırmaya zorladı. O da kabul etti, çünkü kendini Büyük Salon’un ortasındaki şeref yerinde, önünde birikmiş bir kalabalıkla görüyordu; gazeteler bundan bahsedecek, hemen “ünlenecekti”.</p>

  <p>Pellerin’e gelince teklifi hırsla ele aldı. Bir başyapıt olmalıydı bu tablo, kendini büyük adam düzeyine getirmeliydi.</p>

  <p>Tanıdığı bütün büyük ustalarının portrelerini aklından geçirdi, sonunda Titien’in bir tablosunda karar kıldı, Veranese stili süslerle değerlendirirdi onu. Yani tasarısını yapma gölgelere başvurmadan, teni tek bir tonla aydınlatan, ikinci derecedeki ayrıntıları parlatan düz bir ışık altında uygulardı.</p>

  <p>“Pembe ipek bir elbise giydirip üstüne de doğu işi bir harmani mi atsam? diye düşündü. Yok yok, harmani bayağı kaçar. Çok parlak gri bir zemin üstüne mavi kadife mi giysin yoksa beyaz ipek dantelden bir yakalık, elinde siyah bir yelpaze, arkada erguvan bir perde.”</p>

  <p>Böyle araştırmalarla her gün tasarısını zenginleştiriyor ve buna kendisi de hayran oluyordu.</p>

  <p>Rosanette ilk seans için Frédéric’in eşliğinde geldiği zaman bir kalp çarpıntısı aldı Pellerin’i. Kadını salonun ortasındaki servetimsi yerin üstünde ayakta durdurdu. Işıktan yakınıp, eski atölyesini özlemle anarak önce dirseğini bir heykel ayaklığına dayattı, sonra bir koltuğa oturttu; zaman zaman ondan uzaklaşıyor, elbisesinin kıvrımlarını düzeltmek için yaklaşarak, gözlerini kısarak bakıyor, Frédéric’in kısaca fikrini soruyordu.</p>

  <div>
    <br/>
  </div>

  <p>- Olmadı! diye bağırdı. İlk fikrime dönüyorum yine. Bir Venedikli gibi giydireceğiz sizi.</p>

  <p>Kemeri işlemeli gelincik kırmızısı kadife bir elbise giyecek, hermin kaplı geniş yeninden arkasındaki merdivenin trabzanına dayanmış çıplak kolu görünecekti. Solda, büyük bir sütun, tablonun üstünde bir kemer meydana getiren mimari kitleye birleşecekti. Bunun altında beyaz bulutlarla yol yol olmuş mavi bir göğün parça parça bölündüğü kopkoyu, hemen hemen rengi siyaha dönüşmüş büyük bir portakal ağacı topluluğu belli belirsiz görülecekti. Bir hali örtülmüş trabzanın üstünde, içinde bir çiçek demeti, bir amber teşbih, bir hançer ve altın sikkeyle dolu, biraz sararmış fildişinden eski bir çekmece bulunan gümüş bir tabak olacaktı. Yerlere dökülmüş birkaç sikke, gözü Rosanette’in ayak uçlarına kadar çeken parlak lekeler meydana getirecekti; çünkü kendisi sondan bir önceki basamakta tabii bir tavırla ve ışıklar içinde duracaktı.</p>

  <p>Gidip bir tablo sandığı getirdi, basamağı temsil etmek üzere kerevetin üstüne koydu. Sonra, aksesuvar olarak trabzan yerini tutan bir taburenin üstüne kendi ceketini, bir kalkan, bir sardalya kutusu, bir paket tüy, bir bıçak koydu; Rosanette’in önüne bir düzine kuruş attıktan sonra ona poz verdirdi.</p>

  <p>- Bunların büyük hazineler, göz kamaştırıcı hediyeler olduğunu hayal edin. Baş biraz sağa! Çok güzel! Hiç kıpırdamayın! Bu görkemli duruş güzelliğinize pek yaraşıyor.</p>

  <p>Rosanette’in sırtında ekose bir elbise, elinde kocaman bir manşon vardı, gülmemek için kendini zor tutuyordu.</p>

  <p>- Saç tuvaletine gelince, bir inci dizisi karıştırırız saçlarınıza: Kızıl saçlara her zaman iyi gider bu.</p>

  <p>Mareşal, saçlarının kızıl olmadığını söyleyerek çığlığı bastı.</p>

  <p>- Rica ederim karışmayın! Ressamın kızılıyla herhangi bir adamın kızılı aynı şey değildir.</p>

  <p>Kabaca durumu çizmeye başladı; kafası Rönesans’ın büyük ustalarıyla öylesine doluydu ki sözü hep onlara getiriyordu. Bir saat boyunca dehayla dolup taşan, ün ve görkemle donanmış bu üstün varlıkların büyük zaferlerle şehirlere girişlerini, meşalelerin aydınlığındaki şölenlerde Tanrıçalar kadar güzel, yarı çıplak kadınlar arasında oturuşlarını konuşarak hayal etti.</p>

  <p>- Siz o günlerde yaşamak için yaratılmışsınız. Siz çapta bir yaratık, prenslere layıktır.</p>

  <p>Rosanette bu iltifatlardan pek hoşlanmıştı. Gelecek seansın günü kararlaştırıldı; gerekli malzemeyi getirme görevini Frédéric üstlendi.</p>

  <p>Sobanın sıcaklığı ikisini de biraz sersemlettiği için Bac Sokağı’ndan yürüyerek döndüler, Port-Royal’e geldiler.</p>

  <div>
    <br/>
  </div>

  <p>Güzeldi hava, keskindi, pırıl pırıldı. Güneş inmeye başlamıştı; Cité’de bazı evlerin camları uzaktan altın levhalar gibi parlarken, arkada sağ yanda Notre-Dame’ın kuleleri, ufukta gri buğular içinde sere serpe yıkanan mavi gökyüzüne siyah bir şekilde kendini çiziyordu. Rüzgâr efildedi; Rosanette acıktığını söyledi; İngiliz Pastanesi’ne girdiler.</p>

  <p>Birkaç genç kadın, çocuklarıyla, üstü cam kapaklı küçük pasta tabakları dizili mermer tezgâhın önünde atıştırıp duruyordu. Rosanette iki kremli pasta indirdi mideye. Pudra şekeri dudaklarının kenarına bıyıklar çekmişti. Silmek için zaman zaman manşonundan mendilini çıkarıyordu ve yüzü, yeşil ipek şapkasının altında, yapraklarının arasında açmış bir gülü andırıyordu.</p>

  <p>Yeniden yürümeye başladılar; Rosanette, Paix Sokağı’nda bir bileziğe bakmak için bir kuyumcunun önünde durdu; Frédéric bunu alıp ona armağan etmek isteyince:</p>

  <p>- Hayır, dedi. Paran, cebinde dursun.</p>

  <p>Genç adam bu söze kırılmıştı.</p>

  <p>- Nen var kızım? Keyfiniz yerinde değil galiba.</p>

  <div>
    <br/>
  </div>

  <p>Konuşma yeniden başlayınca, Frédéric, her zamanki gibi, sevdalı sözler söylemeye girişti.</p>

  <p>- Sen de pekâlâ biliyorsun ki imkânsız bir şey bu!</p>

  <p>- Neden?</p>

  <p>-Aa! Çünkü...</p>

  <p>Yan yana yürüyorlardı; Rosanette Frédéric’in koluna yaslanmıştı, elbisenin etekleri onun bacaklarına çarpıyordu. Bir kış akşamını hatırladı genç adam; aynı kaldırımda Madam Arnoux ile böyle yan yana yürümüşlerdi. Bu anı onu öylesine alıp götürmüştü ki Rosanette’i gözü görmez oldu, yanında olduğunu bile unuttu.</p>

  <p>Kadının yürürken önüne baktığı yoktu, tembel bir çocuk gibi ayağını sürüyerek yürüyordu. Akşam gezintisinden dönüş saatiydi; atlar, arabalar, kuru kaldırımın üstünden dört nala geçip gidiyordu. Pellerin’in iltifatları aklına gelmiş olacak ki Rosanette iç geçirdi.</p>

  <p>- Ne mutlu kadınlar var şu dünyada! Hiç kuşkusuz; ben de zengin bir adamla yaşamak için doğmuşum.</p>

  <div>
    <br/>
  </div>

  <p>Frédéric kabaca bir karşılık verdi:</p>

  <p>- Bir tane var ya!</p>

  <p>Mösyö Oudry üç kere milyoner geçinen bir adamdı.</p>

  <p>Ama Rosanette’in derdi günü bu adamdan yakayı sıyırmakmış.</p>

  <p>- Bağlayan mı var sizi?</p>

  <p>Frédéric böyle bir ilişkinin yakışık alır yanı olmadığını, kopması gerektiğini anlatarak bu perukalı ihtiyar burjuva hakkında ağır şakalar yaptı.</p>

  <p>Mareşal, kendi kendine konuşuyormuş gibi:</p>

  <p>- Evet dedi, sonunda, benim yapacağım da bu olacak! Bu ilgisizlik Frédéric’in hoşuna gitmişti. Rosanette yavaşlamıştı, Frédéric onun yorulmuş olduğunu düşündü. Ama kadın araba istememekte diretti, sonra da kapısının önünde parmaklarının ucuyla öpücük yollayarak savdı onu.</p>

  <p>“Ne yazık! Hemen bazı budalaların beni zengin bir adam bulmaları!”</p>

  <p>Eve geldiğinde keyifsizdi.</p>

  <p>Hussonnet ile Deslauriers kendisini bekliyorlardı.</p>

  <p>Bohemyalı masasının başına geçmiş, Türk başları çiziyordu; avukat ise çamurlu botlarla divana uzanmış kestiriyordu.</p>

  <p>- Hele şükür, yahu! diye bağırdı. Bu ne vahşi hal? Bak ne diyeceğim!</p>

  <p>Okutman olarak ünü azalmıştı; çünkü öğrencilerin kafalarını sınavlarda geçerli olmayan birtakım kuramlarla doldurmaktaydı. İki üç duruşmada savunma yapmış, kaybetmişti ve her yeni yenilgi kendisini eski hayaline doğru daha kuvvetle itiyordu: kendini gösterebileceği, öçlerini alabileceği, zehrini kusup fikirlerini dökebileceği bir gazele. Servetim, şan şöhretmiş, ardarda sökün ederdi nasıl olsa. İşte bu umutla elinde bir yayın organı bulunan Hussonnet’yi kandırmıştı.</p>

  <div>
    <br/>
  </div>

  <p>Şimdi gazeteyi pembe kâğıda basıyormuş; yalan haberler veriyor, bulmacalar koyuyor, tartışmalara girmeye çalışıyor, hatta (yer yokluğuna rağmen) konserler düzenlemek istiyormuş! Bir yıllık abone karşılığında “Paris’in belli başlı tiyatrolarından birinde bir parter koltuğu” sağlanıyormuş. Ayrıca, “yöneticilik, sayın ziyaretçilere sanat konularında ve başka konularda her türlü bilgi vermeyi” üstlenmişmiş. Ama basımevi sahibi gözlerini korkutuyormuş; üç sayılık baskı borcu birikmiş; bir sürü güçlük başgöstermiş; hani avukatın omuz verişi ve her günkü moral desteği de olmasaymış, Hussonnet bırakırmış, <i>Art</i> batıp gitsin. Girişiminde daha bir güçlü olmak için onu da yanında getirmiş.</p>

  <p>- Gazete için geldik, dedi Deslauriers Frédéric dalgın bir tavırla:</p>

  <p>- Hâlâ bu işi düşünüyorsun demek? dedi.</p>

  <p>- Tabii düşüneceğim, diye karşılık verdi o da.</p>

  <p>Ve bir kez daha anlattı planını. Borsa üstüne yapacakları yorum yazılarıyla para babası kimselerle ilişki kurarlar, böylece gerekli yüz bin franklık teminat akçesini sağlarlardı. Ama gazetinin siyasal bir yayın organı haline gelmesi için, önce geniş bir okur kitlesine sahip olmaları, bunun için de kâğıt, baskı, büro işlerinin dönmesi için bazı giderlerin altından kalkmaları gerekiyordu; kısacası, on beş bin frank tutarında bir paraya ihtiyaç vardı.</p>

  <p>- Bende para yok, dedi Frédéric:</p>

  <p>- Desene yan bastık!</p>

  <p>Bu harekete kırılan Frédéric:</p>

  <p>- Benim suçum ne bunda? diye karşılık verdi.</p>

  <p>- Çok güzel! Kimisinin ocağında odun; sofrasında hâlâ mantar, altında kuştüyü yatak bulunsun, bir kitaplığı, bir arabası, her türlü lüksü olsun; kimisi de kiremitlerin altında soğuktan kıkırdasın, bir franga karın doyursun, bir forsa gibi çalışıp sefalet içinde yüzsün. Peki, onların ne suçu var bunda?</p>

  <div>
    <br/>
  </div>

  <p>Saray hukuku kokan Çiçeronvari bir alayla “Onların ne suçu var bunda?” diye tekrarlıyordu. Frédéric karşılık vermek istiyorsa da onun konuşmasından buna fırsat bulamıyordu.</p>

  <p>- Hoş, bilmez değiliz, kimisinin bazı aristokratça ihtiyaçları vardır... Söz gelimi kadınlar falan...</p>

  <p>- Şimdi değil de ne zaman olacak bu? Özgür değil miyim?</p>

  <p>- Ooo! Tamamıyla özgürsün elbet!</p>

  <p>Bir sessizlik anından sonra Deslauriers ekledi:</p>

  <p>- Söz vermeye gelince kolay!</p>

  <p>- Allah Allah, inkâr etmiyorum ki verdiğim sözü!</p>

  <p>Avukat devam ediyordu:</p>

  <p>- Kolejlerde yemin et; Balzac’ın <i>On Üçler</i>’i gibi bir falanj kuracak ol. Sonra karşı karşıya gelince: “Haydi eyvallah, dostum, git kendi yoluna!” Çünkü öbürüne yardım edebilecek duruma gelen kimse her şeyi yalnız kendine ayırmak ister.</p>

  <p>- Nasıl düşünüyorsun bunu?</p>

  <p>- İşte öyle. Daha bizi Dambreuselerle bile tanıştırmış değilsin!</p>

  <p>Frédéric ona baktı; eskimiş redingotu, kirli gözlükleri ve solgun yüzüyle avukat gözüne öyle komik ve külüstür göründü ki dudaklarında bir küçümseme gülümsemesinin belirmesini önleyemedi. Deslauriers bunu fark etmişti; kızardı.</p>

  <p>Gitmek için şapkasını almıştı bile. İyice kaygılanan Hussonnet yalvarıcı bakışlarla onu yatıştırmaya çalışıyordu; Frédéric kendisine sırtını dönünce şöyle dedi:</p>

  <p>- Hadi, oğlum! Mesen’im ol benim! Sanatı koru!</p>

  <p>Frédéric ani bir razı tavırla bir yaprak kâğıt aldı, bir şeyler karaladıktan sonra ona uzattı. Bohemyalı’nın yüzü aydınlandı. Sonra mektubu Deslauriers’ye geçirerek:</p>

  <p>- Özür dile bakalım üstad! dedi.</p>

  <div>
    <br/>
  </div>

  <p>Dostları, avukatına kendisine çok acele olarak on beş bin frank yollamasını rica ediyordu.</p>

  <p>- Ah, bilmez miyim ben arkadaşımı? dedi Deslauriers.</p>

  <p>Bohemyalı ekledi:</p>

  <p>- Vallahi, mert bir arkadaşsınız siz. Topluma yararı dokunmuş insanlar arasında anılacaksınız ilerdi.</p>

  <p>Avukat söze karıştı:</p>

  <p>- Hiçbir kaybın olmayacak. Çok sağlam bir yatırım bu.</p>

  <p>- İnan olsun, diye bağırdı Hussonnet, bu iş beni giyotine kadar götürecek!</p>

  <p>Sonra, öyle saçma şeyler söyledi, öyle olmayacak şeyler (belki de inanıyordu bunlara) vadetti ki Frédéric bu lafları kendisiyle ya da başkalarıyla alay etmek için mi söylediğini anlayamadı.</p>

  <p>O akşam annesinden bir mektup aldı.</p>

  <p>Annesi, onun henüz bir bakanlıkta görev almamış olmasına şaştığını yazıyordu, işi şakaya vurarak. Sonra kendi sağlık durumundan söz ediyor ve şu anda Mösyö Roque’un evlerine gelip gittiğini söylüyordu: “Adamcağız dul kaldıktan sonra, eve kabul etmekte bir sakınca görmedim. Louise çok değişti, iyiye gidiyor.” Hamişte de şöyle diyordu: “Mösyö Dambreuse’le o güzel tanışmandan hiç bahsetmiyorsun bana. Senin yerinde olsam yararlanırdım bundan.”</p>

  <div>
    <br/>
  </div>

  <p>Neden olmasındı? Fikri tutkusu gitgide azalmıştı, serveti de (anlıyordu ki) yetmeyecekti; çünkü ödediği borçlar ve başkalarına vermeyi vadettiği paralar hesaba katılınca geliri en azından dört bin frank kadar azalmaktaydı. Zaten, bu durumdan çıkıp bir baltaya sap olmayı kendisi de istiyordu. Bunun için, ertesi gün Madam Arnoux’nun evinde yemek yerken bir iş tutması için annesinin kendisini sıkıştırdığını söyledi.</p>

  <p>Madam Arnoux:</p>

  <p>- Oysa ben, Mösyö Dambreuse sizi Danıştay’a yerleştirmiştir sanıyordum dedi. Pek yaraşırdı size.</p>

  <p>Demek o da öyle istiyordu; Frédéric boyun eğdi.</p>

  <p>Banker, ilk seferki gibi, masasının başındaydı; Frédéric’e işaret ederek birkaç dakika beklemesini rica etti; çünkü arkası kapıya dönük bir bayla önemli birtakım şeyler görüşüyordu. Taşkömürü ve birkaç ortaklık arasında bir birleşmeden söz ediyorlardı.</p>

  <p>Aynanın bir yanında General Foy’un, bir yanında Louis-Philippe’in resimleri asılıydı; tahta kaplama duvara dizili dosyalar tavana kadar yükseliyordu. Mösyö Dambreuse’ün işini yürütmek için daha şık bir büroya ihtiyacı olmadığından, odada altı tane hasır sandalye vardı; hani büyük ziyaretlerin hazırlandığı loş mutfaklar vardır, onları andırıyordu burası. Frédéric’in gözü özellikle köşelere yerleştirilmiş iki büyük kasaya takıldı. Kimbilir bunlar kaç milyon para alır, diye düşündü. Banker kasanın birini açtı, demir levha döndü; mavi kâğıt defterlerden başka şey görünmüyordu içinde.</p>

  <p>Sonunda, ziyaretçi bay, Frédéric’in önünden geçti. Oudry Baba değil miymiş bu? İkisi de kızararak selâmlaştı, Mösyö Dambreuse buna şaşmış gibiydi. Bununla birlikte, pek kibar davrandı delikanlıya. Genç dostunu Adalet Bakanlığı ilgililerine tavsiye etmek çok kolay bir işti. Onun gibi bir genci kazandıklarına pek sevineceklerdi; kibar sözlerini, birkaç gün sonra vereceği bir partiye onu da davet ederek bitirdi.</p>

  <p>Frédéric, tam partiye gitmek üzere kupa arabasına biniyordu ki Mareşal’den bir mektup aldı. Fenerlerin ışığında okudu:</p>

  <p>“Dostum, öğütlerinizi tuttum. Benim Osage’ı sepetledim. Yarın akşamdan itibaren özgürüm. Hadi cesur olmadığımı söyleyin bana!”</p>

  <p>Hepsi bu. Ama boşalan yer için kendisine çağrıda bulunuluyordu.</p>

  <p>Bir nâra attı, mektubu cebine soktu ve gitti.</p>

  <div>
    <br/>
  </div>

  <p>Sokakta iki atlı zabıta memuru duruyordu, iki araba kapısının üstünde bir dizi mum yanmaktaydı; avluda, uşaklar, arabalar sundurmanın altındaki taşlığa çekmek için bağrışıyorlardı. Sonra, girişte, gürültü birdenbire kesiliyordu.</p>

  <p>Merdivenliği büyük ağaçlar doldurmaktaydı; porselen fanuslardan duvara beyaz satenden hareler gibi dalgalanan bir aydınlık dökülüyordu. Frédéric neşe içinde çıktı merdivenleri; bir uşak adını ünleyerek haber verdi; Mösyö Dambreuse elini uzattı; tam o sırada Madam Dambreuse de göründü.</p>

  <p>Dantellerle süslü mor bir elbise giymişti. Saçları her zamankinden daha bukleliydi, hiç mücevher takmamıştı.</p>

  <p>Çok seyrek görüşmekten yakındı, söyleyecek bir iki şey buldu. Konuklar geliyordu; selamlamak için, kimisi de sadece başını eğiyordu; sonra bir karı-koca, bir aile geçiyor, hepsi de daha şimdiden dolmuş bulunan salona süzülüyordu.</p>

  <p>Salonun ortasındaki avizenin altında büyük bir pufun üstüne bir çiçeklik konmuştu; başkaları pencerelerin açık kırmızı kadife perdeleri ve yaldızlı dervazeli kapıların büyük girintileri ile uyumlu bir şekilde birbirinden ayrılan iki dizi koltuklara otururken, bu çiçekliğin sorguç gibi sarkan çiçekleri çevresine halka olup oturmuş kadınların başlarına düşüyordu.</p>

  <p>Ellerinde şapkaları, parkede ayakta duran erkek kalabalığı uzaktan tek bir kara kitle halinde görünüyor; yakalardaki şeritler bu kitlenin şurasına burasına kırmızı noktalar serpiyor ve kravatların tekdüze beyazlığına daha mahzun bir görünüm kazandırıyordu. Sakalları yeni bitmekte olan birkaç gencecik adamı saymazsak, herkesin sıkıldığı belliydi; asık suratlı bir iki züppenin topukları üstünde döndüğü görülüyordu. Kır saçlı başlar, perukalar çoktu; yer yer, dazlak bir kafanın parladığı oluyordu. Kimi kan fışkıran, kimi pek solgun yüzlerin kırışıklarında büyük yorgunlukların izi seçilmekteydi: Çoğu iş adamı ya da politikacıydı buradakilerin. Mösyö Dambreuse birçok bilim adamını, yüksek memuru, bir iki ünlü hekimi de davet etmişti; partisi üstüne söylenen övgülü sözleri, zenginliği için yapılan imaları alçak gönüllü bir tavırla reddediyordu.</p>

  <p>Ceket ve pantolonları sırmalı uşaklar dolanıyordu ortada. Büyük meşalelikler, duvar kâğıtlarının üstünde ateş demetleri gibi açılıyor, aynalardan aynalara yansıyordu. Duvarlarına yasemin sarılı kafesler dayanmış yemek odasının dip tarafındaki büyük büfe, büyük bir kilise mihrabını ya da bir kuyumcu vitrinini akla getiriyordu: Rengârenk ışıkları et yemeklerinin üstünde çaprazlamasına iç içe giren çok yüzeyli kristallerin altında öyle çok tabak, cam kapak, gümüş ve kırmızı takımlar ve kaşıklar vardı ki, öbür üç salon tıka basa sanat yapıtlarıyla doluydu: Eski ustaların duvarlara asılı tabloları, masaların üstlerinde fildişi ve porselen eşya, konsolların üstünde Çin işi şeyler; pencerelerin önünde cilalı paravanlar uzanıyor, şöminelerde kamelya demetleri yükseliyordu ve uzaktan, hafif bir müzik duyuluyordu arı vızıltısı gibi.</p>

  <p>Kadril yapanlar çok değildi ve iskarpinlerini sürüyerek gevşemiş bir şekilde dans edenler bir angaryanın gereğini yerine getiriyorlardı sanki; kulağına şöyle cümleler geliyordu Frédéric’in:</p>

  <p>- Lambert Konağı’nda yoksullar yararına verilen son baloda var mıydınız, Matmazel?</p>

  <p>- Hayır, Mösyö.</p>

  <p>- Biraz sonra sıcaktan boğuluruz burada.</p>

  <p>- Gerçekten, çok sıcak!</p>

  <p>- Kimden bu palto, kuzum?</p>

  <p>- Vallahi, ben de bilmiyorum, Madam.</p>

  <p>Üç yaşlı adam, arkasında pencere aralığında durmuş açık-saçık şeyler söylüyorlardı; başkaları demiryollarından, serbest mübadeleden söz ediyorlardı; sporcunun biri av hikâyesi anlatmaktaydı; bir Bourbon’cu, bir Orlean’cıyla tartışıyordu.</p>

  <p>Gruptan gruba dolaşa dolaşa, Frédéric, sonunda oyun salonuna geldi; orada, ağırbaşlı kimseler arasında şimdi “Başkent Savcılığı emrinde” çalışmakta olan Martinon’u gördü.</p>

  <p>Balmumu gibi uçuk ve kocaman yüzü, siyah kılları hep bir hizada kesilmiş harika sakalını uyumlu bir şekilde dolduruyordu; yaşına yaraşan şıklıkla mesleğinin gerektirdiği vakar arasında bir denge kurarak, dandiler gibi başparmağını koltuk altına koyuyor sonra doktrincivari bir tavırla kolunu yeleğinin içine sokuyordu. Botları pırıl pırıl boyanmıştı; ama bir düşünür alnı gibi olsun diye şakaklarını traş ettirmişti.</p>

  <p>Soğukça söylenmiş bir iki kelimeden sonra, sohbet ettiği adama döndü yine. Bir mülk sahibi şöyle diyordu:</p>

  <p>- Toplumun altüst olmasını hayal eden bir sınıf bu!</p>

  <p>- Emeğin örgütlenmesini istiyorlar, diye söze karıştı bir başkası. Olacak şey mi?</p>

  <p>Bir üçüncüsü:</p>

  <p>- Mösyö de Genoude <i>Siècle'e</i> omuz verdikten sonra başka ne beklersiniz? dedi.<a href="../Text/dipnotlar.xhtml#a18" id="k18"><sup>[18]</sup></a></p>

  <p>- Muhafazakârlar da kendilerine ilerici adını takmamışlar mı?</p>

  <p>Nereye götürmek için bizi? Cumhuriyete. Sanki Fransa’da bu mümkünmüş gibi?</p>

  <p>Hepsi de Fransa’da Cumhuriyet kurulmasına imkân olmadığını söyledi.</p>

  <p>- Öyle ama, diye yüksek sesle söze karıştı bir bay, Devrim üstüne fazla kafa yoruluyor. Devrim için bir sürü hikâyeler, kitaplar yayımlanıyor.</p>

  <p>- Daha ciddi inceleme konuları da olabileceği hesaba katılmıyor, dedi Martinon.</p>

  <p>Bakanlık yüksek memurlarından biri tiyatro rezaletlerine verdi veriştirdi:</p>

  <p>- Söz gelimi şu yeni <i>Kraliçe Margot</i> adlı oyunu ele alalım. Gerçekten ölçüyü kaçırmış bir oyundur bu! Yazarın tutup <i>Valois</i>lardan söz etmesinin ne gereği vardı sanki? Bütün bunlar krallığı elverişsiz bir açıdan gösteriyor. Buradaki de tıpkı basındaki hikâye. Siz ne derseniz deyin, fikrimce Eylül Yasaları gereğinden fazla yumuşak! Ben olsam gazetecileri susturmak için asker! mahkemeler kurardım! En ufak bir küstahlık mı gördüm. Yallah Divanı Harp’e! Eh, işte o zaman görecektin!</p>

  <p>- Aman, dikkatli olun, Mösyö, dikkatli olun biraz. 1830’da elde ettiğimiz değerli kazançlara saldırmayın! Özgürlüklerimize saygılı olalım!</p>

  <p>En iyi çözüm yolu ademimerkeziyete daha çok yönelmek, şehirlerdeki nüfus fazlalığını köylere dağıtmaktı.</p>

  <p>Bir katolik bağırdı:</p>

  <p>- Ama şehirler kangren olmuş. En iyisi, din gücünü yaymamızda bize yardımcı olun!</p>

  <p>Martinon hemen atıldı:</p>

  <p>- Gereken, bir frenleme gücü var dinde!</p>

  <p>Bütün kötülük, sınıfının üstünde yükselme, lükse kavuşma isteğindeydi.</p>

  <p>- Güzel söylüyorsunuz ama, diye bir sanayici karşı koydu bu düşünceye; lüks dediğin şey ticarete elverişli olanaklar sağlıyor. Bu yüzden ben, verdiği partilerde kısa külot giyilmesini isteyen Dük de Nemours’u haklı görüyorum.</p>

  <p>- Mösyö Thiers pantolonla gitmiş. Biliyor musunuz ne demiş?</p>

  <p>- Evet, güzel bir şaka! Ama işi demagojiye götürüyor; yetki bölümü sorunu hakkında verdiği söylevin de 12 Mayıs suikastı üstünde bir etkisi olmadığını söyleyemeyiz.</p>

  <p>- Hadi canım siz de!</p>

  <p>- Ne demezsin!</p>

  <p>Elindeki tepsiyle oyun salonuna girmeye çalışan bir uşağa yol açmak için grubun aralanması gerekti.</p>

  <div>
    <br/>
  </div>

  <p>Mumları yeşil abajurun altındaki masa, kart dizileri ve altın paralarla örtülüydü. Frédéric bunlardan birinin önünde durdu, cebindeki on beş Napolyon’u oyunda kaybetti. Topuğu üstünde bir dönüş yaptı ve kendini tuvalet odasının eşiğinde buldu; o sırada Madam Dambreuse de oradaydı.</p>

  <p>Bu oda arkalıksız iskemlelerde yan yana oturan kadınlarla doluydu. Çevrelerinde kabaran uzun etekleri, içinde vücutlarının yüzdüğü dalgaları andırıyor ve korsajlarının hilal biçimindeki girintileri içinden memeleri fırlıyordu. Hemen hepsinin elinde bir demet menekşe vardı. Eldivenlerinin mat rengi kollarının insan beyazını daha çok belirlemekteydi. Omuzlarından saçaklar, çiçekler sarkıyor ve bazı ürpermelerde elbisenin yere düşeceği izlenimi uyanıyordu görende. Ama yüzlerdeki akıllı uslu ifade giyimlerin kışkırtıcı izlenimini hafifletmekteydi; hatta içlerinden çoğu hayvansı bir telaşsızlık içindeydi ve bu yarı çıplak kadınlar topluluğu bir haremin içini hatırlatıyordu; genç adamın aklına daha kaba bir benzetme geldi. Gerçekten her çeşit güzel bir aradaydı burada: Resimli kitaplardakine benzeyen profilleriyle İngiliz kızları, iri gözleri Vezüv gibi yanan bir İtalyan, maviler giyinmiş ve nisanda elma ağacı kadar taze Normandiyalı üç kız kardeş, ametistler takınmış uzun boylu bir kızıl saçlı -ve saçlarda sorguç gibi titreyen elmasların beyaz parıltıları, göğüslere iğnelenmiş mücevherlerin ışıltılı benekleri, yüzlerin eşliğindeki incilerin tatlı parlaklığı altın yüzüklerin balkımasına, dantelalara, pudraya, tüylere, küçük dudakların altına, dişlerin sedefine karışıyordu. Kubbe gibi yuvarlak olan tavan tuvalet odasına bir sepet biçimi kazandırmaktaydı. Sallanan yelpazelerin altında bir hava akımı gidip geliyordu.</p>

  <div>
    <br/>
  </div>

  <p>Gözünde kelebek gözlüğüyle onların arkasında durmakta olan Frédéric bütün omuzların kusursuz olduğu yargısını veremiyordu; Mareşal’i düşünüyor, bu da isteklerini geri itiyor ya da yatıştırıyordu.</p>

  <p>Yine de, Madam Dambreuse’e bakıyor ve ağzının biraz uzun, burun deliklerinin fazlaca açık olmasına rağmen çekici buluyordu onu. Ayrı bir güzellikti onunki. Saçının buklelerinde tutkulu bir gevşeklik vardı ve usta elinden çıkmış akik rengi alnının altından çok düşünce gelip geçtiği anlaşılıyordu.</p>

  <div>
    <br/>
  </div>

  <p>Kocasının yeğenini yanına oturtmuştu; oldukça çirkin bir genç kızdı bu. Zaten zaman zaman içeri girenleri karşılamak için yerinden kalkıyordu: Kadın seslerinin mırıltısı gittikçe çoğalarak bir kuş kafesindeki cıvıltılara dönüşmekteydi.</p>

  <div>
    <br/>
  </div>

  <p>Tunus büyükelçilerinden ve bunların giyimlerinden konuşuluyordu. Bir bayan Akademi’nin son kabul töreninde hazır bulunmuştu; bir başkası Molière’in Fransız Tiyatrosu’nda yeni sahneye konan <i>Don Juan</i> oyunundan söz etti. Ama Madam Dambreuse göz ucuyla yeğenini işaret ederek parmağını dudağına götürdü, o sırada bu ağırbaşlılığı yalanlayan bir gülümsemenin yüzünde belirmesini de önleyemedi.</p>

  <p>Ansızın karşıdaki kapıda Martinon göründü. Madam Dambreuse kalktı. Martinon ona kolunu verdi. Frédéric, onun bu oynaşmaları bakalım nereye varacak diye oyun masalarının önünden geçti, büyük salonda yanlarına yaklaştı. Madam Dambreuse birden kavalyesinden ayrıldı ve onunla dostça konuşmaya başladı. Frédéric’in oyun oynamadığını, dans etmediğini anlamıştı:</p>

  <p>- Gençler ne kadar hüzünlü oluyor! dedi.</p>

  <p>Sonra balodakilerin hepsine tek bir bakış fırlatarak ekledi:</p>

  <p>- Hoş, buraya pek eğlenceli de denemez. Hele bazı kimseler için!</p>

  <p>Böyle dedi ve sıra sıra koltukların önünde durup şuraya buraya güzel sözler dağıtmaya başladı; ikili kelebek gözlükler taşıyan ihtiyarlar gelip kur yapıyorlardı ona. Frédéric! bunlardan birkaçına tanıştırdı. Mösyö Dambreuse dirseğiyle delikanlıya hafifçe dokundu ve onu dışarı, terasa götürdü.</p>

  <p>Bakan’la görüşmüştü. Kolay olmayacaktı bu iş. Danıştay’a stajyer olarak alınmadan önce bir sınavdan geçmek gerekiyordu. Frédéric, açıklanmaz bir güven duygusu içinde, sınavda sorulabilecek konuları bildiğini söyledi.</p>

  <div>
    <br/>
  </div>

  <p>Maliyeci, hiç şaşmadığını belirtti bu sözlere, Mösyö Roque’dan onun övgüsünü bol bol işitmişti.</p>

  <p>Bu ad, Frédéric’e küçük Louise!, evini, odasını hatırlattı; pencerede durup, gelip geçen arabaların sesini dinlediği birbirinden farksız geceler geldi gözünün önüne. Bu hüzün çağrışımı Madam Arnoux’ya kadar uzandı! Taraçada gidip geliyor ve susuyordu. Pencereler, karanlığın içinde kırmızı uzun levhalar meydana getirmekteydi; balonun gürültüsü hafiflemişti; arabalar gitmeye başlamıştı.</p>

  <p>Mösyö Dambreuse:</p>

  <p>- Peki ama, niçin Danıştay’a bağlanmak istiyorsunuz, anlamıyorum, dedi.</p>

  <p>Bir liberal tavrıyla, devlet memurluğunun insana bir şey getirmediğini söyledi. Çok bildiği vardı bu konuda. İş adamı olmak çok daha iyiydi. Frédéric, iş adamlığının gerektirdiği bilgileri edinmenin güçlüğünü ileri sürdü.</p>

  <p>- Yok canım! İş ona kalsın! Ben sizi kısa sürede yetiştiririm.</p>

  <p>Kendisine işlerinde ortaklık mı teklif ediyordu?</p>

  <p>Genç adam, yıldırım hızıyla, yakında büyük bir servete kavuşacağını düşündü.</p>

  <p>- Girelim, dedi banker. Yemeği bizimle yiyorsunuz, değil mi? Saat üç olmuştu, herkes gidiyordu. Yemek salonunda kurulmuş olan bir sofra, aile dostlarını bekliyordu.</p>

  <div>
    <br/>
  </div>

  <p>Mösyö Dambreuse, Martinon’un da orada olduğunu görünce karısına yaklaşarak alçak sesle:</p>

  <p>- Onu siz mi davet ettiniz? diye sordu.</p>

  <p>Karısı soğuk bir ifadeyle:</p>

  <p>- Evet, tabii! dedi.</p>

  <p>Yeğen orada değildi. Çok içildi, bol bol kahkaha atıldı; rastgele şakalar kimseye ağır gelmedi; herkes biraz uzun sürmüş sınırlamalardan, sıkıntıdan sonra gelen bir boşalmayla rahatlamıştı. Yalnız Martinon’un ciddiyetini hiç bozmadığı görüldü; şampanya içmek istemedi; çok kibar ve yumuşak bir tavrı vardı; nitekim dar göğüslü olup nefes darlığından yakınan Mösyö Dambreuse’ün birkaç kez sağlığını sordu; sonra mavimsi gözlerini Madam Dambreuse’den yana çevirdi.</p>

  <p>Madam Dambreuse, Frédéric’e partide en çok hangi kızlardan hoşlandığını sordu. Doğrusu hiçbirine dikkat etmemişti; hem, otuz yaşında kadınları tercih ederdi zaten.</p>

  <p>Sonra, herkes paltosunu, pelerinini giyerken, Mösyö Dambreuse, Frédéric’e:</p>

  <p>- Bugünlerde bir sabah bana gelin, konuşalım, dedi. Merdivenin alt başında Martinon bir yaprak sigarası yaktı; dumanı çekerken profilden öyle ağır bir görünüşü vardı ki arkadaşı:</p>

  <p>- Vallahi, esaslı bir başın var! demekten kendini alamadı.</p>

  <p>Genç yargıç, inanmış, aynı zamanda sıkılmış bir edayla:</p>

  <p>- Birkaç kadının başını döndürmüştür! dedi.</p>

  <div>
    <br/>
  </div>

  <p>Frédéric, yatarken, kafasında partinin bir bilançosunu yaptı. Bir kere, ceketinin biçiminden ayakkabılarının bağlarına kadar, (birçok kere aynada kendine bakmıştı), kıyafetine diyecek yoktu; önemli adamlarla konuşmuş, varlıklı kadınları yakından görmüştü; Mösyö Dambreuse çok iyi, Madam Dambreuse ise davetkâr davranmıştı. Bu kadının en ufak sözlerini, bakışlarını, çözümlenmez, ama yine de anlamlı olan binlerce ayrıntıyı bir tartıya vurdu. Ne güzel şeydi böyle bir metresi olmak! Hem neden olmasındı yani? Başkasından aşağı kalır yeri mi vardı? O kadar ulaşılmaz bir kadın olmasa gerekti. Sonra Martinon geldi aklına; uyurken, bu mert çocuğa acımayla gülümsüyordu.</p>

  <p>Mareşal’i düşünerek uyandı. Mektubundaki “Yarın akşamdan itibaren” sözleri aynı gün için açık bir çağrıydı. Saat dokuza kadar bekleyip sonra onun evine koştu.</p>

  <p>Önü sıra merdivenlerden çıkan biri kapıyı kapadı. Frédéric çıngırağı çekti; kapıyı Delphine açtı ve Madamın evde olmadığını söyledi.</p>

  <p>Frédéric üsteledi, rica etti. Kendisine söylenecek çok önemli bir şey vardı, bir iki söz söyleyecekti. Sonunda beş frank işi halletti ve hizmetçi onu o halde yalnız bırakıp gitti.</p>

  <div>
    <br/>
  </div>

  <p>Rosanette göründü geceliğiyle. Saçları darmadağın. Uzaktan başını sallayarak, elleriyle kendisini kabul edemeyeceğini belirten büyük bir hareket yaptı.</p>

  <p>Frédéric ağır ağır indi merdivenlerden. Onun bu seferki kaprisi bütün öncekileri bastırmıştı. Hiçbir şey anlamamıştı.</p>

  <p>Kapıcı kulübesinin önünde Matmazel Vatnaz, onu durdurdu.</p>

  <p>- Sizi kabul etti mi?</p>

  <p>- Hayır.</p>

  <p>- Kapı dışarı mı edildiniz?</p>

  <p>- Nereden biliyorsunuz?</p>

  <p>- Belli! Hadi gelin, çıkalım. Boğuluyorum!</p>

  <p>Frédéric’i sokağa çıkardı. Soluk soluğaydı. Genç adam kolunun altında onunkinin titremekte olduğunu hissetti. Matmazel Vatnaz birden patladı:</p>

  <p>- Ah sefil!</p>

  <p>- Kimden bahsediyorsunuz?</p>

  <p>- Odur! O! Delmar!</p>

  <p>Bu açıklama, Frédéric’in gururunu kırmıştı.</p>

  <p>- Emin misiniz bundan? dedi.</p>

  <p>- Ya peşinden gittiğimi söylersem! diye bağırdı Vatnaz. Gözümle gördüm içeri girdiğini. Şimdi anladınız mı? Gelecek varmış başıma. Aptallık bende ki kendi elimle tuttum, bunu ona götürdüm. Bir bilseniz, bu adamı yanıma aldım, yedirdim, içirdim, giydirdim; reklamını yapmak için kapı kapı dolaştım gazeteleri. Bir anne gibi sevmiştim onu.</p>

  <div>
    <br/>
  </div>

  <p>Sonra alaylı alaylı ekledi:</p>

  <p>- Düşünün bir, kadife giysiler gereksinimi içindeki bayın kendi yönünden bir planı varmış meğer. Ya o kadın! Bir çamaşırcıya parça başına dikiş yapan bir işçi kızken onu tanıdığımı söylesem ne dersiniz acaba? Ben olmasam, belki yirmi kereden fazla çamura batardı. Ama şimdi bir tekme de ben vuracağım. Hastane köşelerine düşsün istiyorum. Düşsün de herkes görsün.</p>

  <p>Öfkesi, pislikleri söküp götüren bir bulaşık suyu seli gibi, sahibinin bütün kusurlarıyla Frédéric’in önünden aktı durdu.</p>

  <p>- Jumillac’la yattı. Flacourt’la, küçük Allard’la, Bertinaux’yla, çiçek bozuğu Saint-Valery’le yattı. Hayır o değil de öbürü. Ama iki kardeşmiş bunlar, umurunda mı? Başı ne zaman sıkılsa her şeyi ben yoluna kordum. Bunları yapıp da bir şey mi kazanıyordum? Ne gezer! Bir pintidir ki! Sonra şunu da bilin ki benim onun gibi bir kadınla görüşmem güzel bir lütuftur; çünkü, nihayet, ayrı toplum katlarından geliyoruz. Ben orospu muyum? Vücudumu satıyor muyum? Nato kafa nato mermer olduğu da ayrı. “Categorie” kelimesini “k” harfiyle yazıyor. Delmar’ın da, sanatçı geçinmesine ve kendinde deha bulmasına rağmen, ondan kalır bir tarafı yoktur. Ama Allah aşkına söyleyin, bu adamda bir parça kafa olsaydı böyle alçak bir şey yapar mıydı? Bir namussuz için üstün bir kadın bırakılır mı? Ama umurumda değil aslında. Çirkinleşiyor gitgide. Tiksiniyorum ondan. Kendisine rastlarsam suratına tüküreceğim.</p>

  <p>Tükürdü.</p>

  <p>- İşte böyle düşünüyorum şimdi onun için! Ya Arnoux’ya yaptıkları? iğrenç değil mi onlar da. Arnoux kaç kez bağışladı onu. Ne fedakârlıklara katlandı bilmezsiniz. Adamcağızın ayaklarını öpse yeridir. Öyle gönlü bol, öyle iyi bir insan ki.</p>

  <div>
    <br/>
  </div>

  <p>Delmar’ın çekiştirilmesi Frédéric’in hoşuna gidiyordu. Arnoux’nun tarafını tutuyordu. Rosanette’in bu kalleşliği ona anormal, haksız bir şey gibi geliyordu; ihtiyar, kızın telaşına kapılarak, Arnoux’ya karşı bir acıma duymaya başlamıştı. Birden kendini onun kapısının önünde buldu; Matmazel Vatnaz, farkında olmadan, Poissonnière dış mahallesine kadar sürüklemişti onu.</p>

  <div>
    <br/>
  </div>

  <p>- İşte geldik, dedi Vatnaz. Ben yukarı çıkamam. Ama sizin çıkmanız için bir sakınca yok.</p>

  <p>- Çıkıp da ne yapayım?</p>

  <p>- Bir bir anlatırsınız olanı biteni!</p>

  <p>İrkilerek kendine gelen Frédéric nasıl kalleşçe bir işe sürüklendiğini anladı.</p>

  <p>- Hadisenize! diye üsteledi Matmazel Vatnaz.</p>

  <p>Genç adam gözlerini kaldırıp ikinci kata baktı. Madam Arnoux’nun ışığı yanıyordu. Çıkmaması için bir sebep yoktu gerçekten.</p>

  <p>- Hadi canım! Ben burada sizi bekliyorum.</p>

  <p>Bu buyruk Frédéric’i soğutmaya yetmişti.</p>

  <p>- Yukarıda uzun süre kalacağım, dedi. En iyisi siz dönün şimdi. Ben yarın size gelirim.</p>

  <p>- Olmaz, olmaz! dedi Matmazel Vatnaz ayağını yere vurarak. Alıp getirin onu! Şunları suç üstü yakalasın.</p>

  <p>- Ama Delmar gitmiş olur o zamana kadar.</p>

  <p>Vatnaz başını önüne eğdi.</p>

  <p>- Evet, dedi. Haklısınız galiba.</p>

  <p>Ve sokağın ortasında, gelip geçen arabaların arasında konuşmadan durdu öylece. Sonra yaban kedisi gözlerini ona dikerek:</p>

  <p>- Size güvenebilirim değil mi? dedi. Şimdilik aramızda kalsın bu, girin içeri. Yarın görüşürüz.</p>

  <p>Frédéric koridordan geçerken iki kişinin konuştuğunu işitti.</p>

  <p>Madam Arnoux şöyle diyordu:</p>

  <p>- Yalan söyleme! Yalan söyleme diyorum!</p>

  <p>İçeri girdi. Sustular.</p>

  <p>Arnoux odanın içinde bir gidip bir geliyordu; Madam ise ocağın önündeki küçük iskemleye oturmuştu, yüzü çok solgundu, gözlerini bir noktaya dikmişti. Frédéric bir gerileme hareketi yaptı. Arnoux, gelip imdadına yetiştiği için sevinçle, elinden kavradı onu.</p>

  <p>- Ama, korkarım ki... dedi Frédéric.</p>

  <p>Arnoux onun kulağına:</p>

  <p>- Kalsanıza canım! diye fısıldadı.</p>

  <p>Madam:</p>

  <p>- Hoş görün, Mösyö Moreau! diye söze karıştı. Karı-koca arasında olur bazen böyle şeyler!</p>

  <p>Arnoux, neşeli:</p>

  <p>- İtilirler buna, dedi. Kadınların delice bazı hevesleri oluyor. Söz gelimi karım, hiç de kötü değildir. Hatta tersine! Ama gelin ki bir saattir bir sürü olayla bana takılıyor, benimle eğleniyor.</p>

  <p>Sabrı taşan Madam Arnoux:</p>

  <p>- Söyleyeceklerim doğru ama! diye karşılık verdi. Çünkü sen satın aldın ya şunu.</p>

  <p>- Ben?</p>

  <p>- Sen, ya! İran Mağazası’ndan!</p>

  <p>“Kaşmir şal!” diye düşündü Frédéric.</p>

  <p>Kendini suçlu buluyor, korkuyordu.</p>

  <p>Madam Arnoux ekledi:</p>

  <p>- Geçen ayın on dördünde, bir cumartesi günü.</p>

  <p>- Olmadı işte. O gün ben Creil’deydim, görüyor musun işi?</p>

  <p>- Hayır efendim, ayın on dördünde Bertinlerde yemekteydik.</p>

  <p>Arnoux gözlerini bir tarih arar gibi havaya kaldırdı.</p>

  <p>- On dördü mü dedin?</p>

  <p>- Sarışın bir tezgâhtardan almıştın şah.</p>

  <p>- Nereden hatırlayayım şimdi ben tezgâhtarı!</p>

  <p>- Ama adresi sen söyledin o yazdı: Laval Sokağı, No. 18.</p>

  <p>Arnoux şaşırmıştı:</p>

  <p>- Nereden biliyorsun?</p>

  <div>
    <br/>
  </div>

  <p>Madam Arnoux omuzlarını silkti.</p>

  <p>- Çok basit; kendi şalımı onartmak için oraya gitmiştim; satış şeflerinden biri bunun bir eşini Madam Arnoux’nun evine gönderdiklerini söyledi.</p>

  <p>- Aynı sokakta başka bir Arnoux hanım varsa benim ne suçum var bunda?</p>

  <p>- Evet ama, o sokakta başka bir Jacques Arnoux olamaz.</p>

  <p>Bunun üzerine, Arnoux, suçsuzluğunu ileri sürerek birbirini tutmaz birtakım sözler etmeye başladı. Bir yanılma, bir rastlantı, başa gelen açıklanmaz şeylerden biriydi bu. Basit kuşkulara, belirsiz görünümlere bakarak insanlara hüküm giydirmemeliydi; bahtsız Lesurgques’i örnek gösterdi.<a href="../Text/dipnotlar.xhtml#a19" id="k19"><sup>[19]</sup></a></p>

  <p>- Kısacası, sen yanılıyorsun bu işte. Yemin ederim istersen.</p>

  <p>- Yok, zahmet etme!</p>

  <p>- Neden?</p>

  <p>Madam Arnoux bir şey söylemeden onun yüzüne baktı; sonra elini uzatarak şöminenin üstündeki gümüş çekmeceyi aldı; kocaman bir fatura uzattı kocasına.</p>

  <p>Arnoux kulaklarına kadar kızarmış, yüzünün allak bullak olan çizgileri kabarmıştı.</p>

  <p>- Buna ne diyeceksin, peki?</p>

  <p>- Fakat... diye usulca karşılık verdi, Arnoux. Neyi ispat eder bu?</p>

  <p>- Ah! dedi Madam Arnoux, içinde alay ve acı bulunan değişik bir ses tonuyla, Ah!</p>

  <p>Arnoux elindeki kâğıda bakıyor ve büyük bir meselenin çözümünü bulacakmış gibi gözlerini ayırmadan evirip çeviriyordu.</p>

  <p>- Ha! Evet, evet hatırlıyorum, dedi sonra. Birisinin işiydi bu. Sizin de beklemeniz gerek, Frédéric.</p>

  <p>Frédéric susuyordu:</p>

  <p>- Şeyin havale ettiği bir işti canım... Oudry Baba’nın.</p>

  <p>- Kimin için?</p>

  <p>- Metresi için!</p>

  <p>Madam Arnoux ayakları üstünde dikelerek bağırdı:</p>

  <p>- Sizin metresiniz için!</p>

  <p>- Yemin ederim ki...</p>

  <p>- Yine başlamayın! Her şeyi biliyorum ben!</p>

  <p>- Vay efendim vay! Demek gözetleniyoruz!</p>

  <p>Madam Arnoux, soğukça karşılık verdi:</p>

  <p>- Kibarlığınıza dokundu bu galiba!</p>

  <p>Arnoux şapkasını arayarak:</p>

  <p>- İnsan bir kere öfkeye kapılmasın, mantıklı söz etmesi de imkânsız oluyor, dedi.</p>

  <p>Sonra, derin derin içini çekti.</p>

  <p>- Beni dinlerseniz sevgili dostum, sakın evlenmeyin, dedi Frédéric’e.</p>

  <p>Ve biraz hava almak için dışarı çıktı.</p>

  <p>O zaman büyük bir sessizlik oldu; apartmandaki her şey daha bir hareketsizmiş gibi gelmeye başladı. Karsel lambasının üstünde aydınlık bir çember, tavanı ağartırken, karanlık, üst üste yığılan kara örtüler gibi yayılıyordu köşelerde; saatin tiktakları ve ocaktaki ateşin çatırtıları bir arada duyulmaktaydı.</p>

  <p>Madam Arnoux yine gelip şöminenin öbür köşesindeki koltuğa oturmuştu; titriyor ve dudaklarını ısırıyordu. Elleri kalkarak yüzüne kapandı, bir hıçkırık koptu; ağlıyordu.</p>

  <p>Frédéric küçük iskemleye çöktü; hasta biriyle konuşurkenki gibi, okşayıcı bir sesle:</p>

  <p>- Biliyorsunuz benim katılmadığımı, değil mi? dedi.</p>

  <p>Madam Arnoux karşılık vermedi. Ve düşüncelerine yüksek sesle devam ederek:</p>

  <p>- Tamamıyla serbest bırakıyorum kendisini! dedi. Yalana ihtiyaç duymamalıydı.</p>

  <p>- Elbette, dedi Frédéric. Kuşkusuz, alışkanlıklarının bir sonucuydu bu; nereye varacağını düşünmemişti; belki daha ağır durumlarda...</p>

  <p>- Daha ağırla ne kastediyorsunuz?</p>

  <p>- Oo, hiç!</p>

  <p>Frédéric bir boyun eğme gülümsemesiyle eğildi. Arnoux’nun, yine de, bazı erdemleri vardı; çocuklarına düşkündü.</p>

  <p>- Aman! Çocukları mahvetmek için elinden geleni yapıyor.</p>

  <p>Bu onun kolay tabiatından ileri geliyordu; çünkü, her şey bir yana, iyi bir adamdı Arnoux.</p>

  <p>Madama Arnoux’yu en belirsiz özürlerle savunuyor, kadını sızlandırıp durmaktan hoşlanıyor, tat alıyordu. Öç alma duygusu ya da sevgi ihtiyacıyla kendisine sığınacaktı bu kadın. Ölçüsüz artan umudu aşkını kuvvetlendiriyordu.</p>

  <div>
    <br/>
  </div>

  <p>Gözüne hiç bu kadar çekici, bu kadar eşsiz güzellikte görünmemişti daha önce. Zaman zaman göğsü bir solukta yükseliyor; sabit bakışları bir iç görüntüyle büyüyor ve ağzı, ruhunu sunmak istermişçesine aralık kalıyordu. Arada bir mendilini sımsıkı gözlerine bastırıyordu; Frédéric, gözyaşına batmış bu patiska parçasının yerinde olmayı ne kadar isterdi. Elinde olmadan, gözleri odanın girinti bölümündeki yatağa gidiyor ve onu başını yastığa koymuş şekilde hayal ediyordu. Öyle ki onu kolları arasına almamak için kendini zor tutuyordu. Yatışmış, durgunlaşmış olan Madam Arnoux gözlerini kapamıştı; genç adam daha da yaklaşıp üstüne eğildi onun; tutkuyla yüzüne bakmaya başladı. Holde botların çıkardığı bir ayak sesi duyuldu; öbürüydü bu. Oda kapısının kapatıldığını işittiler. Frédéric, bir işaretle, gitmesinin gerekip gerekmediğini sordu.</p>

  <div>
    <br/>
  </div>

  <p>Aynı işaretle “Evet,” dedi Madam Arnoux. Bu sessiz düşünce alışverişi karşılıklı bir onaylama, bir aldatma eyleminin başlangıcı gibiydi.</p>

  <p>Yatmak üzere olan Arnoux redingotunu çıkarıyordu.</p>

  <p>- Ee! Ne haber bizimkinden?</p>

  <p>- Daha iyice! dedi Frédéric. Az sonra bir şeyciği kalmaz.</p>

  <p>Ama Arnoux’nun keyfi yerinde değildi.</p>

  <p>- Siz onu bilmezsiniz? Şu sıralar siniri üstünde. Ah! O tezgâhtar olacak sersem! İşte böyle, iyilik yap, kötülük bul! Keşke şu lanetli şah Rosanette’e vermeseydim!</p>

  <p>- Pişman olmanız için bir sebep yok. O şimdi size öyle minnettar ki!</p>

  <p>- Yok canım?</p>

  <p>Frédéric emindi bundan. Kanıt da şuydu: Rosanette, Oudry Baba’yı sepetlemiş bulunuyordu.</p>

  <p>- Vah! Zavallı maralım.</p>

  <p>Büyük bir coşku içine giren Arnoux onun evine koşup gitmek isteği duydu.</p>

  <p>- Zahmet etmeyin! Ben oradan geliyorum. Hasta!</p>

  <p>- Daha iyi ya işte!</p>

  <p>Redingotunu yeniden sırtına geçirdi, şamdanını eline aldı. Frédéric yaptığı budalalıktan dolayı kendine lânetler yağdırdı; Arnoux’ya da yol yöntem gözetip bu akşam karısının yanında kalması gerektiğini söyledi. Onu yalnız bırakmamalıydı, çok kötü olurdu bu.</p>

  <p>- Açıkçası, haksızlık etmiş olurdunuz? Orada telaş edecek bir şey yok! Yarın gidersiniz! Hadi, benim hatırım için burada kalın!</p>

  <p>Arnoux elindeki şamdanı bir yere koydu; Frédéric’i kucaklayarak:</p>

  <p>- Ne iyi arkadaşsınız siz! dedi.</p>

  <h3 id="sigil_toc_id_9">III</h3>

  <p class="p1">Şimdi Frédéric için perişan bir hayat başlamıştı. Evin asalağı haline geldi.</p>

  <p>Aileden birinin biraz başı mı ağrıdı, haber sormak için günde üç kere geliyor, piyano akortçusuna gidiyor, yapacak bin türlü iş buluyordu. Matmazel Marthe’ın somurtmalarına, kirli ellerini durmadan yüzüne süren küçük Eugène’in okşamalarına katlanıyordu, hoşnut bir şekilde. Karı-kocanın tek kelime konuşmadan karşı karşıya oturdukları, Arnoux’nun komik birtakım gözlemlerle Madam’ı kızdırdığı akşam yemeklerinde hazır bulunuyordu. Yemekten kalkınca Arnoux odada oğluyla oynuyor, mobilyaların arkasına saklanıyor ya da IV Henry gibi dört ayak üstüne gelerek onu sırtında taşıyordu. Sonunda o da çıkıp gidiyor ve karısı hemen tükenmez şikâyet konusuna getiriyordu sözü: Yani Arnoux’ya.</p>

  <p>Onu üzen kocasının bu yakışık almaz hareketleri değildi. Ama gururu kırılmış görünüyor, bu nezaketsiz, değersiz, onursuz adama karşı beslediği tiksintiyi gizlemiyordu.</p>

  <div>
    <br/>
  </div>

  <p>- Deli bu adam! diyordu.</p>

  <p>Frédéric ustalıkla içini dökmeye itiyordu onu. Çok geçmeden bütün hayatını öğrendi.</p>

  <p>Annesi babası Chartreslı orta halli insanlarmış. Bir gün Arnoux nehir kıyısında resim yaparken (o günlerde ressam olduğuna inanıyormuş), onu kiliseden çıkarken görmüş, evlenme teklifinde bulunmuş; varlıklı biri olduğundan tereddüt etmemişler. Zaten Arnoux iyice tutkunmuş kendisine.</p>

  <p>- İnan olsun, hâlâ seviyor beni! Kendi ölçüleriyle tabii!</p>

  <p>Evliliklerinin ilk aylarında İtalya yolculuğu yapmışlar.</p>

  <div>
    <br/>
  </div>

  <p>İtalyan sanatının doğa görünümleri ve başyapıtları karşısında heyecanlanmakla birlikte, Arnoux yalnız şarap için dinler durur ve vakit geçirmek için İngiliz turistlerle piknikler düzenlermiş. İyi para getiren birkaç tablo satıcı onu sanat yapıtları ticaretine itmiş. Sonra da, işte, aklını bir fayans fabrikasına takmış. Başka numaralar çevirmek istiyormuş ve gitgide bayağılaşarak kaba ve savruk alışkanlıklar kazanıyormuş. Onun bütün yaptıkları içinde en az tutulduğu bu kötü huylarıymış. Hiçbir düzelme eseri görülmüyormuş, bu yüzden Madam Arnoux’nun mutsuzluğu da onulur soydan değilmiş.</p>

  <p>Frédéric kendi hayatında da bir eksiklik olduğunu söyledi.</p>

  <p>Ama o henüz gençti. Ne vardı umutsuzluğa kapılacak? Madam Arnoux güzel öğütler verdi ona: “Çalışın! Evlenin!” O ise acı bir gülümsemeyle karşılık veriyordu bu öğütlere; çünkü kederinin asıl nedenini söyleyecek yerde, kendine kargışlı Antony süsü vererek düşüncesini tamamen bozmadan sanki daha da yüce bir neden varmış gibi gösteriyordu.</p>

  <p>Bazı kimselerde istek büyüdükçe eyleme geçme olanağı daha da azalır. Böyleleri kendilerine karşı güvensizlikleriyle paniğe kapılırlar, hoşa gitmemek korkusuyla dehşete düşerler; öte yandan, derin sevgiler kadınlar gibidir, keşfedilmekten korkarlar, hayatlarını gözleri öne eğik geçirirler.</p>

  <p>Madam Arnoux’yu şimdi daha çok tanımasına rağmen (belki de bu yüzden), eskisinden daha da korkak olmuştu. Her sabah cesur davranacağına yeminler ediyordu. Ne var ki yenilmez bir utanç duygusu önlemekteydi bunu; onun hiçbir kadına benzememesi yüzünden genç adam uyarlık sağlayacağı hiçbir örnek bulamıyordu. Düşlerinin etkisi altında her türlü insani koşuluna yerleştirmişti bu kadını. Onun yanında kendini, makasından dökülen ipek kırpıntılarından daha az önemli görüyordu.</p>

  <p>Sonra, geceleri, uyuşturucu maddeler, maymuncuklar gibi saçma, korkunç şeyler düşünüyordu. Her şey onun hor görürlüğünü uyandırmaktan daha kolay geliyordu genç adama.</p>

  <p>Öte yandan, çocukların varlığı, iki hizmetçi, odaların düzenlenme biçimi aşılmaz engeller meydana getirmekteydi. Bunun için ona tek başına sahip olmaya, uzaklara gidip birlikte yalnız yaşamaya karar verdi; artık İspanya’da mı olur, İsviçre’de ya da Doğu’da mı olur, yeterince şirin bir kumsal, yeterince mavi bir göl düşünmeye başladı. Madamın daha sinirli olduğu günleri seçerek ona buradan çekip gitmeyi, bu işe bir çözüm yolu bulmayı öğütlüyor ve Arnoux’dan ayrılmasından başka çare göremediğini söylüyordu. Ne var ki çocuklarına olan düşkünlüğü yüzünden, Madam Arnoux hiçbir zaman böyle aşırı bir çözüm yoluna gidemezdi. Bu erdemlerini gören Frédéric’in ona saygısı arttı.</p>

  <p>Öğle sonraları, bir gün önceki ziyaretinin anılarıyla ve bu akşam yapacağı ziyaretin özlemiyle dolu olarak geçmekteydi. Akşam yemeğini onlarda yemediği zamanlar, saat dokuzda gidip sokağın başında bekliyor ve Arnoux kapıyı vurup evden çıkar çıkmaz, bir solukta ikinci kata çıkıyor ve masum bir tavırla hizmetçiye soruyordu:</p>

  <p>- Mösyö evde mi?</p>

  <p>Sonra da onu bulamadığına şaşmış gibi bir tavır takınıyordu.</p>

  <p>Arnoux çoğu zaman ansızın eve dönüyordu. Böyle durumlarda Frédéric’in, onunla, o sıralar Regimbart’ın dadandığı bir kahveye gitmesi gerekirdi.</p>

  <div>
    <br/>
  </div>

  <p>Yurttaş, krallığa karşı yeni sızlanmalarla söze başlardı. Sonra birbirlerine dostça küfürler savurarak söyleşirlerdi; çünkü porselen yapımcısı, Regimbart’ı yüksek bir düşünür olarak görmekte, yeteneğini boşa harcamasına üzülmekte, tembelliği yüzünden ona takılıp durmaktaydı. Yurttaşa göre Arnoux, duygulu, hayalgücü zengin, ama ahlâk yönünden fazlaca aksayan bir adamdı; bu yüzden ona en ufak bir hoşgörü göstermeden davranır, hatta evine yemeğe gitmek istemezdi; “protokolden tiksinirdi” çünkü.</p>

  <p>Kimi zaman, tam ayrılacakları sırada Arnoux’nun acıkacağı tutardı. Bir omlet ya da patates tava yemesi gerekirdi. Ama bu yiyecekler o saatte kahvede olmadığından dışarıdan getirtilirdi. Beklerlerdi. Regimbart gitmez ve kendisine sunulan yiyeceği homurdanarak kabul ederdi sonunda.</p>

  <div>
    <br/>
  </div>

  <p>Hüzünlü bir adamdı Regimbart; önünde yarılanmış bir kadeh, saatlerce otururdu. Kaderin cilvesi hiçbir şeyi kendi isteği yönünde gerçekleştirmeyince merak hastalığına tutulmuştu, gazete bile okumak istemezdi, konuşma arasında İngiltere’nin adı bile geçse öfkeden böğürür olmuştu. Bir keresinde kötü servis yapan bir garsondan söz ederken:</p>

  <p>- Yabancılardan gördüğümüz hareketler yetmezmiş gibi! diye bağırmıştı.</p>

  <p>Bu bunalımlar dışında sessizce oturur, “bütün dükkânı havaya uçuracak amansız bir darbe” düşünürdü.</p>

  <p>O böyle düşünceler içine gömüldüğü zamanlar, Arnoux, baygın bir bakış ve monoton bir sesle kahramanı hep kendi olduğu birtakım inanılmaz hikâyeler anlatırdı; Frédéric ise (birtakım benzerlikler bulduğundan olacak) bunlarda kendisi açısından ilginç yönler bulurdu. Bu zaafından ötürü kendini suçluyor, tersine bu adamdan tiksinmesi gerektiğini düşünüyordu.</p>

  <p>Arnoux, Frédéric’in önünde karısının huylarından, inatçılığından, haksız isteklerinden yakınıp dururdu. Eskiden böyle değilmiş.</p>

  <p>- Ben sizin yerinizde olsam, derdi Frédéric, onun geçimini sağlar ve tek başıma yaşardım.</p>

  <p>Arnoux bir karşılık vermezdi buna; az sonra da karısını övmeye başlardı. İyi, bağlı, zeki, erdemli bir kadındı; sonra, hanlarda hâzinelere sahip olduklarını ağızdan kaçıran yolcuların düşüncesizliği içinde, sözü onun kadınsı taraflarına getiriyor, vücudunun güzelliğini anlata anlata bitiremiyordu.</p>

  <p>Bir felaket Arnoux’nun dengesini bozdu.</p>

  <p>Bir kaolen ortaklığına denetçi üye olarak girmişti. Ancak, kendine söylenen her şeye inandığı için, gerçeğe uymayan birtakım raporları ve hileli bir şekilde düzenlenmiş envanterleri incelemek gereğini duymadan onaylamıştı. Ortaklık batmış ve hukuken sorumlu olan Arnoux, öbür yöneticilerle birlikte, sebep olunan zararı tazmine mahkûm edilmişti; bu da ağırlaştırıcı nedenlerle ona yılda otuz bin franklık bir kayba mâl olmuştu.</p>

  <p>Bunu gazeteden öğrenen Frédéric hemen Paradis Sokağı’na koştu.</p>

  <p>Kendisini Madam’ın odasına aldılar. Kahvaltı zamanıydı. Ocağın yanındaki küçük masanın üstü büyük sütlü kahve fincanlarıyla doluydu. Halının üstünde terlikler sürünüyordu; elbiseler koltukların üstüne atılmıştı. Ayağında don, sırtında örgü bir ceketle dolaşan Arnoux’nun gözleri kızarmıştı, saçları darmadağındı; kabakulağa tutulmuş olan küçük Eugène bir yandan reçelli ekmeğini kemirirken bir yandan ağlıyordu; Madam Arnoux, her zamankinden biraz daha solgun, üçüne hizmet ediyordu.</p>

  <p>- Ee! Olanları biliyorsunuz! dedi Arnoux derinden iç geçirerek.</p>

  <p>Frédéric’in sevecen bir hareket yapması üstüne ekledi:</p>

  <p>- Görüyorsun! Başkalarına güvenimin kurbanı oldum!</p>

  <p>Sustu sonra; çok üzgündü, canı kahvaltı etmek istemedi. Karısı omuzlarını silkerek gözlerini kaldırdı. Arnoux, elini alnında gezdirdi.</p>

  <p>- Ne olursa olsun, suçlu değilim ben bu işte. Yerilecek bir taraf bulmuyorum kendimde. Başa gelen bi felâket bu. Nasıl olsa sıyrılacağız! Vallahi, umurumda değil.</p>

  <p>Ve karısının üstelemelerine dayanamayarak bir börek yedi.</p>

  <p>Akşam yemeğini Maison d’Or’da özel bir odada karısıyla baş başa yemek istedi. Madam Arnoux bu içten davranıştan bir şey anlamamıştı, hatta kendisine hafif kadın işlemi yapılmasına kızdı; oysa Arnoux için bir sevgi kanıtıydı bu. Sonra, canı sıkıldığından, biraz içi açılsın diye Mareşal’in evine gitti.</p>

  <p>İyi bir adam olduğu için o güne kadar çok şeyine göz yumulmuştu. Ama bu dava onu da kötü şöhretli insanlar arasına soktu. Herkes evinden ayağını kesti.</p>

  <p>Frédéric ise, bunu bir onur sorunu haline getirerek, evlerine eskisinden daha sık girip çıkmaya başladı. Italiens’de bir loca kiralayarak onları her hafta tiyatroya götürdü. Bununla birlikte onlar ilişkilerinin, karşılıklı ayrıcalıklardan bakılan ve hayatı çekilmez kılan bir döneminde bulunuyorlardı. Madam Arnoux patlamamak için kendini zor tutuyordu; Arnoux kederler içindeydi; bu iki mutsuz yaratığın durumu Frédéric’i de üzüyordu.</p>

  <p>Madam Arnoux, güvenini kazanan delikanlıyı kocasının işleri hakkında bilgi edinmekle görevlendirdi. Ama o, dostunun karısına o türlü duygular besleyerek akşam yemeklerine gelmekten utanıyor, acı duyuyordu. Yine de onu avutmak zorunda olduğunu, ona yararlı olacağı bir fırsat çıkabileceğini bahane ederek eve gelmeye devam ediyordu.</p>

  <p>Balodan sekiz gün sonra Mösyö Dambreuse’ü ziyaret etti. Maliyeci, kendi maden kömürü ortaklığından yirmi hisse verdi Frédéric’e; genç adam bir daha uğramadı oraya. Deslauriers üst üste mektuplar yazmıştı; karşılık vermedi bunlara. Pellerin yaptığı portreyi gelip görmesini istemişti; her seferinde savdı. Bununla birlikte kendisini Rosanette’le tanıştırması için kapı aşındıran Cisy’nin üstelemelerine dayanamadı.</p>

  <p>Rosanette çok iyi karşıladı onu, ama her zamanki gibi de boynuna sarılmadı, arkadaşı hafif meşrep bir kadının evine kabul edildiğine, özellikle de bir aktörle konuştuğuna pek memnun oldu; Delmar da oradaydı çünkü.</p>

  <p>XIV Louis’ye öğütler veren ve 1789 devrimini önceden bildiren bir köylü rolünü oynadığı bir dramda öylesine belirmişti ki artık sürekli olarak kendisine o tür roller verilmekteydi; şimdiki çalışması da bütün ülkelerin krallarıyla alay etmekten ibaretti. Bir İngiliz biracısı kılığına girip Charles I.’e verip veriştiriyor, Salamancalı bir öğrenci olup Philippe II.’yi lanetliyor ya da duygusal baba tavırları takınıp Pompadour’u suçluyordu. En güzeli de bu sonuncusuydu! Yumurcaklar onu görebilmek için kulisin kapısında bekleşiyorlardı; perde arkasında satılan biyografisi onu yaşlı annesine özenler gösteren, İncil’i elinden düşürmeyen yoksullara yardım elini uzatan, kısacası Saint Vincent de Paul renkleriyle Brutus ve Mirabeau karışımı bir insan olarak gösteriyordu. Herkes “Bizim Delmar” diyordu kendisinden söz ederken. Bir görevi vardı dünyada. Bir Mesih haline gelmişti.</p>

  <p>Bütün bunlar Rosanette’i büyülemişti; zaten paragöz bir kadın değildi; hiçbir şeyi önemsememiş. Oudry Baba’yı sepellemişti.</p>

  <p>Rosanette’i tanıyan Arnoux da bu özelliğinden yararlanarak bir süre onu az bir gidere patlayacak şekilde besledi. İhtiyar adam sahneye çıkınca, üçü de açıkça konuşmamak ihtiyatını gösterdi. Sonra, yalnız kendisiyle olmak için Rosanette’in öbürüne yol vereceğini düşünerek ödeneğini artırmıştı. Ne var ki Rosanette’in isteklerinin ardı arkası gelmemeye başladı; fazla gider gerektirmeyen bir hayat sürdüğü için akıl erdirilecek şey değildi bu; eski borçlarını temizlemek istediğini söyleyerek o kaşmir şah bile satmıştı. Arnoux verdikçe o hemen çarçur ediyor ve onu insafsız bir şekilde yoluyordu. Faturalar, pullu kâğıtlar da yağmaya başlamıştı eve. Frédéric yakında bunalımın gelip bastıracağını seziyordu.</p>

  <p>Bir gün Madam Arnoux’yu görmeye gitti. Madam çıkmış. Mösyö aşağıda mağazada çalışıyormuş.</p>

  <p>Gerçekten de Arnoux Çin işi vazolarının arasında taşralı yeni evli bir burjuva çifti tavlamaya çalışıyordu. Çanağa biçim nasıl verilir, çatlaklar, sırlı çatlaklar, soğutma nasıl olur, anlatıp duruyordu. Öbürleri ise, bu konudaki bilgisizlikleri belli olmasın diye onu hep onaylıyor ve satın alıyorlardı. Müşteriler dışarı çıkınca, sabahleyin karısıyla arasında ufak bir dalaş çıktığını anlattı. Giderler hakkındaki itirazlarını önlemek için Mareşal’in artık metresi olmadığını söyledi.</p>

  <div>
    <br/>
  </div>

  <p>- Hatta onun senin metresin olduğunu söyledim, diye ekledi.</p>

  <p>Frédéric öfkelendi; ama bir şey derse ona ihanet etmiş olacaktı; kekeledi:</p>

  <p>- Ah! haksızlık etmişsiniz, büyük bir haksızlık bu!</p>

  <p>- Ne var bunda? dedi Arnoux. Bir kadının âşığı olmak onursuzluk mu? İşte ben öyleyim, söz gelimi! Benim yerimde olmak hoşunuza gitmez mi?</p>

  <p>Rosanette bir şey mi söylemişti? Bir ima mıydı bu? Frédéric hemen karşılık verdi:</p>

  <p>-Yok canım! Katiyen! Tersine!</p>

  <p>- Eee, öyleyse?</p>

  <p>- Evet, doğru! Bir şey yok bunda!</p>

  <p>Arnoux hemen yetiştirdi:</p>

  <p>- Niçin artık oraya gelmiyorsunuz?</p>

  <p>Frédéric gelmeye söz verdi.</p>

  <p>- Ha! Az kalsın unutuyordum! Karıma Rosanette hakkında bir iki şey söyleseniz iyi olacak... Canım, işte siz bulursunuz... Sizin Rosanette’in âşığı olduğunuza inandıracak bir şeyler... Bunu benim için yapmanızı istesem?..</p>

  <p>Genç adamın karşılığı her anlama çekilebilecek bir gülümsemeden ibaret oldu. Bu iftira mahvetmişti onu. O akşam Madam Arnoux’ya gitti. Arnoux’nun ileri sürdüğünün asılsız olduğuna yemin etti.</p>

  <p>- Sahi mi?</p>

  <p>Frédéric samimi görünüyordu; Madam Arnoux derinden bir iç çektikten sonra güzel bir gülümsemeyle “Size inanıyorum,” dedi. Sonra başını önüne eğdi, yüzüne bakmadan ekledi:</p>

  <p>Zaten kimsenin sizin üstünüzde hakkı olamaz.</p>

  <p>Demek bir şey sezmemişti. Sadık kalacak kadar kendisini sevebileceğini düşünmediğinden, hor görüyordu onu. Frédéric, öbür kadını elde etmek için yaptığı girişimleri unutarak gösterilen hoşgörüyü aşağılayıcı bir tavır sayıyordu.</p>

  <p>Sonra Madam Arnoux, ne olup bittiğini görmek için ara sıra “bu kadının evine” gitmesini rica etti.</p>

  <p>O sırada Arnoux geldi, beş dakika sonra da onu Rosanette’in evine götürmek istedi.</p>

  <p>Durumun göz yumulur tarafı kalmamaya başlıyordu.</p>

  <p>Avukatının ertesi gün kendisine on beş bin frank göndereceğini bildiren mektubuyla biraz ferahladı; Deslauriers’ye gösterdiği ilgisizliği unutturmak için, bu güzel haberi ona yetiştirmeye gitti.</p>

  <p>Avukat, Trois-Maries Sokağı’nda, avluya bakan bir beşinci katta oturuyordu. Küçük, tabanı tuğla döşeli ve gri duvar kâğıtlı, soğuk çalışma odasının tek süsü, aynanın yanında abanoz çerçeve içinde duran doktora ödülü altın madalyaydı. Maundan bir kitaplığın içinde duran cemakânın arkasında yüz cilt kadar kitap vardı. Deri kaplı yazı masası odanın ortasını kaplıyordu; köşelere dört eski yeşil koltuk konmuştu; içinde kapının çıngırağı çalar çalmaz tutuşturulmaya hazır bir çalı demeti bulunan şöminede alev alev yongalar yanıyordu.</p>

  <p>Müşteri kabul saatiydi; avukat beyaz bir kravat takmıştı.</p>

  <p>On beş bin frangın geleceği haberi (artık umudunu kestiğinden olacak) mayışarak güldürdü onu.</p>

  <p>- Çok güzel, aslanım, ha yaşayasın! Pek güzel!</p>

  <p>Ocağa odun attı; yine geçip yerine oturdu ve sözü hemen gazeteye getirdi. Yapılacak ilk iş Hussonnet’yi aradan çıkarmaktı.</p>

  <p>- Bu salak herif sinirime dokunuyor. Gazetenin siyasal görüşüne gelince, en sağlamı, en güçlüsü hiçbir görüşe bağlanmamaktır, diyorum.</p>

  <p>Frédéric şaşmış göründü.</p>

  <div>
    <br/>
  </div>

  <p>- Elbet, siyasete bilimsel olarak eğilmenin zamanı da gelecek.</p>

  <p>Rousseau ve edebiyatçılar katolikleri memnun etmek için siyasaya insanseverliği, şiiri ve başka palavraları soktukları zaman, 18. yüzyılın eskileri bir girişim yapmışlardı; doğal bir ittifak var bunda, çünkü çağımız reformcularının hepsi de, (ispat edebilirim bunu sana), vahye inanıyor. Ama Polonya için kiliselerde ilahiler okutuyorsanız; Dominiklerin bir cellat olan tanrısı yerine romantiklerin bir dokumacı olan Tanrı’sını koyuyorsanız; nihayet, mutlak kavramınız atalarınızmkinden daha geniş değilse, krallık sizin cumhuriyetçi biçimlerinizin arasından sızacak ve kızıl başlığınız bir papaz külahından başka şey olmayacaktır! Şu farkla ki, işkencenin yerini hücrede çürütme, dine saldırmanın yerini, kutsal şeyleri aşağılama; Kutsal İttifak’ın yerini Avrupa Birliği alacaktır. On dördüncü Louis döküntüleri, Voltaire yıkıntılarıyla, üstüne vurulmuş, krallık badanasıyla, İngiliz Anayasasından alınmış parçalarla yapılıp, herkesin hayran olduğu bu güzel düzende belediye meclisleri belediye başkanını, il genel meclisleri valilerini, meclisler kralı, basın iktidarı, hükümet ise herkesi rahatsız edip duracaktır. Ama bayağı ve zorba bir espriyle hazırlanmış Medeni Kanun’un karşısında coşkunluk duyan iyi insanlar da var tabii; çünkü yasa koyucu, gelenekleri düzenlemekten ibaret olan görevini yerine getireceği yerde, bir Likürg gibi topluma kalıp vermeye kalkışmıştır! Yasa, vasiyetnamesini yazmak isteyen aile babasına niçin güçlükler çıkanyor? Gayrimenkullerin cebri satışını niçin önlüyor? Aslında bir suç olmadığı halde, serseriliği niçin bir suçmuş gibi cezalandırıyor? Ve say sayabildiğin kadar, daha bir sürü örnek! Hepsini biliyorum! Hatta, <i>Adalet Fikrinin Tarihi</i> adlı küçük bir roman da yazacağım, esaslı bir şey olacak. Amma da boğazım kurumuş yahu! Senin?</p>

  <p>Pencereden sarktı, kapıcıya bağırarak meyhaneden içecek bir şeyler getirmesini söyledi.</p>

  <p>- Kısacası, üç parti görüyorum ortada. Yok, üç grup: Hiçbiri beni ilgilendirmiyor bunların: Malı mülkü olanlar, hiçbir şeyi olmayanlar, mal sahibi olmak için çalışanlar. Ama hepsi de Otoriteyi ahmakça putlaştırma düşüncesinde birleşiyor. Bir iki örnek vereyim: Mably, filozofların kendi öğretilerini yayımlamalarına engel olunmasını öğütler; geometri bilgini Mösyö Wronski, sansürü kendi özel deyimleriyle “spekülatif kendindenliğin eleştirel baskısı” olarak tanımlar; Baba Enfantin, “İtalya’yı tutup kavramak için Alplerin üstünden güçlü bir kol uzattıklarından dolayı” Habsburgları kutsar; Pierre Le-roux bir hatibi zorla dinlememizi ister, Louis Blanc ise yönetilmeye son derece tutkun olan bu halk için bir Devlet dini düşünmeye eğilimlidir. Ancak dayandıkları sonsuz ilkelere rağmen bu hükümetlerin hiçbiri meşru değildir. Şundan ki, <i>ilke</i> kavramı <i>kaynak</i> kavramına bağlandığı için her zaman bir devrime, bir şiddet eylemine, geçici bir olaya dayanmalıdır. Bizimkinin ilkesi parlamento biçimi içinde ulusal egemenliktir; oysa bizim parlamento buna uymaz. İyi ama nasıl oluyor da halk egemenliği kralların tanrısal egemenliğinden daha kutsal oluyor? Bunların ikisi de varsayımdır! Metafizikten usandık, artık hayalet görmek de istemiyoruz! Sokakları süpürmek için doğmaları gerekli değil! Benim toplumu yıktığımı söyleyecekler! Diyelim ki öyle! Kötülük nerede? Senin toplum pek mi düzgün?</p>

  <p>Frédéric de bir sürü kanıtla ona karşılık verebilirdi. Ama onu Sénécal’in kuramlarından uzaklaşmış görünce, çok hoşgörülü davrandı. Sadece, böyle bir sistemin genel bir nefret uyandırabileceğini söylemekle yetindi.</p>

  <p>- Tersine, her partiye komşusundan nefret etme olanağı tanıyacağımız için hepsi de bizi destekleyecektir. Sen bile bu işe girecek ve bize birtakım yüce eleştiriler yazacaksın!</p>

  <p>Bütün peşin düşüncelere, Akademi’ye, Ecole Normale’e, Comédie Française’e, kurumlaşmış görünen her şeye saldırmak gerekiyordu. Dergilerine bir doktrin bütünlüğünü böylelikle sağlayabilirlerdi. Dergi şöyle sağlamca bir oturduktan sonra da günlük gazete haline getirirlerdi; ondan sonra da kişileri dile dolayacaklardı.</p>

  <p>- Bak göreceksin, herkes nasıl saygılı olacak karşımızda!</p>

  <p>Deslauriers eski düşlerine girmişti: Yazı işleri yönetmenliği, yani başkalarına buyruklar vermenin, yazılar üstünde oynamanın, yazı istemenin, yazı geri çevirmenin anlatılmaz zevki. Gözleri gözlüklerinin altında parlıyor, coşuyor, kurulu bir makine gibi art arda kadehler yuvarlıyordu.</p>

  <p>- Haftada bir kere yemek vermen gerekecek. Şart bu! Hatta gelirinin yarısına patlasa da! Herkes gelmek isteyecek; başkaları için bir çevre, bir toplantı yeri anlamını taşıyacak bu yemekler; senin içinse bir araç olacak ve göreceksin, kamuoyunu edebiyat ve siyasa uçlarından bir kere tuttuk mu, altı aya varmayacak, Paris’te en yüksek yeri alacağız.</p>

  <p>Frédéric onu dinlerken, uzun süre bir odada kaldıktan sonra açık havaya çıkarılan bir adam gibi, bir gençleşme duygusu içine giriyordu. Bu coşkunun içine o da girmişti.</p>

  <p>- Evet, haklısın. Tembelin, ahmağın biri olup çıktım ben!</p>

  <p>Deslauriers bağırdı:</p>

  <p>- Hele şükür! Eski Frédéric’ime kavuştum!</p>

  <p>Ve yumruğunu onun çenesinin altına dayayarak:</p>

  <p>- Ah! dedi, ne acılar çektirdin bana! Ama boş ver! Yine de severim seni!</p>

  <p>Ayaktaydılar, bakışıyorlardı, neredeyse kucaklaşacaklardı.</p>

  <p>Kapı aralığında bir kadın başlığı göründü.</p>

  <p>- Hayrola? dedi Deslauriers.</p>

  <p>Matmazel Clémence’di bu, metresi.</p>

  <p>Evinin önünden geçerken uğrayıp onu görmekten kendisini alamamış; birlikte bir şeyler yemek için pastalar getirmiş, masanın üstüne koydu bunları.</p>

  <p>- Kâğıtlarıma dikkat et! dedi avukat sert bir sesle. Sonra üç oluyor söylüyorum sana, iş zamanında buraya gelme diye.</p>

  <p>Kız onu öpmek istedi.</p>

  <p>- Yeter be! İstemiyorum! Çek arabanı!</p>

  <p>Kızı itmeye başladı, beriki boşalıverdi birden.</p>

  <p>- Canımı sıkıyorsun ama!</p>

  <p>- Seviyorum, ne yapayım!</p>

  <p>- Sevilmeyi değil bana yardım edilmesini istiyorum!</p>

  <p>Bu çok sert çıkış Matmazel Clémence’in gözyaşlarını durulurdu. Pencerenin önünde dikildi, alnını cama dayayarak öylece kaldı.</p>

  <p>Bu tavrı ve bir şey söylememesi Deslauriers’yi öfkelendirdi.</p>

  <p>- Ağlaman dinince arabanı çağırtırsın, olmaz mı?</p>

  <p>Matmazel Clémence sıçrayarak döndü:</p>

  <p>- Yani kovuyorsun beni?</p>

  <p>- Evet, kovuyorum!</p>

  <p>Herhalde son bir ricada bulunmak için, iri mavi gözlerini ona dikti, sonra şalının iki ucunu birbirine kavuşturdu, bir an daha bekledi ve çıkıp gitti.</p>

  <p>- Çağırmalıydın onu! dedi Frédéric.</p>

  <p>- Bırak Allah aşkına!</p>

  <p>Deslauriers, dışarı çıkacakmış gibi, tuvalet odası işini gören mutfağa geçti döşemenin üstünde bir çift bot ve yoksul bir öğle yemeğinin artıkları vardı, yerde katlanmış bir şilte ile bir yorgan duruyordu.</p>

  <div>
    <br/>
  </div>

  <p>- Şu gördüğün şeyler de gösteriyor ki öyle sık sık buraya markizleri falan getirdiğim yok. Onlardan da başkalarından da pekâlâ vazgeçebiliyor insan. Vaktinizi almaktan başka işe yaramıyorlar. Oysa vakit de bir çeşit para demek. O kadar zengin bir adam değilim ben. Sonra, ne ahmak şeyler ne budala şeyler bunlar yahu! Bir kadınla oturup konuşmaya tahammül edebilir misin sen?</p>

  <p>Pont-Neuf’ün köşesinde ayrıldılar.</p>

  <p>- Eh! Mesele tamam! Yarın alır almaz parayı getireceksin.</p>

  <p>- Tamam! dedi Frédéric.</p>

  <p>Ertesi gün uyandığında posta ile gönderilen on beş bin franklık bir banka havale kâğıdı aldı.</p>

  <div>
    <br/>
  </div>

  <p>Bu kâğıt parçası iri iri on beş para torbası demekti; bunlarla neler yapabileceğini düşündü: Bir kere yakında satmak zorunda olduğu arabasını daha üç yıl elde tutabilirdi; ya da Voltaire rıhtımında gördüğü altın gümüş kakmalı iki güzel silahı alabilirdi; sonra, daha bir sürü şey alabilirdi: Resimler, kitaplar, demet demet çiçekler, Madam Arnoux’ya armağanlar. Bunca parayı bu gazete işine yatırarak çarçur etmektense bütün bunlara harcamak çok daha iyi değil miydi? Deslauriers’yi kendini beğenmişin biri gibi görüyordu, onun dünkü duygusuzluğu soğutmuştu genç adamı; Frédéric kendini tam bu üzüntülere kaptırdığı sırada Arnoux’nun içeri girdiğini görerek çok şaşırdı: Adam bitmiş tükenmiş bir kimse gibi gelmiş ve yatağının kenarına çökmüştü.</p>

  <p>- Hayrola?</p>

  <p>- Mahvoldum!</p>

  <p>Vannerey adlı birinden ödünç aldığı on sekiz bin frangı bugün Saint-Anne Sokağı’ndaki avukat Beauminet’nin yazıhanesine götürüp ödemesi gerekiyormuş.</p>

  <p>- Açıklanır soydan bir felâket değil bu! Oysa karşılık olarak bir ipotek de vermiştim kendisine. Böyle olduğu halde bugün öğleden sonra para ödenmemiş olursa bir ödeme emri çıkarmakla tehdit ediyor beni.</p>

  <p>- Eee! Peki sonra?</p>

  <p>- Sonrası çok basit! Evime haciz koyacak. İlk satış ilanı duvara yapıştırıldı mı ben bittim demektir. Ah, şu lanet parayı bana borç verecek birini bulsam, Vanneroy’un yerine o geçecek, ben de kurtulacağım. Sizde bu kadar para var mı acaba?</p>

  <p>Havale kâğıdı yatağın yanındaki komidinin üstünde bir kitabın yanında duruyordu. Frédéric kitabı kaldırıp havale kâğıdının üstüne koyarken:</p>

  <p>- Vallahi, hiç param yok, sevgili dostum, dedi.</p>

  <p>Ama Arnoux’ya hayır dediği için dertlenmişti.</p>

  <div>
    <br/>
  </div>

  <p>- Nasıl olur, size bu parayı ödeyecek birini bulamıyorsunuz demek?</p>

  <p>- Kimseyi bulamıyorum. Hem düşünün ki sekiz gün içinde elime para geçecek. Ay sonuna kadar da belki elli bin frank kadar alacağımı toplamış olurum.</p>

  <p>- Alacaklı olduğunuz kimselerden borçlarını vadesinden biraz önce ödemelerini rica edemez misiniz?</p>

  <p>- Tam buldunuz!</p>

  <p>- Ama elinizde bazı garanti belgeleri, bonolar vardır herhalde?</p>

  <p>- Hiçbir şey yok!</p>

  <p>- Peki ne yapacaksınız şimdi? dedi Frédéric.</p>

  <p>- Ben de onu soruyorum kendime, diye karşılık verdi Arnoux.</p>

  <p>Sustu, bir aşağı bir yukarı gidip geliyordu odada.</p>

  <p>- Vallahi kendimi düşündüğümden değil bu; aklım fikrim çocuklarımda, zavallı karıcığımda.</p>

  <p>Sonra, kelimeleri ayrık ayrık söyleyerek ekledi:</p>

  <p>- Hem... Gücümü kuvvetimi toplarım nasıl olsa... Varımı yoğumu bir araya getirip... Para kazanmaya gideceğim... Bakalım neresi olur.</p>

  <p>Frédéric:</p>

  <p>- İmkânsız bunu yapmanız! diye bağırdı.</p>

  <p>- Bütün bu olanlardan sonra hâlâ Paris’te oturacağımı mı sanıyorsunuz?</p>

  <p>Uzun bir sessizlik oldu.</p>

  <p>Frédéric konuşmaya başladı:</p>

  <p>- Bu parayı ne zaman geri vereceksiniz?</p>

  <p>Parası olduğu için sormuyordu, parası yoktu; ama dostlarını yoklamaya, bazı olanakları denemeye engel değildi bu. Çıngırağı çalarak uşağını çağırdı, giyinecekti. Arnoux teşekkür edip duruyordu.</p>

  <p>- Size on sekiz bin frank lazım değil mi?</p>

  <p>- Evet ama, on altı bin de olsa idare ederiz. Çünkü, Vanneroy yarma kadar müsaade ederse gümüş takımlarını satarım, su içinde iki bin beş yüz, üç bin frank eder; sonra, yine söyleyeyim, ödünç verecek kimseye, paranın sekiz gün içinde, hatta belki beş altı gün içinde ödeneceğini belirtebilir, yemin edebilirsiniz. Zaten ipotek karşılığı da var. Hiçbir tehlike yok, anlıyorsunuz ya!</p>

  <p>Frédéric anladığını ve şimdi hemen çıkacağını söyleyerek yüreğine su serpti onun.</p>

  <p>Deslauriers’ye lanetler yağdırarak evde kaldı, çünkü bir cevap bekliyordu o; öte yandan Arnoux’ya yardım etmesi de söz konusuydu şimdi.</p>

  <p>“Acaba Mösyö Dambreuse’e mi başvursam? Ama ne gibi bir neden göstererek para isteyebilirim ondan? Verdiği kömür hisse senetlerine karşı asıl benim Mösyö Dambreuse’e para vermem gerekmez mi? Aman, kendisi de hisse senetleri de batsın! Hiçbir şey borçlu değilim ona.”</p>

  <p>Frédéric, sanki Mösyö Dambreuse’e bir hizmette bulunmayı reddetmiş gibi, bağımsızlığından ötürü kendini alkışladı.</p>

  <p>Ne yapalım! diye düşündü sonra da, burada bir kayda uğramış oluyorum. Çünkü bu on beş bin frankla belki yüz bin frank kazanabilirdim. Borsada böyle şeyler olur ara sıra. Mösyö Dambreuse’ü aradan çıkarınca özgür olmuyor muyum? Deslauriers de beklesin dursun... Ama yok yok, iyi bir şey değil bu.</p>

  <p>Saate baktı.</p>

  <p>- Aceleye lüzum yok. Banka saat beşe kadar açık nasıl olsa.</p>

  <p>Saat dört buçukta parayı eline alınca da:</p>

  <p>“Şimdi gitmenin gereği yok, diye düşündü. Gitsem de bulamam zaten. Gece giderim.” Böylece eski kararma dönmüş oluyordu; çünkü, kişioğlunun ruhunda eski safsatalardan kalmış bir şeyler vardır; kötü bir içki gibi tatlarını sürdürürler orada.</p>

  <p>Bulvarlarda dolaştı, akşam yemeğini bir lokantada yalnız başına yedi. Sonra, vakit geçirmek için Vaudeville Tiyatrosu’na girerek oyunun bir perdesini seyretti. Ne var ki cebindeki banknotlar, sanki bir yerden çalmış gibi, kendisini rahatsız ediyordu. Hani bunları kaybetse hiç üzülmeyecekti.</p>

  <p>Evine dönünce bir mektup buldu; şöyle yazıyordu:</p>

  <p>“Yeni bir şey var mı?</p>

  <p>Sevgili dostunuz, karım da benim gibi umutla vb...</p>

  <p>“Dostunuz”</p>

  <p>Ve bir paraf.</p>

  <p>“Karısı! Benden ricada bulunuyor!”</p>

  <p>Tam o sırada Arnoux göründü, acele gerekli parayı bulup bulamadığını öğrenmek için gelmiş.</p>

  <p>- Buyurun parayı! dedi Frédéric.</p>

  <p>Yirmi dört saat sonra da Deslauriers’ye:</p>

  <p>- Hiçbir şey gelmedi, diyordu.</p>

  <p>Deslauriers üç gün üst üste uğradı. Avukatına yazması için sıkıştırıyordu onu. Hatta Havre’a gitmeyi teklif etti.</p>

  <p>- Olmaz! Gereği yok bunun! Ben kendim giderim!</p>

  <p>Hafta sonunda Frédéric çekine çekine Arnoux’dan on beş bin frangını istedi.</p>

  <p>Arnoux ertesi güne, sonra da daha ertesi güne attı. Frédéric, Deslauriers kendisini evde yakalar korkusuyla karanlık çöker çökmez kendini sokağa atıyordu.</p>

  <p>Bir akşam Madeleine’in köşesinde birine çarptı. Oydu bu.</p>

  <p>- Para için gidiyorum! dedi.</p>

  <p>Deslauriers Poissonière dış mahallesinde bir evin kapısına kadar onunla birlikte gitti.</p>

  <p>- Bekle beni!</p>

  <p>Deslauriers bekledi. Kırk üç dakika sonra Frédéric, Arnoux ile birlikte çıktı, ona biraz daha sabretmesini söyledi. Porselen yapımcısı ve arkadaşı kolkola Hauteville Sokağı’nı yürüdüler, Chabrol Sokağı’na saptılar.</p>

  <p>Gece karanlıktı, ılık bir rüzgâr esiyordu çarpa çarpa. Arnoux ağır ağır yürüyor, bir yandan da Galeriers du Commerce’den, Saint-Denis Bulvarı’nda Châtelet’ye uzanan üstü kapalı bir dizi pasajdan söz ediyordu; büyük bir girişimdi bu, kendisi de katılmak isterdi; zaman zaman dükkânların camlarından işçi kızların yüzlerini görmek için duruyor, sonra yine konuşmaya devam ediyordu.</p>

  <p>Frédéric arkasında Deslauriers’nin ayak seslerini duyuyordu, birer çıkışma gibi, vicdanına inip inip duran darbeler gibi. Ama büyük bir utanç içinde ve sonuçsuz kalacağı korkusuyla bir türlü isteyeceği şeyi istemek cesaretini gösteremiyordu. Deslauriers yaklaşmaktaydı. Sonunda kararını verdi.</p>

  <div>
    <br/>
  </div>

  <p>Arnoux çok rahat bir sesle alacaklarını henüz toplayamadığını, bu bakımdan on beş bin frangı bugünlerde ödeyemeyeceğini söyledi.</p>

  <p>Bu sırada Deslauriers Frédéric’e yanaştı, onu bir kenara çekti.</p>

  <p>- Doğru söyle! Para yanında mı değil mi?</p>

  <p>- Yok! dedi Frédéric. Kaybettim.</p>

  <p>- Demek öyle! Nasıl kaybettin?</p>

  <p>- Oyun oynadım!</p>

  <p>Deslauriers bir kelime bile söylemedi, eğilerek selam verdi ve uzaklaştı. Arnoux o ara fırsattan yararlanarak bir tütüncü dükkânından bir yaprak sigarası yakmıştı. Frédéric’in yanına geldi, bu gencin kim olduğunu sordu.</p>

  <p>- Hiç! dedi Frédéric. Bir dost!</p>

  <p>Birkaç dakika sonra, Rosanette’in kapısının önünde:</p>

  <p>- Gelsenize siz de! dedi Arnoux. Sizi görünce sevinecek. Bugünlerde amma da yabani oldunuz?</p>

  <p>Karşıdaki bir sokak lambasının ışığı yüzüne düşüyordu; beyaz dişlerinin arasındaki yaprak sigarasıyla, kayıtsız haliyle çekilmez bir şeyler vardı bu adamda.</p>

  <p>- Haa! Aklıma gelmişken söyleyeyim, benim avukatım şu ipotek işi için bu sabah sizinkine gitti. Karım hatırlattıydı bunu bana.</p>

  <p>Frédéric:</p>

  <p>- Kafalı kadın! dedi mekanik bir şekilde.</p>

  <p>- Öyledir!</p>

  <p>Ve Arnoux karısını övmeye başladı. Zekâda, açık yüreklilikte, tutumlu davranmakta üstüne olmayan bir kadındı. Sonra gözlerini döndüre döndüre, alçak bir sesle:</p>

  <p>- Kadın vücudu olarak da üstüne yoktur! diye ekledi.</p>

  <p>- Allah’a ısmarladık! dedi Frédéric.</p>

  <p>Arnoux bir hareket yaptı:</p>

  <p>- Ne oldu yahu? Niye?</p>

  <p>Genç adamın yüzündeki öfkeye şaşmış, elini ona yarım uzatmış bir halde onu inceliyordu.</p>

  <p>Frédéric soğuk bir tavırla:</p>

  <p>- Allah’a ısmarladık! dedi.</p>

  <p>Arnoux’ya karşı içinde büyük bir öfke, kırılmış, üzgün, ve ne onun ne de karısının yüzünü bir daha görmeyeceğini yeminler ederek, yuvarlanan bir taş gibi, Bréda Sokağı’na indi. O karı-kocanın birbirinden kopmasını beklerken Arnoux karısının saçının telinin ucundan ruhunun derinliklerine kadar büsbütün sevmeye başlamıştı işte. Bu adamın bayalığı çileden çıkarıyordu Frédéric!. Demek her şeye bu herif sahipti. Onu o ayağı karıncalı kadının evinin eşiğinde olarak düşünüyordu ve bir şey yapamamanın öfkesine bir de ilişkinin kesilmesinin yarattığı acı ekleniyordu. Öte yandan, Arnoux’nun, parasına karşılık garantiler gösterirken takındığı namusluluk da aşağılamıştı kendisini; gırtlağını sıkmak isterdi bu herifin ve vicdanında, dostuna karşı gösterdiği o alçaklık duygusu bir sis gibi duruyordu kederinin üstünde. Boğazında hıçkırıklar düğümleniyordu.</p>

  <p>Deslauriers öfkeden bağıra bağıra küfürler savurarak Martyrs Sokağı’nı inmişti; çünkü, devrilen bir dikilitaş gibi, tasarısı şimdi gözüne son derece yüksek görünüyordu. Malı çalınmış, büyük bir zarara uğramış biri olarak düşünüyordu kendini. Frédéric’e karşı beslediği dostluk duygusu ölmüştü ve bundan sevinç duyuyordu; bir ödeşmeydi bu! Zenginlere karşı bir kinle doldu. Sénécal’in fikirlerine doğru yöneldi, bu fikirler için çalışmaya karar verdi.</p>

  <p>Arnoux ise bu sırada ocağın yanındaki bir koltuğa rahatça yerleşmiş, Mareşal’i dizine oturtmuş, kokusunu içine sindire sindire çayını yudumluyordu.</p>

  <p>Frédéric bir daha onları görmeye gitmedi; o belalı tutkusunu unutmak için de aklına ilk gelen konuyu benimseyerek bir <i>Rönesans Tarihi</i> yazmaya karar verdi. Hümanistleri, filozofları ve şairleri masanın üstüne gelişigüzel yığdı; Marc-Antoine’ın gravürlerini görmek için Estamp Müzesi’ne gidiyor, Makyavel’i anlamaya çalışıyordu. Çalışmanın sükuneti yavaş yavaş yatıştırdı onu. Başkalarının kişiliklerine dalarak kendi kişiliğini unuttu; bu konuda acı duymamanın tek yolu da buydu belki.</p>

  <p>Bir gün, sükunet içinde oturmuş notlar çıkardığı bir sırada kapı açıldı; Madam Arnoux’nun geldiğini haber verdi.</p>

  <p>Evet, oydu gelen! Yalnız mı? Değil! Çünkü küçük Eugène’in elinden tutuyordu, arkasında da çocuğun beyaz önlüklü dadısı. Oturdu. Öksürdü, sonra:</p>

  <p>- Çoktan beri yüzünüzü gördüğümüz yok! dedi.</p>

  <p>Frédéric gösterecek bir özür bulamayınca da ekledi:</p>

  <p>- İncelik gösterdiniz!</p>

  <p>- Ne inceliği!</p>

  <p>- Arnoux’ya karşı gösterdiğiniz; dedi.</p>

  <p>Frédéric anlamlı bir jestle:</p>

  <p>- Önemli değil! Sizin için yaptım, dedi.</p>

  <p>Madam Arnoux çocuğunu oynasın diye dadısıyla birlikte salona yolladı. Sağlık durumları üstüne bir iki laf ettiler; sonra konuşma kesildi.</p>

  <p>İspanya şarabı renginde kahverengi ipekten bir elbise giymiş, sırtına kenarları zerdova kürklü siyah kadifeden bir palto almıştı; bu kürkü okşama isteği uyanıyordu Frédéric’in içinde; başındaki uzun kurdelelar ise dudaklarına çağrıda bulunuyordu. Ama Madam Arnoux sıkıntılı bir heyecan içindeydi; gözlerini kapıdan yana çevirerek:</p>

  <div>
    <br/>
  </div>

  <p>- Biraz sıcak burası! dedi.</p>

  <p>Frédéric onun bakışındaki ihtiyatlı anlamı kavramıştı.</p>

  <p>- Özür dilerim! Kapı aralık, dedi.</p>

  <p>- Aa! Doğru!</p>

  <p>“Hiçbir şeyden korkmuyorum” dercesine gülümsedi.</p>

  <p>Frédéric hemen gelişinin nedenini sordu.</p>

  <p>- Kocam kendisi size gelmeye cesaret edemediği için bu işi bana yükledi.</p>

  <p>- Niçin ama?</p>

  <p>- Mösyö Dambreuse’ü tanırsınız, değil mi?</p>

  <p>- Evet, biraz!</p>

  <p>- Biraz mı dediniz?</p>

  <p>Susmuştu.</p>

  <p>- Neyse, siz sözünüzü tamamlayın!</p>

  <div>
    <br/>
  </div>

  <p>Bunun üzerine, anlattı: Evveli gün Arnoux, karısına imzalatmış olduğu banker lehine düzenlenmiş biner franklık dört senedi ödeyememiş. Madam Arnoux çocuklarının servetini bu şekilde tehlikeye düşürdüğüne pişmanmış şimdi. Neylersiniz ki hiçbir şey şerefsizlik kadar kötü değilmiş; Mösyö Dambreuse kovuşturmayı durdurursa, hiç kuşkusuz, kısa zamanda ödenirmiş bu para; çünkü Chartres’da kendine ait küçük bir ev varmış, onu satacakmış.</p>

  <p>Frédéric:</p>

  <p>- Zavallı kadın! diye mırıldandı. Gidip görüşeceğim. Bana güvenebilirsiniz.</p>

  <p>- Teşekkür ederim!</p>

  <p>Ve Madam Arnoux gitmek için kalktı.</p>

  <p>- Ama niçin bu kadar acele ediyorsunuz!</p>

  <p>Kadın ayakta durdu, tavana asılı Moğol oklarını, kitaplığı, ciltleri, bütün yazı gereçlerini incelemeye başladı; içinde kalemler bulunan bronz kabı kaldırdı; halının üstünde yer yer topuklarının izi kaldı. Frédéric’in evine birçok defa gelmişti, ama hep Arnoux ile birlikte. Şimdi ise yalnızdılar -onun evinde yalnızdılar işte. Olağanüstü bir olaydı bu, talih kuşunun gelip başa konması gibi bir şey.</p>

  <div>
    <br/>
  </div>

  <p>Frédéric’in küçük bahçesini görmek istedi; genç adam ona kolunu verdi; mülkünü gezdirdi: Evlerle çevrili, köşeleri küçük ağaçlarla bezeli, ortasından bahçe yolu geçen otuz ayak genişliğinde bir arsaydı burası.</p>

  <div>
    <br/>
  </div>

  <p>Nisanın ilk günleriydi. Leylakların yaprakları henüz yeşermişti, temiz bir esiş vardı havada, kuşlar şarkılarını bir araba onarım evinin uzak gürültüsüne uydurmuş, şakıyorlardı.</p>

  <p>Frédéric gidip bir ateş küreği getirdi; onlar yan yana dolaşırlarken çocuk da ağaçlıklı yola kum yığıyordu.</p>

  <p>Madam Arnoux küçük Eugène’in ileride büyük bir düş gücüne sahip olacağını sanmıyordu, ama sevimli bir huyu vardı. Ablası ise, tersine, zaman zaman annesini inciten soğuk bir yapıdaydı.</p>

  <p>- Değişecektir! dedi Frédéric. Hiçbir zaman umutsuzluğa kapılmamak gerekir.</p>

  <p>Karşılık verdi o da:</p>

  <p>- Hiçbir zaman umutsuzluğa kapılmamak gerekir.</p>

  <p>Kendi cümlesinin onun tarafından böyle mekanik bir şekilde tekrarlanması genç adama cesaret verici göründü; bir gül kopardı, bahçesindeki tek gülü.</p>

  <p>- Hatırlıyor musunuz, hani bir akşam arabada, bir gül demeti?..</p>

  <p>Madam Arnoux biraz kızardı, sesine bir eğleni havası verip bunu aklamak isteyerek:</p>

  <p>- Oh! dedi, çok gençtim o zamanlar.</p>

  <p>Frédéric alçak bir sesle:</p>

  <p>- Bunun başına da aynı şey mi gelecek? dedi.</p>

  <p>Madam Arnoux, gülün sapını parmaklarının arasında iplik eğirmiş gibi döndürerek karşılık verdi:</p>

  <p>- Hayır. Bunu saklayacağım!</p>

  <p>Bir işaret yaparak çocuğu kucağına almış olan dadıyı çağırdı; sonra, kapının eşiğinde, sokakta, başını omzuna doğru eğerek ve bir öpüş kadar tatlı bir bakışla bakarak, gülü kokladı.</p>

  <p>Frédéric çalışma odasına çıkınca onun oturduğu koltuğa, dokunduğu şeylere baktı uzun uzun. Çevresinde ondan bir şeyler dönüp duruyordu. Varlığının okşayışı devam ediyordu hâlâ.</p>

  <p>- Demek o demin buradaydı ha? diyordu kendi kendine.</p>

  <p>Sonsuz bir sevginin dalgaları her yanından sarmıştı genç adamı.</p>

  <p>Ertesi gün saat on birde Mösyö Dambreuse’ü ziyaret etti. Yemek salonuna aldılar. Banker, karısıyla karşı karşıya kahvaltı ediyordu. Yeğeni de yanındaydı Madam Dambreuse’ün; masanın öbür tarafında da yüzü çiçekten çeteleye dönmüş İngiliz mürebbiye oturuyordu.</p>

  <p>Mösyö Dambreuse genç dostuna aralarında yer vermek istedi, o buna razı olmayınca da:</p>

  <p>- Size ne gibi bir faydam dokunabilir? diye sordu:</p>

  <p>Frédéric, ilgisizmiş gibi görünerek, Arnoux adında biri için bir ricada bulunmaya geldiğini itiraf etti.</p>

  <p>- Ha! Şu eski tablo satıcısı, değil mi? dedi Mösyö Dambreuse, damaklarını gösteren sessiz bir gülüşle. Eskiden Oudry Baba kefil olurdu ona. Şimdi bozuşmuşlar.</p>

  <p>Ve tabağının yanına konmuş mektuplara, gazetelere göz gezdirmeye koyuldu.</p>

  <p>İki uşak, parkenin üstünde çıt çıkarmadan yürüyerek hizmet ediyordu. Kumaştan üç kapı perdesi ve ak mermerden iki musluğu olan salonun yüksekliğine, ocakların şirinliğine, çerezlerin sofrayı donatışına, peçetelerin katı kıvrımlarına varıncaya dek bu görkemli refah Frédéric’in kafasında Arnouxlarda hazır bulunduğu başka bir kahvaltı ile karşıtlık kurmuştu. Mösyö Dambreuse’ün uğraşını kesmeye cesaret edemiyordu.</p>

  <p>Madam onun sıkıldığına dikkat etti.</p>

  <p>- Dostumuz Martinon’u hiç görüyor musunuz?</p>

  <p>Genç kız atıldı öteden:</p>

  <p>- Bu akşam gelecek!</p>

  <p>Teyzesi kıza soğuk bir bakış fırlatarak:</p>

  <p>-Ya! Emin misin? dedi.</p>

  <p>Sonra, uşaklardan biri kulağına eğilince:</p>

  <p>- Yavrum, terzin gelmiş!., diye ekledi.</p>

  <p>Mürebbiye, saygılı bir tavırla, öğrencisini alıp çekildi.</p>

  <p>Sandalyelerin oynatılmasından rahatsız olan Mösyö Dambreuse, “Ne var?” diye sordu.</p>

  <p>- Madam Regimbart geldi de.</p>

  <p>- Regimbart mı? Dur yahu! Biliyorum ben bu adı. Çok rastladım imzasına.</p>

  <p>Frédéric, nihayet, meseleyi açtı: Arnoux ilgilenmeye değer bir adamdı; sadece yüklenmelerini yerine getirmek için karısının evini bile satmak üzereydi.</p>

  <p>Madam Dambreuse:</p>

  <p>- Güzel kadınmış, dedi.</p>

  <p>Banker saf bir tavırla ekledi:</p>

  <p>- Yakın dostları mısınız... onların?</p>

  <p>Frédéric açık bir karşılık vermedi; Mösyö Dambreuse bu ricasını göz önünde bulundurursa çok minnettar olacağını söyledi.</p>

  <p>- Bu sizi memnun edecekse, peki, öyle olsun. Bekleriz! Daha vaktim var. Büroma insek, daha iyi olmaz mı?</p>

  <p>Kahvaltı bitmişti; Madam Dambreuse aynı zamanda kibarlık ve eğleni bulunan tuhaf bir gülümsemeyle eğildi. Frédéric’in bunu yorumlayacak vakti olmadı; çünkü yalnız kalır kalmaz, Mösyö Dambreuse:</p>

  <p>- Hisse senetlerini almaya gelmediniz, dedi.</p>

  <p>Ve onun özür dilemesine fırsat vermeden ekledi:</p>

  <p>- Peki, peki! İşi biraz daha yakından kavramanız doğru olur.</p>

  <p>Ona bir sigara tuttu ve söz başladı.</p>

  <div>
    <br/>
  </div>

  <p><i>Fransız Kömürleri Genel Birliği</i> kurulmuş bulunuyordu; iş sadece resmî kararın verilmesine kalmıştı. Firmalar arasındaki bu birleşmenin tek amacı yönetim giderleri ile ücretlerin azalması, kârın çoğalmasıydı. Üstelik bu Ortaklık yeni bir fikir daha getirmekteydi, işçiler de teşebbüsten yararlanacaklardı. Onlar için evler, sağlık kurallarına uygun konutlar yaptırılacaktı; nihayet, müstahdemlerin şu bu gereksinimleri karşılanacak, satılan şeyler maliyet bedeli üzerinden verilecekti.</p>

  <p>- Çalışanlar da kazanacak, Mösyö; ilerleme dediğin budur işte; böylece cumhuriyetçilerin yaygaralarına da çok güzel bir şekilde cevap verilecektir. Yönetim kurulumuzda -el ilanlarını gösterdi- bir Âyan üyesi, bir Enstitü üyesi bilgin, emekli bir istihkâm generali ve tanınmış kimseler var. Böyle ünlü adlar ürkek sermayedar için bir güven sağlar, zeki sermayedarlara çekici gelirler.</p>

  <p>Ortaklık, Devlet’ten siparişler alacak, ayrıca demiryolları, deniz ulaştırma kurumları, maden sanayii, gaz, orta sınıfın mutfakları tarafından talep edilecek kömürü sağlayacaktı. -Böylece ısıtarak, aydınlatarak, en küçük evlerin içine kadar gireceğiz. Ama satışlardan nasıl emin olabileceğimizi soracaksınız şimdi, değil mi? Koruyucu gümrük resimleri sayesinde olacak bu, aziz Mösyö; sağlayacağız bunu; sağlaması bizden. Ben, zaten, açıkça yasaklardan yana olmuşumdur hep! Her şeyden önce memleket!</p>

  <p>Kendisini müdürlüğe getirmişler; ancak bazı ayrıntılarla, özellikle yazı işleriyle uğraşacak zamanı yokmuş.</p>

  <p>- Okuyarak yetiştiğim klasik yazarlarla aram pek iyi değil. Yunanca’mı da unutmuşum. Birine ihtiyacım olacak... Fikirlerimi iyi ifade eden birine.</p>

  <p>Sonra birdenbire ekledi:</p>

  <p>- Genel sekreter unvanıyla birlikte bu işi gören adam olmak istemez misiniz?</p>

  <p>Frédéric ne karşılık vereceğini bilemedi.</p>

  <p>- Yoksa bir engel mi var?</p>

  <p>Görevi, hissedarlar için her yıl bir rapor yazmaktan ibaret olacaktı. Paris’in en önemli adamlarıyla her gün temasta olacaktı. Ortaklığın işçiler nezdindeki temsilcisi olarak, elbet onların sevgisini kazanacak, bu da ileride mahalli meclise girmesiyle, milletvekili olmasıyla sonuçlanacaktı.</p>

  <p>Frédéric’in kulakları çınlamaya başlamıştı. Bu iyiliğin nedeni ne olabilirdi? Bankere teşekkür üstüne teşekkür ediyordu.</p>

  <p>Yalnız, Mösyö Dambreuse’e göre kimseye bağlı olmamak gerekirdi. Bunun en iyi yolu hisse senetleri satın almaktı; “çok güzel bir yatırımdır bu, çünkü sermayeniz durumunuzu garanti ederken, durumunuz da sermayenizi garanti etmektedir”.</p>

  <p>- Yaklaşık olarak ne kadar hisse senedi almak gerekir?</p>

  <p>- Vallahi, ne kadar isterseniz. Sanırım, kırk binle altmış bin frank arasında.</p>

  <p>Bu para Mösyö Dambreuse’ün gözünde o kadar az ve otoritesi de o kadar büyüktü ki genç adam hemen bir çiftlik satmaya karar verdi. Kabul ediyordu. Aralarındaki uyuşmayı kesin bir şekle bağlamak için Mösyö Dambreuse şu bir iki gün içinde bir randevu tesbit edecekti.</p>

  <p>- Öyleyse Jacques Arnoux’ya söyleyebilirim?..</p>

  <p>- Ne isterseniz söyleyebilirsiniz. Zavallı çocuk! Ne isterseniz.</p>

  <p>Frédéric Arnouxlara yüreklerini ferah tutmalarını yazdı; mektubu uşağıyla yolladı; şöyle demişler:</p>

  <p>“Çok güzel!”</p>

  <p>Oysa gösterdiği çaba daha fazlasına değerdi. Bir ziyaret, hiç değilse bir mektup umuyordu. Ne ziyaretine gelen oldu ne de bir mektup aldı.</p>

  <p>Unutmuşlar mıydı, yoksa mahsus mu böyle yapıyorlardı? Madam Arnoux bir kere gelmişti, bir kere daha gelmesine kim engel olabilirdi? Kendisine bulunduğu o bir çeşit itiraf, o ima, çıkar kavgasıyla yapılmış bir manevra mıydı yoksa? “Benimle alay mı ettiler? Arnoux’nun suç ortağı mı o da?” Çok istediği halde bir çeşit utanç duygusu Frédéric’i onlara bir daha gitmekten alıkoyuyordu.</p>

  <p>Bir sabah, (görüşmelerinden üç hafta sonra) Mösyö Dambreuse aynı gün bir saate kadar beklediğini yazdı ona.</p>

  <p>Yolda Arnouxlar yeniden kafasına takıldı; bu davranışlarının nedenini bulamadığından büyük bir kedere, ölümcül bir önseziye kapıldı. Bu durumdan kurtulmak için bir araba çevirdi, Paradis Sokağı’na yollandı.</p>

  <p>Arnoux yolculuğa çıkmış.</p>

  <p>- Ya Madam?</p>

  <p>- Madam kırda, fabrikada!</p>

  <p>- Mösyö ne zaman döner?</p>

  <p>- Yarın, mutlaka!</p>

  <p>Madam Arnoux’yu yalnız bulacaktı; tam zamanıydı; içinde karşı konmaz bir ses bağırıyordu: “Ne duruyorsun! Gitsene oraya!”</p>

  <p>Ama ya Mösyö Dambreuse? “Boş ver yahu! Hastaydım derim.” İstasyona koştu; sonra vagonda: “Hata mı ettim yoksa? Adam sen de, boş ver!” diye düşündü.</p>

  <p>Sağda, solda yeşil düzlükler uzanıyordu; katar yol alıp duruyordu; küçük istasyon binaları dekorlar gibi gelip gelip geçiyor, lokomotifin bacasından çıkan kara dumanlar hep aynı tarafa doğru savruluyor, yeşilliklerin üstünde bir süre dans ettikten sonra kaybolup gidiyordu.</p>

  <p>Vagondaki sırada tek başına oturmakta olan Frédéric, aşırı sabırsızlığın verdiği bir yorgunluk içinde, canı sıkkın, bu görünümleri seyrediyordu. Sonunda vinçler, evler göründü Creil’di burası.</p>

  <p>Biri çıplak öteki ormanlık iki alçak tepenin eteğinde kurulmuş olan bu şehri, kilisenin kulesi, irili ufaklı evleri ve taştan köprüsü ile pek şirin, güzel ve sevimli buldu. Yassı ve büyük bir gemi kendini rüzgârda çırpınan suyun akıntısına bırakmıştı. Tavuklar yamacın eteğinde yem arıyordu; başının üstünde ıslak çamaşır taşıyan bir kadın geçti.</p>

  <p>Köprüyü geçtikten sonra bir adaya geldi; sağ tarafta bir manastır yıkıntısı vardı. Bütün genişliği ile Oise’ın ikinci kolunu tutan bir su çarkı dönmekteydi, üstünde de bir fabrika yükseliyordu. Bu binanın büyüklüğü Frédéric’te hayret uyandırdı. Arnoux’ya duyduğu saygı daha da büyüdü. Üç kadın ötedeki daracık yola girdi; yolun sonunda demir parmaklıklı bir kapı vardı.</p>

  <div>
    <br/>
  </div>

  <p>İçeri girdi. Kapıcı kadın bağırarak seslendi ona:</p>

  <p>- Giriş belgeniz var mı?</p>

  <p>- Niçin?</p>

  <p>- Fabrikayı ziyaret etmek için?</p>

  <p>Frédéric sert bir tavır takınarak Mösyö Arnoux’yu görmeye geldiğini söyledi.</p>

  <p>- Kimmiş bu Mösyö Arnoux?</p>

  <p>- Buranın şefi, patronu, mal sahibi, canım!</p>

  <p>- Hayır Mösyö, burası Mösyö Leboeuf ile Mösyö Milliet’nin fabrikasıdır!</p>

  <p>Kadıncağız şaka ediyordu herhalde. İşçiler geliyordu; Frédéric onlara sokuldu; onlar da aynı şeyi söylediler.</p>

  <div>
    <br/>
  </div>

  <p>Frédéric sarhoş bir adam gibi sendeleye sendeleye avludan çıktı; öyle şaşkın bir hali vardı ki Boucherie Köprüsü’nün üstünde pipo içmekte olan bir adam ona bir şey mi aradığını sordu. Bu adam Arnoux’nun fabrikasını biliyormuş. Montaire’deymiş.</p>

  <p>Frédéric araba aradı. Ancak istasyonda bulmak mümkünmüş, oraya döndü. Sökük koşumları oklardan sarkan yaşlı bir beygir koşulmuş, önü açık bir araba tek başına bagaj bürosunun önünde duruyordu.</p>

  <p>Bir yumurcak “Pilon Baba”yı aramaya gitti. On dakika sonra geri döndü: Pilon Baba yemek yiyormuş. Frédéric daha fazla bekleyemedi, yürüdü. Ne var ki demiryolu geçidi kapalıydı. İki katarın geçmesini beklemesi gerekti. Sonra kırlara vurdu.</p>

  <p>Önü sıra uzanan monoton yeşilliği büyük bir bilardo çuhasına benzetti. Maden kümeleri yolun iki yanında çakıl yığınları gibi sıralanmıştı. Biraz daha ileride yan yana yapılmış fabrikaların bacaları tütmekteydi. Karşısında, yuvarlak bir tepenin üstünde, kuleli küçük bir şato ile bir kilisenin dörtköşe çan kulesi yükseliyordu. Daha aşağıda, uzun duvarlar ağaçlar arasında düzgün olmayan çizgiler meydana getiriyor; en aşağıda da köyün evleri yayılıyordu.</p>

  <p>Harç kullanılmadan büyük taşlarla yapılmış olan bu evler tek katlıydı; üçer basamaklı merdivenleri vardı. Arada sırada bir bakkal çıngırağı duyuluyordu. Ağırlaşmış ayaklar kara çamura gömülüyor ve ince bir yağmur solgun göğe binlerce çizgi çeke çeke dökülüyordu.</p>

  <p>Frédéric kaldırım taşı döşenmiş yolun ortasından yürüdü; sonra, solunda, bir yolun girişinde, tahta bir kemerin üstüne yaldızlı harflerle yazılmış şu yazıyı okudu: FAYANS FABRİKASI.</p>

  <p>Jacques Arnoux’nun Creil dolaylarını seçmesi sebepsiz değildi; fabrikasını öteden beri olumlu bir ad yapmış öbür fabrikaya çok yakın yerde kurmakla halkın zihninde bu ikisini bir araya getirmiş oluyor, bu da ekmeğine yağ sürüyordu.</p>

  <p>Asıl fabrika binası çayırı sulayan bir derenin kıyısında yükseliyordu. Fabrika sahibinin bir bahçe içindeki evi, kaktüsler dikili dört saksı ile donanmış merdiveniyle belli oluyordu. Beyaz çamur kümeleri hangarların altında kurumaya bırakılmıştı; açıkta bırakılmış yığınlar da vardı. Avlunun ortasında, sırtından hiç çıkarmadığı o kırmızı atarlı lacivert paltosuyla Sénécal duruyordu.</p>

  <p>Eski müzakereci soğuk elini uzattı.</p>

  <p>- Patronu görmeye mi geldiniz? Burada değil.</p>

  <p>Frédéric bozulmuştu, saçma bir karşılık verdi:</p>

  <p>- Biliyordum.</p>

  <p>Ama hemen kendini toplayarak ekledi:</p>

  <p>- Madam Arnoux’yu ilgilendiren bir iş için geldim. Beni kabul eder mi acaba?</p>

  <p>- Kendisini üç gündür görmedim, dedi Sénécal.</p>

  <p>Sonra da bir sürü şikayet sıraladı. Fabrikatörün ileri sürdüğü koşulları kabul ederken Paris’te oturacağını sanmış, dostlarından, gazetelerden uzak, bu kır yerine sürüleceği hiç aklına gelmemiş. Hadi bunları bırak, bunların hepsinden geçti diyelim, ama Arnoux kendisindeki erdemleri kavramaz görünüyormuş. Sonra, bir şeyden anlamaması, gerici, cahil biri olması da ayrı. Kusursuz sanat olanakları arayacağına gazla mı kömürle mi ısıtmanın daha iyi olacağını düşünüyormuş. Ve batıyormuş gitgide; Sénécal bu kelimeyi üstüne iyice basarak söyledi. Kısacası bu işi sevmiyormuş; ücretinin artırılması için patronla konuşmasını bir çeşit ihtar ederek söyledi Frédéric’e.</p>

  <p>O da:</p>

  <p>- Merak etmeyin! dedi.</p>

  <p>Merdivende kimseye rastlamadı. Birinci katta, başını boş bir odanın içine uzattı; salondu burası. Yüksek sesle seslendi. Karşılık veren olmadı. Demek, aşçı kadın da hizmetçi de dışarı çıkmış. Sonra ikinci kata çıktı, bir kapıyı itti. Madam Arnoux bir aynalı dolabın önünde yalnızdı. Yarı açık robdöşambrının kemeri kalçalarından sarkıyordu. Saçlarının bir bölüğü kara bir dalga halinde sağ omzuna akmıştı; iki kolunu da kaldırmış, bir eliyle saçının topuzunu tutuyor, öbürüyle oraya bir firkete sokuyordu. Bir çığlık atıp ortadan kayboldu.</p>

  <p>Sonra iyice giyinmiş olarak göründü. Endamı, gözleri, elbisesinin hışırtısı, her şeyi, büyüledi Frédéric’i. Delikanlı bu kadını öpücüklere boğmamak için zor tutuyordu kendini.</p>

  <p>- Affedersiniz dedi Madam Arnoux. Ama, nereden bilebilirdim ki?...</p>

  <p>Frédéric cesaretle onun sözünü kesti:</p>

  <p>- Ama... bir harikaydınız... demin</p>

  <p>Bu iltifatı biraz kabaca bulmuş olacak ki yanakları al al oldu. Frédéric onu kızdırmış olabileceğinden korktu. Madam Arnoux:</p>

  <p>- Hangi rüzgâr attı sizi buraya? diye sordu.</p>

  <p>Genç adam verecek bir karşılık bulamadı; kendisine düşünme zamanı kazandıran ufak bir gülümsemeden sonra:</p>

  <p>- Söylesem inanır mısınız?</p>

  <p>- Niçin inanmayayım?</p>

  <p>Frédéric geçen gece korkunç bir rüya gördüğünü anlattı.</p>

  <p>- Ölüm derecesinde ağır hastaydınız rüyamda.</p>

  <p>- Aman! Çok şükür kocam da ben de hasta değiliz!</p>

  <p>- Yalnız sizi gördüm, dedi Frédéric.</p>

  <p>Madam Arnoux sakin bir tavırla ona baktı:</p>

  <p>- Rüyalar her zaman doğru çıkmaz, dedi.</p>

  <p>Frédéric kekeledi, söyleyecek söz aradı, sonunda ruhların yakınlığı konusunda uzun bir söyleve girişti. Bir güç vardı, bu güç mesafeler ötesindeki iki insanı temas haline getiriyor, duyduklarını birbirine ulaştırıyor, onları birleştiriyordu.</p>

  <p>Madam Arnoux, başını önüne eğmiş, o güzel gülüşüyle gülümseyerek onu dinliyordu. Frédéric sevinçle, göz ucuyla onu süzüyor, basmakalıp sözlerin kolaylığı içinde daha özgür bir biçimde aşkını anlatıyordu. Madam Arnoux fabrikayı gezdirmeyi teklif etti; üstelemesi üzerine Frédéric razı oldu.</p>

  <p>Önce eğlendirici şeylerle Frédéric’i oyalamak için merdiveni süsleyen bir çeşit müzeyi göstererek işe başladı. Duvarlara asılmış ya da küçük tahtaların üstüne konmuş örnekler Arnoux’nun çabalarını, art arda bağlandığı beğenilerin tanığıydı. Çin barındaki kırmızıyı arama yolundaki araştırmalarından sonra, İtalyan çinileri, faenzalar, Etrüsk işleri, Doğu işleri üstünde çalışmış, nihayet, daha sonra gerçekleştirilmiş bazı incelikleri denemişti. Ve bu dizi içinde, üstlerine mandarinler resmedilmiş kocaman vazolar, kızıl kahverengi pırıl pırıl kaseler, Arap yazısıyla süslü çanaklar, Rönesans stili ince kulplu sürahiler, üzerlerinde ince ve belirsiz bir şekilde ve sanki kanla çizilmiş iki kişi bulunan büyük tabaklar göze çarpıyordu. Şimdilerde tabela yazıları, şarap etiketleri yapıyormuş Arnoux. Oysa ne sanata ulaşacak kadar derin bir zekâsı varmış ne de çıkarını gerçek anlamda gözetecek bir iş adamı kimliği taşıyormuş; bu yüzden kimseyi memnun edemiyor ve boyuna batıyormuş. İkisi bu örnekleri seyrederken Matmazel Marthe geçti.</p>

  <p>- Mösyöyü tanımadın galiba! dedi annesi.</p>

  <p>- Tanıdım! dedi Marthe, Frédéric’i selamlayarak; oysa parlak, kuşkulu genç kız bakışlarıyla şöyle mırıldanır gibiydi: “ne işin var burada senin?”; merdivenleri inerken başını omuzuna eğmişti.</p>

  <p>Madam Arnoux Frédéric’i avluya götürdü, sonra ciddi bir tavırla toprağın nasıl ufalandığını, nasıl temizlendiğini, nasıl elendiğini anlattı.</p>

  <p>- Asıl önemli olan çamurun karılmasıdır.</p>

  <p>Teknelerle dolu bir bölüme soktu onu; yatay iki kolu olan düşey bir mihver kendi çevresinde dönüp durmaktaydı burada. Frédéric, onun bu gezdirme teklifini demin niçin reddetmediğini düşünerek kendine kızıyordu.</p>

  <p>Burada dar bir masanın başına oturmuş adamlar dönen bir çarkın üstüne hamur parçaları koyuyorlardı; sol elleriyle hamurun içini oyup sağ elleriyle üstünü sıvazlıyorlar ve vazoların açılan çiçekler gibi yükseldikleri görülüyordu.</p>

  <p>Madam Arnoux zor yapılan işlere ait kalıpları gösterdi.</p>

  <p>Başka bir odada delikler, boyunlar, çıkıntılı yerler yapılıyordu. Üst katta kertikler alınıyor, daha önceki işlemlerde bırakılmış bulunan delikler alçıyla kapatılıyordu.</p>

  <p>Her yer çanak çömlek içindeydi: parmaklıkların üstleri, köşeler, koridorların ortası...</p>

  <p>Frédéric’in canı sıkılmaya başlamıştı.</p>

  <p>- Bunlar sizi yoruyor mu yoksa? dedi Madam Arnoux.</p>

  <p>Frédéric, ziyaretinin bu kadarla kalmasından korkarak, tersine, büyük bir coşku içinde olduğunu göstermeye çalıştı. Hatta bu sanattan anlamadığı için üzüldüğünü belirtti.</p>

  <p>Madam Arnoux buna şaşmış göründü.</p>

  <p>- Tabii! Sizin yanınızda yaşardım o zaman!</p>

  <p>Bunu söyledikten sonra Madam Arnoux’nun bakışlarını yakalamaya çalıştığından, o, gözlerini kaçırmak için, düzeltim işlerinden artmış hamur topaklarından aldı, elinde galeta gibi yassıltarak, elini üstüne bastırdı.</p>

  <p>- Şunu alıp götürebilir miyim? dedi.</p>

  <p>- Çok çocuksunuz vallahi!</p>

  <p>Frédéric karşılık verecekti. Sénécal içeri girdi.</p>

  <p>Müdür yardımcısı daha adımını eşikten atar atmaz atölyede düzene aykırı bir şeyler olduğunu fark etti. Atölyelerin her hafta süpürülmesi gerekirdi ve bugün cumartesi olduğu halde, işçiler temizlik adına hiçbir şey yapmış değillerdi. Sénécal bağırarak bir saat daha kalacaklarını söyledi. “Ne yapalım, kabahat sizin!”</p>

  <p>İşçiler en ufak bir mırıltı çıkarmadan işlerine eğildiler. Ama göğüslerinden çıkan boğuk soluklardan iyice öfkelendikleri anlaşılıyordu. Zaten bunların hepsi büyük fabrikadan kovulma kişilerdi, idareleri pek kolay bir iş değildi. Bizim cumhuriyetçi bunları sertlikle çekip çeviriyormuş. Bir teori adamı olarak yalnız kitlelere saygı beslemekte, bireylere karşı ise amansız davranmaktaymış.</p>

  <p>Sénécal’in varlığından rahatsız olan Frédéric Madam Arnoux’ya alçak sesle fırınları görmenin mümkün olup olmadığını sordu. Yer katına indiler. Madam Arnoux küçük sandıkların kullanılma şeklini anlatırken geriden gelen Sénécal de aralarına girdi.</p>

  <p>Bu kez Sénécal kendisi göstermeye başladı; klorür, sülfür, boraks, karbonat, madenler gibi kimya terimlerini bol bol kullanarak, türlü türlü yakıtları, fırınlama işlemlerini, piroskopları, çok ocaklı pişirme fırınlarını, fırınlara yerleştirme işlerini, perdahlamayı anlatmaya koyuldu. Frédéric bunlardan bir şey anlamıyor, her an Madam Arnoux’ya dönüyordu.</p>

  <p>- Ama dinlediğiniz yok ki! dedi Madam Arnoux. Oysa Mösyö Sénécal çok açık bir şekilde anlatıyor. Bütün bu işleri benden çok daha iyi bilir o.</p>

  <p>Bu övgüden pek hoşlanan matematikçi renk vurma işlemini göstermeyi teklif etti. Frédéric kaygılı bir bakışla Madam Arnoux’ya baktı. O ise ne onunla yalnız kalmak ne de bırakıp gitmek istediğinden olacak, renk vermedi. Frédéric ona kolunu uzattı.</p>

  <p>- Hayır, teşekkür ederim. Merdiven pek dardır.</p>

  <p>Yukarı çıktıkları zaman, Sénécal bir dairenin kapısını açtı; bir sürü kadın vardı içeride.</p>

  <p>Kadınların ellerinde fırçalar, şişeler, kabuklar, cam parçaları, çalışıyorlardı. Duvarın önündeki korniş boyunca oyma tahta bloklar dizilmişti; ince kâğıt parçalar uçuşmaktaydı içeride. Dökme demir sobadan terebentin kokularına karışan iç bulandırıcı bir sıcaklık yayılıyordu.</p>

  <p>İşçi kadınların hemen hepsi de partal şeyler giymişlerdi; yalnız, içlerinden birinin başına mendil bağladığı, kulaklarında iri küpeler sallandığı dikkati çekiyordu; aynı zamanda ince ve tombul olan bu kızın simsiyah gözleri, zencilerinki gibi kalın etli dudakları vardı. İri göğsü etekliğinin bağı ile beline bağlanmış olan bluzunun altında kabarıyordu. Dirseğini tezgâha dayamış, öbür kolu aşağıya sarkmış, gözleri uzaklarda, kırlara bakıyordu dalgın dalgın. Yanında bir şarap şişesi ve yiyecek bir şeyler vardı.</p>

  <p>Yönetmeliğe göre, temizlik kaygısı ve çalışanların sağlık durumunu korumak amacıyla, atölyelerde yemek yemek yasaktı.</p>

  <p>Sénécal, ya görev duygusu ya da zorbalık gereksinimiyle çerçeve içinde duvara asılmış genelgeyi göstererek uzaktan bağırdı:</p>

  <p>- Hey, sen, Bordeaulu! Yüksek sesle oku bakalım 9. Maddeyi!</p>

  <p>- Okumuşum, okumamışım, ne olacak?</p>

  <p>- Ne demek ne olacak, Matmazel, üç frank ceza ödeyeceksiniz.</p>

  <p>Kız arsız bir bakış fırlattı Sénécal’e:</p>

  <p>- Yazmazsanız hatırım kalır! Patron gelince nasıl olsa siler sizin yazdığınız cezayı. Siz bana vız gelirsiniz babalık!</p>

  <p>Bir ders salonundaki müzakereci gibi eli arkasında dolaşan Sénécal gülümsemekle yetindi.</p>

  <p>- Madde 13, emirleri dinlememek, on frank!</p>

  <p>Bordeaulu kız işine koyuldu. Madam Arnoux, nezaket gereği, ağzını açmamıştı, ama kaşlarını çattı. Frédéric mırıldandı:</p>

  <p>- Bir demokrat için fazla sertsiniz.</p>

  <p>Öteki bir üstat kesinliğiyle karşılık verdi:</p>

  <p>- Demokrasi bireyci sapıklıklar demek değildir. Yasa karşısında eşitlik, emeğin paylaşılması, iyi düzen demektir.</p>

  <p>- İnsanlığı unutuyorsunuz, dedi Frédéric.</p>

  <p>Madam Arnoux onun kolunu tuttu; bu sessiz onaydan, belki de incinen Sénécal yanlarından ayrılıp gitti.</p>

  <p>Frédéric büyük bir ferahlık duydu. Sabahtan beri içini dökmek için fırsat kolluyordu; bu fırsatı yakalamış bulunuyordu. Sonra, Madam Arnoux’nun o içten hareketi de vaadlerle dolu gibi gelmişti ona. Ayaklarını ısıtmak bahanesiyle, odasına çıkmayı rica etti. Ama yanına oturduğu andan itibaren tedirginliği yeniden başladı; söze nereden gireceğini kestiremiyordu. Neyse ki aklına Sénécal geldi.</p>

  <p>- Bu cezalandırma şeklinde daha saçma şey olamaz! dedi.</p>

  <p>Madam Arnoux:</p>

  <p>- Kimi zaman sert davranmak asildir, diye karşılık verdi.</p>

  <p>- Nasıl, siz bu kadar iyi olasınız da... Ha! Unutuyordum az daha! Siz bazen başkalarına acı çektirmekten hoşlanan birisiniz!</p>

  <p>- Ben bilmece gibi sözlerden anlamam, dostum.</p>

  <p>Ve kullandığı sözlerden daha ciddi bir bakışla durdurdu onu. Frédéric işi sürdürmeye kararlıydı. Rastlantıya bakın ki, konsolun üstünde Musset’nin bir kitabı duruyordu. Kitabın birkaç sayfasını çevirdi, sonra aşktan, aşkın umutsuzluklarından, itilerinden söz etmeye başladı.</p>

  <p>Madam Arnoux’ya göre suçtu, yapmacık şeylerdi bunlar.</p>

  <p>Genç adam bu inkârla yaralandığını hissetti; onu yenmek için, gazetelerde görülen intihar olaylarını kanıt olarak gösterdi, Phèdre, Didon, Romeo, Desgrieux gibi büyük edebî tipleri sayıp döktü. Söylediği sözlerin büyüsüne kendisi de kapılmıştı.</p>

  <p>Şöminedeki ateş artık yanmıyordu; yağmur kırbaç gibi iniyordu camlara. Madam Arnoux, elleri koltuğun kollarında, hiç kımıldamaksızın duruyordu; şapkasının uçları bir pervanenin kanatları gibi sarkmıştı; temiz profili karanlığın ortasında solgun bir şekilde çiziliyordu.</p>

  <p>Bu kadının dizlerine atılıp ağlamak isteği uyandı içinde. Ama bir pıtırtı oldu koridorda. Cesaret edemedi.</p>

  <p>Zaten, kendisini bundan alıkoyuşunda bir çeşit dinsel korku da vardı. Karanlıklara karışan bu elbise ona büyük, sonsuz, ulaşılmaz geliyordu; özellikle bu yüzden tutkusu artıyordu. Ne var ki aşırı gitmek korkusu ve gerekeni yapamamak, her türlü seçme olanağını siliyordu.</p>

  <p>“Hoşuna gitmiyorsam kovsun beni! Ama beni istiyorsa yüreklendirici bir şeyler yapsın!” diye geçiriyordu içinden.</p>

  <p>İçini çekerek:</p>

  <p>- Bir adamın bir kadını sevebileceğini kabul etmiyorsunuz yani, dedi.</p>

  <p>Madam Arnoux karşılık verdi:</p>

  <p>- Kadın evlenecek yaştaysa evlenilir; ama bir başkasına aitse ondan uzaklaşılır.</p>

  <p>- O zaman mutluluk imkânsız olmuyor mu?</p>

  <p>- Hayır. Hem mutluluk hiçbir zaman yalanda, kederde, pişmanlıkta bulunamaz.</p>

  <p>- Büyük tatlar alınıyorsa, ne önemi olur bunların!</p>

  <p>- Deneyler kişiye pek pahalıya mâl olur.</p>

  <p>Frédéric alaylı bir yolla saldırıya geçmek istedi.</p>

  <p>- Erdem dediğiniz de korkaklığın ta kendisi olmuyor mu?</p>

  <p>- İleriyi görüş deseniz daha iyi. Ödevini ya da din kurallarını unutan bir kadına sadece sağduyu bile yetebilir. Bencillik, bilgeliğe sarsılmaz bir temel kurar.</p>

  <p>- Ah! Ne burjuva özdeyişleri var sizde!</p>

  <p>- Yüksek bir hanım olmakla övünmüyorum ki zaten!</p>

  <p>Bu sırada küçük oğlan koşup geldi.</p>

  <p>- Anneciğim, yemeğe gelecek misin?</p>

  <p>- Evet, biraz sonra.</p>

  <p>Frédéric kalktı; o anda Marthe da göründü.</p>

  <p>Gitsin mi gitmesin mi bir türlü karar veremiyordu; yalvaran bir bakışla:</p>

  <p>- Sizin o sözünü ettiğiniz kadınlar kalpsiz oluyorlar demek? diye sordu.</p>

  <p>- Hayır. Ama gerektiğinde sağırlaşmayı bilirler.</p>

  <p>Odasının kapı eşiğinde, yanındaki iki çocuğu ayakta duruyordu. Genç adam tek kelime söylemedi, eğildi. Madam Arnoux sessizce onun verdiği selamı aldı.</p>

  <p>Frédéric’in duyduğu ilk duygu sonsuz bir şaşkınlık oldu. Umudunun boş olduğunun bu şekilde anlatılması yıkmıştı genç adamı. Uçurumun dibine düşmüş, kendisini kimsenin kurtaramayacağını ve orada ölüp gideceğini bilen bir adam gibi, mahvolduğunu anlıyordu.</p>

  <p>Yürüyordu gerçi, ama nereye gittiğini düşünmeden, hedefsiz; yürürken ayağı taşlara takılıyordu; yolu şaşırdı. Ayak sesleri çınladı kulaklarında; dökümhaneden çıkan işçilerdi bunlar; kendine geldi.</p>

  <p>Ufukta demiryolu fenerleri ateşten bir çizgi meydana getiriyordu. Kalkmakta olan bir katara yetişti, kendini bir vagona dar attı, uyudu.</p>

  <p>Bir saat sonra, akşam inince, bulvarlardaki Paris neşesi, yaptığı bu yolculuğu hemen çok uzak bir geçmişe atmış bulunuyordu. Güçlü olmaya karar verdi, Madam Arnoux’yu aşağılayıcı niteliklerle donatarak içini ferahlattı:</p>

  <p>“Enayi dümbeleğinin, kaz kafalının, kaba karının biri! Aklımızdan çıkaracağız artık onu!”</p>

  <div>
    <br/>
  </div>

  <p>Eve döndüğünde çalışma odasında parlak mavi kâğıda yazılmış, R. A. İmzalı sekiz sayfalık bir mektup buldu.</p>

  <p>Mektup dostça sitemlerle başlıyordu:</p>

  <p>“Ne oldunuz dostum? Benim canım sıkılıyor”.</p>

  <p>Ama yazı o kadar çirkindi ki Frédéric en son sayfasının altında “Yarın beni at yarışlarına götüreceğinize güveniyorum” açıklamasını görmeseydi bütün tornan çöp kutusuna atacaktı.</p>

  <p>Neydi bu çağrının anlamı? Mareşal’in yeni bir oyunu mu yoksa? Ama, bir adamla hiç yoktan iki kere alay edilmez; sonra meraklanarak mektubu ilgiyle baştan sona tekrar okudu.</p>

  <div>
    <br/>
  </div>

  <p>Şu sözler dikkatini çekti: “Yanlış anlama... Yanlış bir yola girince... Hayal kırıklıkları... Ne zavallı çocuklarız!.. Birbirine karışan iki ırmak gibi! vb.”</p>

  <p>Bu üslup kaltağın her zamanki dilinden farklıydı. Ne gibi bir değişiklik olmuştu öyleyse?</p>

  <p>Kâğıdı uzun süre elinden bırakmadı; süsen kokuluydu; harflerin biçiminde, düzensiz satır aralıklarında açık saçık bir giyim gibi bir şey vardı, genç adamı huzursuz etti.</p>

  <p>“Niçin gitmeyecekmişim? diye düşündü sonunda. Ama ya Madam Arnoux’nun haberi olursa? Düşündüğüm şeye bak! Olursa olsun! Daha iyi ya! Kıskanır, ben de öcümü almış olurum!”</p>

  <h3 id="sigil_toc_id_10">IV</h3>

  <p class="p1">Mareşal hazırlanmıştı, onu bekliyordu.</p>

  <p>- Ne sevgili şeysiniz siz! dedi, aynı zamanda sevgi ve neşeyle dolu bakışlarını genç adama dikerek.</p>

  <p>Şapkasının bağını çenesinin altında düğümledikten sonra geçip divana oturdu, öylece sessiz durdu.</p>

  <p>- Gidiyor muyuz? dedi Frédéric.</p>

  <p>Mareşal saate baktı.</p>

  <p>- Yok! Hayır, bir buçuktan sonra, dedi.</p>

  <p>Sanki kararsızlığına sınır çiziyordu.</p>

  <p>Sonunda saat bir buçuğu çalınca:</p>

  <p>- Haydi, <i>andiamo, caro mio</i>!<a href="../Text/dipnotlar.xhtml#a20" id="k20"><sup>[20]</sup></a></p>

  <p>Saçlarına son bir çekidüzen verdi, Delphine’e uyarılarda bulundu.</p>

  <p>- Madam akşam yemeğine dönecek mi?</p>

  <p>- Gereği var mı? Yemeği dışardı, İngiliz Kahvesi’nde ya da sizin istediğiniz bir yerde yeriz.</p>

  <p>- Peki.</p>

  <p>Küçük köpekleri çevresinde havlamaya başlamıştı.</p>

  <p>- Bunları da yanımıza alabiliriz, değil mi?</p>

  <p>Frédéric köpekleri kendisi arabaya götürdü; bir kira binek arabasıydı bu, iki posta beygiri koşulmuştu; bir de sürücüsü vardı; Frédéric en arka sıraya da kendi uşağını oturtmuştu. Mareşal genç adamın bu kibarca hareketlerine çok memnun olmuş görünüyordu; arabada yerine oturur oturmaz, son günlerde Arnoux’yu görüp görmediğini sordu.</p>

  <p>- Bir aydır görmüyorum, dedi Frédéric.</p>

  <p>- Ben evveli gün rastladım kendisine, hatta bugün de gelecekti; bir sürü güçlükleri, bir de davası mı ne varmış. Ne tuhaf adam!</p>

  <p>- Öyle, çok tuhaf adam!</p>

  <p>Frédéric kayıtsız bir tavırla ekledi:</p>

  <p>- Aklıma gelmişken sorayım, dedim... Hani şu şey... Neydi adı canım... Şu eski şarkıcı... Delmar mıydı?</p>

  <p>Rosanette soğuk bir sesle karşılık verdi:</p>

  <p>- Hayır! Bitti o mesele!</p>

  <p>Demek ayrıldıkları gerçekti. Frédéric umutlandı.</p>

  <p>Bréda Semti’ni yürüye yürüye geçtiler; günlerden pazar olduğu için sokaklar ıssızdı; pencerelerin altında burjuva gölgeleri seçiliyordu. Araba hızlandı; gelip geçenler tekerleklerin sesine başlarını çeviriyorlar, indirilmiş körüğün derisi parlıyor, uşağın vücudu eğiliyor ve yan yana duran iki Havana köpeği minderin üstüne konmuş bir kürkün iki manşonu izlenimini uyandırıyordu. Frédéric yayların sarsıntısına bırakmıştı kendini. Mareşal, başını sağa sola çeviriyor, gülümsüyordu.</p>

  <p>Sedef rengi hasır şapkası siyah bir kurdeleyle süslenmişti. Mantosunun kapüşonu rüzgârda dalgalanıyordu; tepesi Uzak-Doğu tapınakları gibi sivri, leylaki satenden bir şemsiye ile güneşten korunmaktaydı.</p>

  <p>Frédéric onun sol elini usulca tutarak:</p>

  <p>- Ne tatlı, ne ince parmaklar bunlar! dedi.</p>

  <p>Bu el, zincir biçimi altın bilezikle süslüydü.</p>

  <p>- Sunun şirinliğine de bak! Nereden bu?</p>

  <p>- Ooo! Ne zamandan beri takarım, dedi Mareşal.</p>

  <p>Delikanlı bu ikiyüzlü cevaba hiç itirazda bulunmadı. “Durumdan yararlanmak” daha iyi, diye düşündü. Bileği elinden bırakmayarak, eldivenle kumaş arasındaki yeri dudaklarına götürdü.</p>

  <p>- Yapmayın, şimdi bir gören olur!</p>

  <p>- Görsünler, ne var?</p>

  <p>Concorde Meydanı’ndan sonra Conférence rıhtımını, Billy rıhtımını dolandılar; burada bir bahçe içinde bir sedir ağacı görülüyordu. Rosanette Lübnan’ı Çin’de bir yer sanıyormuş; bilgisizliğine kendi de güldü ve Frédéric’e kendisine coğrafya dersleri vermesini rica etti. Sonra, Trocadéro’yu sağda bırakarak Léna Köprüsünü geçtiler. Nihayet Champs de Mars’ın ortasında, Hipodrum’da art arda dizilmiş başka arabaların yanında durdular.</p>

  <p>Çimenliklerin tümsek yerleri yoksul halk kalabalığıyla doluyordu: Harp Okulu’nun balkonunda çevreyi seyreden bazı meraklılar seçiliyordu; tartı yerinin dışındaki iki pavyon, buradaki iki tribün, Kral tribününün karşısındaki üçüncü tribün, henüz yeni olan bu eğlenceye karşı saygılı oldukları giyim kuşamlarından belli bir kalabalıkla tıklım tıklım doluydu. O çağda, daha seçkin olan at yarışları seyircisinin daha az bayağı bir görünümü olurdu; bübyeler, kadife yakalar, beyaz eldivenler çağıydı. Parlak renkli kumaşlara bürünmüş uzun elbiseler giymiş kadınlar setlerin üstüne oturmuşlar, koyu erkek kostümleriyle şurası burası beneklenmiş büyük çiçek yığınlarını meydana getiriyorlardı. Ama bütün gözler özel tribünlerden birinde iki kurmay subayın arasında sessizce oturan ünlü Cezayirli Bou-Maza’daydı.<a href="../Text/dipnotlar.xhtml#a21" id="k21"><sup>[21]</sup></a> Jokey Klübün tribününü ise ağırbaşlı baylar doldurmaktaydı.</p>

  <p>Asıl coşkun seyirciler, aşağıda, ip gerili iki dizi kazıkla engellenmiş pistin önünde yer almışlardı; bu yolun çizdiği büyük yuvarın içinde meyan suyu satıcıları kaynana zırıltıları sallıyor, kimileri yarış programı satıyor, kimileri yaprak sigarası diye bağırıyor, büyük bir uğultu yükseliyordu; belediye zabıta memurları gelip gelip geçiyorlardı. Rakamlarla örtülü bir direğe asılı duran bir çan çaldı. Beş at göründü, herkes tribünlere doldu.</p>

  <p>Bu sırada koca koca bulutlar kıvrımlarını karşıki karaağaçların tepelerinden geçirmekteydi. Rosanette yağmur yağacağından korkuyordu.</p>

  <p>- Bende şemsiye var! dedi Frédéric ve içinde yiyecek dolu bir sepet bulunan bir sandığı kaldırarak:</p>

  <p>Eğlencelik olarak da istediğimiz her şey var, diye ekledi.</p>

  <p>- Bravo! Anlaşıyoruz sizinle.</p>

  <p>- Çok daha iyi anlaşacağız, değil mi?</p>

  <p>- Herhalde! dedi Rosanette, kızararak.</p>

  <p>İpek kazaklı jokeyler iki elleriyle tutarak atlarını bir hizaya getirmeye çalışıyorlardı. Adamın biri elindeki kırmızı bayrağı yere indirdi. O zaman beşi de atların yelelerine eğilerek hareket ettiler. Önce hepsi yan yana bir kitle halinde ilerledi. Sonra bu kitle uzadı ve koptu; sarı kazaklı olan birinci turun ortasında az kalsın düşüyordu. Filly ve Tibi uzun zaman atbaşı gittiler; sonra Tom Pouce başa geçti. Ancak, baştan beri geride koşan Clubstick onlara yetişti. Sir Charles’ı iki boy geride bırakarak birinci geldi; bir sürpriz oldu bu; herkes bağırıyordu; tahta barakalar tepinmelerden sarsılıp duruyordu.</p>

  <p>- Amma da eğlenceli! dedi Mareşal. Seni seviyorum, şekerim!</p>

  <p>Frédéric’in mutluluktan yana bir kuşkusu yoktu; Rosanette’in son sözü de doğruluyordu bunu.</p>

  <p>Yüz adım kadar ötesinde milord tipi bir binek arabasında bir hanım göründü. Arabadan sarkıp dışarı bakıyor, sonra hemen içeri çekiliyordu; birçok kez tekrarladı bu hareketi. Frédéric kadının yüzünü seçemiyordu. Bir kuşku düştü içine, Madam Arnoux olmasındı bu. Ama Arnoux buraya?</p>

  <p>Frédéric tartı yerinde dolaşmak bahanesiyle arabadan indi.</p>

  <p>- Hiç de kibar değilsiniz, dedi Rosanette.</p>

  <p>O bu söze kulak vermedi, ilerledi. Milord araba döndü, tırısa kalkarak hızla uzaklaştı.</p>

  <p>Tam o sırada Frédéric, Cisy’ye yakalandı.</p>

  <p>- Merhaba yahu! Ne haber? Hussonnet orada! Dinlesene canım!</p>

  <p>Frédéric arabaya yetişmek için ondan kurtulmaya çalışıyordu. Mareşal, yanına gelmesi için işaretler yapıyordu. Cisy onu gördü ve ısrarla merhaba demek istedi.</p>

  <p>Büyükannesinin yası sona ereli beri kendine özgü “hava”ya girebilmek yolundaki ülküsünü gerçekleştirmekteydi: Ekose yelek, kısa ceket, üstü püsküllü iskarpinler, şapka şeridine sokulu giriş kartı, “şık” olarak tanımladığı hiçbir şey eksik değildi kendisinde: İngiliz budalası ve silahşor bir “şık”.</p>

  <p>Önce çok kötü bir koşu yeri olan Champs de Mars’tan yakınarak söze başladı, sonra Chantilly yarışlarının ve bu yarışlarda yapılan maskaralıkların sözünü etti, gece saat on ikiyi vururken on iki şişe şampanya içebileceğine yemin etti, Rosanette’le bu konuda bahse girmek istedi, iki köpek yavrusunu okşadı. Öbür dirseğini arabanın kapısına dayamış, bacaklarını açmış, baldırlarını germiş, ince bastonunun sapı ağzında, saçma sapan bir şeyler anlatıp duruyordu. Frédéric, onun yanında deminki milord arabanın ne olduğunu anlamaya çalışıyor, sigara içiyordu.</p>

  <p>Çan çalınca, Cisy kalkıp gitti; Rosanette pek sevindi buna; söylediğine göre iyice sıkılmış.</p>

  <p>İkinci koşunun hiçbir özelliği yoktu; sedye ile taşman bir adam dışında, üçüncü koşu da öyle. Şehir ödülü için sekiz atın mücadele ettiği dördüncü koşu en ilginci oldu.</p>

  <p>Tribünlerdeki seyirciler sıraların üstüne çıkmışlar. Öbürleri ise, arabalarda ayakta, dürbünle jokeylerin manevralarını izliyorlardı. Hipodrom kulesine bitişen insan kalabalığının üstünde bunların kırmızı, sarı, beyaz ve mavi lekeler halinde akıp gittiği görülüyordu. Uzaktan, hızları pek fazla değilmiş izlenimi uyanıyordu; hele Champs de Mars’ın öbür ucunda iyice yavaşlamış gibi görünüyorlardı; sanki kayarak ilerliyorlar ve atların açılmış bacakları bükülmeden karınları yere değiyordu. Ama, hızla dönüp gelirken birden boyutları büyüyordu; rüzgârı keserek geçiyorlar, yer sarsılıyor, çakıllar sıçrıyordu; jokeylerin rüzgârla şişen kazakları yelken gibi çırpınıyordu; varış yeri olan direğe ulaşmak için hayvanlarını kırbaçlayıp duruyorlardı. Direkteki ramalar kaldırılmakta, yerine yeni levhalar konmaktaydı ve yarışı alan at, ter içinde, dizleri gerilmiş, boynu öne eğik, binicisi eğer üstünde harap bir halde, tartı yerine doğru sürükleniyordu.</p>

  <p>Bir anlaşmazlık yüzünden dördüncü koşu gecikti. Canı sıkılan seyirci kalabalığı oraya buraya dağıldı. Erkekler, küme küme, tribünlerin altında konuşuyorlardı. Konular açık saçıktı; kibar kadınlar, yosmaların yakınında bulunmayı içleri götürmeyerek, oradan uzaklaştılar.</p>

  <p>Eğlence yerlerinin bazı yıldızları, bulvar tiyatrolarının kadın oyuncuları da vardı orada; bunların en çok saygı görenleri en güzelleri değildi. Bir vodvilcinin “Orospuların Louis XI.’i” dediği ihtiyar Georgine Aubert, iğrenç makyajlı yüzüyle, zaman zaman homurdanmayı andıran kahkahalar atarak, kara kış içindeymiş gibi zerdova palatinine sarınmış, uzun arabasının içine uzanmıştı. Davası yüzünden ünlenmiş olan Madam de Remoussot, brik arabasının sürücü yerinde Amerikalılarla oturmaktaydı. Thérèse Bachelu, gotik bakire haliyle, çamurluk yerinde güllerle dolu bir çiçekliği olan arabasının içini on iki farbelasıyla doldurmuştu. Mareşal, bu ünlü kadınları kıskanmıştı; herkesi kendine baktırmak için aşırı el kol hareketleri yapmaya, yüksek sesle konuşmaya başladı.</p>

  <p>Birkaç centilmen kendini tanıdı, selam yolladı. O, selam verenlerin adlarını Frédéric’e söyleyerek bunlara karşılık veriyordu. Hepsi de kont, vikont, dük ve markiydi bunların. Frédéric’in koltuğuna karpuzlar sığmaz olmuştu, çünkü herkesin gözünde onun mutluluğuna karşı saygı uyanmış gibi bir ifade vardı.</p>

  <p>Cisy de etrafındaki olgun adamlar çevresi içinde daha az mutlu değildi; bunlar onunla alay eder gibi, kravatlarının üstünden gülüyorlardı; sonunda en yaşlılarının eline şöyle bir fiske vurdu ve Mareşal’e doğru ilerledi.</p>

  <p>Mareşal büyük bir iştah gösterisi içinde bir dilim karaciğer yemekteydi; Frédéric de ona uymuş dizlerinin üstünde bir şarap şişesi tutarak aynı şeyi yapıyordu.</p>

  <p>Milord araba yeniden göründü, Madam Arnoux’ydu içindeki. Yüzü iyice solgundu.</p>

  <div>
    <br/>
  </div>

  <p>- Şampanya ver bana! dedi Rosanette.</p>

  <p>Ve dolu bardağını mümkün olduğu kadar yukarı kaldırarak bağırdı:</p>

  <p>- Hey oradaki! Namuslu kadınlar var burada! Hey! Koruyucumun karısı!</p>

  <p>Çevresinde kahkahalar yükseldi, araba gözden kayboldu. Frédéric, Rosanette’in elbisesini çekiştirip duruyordu, tepesi atmaya başlamıştı. Ama Cisy oradaydı, hem de deminki sırnaşık halleriyle. Üstelik büyük bir cüret göstererek Rosanette’i akşam yemeğine davet etti.</p>

  <div>
    <br/>
  </div>

  <p>- İmkânsız! dedi Rosanette. Biz birlikte İngiliz Kahvesi’ne gideceğiz.</p>

  <p>Frédéric, hiçbir şey işitmemiş gibi, tek kelime söylemeden duruyordu. Cisy, umudu kırılmış bir halde Mareşal’in yanından ayrıldı.</p>

  <p>Frédéric arabanın sağ kapısının önünde, ayakta, Rosanette’le konuşurken, sol yandan Hussonnet belirdi; “İngiliz Kahvesi” sözünü duymuştu.</p>

  <p>- Güzel yerdir! dedi. Gidip orada bir şeyler atıştırsak, ne dersiniz?</p>

  <p>Milordun uzaklarda kayboluşuna bakarak kendi arabasının bir köşesine çöken Frédéric:</p>

  <p>- Nasıl isterseniz! dedi.</p>

  <p>Artık onarılmaz bir şeyler olduğunu, büyük aşkını yitirdiğini seziyordu. Öteki aşkı ise yanında, buradaydı: Kolay ve keyifli! Genç adamın içi birbirine karşıt tutkularla doluydu, ne yapacağını bilemiyor, ölçüsüz bir keder, bir ölme isteği duyuyordu.</p>

  <p>Ayak seslerinden ve seslerden büyük bir gürültü duyarak başını kaldırdı; pistin iplerini atlayarak geçen yumurcaklar gelmiş tribünlere bakıyorlardı; herkes gidiyordu. Birkaç yağmur damlası düştü. Arabaların gürültüsü arttı. Hussonnet ortadan kaybolmuştu.</p>

  <p>- Aman, daha iyi! dedi, Frédéric.</p>

  <p>Mareşal elini onunkinin üstüne koyarak:</p>

  <p>- Yalnız olmayı tercih ederiz değil mi? dedi.</p>

  <p>Tam o sırada, dört at koşulu, etekleri sırmalı kadife ceketler giymiş iki seyis tarafından sürülen görkemli bir lando, bakır ve çelik parıltıları içinde önlerinden geçti. Madam Dambreuse kocasının yanındaydı, karşı kanepede ise Martinon oturuyordu; üçünün yüzünde de şaşkın bir ifade vardı.</p>

  <p>“Beni tanıdılar!” diye düşündü Frédéric.</p>

  <p>Geçenleri daha iyi görebilmek için, Rosanette durmalarını istedi. Madam Arnoux yeniden karşılarına çıkabilirdi. Onun için Frédéric sürücüye:</p>

  <p>- Hadi! Hadi çek! diye bağırdı.</p>

  <p>Ve berline araba, öbür arabaların, faytonların, briskaların, wurdlarin, tamdemlerin, tilburilerin, dagcarte’ların, içinde sarhoş işçilerin bir avaza tutturdukları, üstü örtülü araçlar, çoluk çocuk sahibi kimselerin ihtiyatla sürdükleri faytonlar arasında Champs-Elysées’ye doğru yöneldi. Tıka basa dolu faytonlarda bazı çocuklar başkalarının ayaklarının üstüne oturmuş, kendi ayaklarını dışarı sarkıtmışlardı. Oturma yerleri kumaş kaplı büyük kupa arabaları uyuklayan zengin dulları gezdirmekteydi; ya da muhteşem bir stopper, şıklık düşkünü birinin siyah elbisesi kadar yalın ve zarif bir arabayı çekmekteydi. Bu arada sağnak hızlanmıştı. Herkes yağmur ve güneş şemsiyelerini açmış, yağmurluklarını çekmişti; uzaktan uzağa bağırılıyordu: “Merhaba! - İyisin ya! -İyiyim! -Hayır! -Yakında!” İnsan yüzleri gölge oyunundaki şekiller gibi hızla gelip gelip geçiyordu. Frédéric ve Rosanette, tekerleklerin yanlarında bu sonsuz dönüşüne bakıp bakıp sersemlemişlerdi sanki, hiç konuşmuyorlardı.</p>

  <div>
    <br/>
  </div>

  <p>Zaman zaman, çok sıkışık olan bu araba dizilerinin hep birden birçok sıralar halinde durdukları oluyordu. O zaman, yan yana gelindiğinden, herkes birbirini süzme olanağını buluyordu. Arabaların işlemeli kapı aynalarının kenarından kalabalığa ilgisiz bakışlar fırlatıyordu; kira arabalarının içinde hasetle parıldayan bakışlar oluyordu; kibirle yükselmiş başlara aşağılayıcı birtakım gülümsemeler karşılık veriyordu; bir karış açık ağızlar budalaca bir hayranlığı belirtiyordu; orada burada, yolun ortasında dolaşan biri, arabalar arasında dörtnala giden bir süvariden sakınmak için kendini kenara atacak zamanı zor buluyordu. Sonra, bütün arabalar yine harekete geçiyordu; arabacılar dizginleri gevşetiyor, uzun kırbaçlarını indiri indiriveriyorlar, canlanan atlar gemlerini sallayarak çevrelerine köpük saçıyordu; ıslak sağrılardan ve koşumlardan batmakta olan güneşin süzüldüğü bir su buharı yükseliyordu. Arc de Triomphe’un altından geçerken gün ışığı bir adam boyunda kırmızımsı bir demet halinde tekerlerin ispit başlarında, araba kapılarının tokmaklarında, okların uçlarında, oturma yerlerinin yan kısımlarındaki halkalarda yansıyordu. Ve at yelelerinin, elbiselerin, insan başlarının dalgalandığı bir nehri andıran büyük bulvarın iki yakasında yağmurdan pırıl pırıl ağaçlar iki yeşil duvar gibi yükselmekteydi. Yukarıda, arada bir görünen göğün mavimsi bir ipek yumuşaklığı vardı.</p>

  <div>
    <br/>
  </div>

  <p>Frédéric, bu arabalardan birinde, bu kadınlardan biriyle birlikte olma mutluluğu için yanıp tutuştuğu o eski günleri hatırladı. İşte şimdi bu mutluluğu ele geçirmişti, ama bundan dolayı hiç de sevinçli değildi.</p>

  <p>Yağmur durmuştu. Garde-Meubles’ün sütunları arasına sığınmış bulunan yolcular şimdi yollarına devam etmeye başlamışlardı. Royal Sokağı’nda gezinenler bulvara çıkmaktaydılar. Dışişleri Bakanlığının önündeki merdivenlerde bir sürü budala bekleşiyordu.</p>

  <p>Araba Çin Hamamları’nın önünde yavaşladı, kaldırımda bir çukur vardı. Fındık rengi bir palto giymiş bir adam kaldırımın kenarında yürüyordu. Arabanın altından sıçrayan bir parça çamur yolcunun sırtına geldi. Adam öfkeli bir yüzle döndü. Frédéric sapsarı kesildi; Deslauriers’yi tanımıştı.</p>

  <p>İngiliz Kahvesi’nin önünde arabayı savdı. O, sürücüye parasını öderken, Rosanette önden çıkmıştı.</p>

  <p>Merdivende yetişti ona, bir bayla konuşuyordu. Frédéric koluna girdi onun. Ama koridorun ortasında ikinci bir kişizade durdurdu Rosanette’i.</p>

  <p>- Sen git! Ben geliyorum, dedi Rosanette.</p>

  <p>Genç adam özel odaya yalnız girdi. Açık iki pencereden karşıdaki evlerin pencerelerindeki insanlar görülüyordu. Kurumuş asfaltın üstünde iri hareler titreşiyor ve balkonun kenarına konulmuş bir manolya içeriyi kokusuyla dolduruyordu. Bu koku ve bu serinlik sinirlerine iyi geldi, aynanın altındaki kırmızı divana çöktü.</p>

  <p>Mareşal geldi, Frédéric’i alnından öptü.</p>

  <p>- Bir üzüntün mü var, nonoşum? diye sordu.</p>

  <p>- Belki! dedi o da.</p>

  <p>- Biliyorsun ki yalnız değilsin!</p>

  <p>Bununla “ortak mutluluğumuz içinde kendi tek tek kederlerimizi unutalım” demek istiyordu.</p>

  <p>Sonra bir çiçek taç yaprağını dudaklarının arasına koydu, ısırsın diye delikanlıya uzattı. Bir güzellik ve ince bir şehvet anlatımı taşıyan bu hareket Frédéric’i duygulandırdı.</p>

  <p>Madam Arnoux’yu aklından geçirerek:</p>

  <p>- Niçin bana acı çektiriyorsun? dedi.</p>

  <p>- Ben mi acı çektiriyorum?</p>

  <p>Frédéric’in karşısında, ayaktaydı, ellerini onun omuzlarına koymuş, gözlerini kısarak bakıyordu.</p>

  <p>Bütün erdemi, bütün öfkesi; dipsiz bir korkaklığın içine gömülmüştü.</p>

  <p>Rosanette’i dizlerinin üstüne çekerek:</p>

  <p>- Niçin beni sevmekten kaçıyorsun? diye karşılık verdi.</p>

  <p>Rosanette karşı koymadı; Frédéric kollarını beline doladı onun; ipek elbisesinin hışırtısı içine ateş düşürüyordu.</p>

  <p>Koridorda Hussonnet’nin sesi duyuldu:</p>

  <p>- Neredeler bunlar?</p>

  <p>Mareşal hemen yerinden fırladı, odanın öbür ucuna giderek sırtını kapıya döndü.</p>

  <p>İstiridye istedi; masanın başına geçtiler.</p>

  <p>Hussonnet pek keyifli sayılmazdı. Günü gününe her çeşit konuda yazılar yazmaktan, gazeteleri okumaktan, bir sürü tartışma dinlemekten ve herkeste hayret uyandırmak için aykırı sözler söyleyip durmaktan, kendi kıvılcımlarıyla körlenerek, sonunda, gerçeklik duygusunu iyiden iyiye yitirmişti. Bir zamanlar kolay, şimdi ise güçlüklerle dolu olan bir hayatın çalkantıları sürekli bir sıkıntı yaratmıştı içinde ve kendine karşı itiraf edemediği güçsüzlüğü, hırçın, alaycı bir adam yapıyordu onu. Söz yeni oynanmakta olan <i>Ozai</i> adlı baleye gelince dansa karşı verdi veriştirdi, dansın lafı açılınca Opera’ya, Opera lafı açılınca da şimdi İtalyanların yerini almış bir İspanyol oyuncu topluluğa atıp tuttu: “Şu Kastilyalılara daha doymadık mı yahu?”, İspanya’ya romantik bir sevgi besleyen Frédéric’e bu sözler dokundu. Konuyu değiştirmek için, Edgar Quinet’nin ve Mickiewicz’in yeni uzaklaştırılmış bulundukları Collège de France üstüne sorular yöneltti.<a href="../Text/dipnotlar.xhtml#a22" id="k22"><sup>[22]</sup></a>&nbsp;Ama Mösyö Maistre’e hayran olan Hussonnet, Otorite’den ve Spiritüalizm’den yana olduğunu belirtti. Herkesçe kabul edilmiş olayları kuşkuyla karşılıyor tarihi inkâr ediyor, geometri için “Ne saçma şey şu geometri!” diyecek kadar en gerçek şeylere itiraz ediyordu. Bütün bunlar aktör taklidi, karmakarışık şeylerdi. Özellikle Sain-Ville’i örnek veriyordu.<a href="../Text/dipnotlar.xhtml#a23" id="k23"><sup>[23]</sup></a></p>

  <p>Onun bu saçma konuşmaları Frédéric’in canını sıkmıştı. Sabrının taştığını belirten bir hareket yaptı ve boyutla masanın altındaki köpeklerden birini yakaladı.</p>

  <p>İki köpek de çirkin bir şekilde havlamaya başladı.</p>

  <p>Frédéric sert bir sesle:</p>

  <p>- Bunları eve göndermeliydiniz! dedi Rosanette’e.</p>

  <p>Rosanette’in kimseye güveni yokmuş.</p>

  <p>O zaman delikanlı Bohemyalıya döndü:</p>

  <p>- Hadi Hussonnet, arkadaşlığınızı gösterin bakalım!</p>

  <p>- Evet, şekerim. Ne güzel olurdu bu!</p>

  <p>Hussonnet fazla söyletmeden çıkıp gitti.</p>

  <p>Bu iyiliği nasıl ödemeliydi acaba? Frédéric bunu düşünecek durumda değildi. Baş başakalmanın tadını çıkarmaya da başlıyordu ki garson içeri girdi.</p>

  <p>- Madam biri sizi görmek istiyor.</p>

  <p>- Ne o? Yine mi?</p>

  <p>- Ama gidip bir bakayım, dedi Rosanette.</p>

  <div>
    <br/>
  </div>

  <p>Genç adam susamıştı bu kadına, ihtiyaç duyuyordu. Bu kayboluşu bir suç, bir kabalık gibi görmekteydi. Ne istiyordu yani bu kadın? Madam Arnoux’ya ettiği hakaretler yetmiyor muydu? Ondan da boyunun ölçüsünü almıştı ya, neyse! Şimdi bütün kadınlardan nefret ediyordu; gözleri dolmuştu: Aşkı anlaşılmamış, şehveti ise aldatılmıştı.</p>

  <p>Mareşal geldi, yanında Cisy vardı.</p>

  <p>- Mösyöyü davet ettim. İyi etmişim, değil mi?</p>

  <p>- Elbette!</p>

  <p>Frédéric acılarla dolu bir gülümsemeyle kişizadeye oturmasını işaret etti.</p>

  <p>Mareşal listeye göz gezdirmeye koyuldu, daha çok acayip yemek adlarının üstünde duruyordu.</p>

  <p>- “â la d’Orléans” bir tavşan yahnisiyle “â la Richelieu” bir puding yesek ne dersiniz?</p>

  <p>- Hayır, Orléans olmasın! dedi Cisy.</p>

  <p>Kendisi Bourbonları tuttuğundan “Orléans” sözünde bir ima olduğu sanısına kapılmıştı.</p>

  <p>Mareşal:</p>

  <p>- “â la Chambort” bir kalkan balığına ne dersiniz? diye söze karıştı.</p>

  <p>Bu yakınlık Frédéric’i kızdırdı.</p>

  <p>Rosanette, sade bir biftekle, ıstakozda, mantarda, ananas salatasında ve vanilya şerbetinde karar kıldı.</p>

  <p>- Sonrasını düşünürüz. Çabuk olun ama! Ha, unutuyordum, biraz da sucuk getirin, ama sarımsaklı olmasın!</p>

  <div>
    <br/>
  </div>

  <p>Garsonu “Delikanlı” diye çağırıyor, bardağına bıçağıyla vuruyor, ekmek içlerini havaya fırlatıyordu. Hemen bir Burgonya şarabı içmek istedi.</p>

  <p>- Burgonya’yı yemeğin başında içmeyin, dedi Frédéric.</p>

  <p>- Vikonta göre bazı durumlarda öyle de içilirmiş.</p>

  <p>- Hayır efendim, içilmez!</p>

  <p>- İnanın, içilir!</p>

  <p>- Görüyorsun ya, içilirmiş! dedi Rosanette.</p>

  <p>Bu cümleye eşlik eden bakış şöyle bir anlam taşıyordu: “Zengin bir adam bu, doğrudur söylediği”.</p>

  <div>
    <br/>
  </div>

  <p>Bunlar olurken, her dakika kapı açılıyor, garsonlar bagırışıyor, yandaki odada tüyler ürpertici bir piyanoda biri bir vals geçiyordu. Sonra söz koşulardan biniciliğe ve iki karşıt sistemin tartışılmasına geldi. Cisy, Baucher’i, Frédéric ise Kont d’Aure’u tutuyordu. Bu sırada Rosanette omuzlarını silkti ve:</p>

  <p>- Yeter Allah aşkına, görüyorsun ki senden daha iyi biliyor, dedi.</p>

  <p>Dirseğini masaya dayamış, bir narı dişliyordu; önündeki şamdanın alevi rüzgârda titriyordu; bu beyaz ışık tenine sedef tonları veriyor, gözkapaklarına bir pembelik katıyor, gözlerinin aklarına parlaklık kazandırıyordu; meyvenin kırmızılığı dudaklarının kırmızısına karışıyor, ufak burun delikleri açılıp kapanıyordu; bu kadının bütün kişiliğinde küstah, sarhoş, anlatılmaz bir şeyler vardı, Frédéric’i çileden çıkarıyordu; ama yine de içine çılgın istekler atmaktan geri kalmıyordu.</p>

  <p>Sonra, çok sakin bir sesle, kahverengiler giymiş uşağın sürdüğü o landonun kime ait olduğunu sordu.</p>

  <p>- Madam Dambreuse’ün, dedi Cisy.</p>

  <p>- Çok zenginler değil mi?</p>

  <p>- Evet, çok zenginler! Ama eskiden bir vali kızı, sadece bir Matmazel Boutron olan Madam Dambreuse’ün kendi serveti pek öyle önemli değildir.</p>

  <p>Kocasına gelince, tersine o, birçok mirasa birden konmuştu. Cisy bir bir saydı bunları; Dambreuse’lerle sıkı ilişkisi olduğu için onların aile serüvenini çok iyi buluyordu.</p>

  <p>Frédéric, onunkilere karşıt şeyler söylemek için tersine avunmaya başladı; Madam Dambreuse’ün Boutron’lardan geldiğini, bunun da onun soyluluğunun kanıtı olduğunu söyledi.</p>

  <div>
    <br/>
  </div>

  <p>Mareşal koltukta durum değiştirerek:</p>

  <p>- Bana ne soyluluktan! Atı arabası benim olsun da! dedi.</p>

  <p>Bu sırada elbisesinin kolu biraz yukarı doğru sıyrılmıştı; bileğinde üç taşlı bir bilezik göründü.</p>

  <p>Frédéric bunun farkına varmıştı.</p>

  <p>- Aa! Fakat...</p>

  <p>Üçü de birbirlerine bakıp kızardılar.</p>

  <p>Kapı usulca aralandı, önce bir şapka kenarı, sonra Hussonnet’nin profili belirdi.</p>

  <p>- Âşıkları rahatsız ediyorsam özür dilerim!</p>

  <p>Ama Cisy’yi, Cisy’nin kendi yerini almış olduğunu görünce şaşırdı.</p>

  <p>Yeni tabak, çatal, bıçak getirildi. Çok acıkmış olduğundan, kalan yemekleri, bir tabaktaki eti, sepetteki meyveyi mideye indiriyor, bir eliyle yerken öbürüyle şarap yuvarlıyor, bir yandan da gördüğü işi anlatıyordu. İki kuçu kuçu sağ salim eve varmıştı. Evde yeni bir şey yoktu. Ahçı kadını bir erle yakalamıştı -aslı olmayan bir hikâye, sırf etki uyandırılmak için uydurulmuş.</p>

  <p>Mareşal şapkasını askıdan aldı. Frédéric hemen çıngırağı çalarak garsona uzaktan bağırdı:</p>

  <p>- Bir araba çağırın!</p>

  <p>- Benimki var! dedi Vikont.</p>

  <p>- Fakat, Mösyö...</p>

  <p>- Evet Mösyö...</p>

  <p>İkisi de sapsarı kesilerek, elleri titreyerek birbirinin gözlerinin içine baktılar.</p>

  <p>Sonunda, Mareşal, Cisy’nin koluna girdi. Sofraya kurulmuş Bohemyalıyı göstererek:</p>

  <p>- Siz şuna göz kulak olun biraz. Boğulur moğulur. Köpeklerime yaptığı iyiliğin sonucu olarak ölmesini hiç istemem.</p>

  <p>Kapı kapandı.</p>

  <p>- Eee?</p>

  <p>- Ne ee’si?</p>

  <p>- Ben diyordum ki...</p>

  <p>- Ne diyordunuz?</p>

  <p>- Şey... olmadı mı?</p>

  <p>Hussonnet cümlesini bir el hareketiyle tamamladı.</p>

  <p>- Hayır! Hiç!</p>

  <p>Hussonnet daha fazla üstüne varmadı.</p>

  <p>Kendisini yemeğe davet ettirmekten bir maksadı varmış. Artık adı <i>l’Art</i> değil, <i>le Flambart</i> olan ve “Topçular! Namlu başına!” parolasını taşıyan dergisinin durumu pek parlak olmadığından, bunu, Deslauriers’nin yardımı olmadan, tek başına, haftalık bir dergi haline getirmeyi düşünüyormuş. Eski tasarısından söz etti, yeni planını anlattı.</p>

  <p>Frédéric bir şey anlamadığından olacak, kesin olmayan birtakım karşılıklar verdi. Hussonnet sofranın üstünden bir avuç yaprak sigarası alarak, “Eyvallah, dostum,” dedi ve çıkıp gitti.</p>

  <p>Frédéric hesabı istedi. Uzun bir hesaptı. Garson peçetisini koltuğuna sıkıştırmış parasını beklerken, başka bir garson, soluk yüzlü ve Martinon’u andıran bir adam gelerek:</p>

  <p>- Affedersiniz, tezgâhta araba parasını hesaba yazmayı unutmuşlar, dedi.</p>

  <p>- Hangi araba?</p>

  <p>- O Mösyö’nün küçük köpekleri götürmek için demin tuttuğu araba.</p>

  <p>Ve garsonun yüzü delikanlıya açıyormuş gibi uzadı. Frédéric’in içinden tokatlamak geldi bu adamı. Hesaptan artan yirmi frangı bahşiş olarak bıraktı.</p>

  <p>- Teşekkür ederim, efendim, dedi peçeteli adam yerlere kadar eğilip selamlayarak.</p>

  <p>Frédéric ertesi günü öfkesini ve uğradığı hakareti düşünmekle geçirdi. Cisy’yi tokatlamayışına yanıyordu. Mareşale gelince, onu bir daha görmemeye yemin etti; başka güzel kadın mı yoktu? O ki böyle kadınlara para dökülerek sahip olunuyordu, o da Borsa’da çiftliğinin değeri üstüne oynayacaktı, zengin olacaktı, parası puluyla Mareşali ve herkesi ezecekti.</p>

  <p>Akşam olunca, Madam Arnoux’nun hiç aklına gelmemiş olmasına şaştı.</p>

  <p>“Daha iyi! Hem aklıma gelse ne olacaktı?” dedi kendi kendine.</p>

  <p>İki gün sonra, sabah saat sekizde Pellerin kendisini ziyaret etti. Evdeki mobilyaya hayranlığını belirterek, Frédéric’e türlü yönlerden övgüler yağdırarak söze başladı. Sonra, birdenbire:</p>

  <p>- Pazar günü at yarışlarında mıydınız? dedi.</p>

  <p>- Ne yazık ki, evet!</p>

  <p>Bunun üzerine ressam, İngiliz atlarının anatomisi aleyhinde attı tuttu, Gericault’un atlarını, Partheon’un atlarını övdü.</p>

  <p>- Rosanette de sizinle miydi?</p>

  <p>Ve ustaca Rosanette’i övmeye başladı.</p>

  <p>Frédéric’in soğukluğu onu şaşırttı. Sözü portre meselesine getiremiyordu bir türlü.</p>

  <p>Önceleri Titien tarzı bir şey yapmak istiyormuş. Ama yavaş yavaş modelinin değişik renkleri kendisini büyülemeye başlamış; bu yüzden fırça üstüne fırça, ışık üstüne ışık yığarak aydınlık bir çalışma yapmış. Rosanette önce çok beğenmiş; sonra, Delmar’la randevuları yüzünden seansların ardı kesilince Pellerin’e kendi yapıtı karşısında duyarlı anlar geçirten zamanlar kalmış; ama bu hayranlığı durulunca resmin büyük yapıt olarak bir kusuru var mı diye araştırmaya başlamış. Titien’in yapıtlarını yeniden gözden geçirince, aradaki farkı anlamış, hatasını görmüş. Kendi taslağının konturlarını yalınlaştırmaya başlamış. Daha sonra, bunları kaybetmeye, başın ve fonun tonlarıyla karıştırmaya çalışmış; böylece yüz kıvamını almış, gölgeler kuvvetlenmiş; her şey daha sağlam bir görünüm kazanmış. Nihayet, Mareşal gelmiş. Bazı yönlerden yapıtı eleştirmeye kalkmış; ama sanatçı karşı koymuş bunlara tabii. Kadının budalalığına bir nice öfkelendikten sonra, onun haklı olabileceğini düşünmüş. O zaman kuşkular, belirsizlikler dönemi başlamış; midesine ağrılar girmiş, uykuları kaçmış, ateşi çıkmış, kendinden tiksinmiş. Bu arada bazı rötuşlar yapmayı göze almış, ama istemeden yapmış bunu, yapıtının kötü olduğunu bile bile.</p>

  <p>Sadece Salon’da yapıtlarının alınmamasından yakındı ve Frédéric’e gelip Mareşal’in portresini görmediği için serzenişte bulundu.</p>

  <p>- Bana ne Mareşalden?</p>

  <p>Böyle bir açıklama ressamı yüreklendirmişti.</p>

  <p>- Bu budala karının şimdi de tabloyu istemediğini söylesem inanır mısınız? dedi.</p>

  <p>Ama tablo karşılığında bir ekü istediğini söylemiyordu Pellerin. Oysa, Mareşal’in tablonun parasını kimin ödeyeceğini umursadığı yoktu, Arnoux’dan daha gerekli şeyler istemeyi seçtiğinden, ona bundan söz etmemişti bile.</p>

  <p>- Peki, ya Arnoux? dedi Frédéric.</p>

  <p>Rosanette, Pellerin’i ona göndermiş. Eski tablo taciri portreyle hiç ilgilenmemiş.</p>

  <p>- Tablonun Rosanette’e ait olduğunu söylüyor.</p>

  <p>- Doğru! Tablo Rosanette’in.</p>

  <p>- Ama nasıl olur? Beni şimdi size o gönderdi, dedi Pellerin.</p>

  <p>Yapıtının kusursuz olduğuna inanmış olsaymış, ondan yararlanmayı belki de hiç aklına getirmeyecekmiş. Ama karşılığında iyi bir para (oldukça iyi bir para) alması eleştirilere karşı bir yalanlama olacağı gibi kendine güvenini de artıracakmış. Frédéric, ondan kurtulmak için ressama koşullarının ne olduğunu sordu.</p>

  <p>Ama istenen paranın çok büyük olması genç adamı isyan ettirdi.</p>

  <p>- Hayır, hayır, istemez, dedi.</p>

  <p>- Ama siz bu kadının âşığı değil misiniz? Tabloyu bana ısmarlayan da sizsiniz?</p>

  <p>- Özür dilerim ama, benim yaptığım sadece bir aracılıktı.</p>

  <p>- Bu tabloyu benim elimde nasıl bırakırsınız!</p>

  <p>Ressamın tepesi atmaya başlamıştı.</p>

  <p>- Bu kadar aç gözlü olduğunuzu bilmiyordum!</p>

  <p>- Asıl ben bilmiyordum sizin bunca pinti olduğunuzu! Hoşçakalın!</p>

  <p>O daha yeni gitmişti ki Sénécal göründü.</p>

  <p>Frédéric irkilmişti, sıkıntılı bir hareket yaptı.</p>

  <p>- Hayrola?</p>

  <p>Sénécal olanı biteni anlattı.</p>

  <p>- Madam Arnoux, cumartesi günü saat dokuz sularında kendisini Paris’e çağıran bir mektup almış. Tesadüf, o sıra araba bulmak için Creil’e yollayacağı kimse yokmuş; beni göndermek istedi. Görevim olmadığı için reddettim. Kendisi gitti, pazar akşamı da döndü. Dün sabah Arnoux fabrikaya geldi. Bordeaulu kız şikâyet etmiş. Aralarında ne olduğunu bilmiyorum, ama herkesin gözü önünde benim yazdığım cezayı kaldırdı. Sert sözler söyleyerek atıştık. Uzun sözün kısası, benim hesabımı gördü, ben de işte buraya geldim!</p>

  <p>Sonra kelimeleri tane tane söyleyerek ekledi:</p>

  <p>- Ama üzüldüğüm falan yok! Görevimi yaptım. Aslında bütün bunlara sebep sizsiniz.</p>

  <p>Frédéric, Sénécal’in bir şeyler bildiğinden korkarak:</p>

  <p>- Nasıl? diye bağırdı.</p>

  <p>Sénécal bir şey bilmiyordu, çünkü şöyle dedi:</p>

  <p>- Siz olmasaydınız, şimdi çok daha iyi bir durumda olurdum.</p>

  <p>Frédéric bir çeşit vicdan azabı içinde:</p>

  <p>- Şimdi size ne gibi bir hizmetim dokunabilir? diye sordu.</p>

  <p>Sénécal, bir iş, bir yer istiyordu, nasıl olursa olsun.</p>

  <p>- Sizin için kolay bir şey bu. O kadar tanıdığınız var Deslauriers’nin dediğine göre Mösyö Dambreuse’ü de tanıyormuşsunuz.</p>

  <p>Deslauriers’nin bu hatırlatması dostunun keyfini kaçırdı. Champ de Mars’daki rastlaşmalarından sonra bir daha Dambreuse’lere gideceğini sanmıyordu.</p>

  <p>- Birini salık verecek kadar bir yakınlığım yok bu aileyle, dedi.</p>

  <p>Demokrat, teklifinin böyle reddedilişini metanetle karşıladı ve kısa bir süre sustuktan sonra:</p>

  <p>- Bütün bunlar, eminim, o Bordeaulu kızla sizin Madam Arnoux’nuzun başı altından çıktı, dedi.</p>

  <p>Bu “sizin” kelimesi Frédéric’in yüreğindeki son iyilikçi kırıntıyı da silip götürdü. Yine de, nezaketi elden bırakmayarak, yazı masasının anahtarına uzandı.</p>

  <p>Sénécal önledi.</p>

  <p>- Teşekkür ederim!</p>

  <p>Sonra, kendi dertlerini unutup, yurt sorunlarından, Kral’ın ad gününde bol keseden verilen nişanlardan, bir kabine değişikliğinin mümkün olduğundan, çağın rezaletleri olan Droullard ve Bénier meselelerinden söz etti, burjuvalara verdi veriştirdi, bir ihtilalin yakın olduğundan dem vurdu.</p>

  <p>Gözü duvarda asılı duran bir Japon hançerine takıldı; aldı, sapından tuttu, sonra nefret belirtisi bir hareketle üstüne fırlattı.</p>

  <p>- Hadi, Allah’a ısmarladık! Notre-Dame de Lorette’e gitmem gerekiyor.</p>

  <p>-Yaa! Niçin?</p>

  <p>- Bugün Godefroy Cavaignac’ın yıldönümü töreni var da. Eylem içinde ölen bir adamdı bu. Ama her şey bitmedi daha... Kimbilir?</p>

  <p>Sénécal kararlı bir şekilde elini uzattı.</p>

  <p>- Belki de bir daha hiç görüşemeyiz. Allah’a ısmarladık!</p>

  <p>İki kere tekrarlanmış bu Allah’a ısmarladık sözü, hançere bakarken kaşlarını çatışı, tevekkülü ve özellikle tumturaklı halleri Frédéric! düşüncelere itti; ama çok geçmeden unuttu bunları.</p>

  <p>Aynı hafta, Havre’daki vekili, çiftliğinin bedeli olan yüz yetmiş dört bin frangı gönderdi. Frédéric bu parayı ikiye böldü, bir kısmını Devlet tahvillerine yatırdı, öbür kısmını Borsa’da oynamak üzere bir sarrafa götürdü.</p>

  <p>Yemeklerini günün tutunmuş lokantalarında yiyor, tiyatrolara gidiyor, gönlünü eğlendirmeye çalışıyordu. Bu sırada Hussonnet’den bir mektup aldı; neşeli bir anlatımla Mareşal’in yarışların hemen ertesi günü Cisy’ye sepet havası çaldığını hikâye ediyordu. Bohemyalının bunu kendisine niçin yazmak gereğini duyduğu üstünde fazla düşünmeyen Frédéric çok sevindi bu habere.</p>

  <p>Rastlantının cilvesine bakın ki üç gün sonra Cisy ile karşılaştı. Kişizade, arkadaşına iki yüz gösterdi, hatta gelecek çarşamba için yemeğe çağırdı onu.</p>

  <p>O günün sabahı, mahkemeden bir tebligat yapıldı Frédéric’e; bunda Mösyö Charles-Jean Baptiste Oudry, mahkeme kararı uyarınca, Mösyö Jacques Arnoux’nun malı olup Belleville’de bulunan mülkün alıcısı olduğunu ve satış fiyatı tutarı olan iki yüz yirmi üç bin frangı ödemeye hazır bulunduğunu bildirmekteydi. Yine aynı belgeden anlaşıldığına göre, gayrimenkul üzerine konmuş ipoteklerin tutarı satış fiyatı tutarını aştığından Frédéric alacağını tamamen kaybetmiş oluyordu.</p>

  <p>Bütün bu zarar, elverişli süre içinde gayrimenkule yeni bir ipotek kaydının düşülmemesinden ileri gelmekteydi. Bu işi yapmayı Arnoux üstlenmiş, sonra da unutmuştu. Frédéric ona karşı büyük bir öfke duydu içinde, ama sonra öfkesi yatışınca şöyle dedi kendi kendine:</p>

  <p>“Eh, ne yapalım, olan oldu bir kere. Bu kadarıyla kendini kurtarabilirse yine iyi. Bundan dolayı ölmeyeceğim ya! Bırakalım artık bu konuyu!”</p>

  <p>Ama masasının üstündeki kâğıtları karıştırırken Hussonnet’nin mektubunu gördü ve birinci okuyuşunda hiç dikkat etmediği bir not gözüne ilişti. Bohemyalı gazete işini yoluna koymak için kendisinden tam beş bin frank istiyordu.</p>

  <p>“Bu herif de sinirime dokunuyor artık!”</p>

  <div>
    <br/>
  </div>

  <p>Birkaç satırlık bir pusula yazarak veremeyeceğini sert bir dille belirtti. Sonra, Maison d’Or’a gitmek için giyindi.</p>

  <div>
    <br/>
  </div>

  <p>Cisy, onu, en saygıdeğerleri olan ak saçlı şişman bir baydan başlamak üzere, davetlilerine tanıştırdı:</p>

  <p>- Vaftiz babam Marki Gilbert des Aulnays. Sonra, Mösyö Anselme de Forchambeau, dedi (saçları şimdiden dökülmüş, ince ve şarışın bir gençti bu); daha sonra basit tavırlı kırklık bir adamı göstererek:</p>

  <p>- Kuzenim Joseph Boffret, dedi; bu da eski öğretmenim Mösyö Vezou (sırtında, göğsü üstünde kayık yaka meydana getirecek şekilde tek düğme ile iliklenmiş uzun bir redingot bulunan kalın favorili, aynı zamanda hem bir yük arabacısını hem de bir papaz okulu öğrencisini andıran bir adam).</p>

  <p>Cisy birini daha bekliyordu: Baron de Comaing. “Belki gelir belki gelmez, belli değil”. Her dakika dışarı çıkıyor, kaygılı görünüyordu. Nihayet saat sekizde, büyük bir görkemle aydınlatılmış, davetlilerin sayısına göre pek geniş bir salona geçildi. Cisy gösteriş amacıyla mahsus seçmişti burayı.</p>

  <p>Eski Fransız modası gümüş tabakalarla donanmış sofranın ortasında içi çiçek ve meyve dolu kıpkırmızı bir kap vardı: Bunu çevresine ufak tuz ve baharat tabakları dizilmişti; soğutulmuş <i>roze</i> şarabı testileri düzenli aralıklarla yerleştirilmişti; her tabağın önünde ayrı ayrı boyda beş bardak ve ne için kullanılacağını bilmek için hünerli olmak gereken bir sürü şey vardı. Birincisi şunlar vardı: Şampanyaya yatırılmış mersin balığı başı, tokalı York jambonu, ardıç kuşu kavurması, bıldırcın ızgarası, beşamel böreği, kırmızı keklik sotesi ve bunların yanında ince doğranmış patates, mantar kızartması. Kırmızı Şam kumaşı kaplı salonu bir avize ve uzun koltukların arkasında bekliyordu. Bu görünüm karşısında davetliler hayranlıklarını gizlemediler. En çok da öğretmen.</p>

  <p>- Bizim ev sahibi büyük zahmetlere girmiş, vallahi. Ne güzel şeyler bunlar!</p>

  <p>- Bunlar mı? dedi Cisy. Yok canım!</p>

  <p>Ve daha ilk kaşıkta:</p>

  <p>- Eee, Aulnays Baba, Palais-Royal’de oynanan <i>Pere et Portier</i> adlı komediyi gördünüz mü? dedi.</p>

  <p>- Sen de iyi bilirsin ki vaktim yok, dedi Marki.</p>

  <p>Sabahları ormancılık dersi vardı, akşamları Tarımcılar Kulübü’ne gidiyordu, öğleden sonraları da tarım araçları fabrikalarında incelemeler yapmakla geçiriyordu. Yılın üç mevsiminde Saintonge’da oturduğu için, başkente yaptığı yolculuklarda yararlı bir şeyler öğrenmeye çalışıyordu. Bu yüzden konsolun üstünde duran geniş kenarlı şapkasının içi broşürlerle doluydu.</p>

  <p>Cisy, Mösyö Forchambeau’nun şarap içmek istemediğini görünce:</p>

  <p>- İçsenize yahu! Bekârlığınızın bu son yemeğinde yeterince neşeli görünmüyorsunuz! dedi.</p>

  <p>Bu söz üzerine hepsi de eğilip onu kutladı.</p>

  <p>- Eminim, genç bayan da sevimli biridir, dedi öğretmen.</p>

  <p>- Öyle elbet! diye bağırdı Cisy. Ama, ne olsa, yanlış bir iş yapıyor. Anlamsız bir şey evlenmek!</p>

  <p>Ölen karısını hatırlayıp gözünden bir damla yuvarlanan Mösyö Aulnays:</p>

  <p>- Hiç düşünmeden konuşuyorsun, dostum, dedi.</p>

  <p>Forchambeau da alaylı alaylı birkaç kez tekrarladı:</p>

  <p>- Sizin de başınıza gelecek nasıl olsa. Sizin de başınıza gelecek!</p>

  <p>Cisy kabul etmedi bunu. Gönülcüğünü eğlendirmesini, “bir başına buyruk” olmasını severdi o. Cité’deki tekinsiz meyhanelere girmek için <i>Paris Esrarı</i>’ndaki Prens Rudolphe gibi güreş öğrenmek istiyordu; cebinden kısa bir pipo çıkardı. Uşakları fazla haşlıyor, çok fazla içiyordu; kendi önemini belirtmek için de yemek beğenmiyordu. Öyle ki mantarları bile geri çevirdi. Öğretmen de bu mantarları pek sevdiği halde yaltaklanmak için:</p>

  <p>- Büyük anneniz hanımefendinin pişirdiği yumurtalar daha iyiydi, dedi.</p>

  <p>Sonra yanında oturan tarım uzmanı markiyle konuşmaya başladı; marki taşrada oturmayı, hiç değilse kendi kızlarını sade bir zevk sahibi olacak şekilde yetiştirme olanakları sağladığı için çok yararlı buluyordu. Öğretmen bu düşünceleri alkışladı ve markinin, içinden iş adamı olmasını istediği eski öğrencisinin üstünde etkisi olduğunu düşünerek ona yaltaklandı.</p>

  <p>Frédéric, Cisy’nin karşısına pek neşeli çıkmıştı; kişizadenin budalalığı onu silahsız bırakmıştı. Ama hareketleri, yüzü, bütün kişiliği İngiliz Kahvesi’ndeki yemeği hatırlattığından, gitgide öfkesi arttı bu adama karşı. Serveti olmayan, av meraklısı ve borsa oyunlarına düşkün yeğen Joseph’in alçak sesle yaptığı gönül kırıcı uyarılarını dinliyordu. Cisy, şaka yollu, birkaç kere “hırsız” dedi ona; sonra birdenbire:</p>

  <p>- Aa! Baron! diye bağırdı.</p>

  <p>Ve içeri otuzluk bir adam girdi; yüzünde sert çizgiler bulunan, atletik yapılı, şapkasını kulaklarına kadar getirmiş, yakasına çiçek takmış biri, Vikont’un idealiydi Baron. Çok sevindi onun gelişine; hatta bir cinas yapmaya bile kalktı; <i>coq de bruyère</i> (horoz kızartması) getirildiğinde:</p>

  <p>La Bruyère’in karakterlerinin en esaslısı budur, dedi.</p>

  <p>Sonra, Mösyö de Comaing’e sofradakilerin tanımadığı kimseler üstüne bir sürü soru sordu; sonunda da, aklına bir şey gelmiş gibi, birdenbire:</p>

  <p>- Söyleyin! Hatırladınız mı hiç beni?</p>

  <p>Öteki omuzlarını silkti.</p>

  <p>- Daha yaşınız tutmuyor, oğlum! Mümkün değil!</p>

  <p>Cisy, onların kulübüne kendisini de yazdırmasını rica etmişti. Ama, Baron, dostunun izzeti nefsini kurtarmak için olacak, konuyu değiştirdi:</p>

  <p>- Ha! Unutuyordum az daha! Kutlarım sizi, bahsi kazanmışsınız.</p>

  <p>- Hangi bahsi?</p>

  <p>- Yarışlarda, aynı akşam o hanımın evine gitmesine bahse girmişsiniz ya!</p>

  <p>Frédéric, kırbaç yemiş gibi bir duyguyla sarsıldı. Ama, Cisy’nin yüzünün bozulduğunu görerek hemen sakinleşti.</p>

  <p>İşin gerçeği şu ki, Mareşal, ilk göz ağrısı, erkeği Arnoux ertesi gün karşısına çıkı verince yaptığına pişman olmuştu. İkisi de Vikont’a “rahatsız ettiğini” anlatmışlar ve teşrifat kurallarına kulak asmadan kapı dışarı etmişlerdi onu.</p>

  <p>Cisy işitmemiş göründü. Baron ekledi:</p>

  <p>- Şu babacan Rose ne âlemde? Bacakları yine güzel mi eskisi gibi?</p>

  <p>Bu sözleriyle Rosanette’i içli dışlı tanıdığını belirtmiş oluyordu.</p>

  <p>Bu açıklamalar Frédéric’in canını sıkmıştı.</p>

  <p>- Utanıp kızaracak ne var bunda, diye üsteledi Baron. İyi karıdır!</p>

  <p>Cisy dilini şaklattı.</p>

  <p>- Yok canım, dedi. O kadar değil!</p>

  <p>- Hadi yahu?</p>

  <p>- Vallahi! Bir kere, bence öyle olağanüstü hiçbir yanı yok. Sonra, onun gibi kadını adım başında bulabilirsin... Alt tarafı satılık bir kadın...</p>

  <p>Frédéric sert bir sesle:</p>

  <p>- Herkese satılır değil! diye atıldı.</p>

  <p>- Kendisini herkesten ayrı tutuyor! diye bağırdı Cisy. Amma iş ha!</p>

  <p>Masada bir gülüşmedir gitti.</p>

  <p>Frédéric kalbinin yerinden fırlayacakmış gibi atmaya başladığını hissetti. İki bardak su içti üstüne.</p>

  <p>Ama Baron, Rosanette’le olan tatlı serüvenlerini unutacak gibi değildi.</p>

  <p>- O Arnoux adlı herifle mi yaşıyor hâlâ?</p>

  <p>- Bilmem, dedi Cisy. Bu bayı tanımıyorum.</p>

  <p>Yine de Arnoux’nun bir çeşit dolandırıcı olduğunu ileri sürdü.</p>

  <p>- Bir dakika! diye bağırdı Frédéric.</p>

  <p>- Herkesin bildiği bir şey bu. Hatta mahkemelik de olmuş bu yüzden.</p>

  <p>- Doğru değil!</p>

  <p>Frédéric, Arnoux’yu savunmaya başladı. Onun dürüstlüğü hakkında teminat veriyor, kendisinin de buna inandığını söylüyor, ispat için rakamlar, kanıtlar uyduruyordu. Yüreği kinle kabarmış, ayrıcı da iyice çakırkeyf olmuş bulunan Vikont, sözlerinde öyle bir inatla direndi ki sonunda Frédéric vakur bir tavırla şöyle dedi:</p>

  <p>- Bana hakaret etmek için mi bu sözleriniz, Mösyö?</p>

  <p>Ve ona sigarası gibi kıvılcımlı gözlerle bakmaya başladı.</p>

  <p>- Yoo! Katiyen! dedi Cisy. Hatta Arnoux’nun güzel bir tarafı olduğunu da söyleyebilirim: Karısı.</p>

  <p>- Tanır mısınız karısını?</p>

  <p>- Tanırım tabii. Tanımayan mı kaldı Sophie Arnoux’yu.</p>

  <p>- Ne dediniz?</p>

  <p>Ayağa kalkmış olan Cisy kekeledi:</p>

  <p>- Tanımayan mı kaldı onu!</p>

  <p>- Susun! Sizin ulaşabileceğiniz kadınlardan değildir o!</p>

  <p>- Daha iyisini bulurum!</p>

  <p>Frédéric tabağını onun suratına fırlattı.</p>

  <p>Tabak masanın üstünden yıldırım gibi uçtu, iki şişe devirip, bir komposto tabağını kırıp, kırmızı meyve ve çiçek kabına çarpıp üç parça olduktan sonra Vikont’un karnına çarptı.</p>

  <p>Herkes onu tutmak için yerinden fırladı. Vikont çılgına dönmüştü, bağırıyor, tepiniyordu. Mösyö des Aulnays tekrarlayıp duruyordu:</p>

  <p>- Sakin olun, evladım! Hadi, sakin olun!</p>

  <p>Öğretmen bağırıyordu:</p>

  <p>- Korkunç bir şey bu!</p>

  <p>Benzi atmış Forchambeau titriyordu; Joseph kahkahalarla gülüyordu; garsonlar yerdeki şarap lekelerini siliyor, kırılan tabak parçalarını topluyorlardı; Baron gidip pencereyi kapadı; çünkü içerideki şamata, arabaların gürültüsüne rağmen, dışarıdan işitilebilirdi.</p>

  <p>Tabak fırlatıldığı sırada herkes aynı anda konuşuyor olduğu için bunun Arnoux, Madam Arnoux, Rosanette ya da bir başkası yüzünden mi olduğu anlaşılamamıştı. Bilinen tek şey Frédéric’in bu bağışlanmaz hareketinin kabalığıydı; yaptığından pişman olduğunu belirtecek bir harekette de bulunmadı.</p>

  <p>Mösyö des Aulnays onu yatıştırmaya çalıştı. Yeğen Joseph, öğretmen, hatta Forchambeau da. Bu arada Baron, sinirleri boşalıp ağlamaya başlayan Cisy’yi avutmaya çalışıyordu; Frédéric ise gitgide öfkelenmekteydi; sabaha kadar sürüp gidebilirdi bu; neyse ki Baron duruma bir son vermek için:</p>

  <p>- Vikont yarın şahitlerini size gönderecekti, dedi.</p>

  <p>- Saat kaçta?</p>

  <p>- Öğle üstü, sizce de uygunsa.</p>

  <p>- Memnuniyetle, efendim.</p>

  <p>Frédéric sokağa çıkar çıkmaz ciğerlerine taze havayı çekerek derin derin soludu. Ne zamandan beri içi doluydu. Nihayet boşalmış, rahatlamıştı işte;erkeklik gururu gibi, kendisini sarhoş eden derin bir güç çağıltısı gibi bir şey duyuyordu. İki şahit gerekirdi şimdi. İlk aklına gelen Regimbart oldu. Ve hemen kalkıp Saint-Denis Sokağı’ndaki bir meyhaneye gitti. Dükkân kapalıydı; ama kapının üstündeki camda ışık vardı. Kapı açıldı, Frédéric saçağın altından eğilerek içeri geçti.</p>

  <p>Tezgâhın üstündeki bir mum ıssız salonu aydınlatmaktaydı. Bütün tabureler ters çevrilerek masaların üstüne konulmuştu. Patronla karısı garsonlarıyla birlikte mutfağın yanındaki köşede yemek yiyorlardı; Regimbart da onların yemeğine ortak olmuştu; garsonu kızdırıyor ve onu ağzına her lokma atışta biraz yana dönmek zorunda bırakıyordu. Frédéric olayı kısaca anlatıp yardımını rica etti. Yurttaş önce bir karşılık vermedi; düşünür gibi gözlerini salonda birçok kere döndürüp durduktan sonra:</p>

  <p>- Tabii, memnuniyetle! dedi.</p>

  <p>Ve hasmın soylu bir kişi olduğunu öğrenince dudaklarında ölümcül bir gülümseme belirdi.</p>

  <p>- İçinizi ferah tutun! İşi öyle bir şiddetle yürüteceğiz ki! Önce... Kılıçla.</p>

  <p>- Ama, belki de, diye itiraz etti Frédéric, hakkım yok...</p>

  <p>Yurttaş sert bir sesle:</p>

  <p>- Söyledim ya, kılıç kullanmak şart! Kılıç oynatmayı bilir misiniz?</p>

  <p>- Biraz.</p>

  <p>- Biraz mı? Herkes böyle konuşur işte! Sonra da hücuma geçmek için içi içine sığmaz. Eskrim salonları ne güne duruyor? Beni dinleyin: Daire içinden çıkmadan, arayı muhafaza edeceksiniz. Geri çekileceksiniz! İzin vardır buna. Hasmı yoracaksınız! Sonra birden açıkça hücuma geçilir. Sakın, birtakım numaralara, Fougère biçimi oyunlara kalkışayım demeyin! Sakın ha! Basit bir iki hareket! Şöyle işte, anlatabiliyor muyum? Kilidi açmak için bileğinizi çevirir gibi. Vavthier Baba, sabtonunuzu verir misiniz? Tamam, bu da olur.</p>

  <p>Gaz lambasını yakmaya yarayan çubuğu kavradı, sol kolunu değirmi olacak şekilde tuttu, sol kolunu büktü, bölmeye darbeler indirmeye başladı; ayağını yere vuruyor, coşuyor ve güç duruma düşmüş gibi numaralar yapıyor, bir yandan da bağırıyordu: “Dur bakalım, al bakalım! Hah!”. Gölgesi, tavana değecekmiş gibi olan kocaman şapkasıyla duvara vuruyordu. Meyhaneci ikide bir “Bravo! Çok güzel!” diye bağırıyor, karısı da, heyecanlanmakla birlikte onun bu hayranlığına katılıyordu. Eski bir asker olan Thèodor da, zaten Regimbart’ın büyük bir hayranı olarak olduğu yere mıhlanıp kalmıştı.</p>

  <p>Ertesi gün Frédéric erkenden Dussardier’nin çalıştığı mağazaya koştu. Rafları kumaşlarla dolu ya da masalarının üstüne kumaşlar serili bir sürü odadan geçtikten sonra kafes gibi parmaklıklı bir yerde, defterler arasında, dostunu ayakta bir şeyler yazıyor buldu. Mert çocuk hemen işini bıraktı.</p>

  <p>Şahitler öğleden önce geldiler. Frédéric onların görüşmelerinde hazır bulunmamayı uygun gördü.</p>

  <p>Baronla Mösyö Joseph basit bir özür dileme ile yetineceklerini bildirdiler; Regimbart ise gerilememeyi sarsılmaz bir ilke olarak benimsediğinden ve Arnoux’nun onurunu savunmayı (çünkü Frédéric ona başka bir şey söylememişti) aklına koyduğundan asıl Vikont’un özür dilemesi gerektiğini ileri sürdü. Mösyö Comaing bu aşırı isteğe isyan etti. Ama yurttaş ödün vermemeyi aklına koymuştu bir kere. Hiçbir uzlaşma olanağı kalmadığı için düello gerçekleşecekti.</p>

  <p>Başka güçlükler çıktı; silah seçimi hakkının normal olarak hakarete uğrayan Cisy’ye ait olması gerekirdi; oysa Regimbart düello isteğinde bulunmakla asıl hakaret edenin o olduğunu ileri sürdü. Cisy’nin şahitleri bağırarak atılan bir tokatın bile hakaretlerin en ağırı olduğunu söylediler. Yurttaş, kelimeler üzerinde oynayarak, bir şey fırlatmanın tokat atmak demek olmadığını savundu. Sonunda subaylara danışmaya karar verildi ve dört şahit, bir kışladaki subaylardan akıl sormak için yola çıktı.</p>

  <p>Quai d’Orsay’daki kışlanın önünde durdular. Mösyö de Comaing iki yüzbaşının yanına yaklaşarak aralarındaki anlaşmazlık konusunu anlattı.</p>

  <p>Yurttaşın araya soktuğu sözlerden kafaları karışan yüzbaşılar bir şey anlamadılar. Sözün kısası, yazılı bir tutanak düzenlemelerini öğütlediler; onu okuduktan sonra bir karara varacaklardı; bunun üzerine bir kahveye gidildi; büyük bir gizlilik kaygısıyla tutanakta Cisy’yi H harfiyle, Frédéric’i K harfiyle gösterdiler.</p>

  <p>Sonra kışlaya dönüldü. Subaylar dışarı çıkmışlar. Geldiler ve silah seçme hakkının Mösyö H. de olduğunu açıkladılar. Bunun üzerine hep birlikte Cisy’nin evine dönüldü. Regimbart ile Dussardier sokakta durup içeri girmediler.</p>

  <p>Çözüm şeklini öğrenen Cisy öyle büyük bir heyecana kapıldı ki olanı biteni birkaç kez tekrarlattı. Mösyö de Comaing, Regimbart’ın isteklerinden söz ettiği zaman, “bununla birlikte” bu isteklere uyulabileceğini mırıldandı. Daha sonra, kendini bir koltuğa atarak, dövüşmeyeceğini söyledi.</p>

  <p>- Ama nasıl olur? dedi Baron.</p>

  <p>O zaman tutarsız ve büyük bir gevezelik geldi Cisy’ye. Çok kısa mesafeden, tek bir tabanca ile dövüşmek istediğini söylüyordu.</p>

  <p>- Ya da şansına çıkacak bardağa bir parça arsenik konulmuş olur. Bazen başvuruluyor buna, bir yerde okumuştum.</p>

  <p>Sabırlı bir adam olmayan Baron sözünü kesti onun.</p>

  <p>- Bu baylar vereceğiniz karşılığı bekliyorlar. Yakışık da almaz zaten. Ne kullanacaksınız? Hadi söyleyin! Kılıç mı?</p>

  <p>Vikont başıyla “evet” dedi. Randevu tesbit edildi: Ertesi gün saat tam yedide Maillot kapısında buluşulacaktı.</p>

  <p>Dussardier işinin başına dönmek zorundaydı, onun için Regimbart, Frédéric’e haber vermeye gitti.</p>

  <p>Bütün gün habersiz bırakıldığı için Frédéric gitgide sabırsızlanıp sıkılmaya başlamıştı.</p>

  <p>- Böylesi daha iyi! diye bağırdı.</p>

  <div>
    <br/>
  </div>

  <p>Yurttaş onun bu tavrını pek beğendi.</p>

  <p>- Biliyor musunuz, özür dilememizi istediler bizden! Hem de çok bir şey değil, bir kelime! Ama ben bir güzel savdım onları; iyi etmişim, değil mi?</p>

  <p>Frédéric keşke başka bir şahit bulsaydım diye düşünerek:</p>

  <p>- İyi etmişsin tabii, dedi.</p>

  <p>Sonra, yalnız kalınca birçok kere yüksek sesle aynı şeyi tekrarladı:</p>

  <p>“Dövüşeceğim ha? Dövüşmeye gidiyorum işte! Ne tuhaf!”</p>

  <p>Odada gidip gelirken, aynanın karşısında yüzünün solgun olduğunu fark etti.</p>

  <p>“Korkacak mıyım?”</p>

  <p>Düello alanında korkma düşüncesi korkunç bir bunaltı yarattı içinde.</p>

  <p>“Ama ya öldürülürsem? Babam da böyle gitmedi mi? Evet, beni de öldürecekler!”</p>

  <p>Birdenbire annesi geldi gözlerinin önüne; siyahlar giymişti; kafası birtakım karışık hayallerle doldu. Deminki korkaklığı iyice dokundu kendisine. Bu kez bir yiğitlik tutkusu, yırtıcı bir kana susamışlık gelmişti üstüne. Karşısına ordu çıksa bir adım gerilemezdi. Bu nöbet geçtikten sonra kendisini sağlam buldu ve sevindi. Oyalanmak için kalkıp Opera’ya gitti: Bir bale temsili vardı. Müziği dinledi, dürbünle dansözleri seyretti, perde arasında bir bardak punç içti. Ama eve döndüğünde, yazı masasına, mobilyalarına bakıp bunları belki de son kez görüyor olduğu düşüncesine kapılınca ayaklarının bağı çözülüverdi.</p>

  <p>Bahçeye indi. Yıldızlar pırıl pırıldı; seyretti. Bir kadın uğruna dövüşme fikri kendi gözünde kendine bir yücelik, bir soyluluk kazandırıyordu. Sonra, içi rahat, gidip uyudu.</p>

  <p>Ama Cisy için böyle olmadı. Baron gittikten sonra, Joseph, Vikont’un moralini kuvvetlendirmeye çalıştı, ama bunun pek etkili olmadığını görünce:</p>

  <p>- Bak, dostum, dedi, işi bu noktadan ileri götürmemek istiyorsan gidip haber vereyim.</p>

  <p>Cisy kuzenine “Git tabii!” diyemedi, ama onun hiç sözünü etmeden bunu gidip halletmeyişine de kızdı.</p>

  <p>Frédéric’in kalp sektesinden o gece ölmesini ya da ertesi gün Boulogne Ormam’nın çevresini kapatacak şekilde barikatlar kurulmasını, bu olayın, şahitlerin düello yerine gelmesini kafasından atarak tren nereye gidiyorsa soluğu orada almak isteği duydu. Tıp bilmediğine yandı, bir şeyler alır, şu günlerde ortada görünmeyerek öldüğüne inandırırdı. İşi ağır hasta olmayı özleyecek kadar ileri vardırdı.</p>

  <p>Bir öğüt verir, bir yardımı olur diye Mösyö des Aulnays’ın ardından adam saldı. Bu soylu insan, kızlarından birinin hasta olduğunu bildiren bir telgraf almış ve Saintonge’a dönmüştü. Cisy hiç hayra yormadı bunu. Neyse ki, öğretmeni, Mösyö Vezou kendisini yoklamaya gelmişti. İçini ona döktü.</p>

  <p>- Ne yapmalı, Tanrım? Ne yapmalı?</p>

  <p>- Ben sizin yerinizde olsam, Sayın Vikont, parayla Hal’den bir hamal tutar bu herifi bir güzel pataklatırdım.</p>

  <p>- Ama bunu benim yaptırdığım hemen anlaşılırdı! dedi Cisy.</p>

  <p>İkide bir uflayıp pufluyordu, sonunda:</p>

  <p>- Peki bir hak mı düello ederek kapışmak! dedi.</p>

  <p>- Bir vahşet kalıntısı! Ama neylersiniz ki...</p>

  <p>Öğretmen, davet edilmediği halde, hatır için, yemeğe kaldı. Öğrencisi tek lokma yemedi. Yemekten sonra da dışarı çıkıp biraz dolaşmak ihtiyacını duydu.</p>

  <p>Bir kilisenin önünden geçerlerken:</p>

  <p>- Biraz içeri girsek, dedi. Şöyle bir bakmak için.</p>

  <p>Mösyö Vezou’nun istediği de buydu zaten. İçerde kutsal su bile sundu ona.</p>

  <p>Mayıs ayıydı; mihrap çiçeklerle donanmıştı, sesler ilahiler okuyor, org çalıyordu. Ne var ki Cisy bir türlü dua edemiyordu; çünkü dini tören ona hep cenaze törenini çağrıştırıyordu; kulaklarında <i>De Profundi</i>s duası uğulduyordu.</p>

  <p>- Gidelim! İyi hissetmiyorum kendimi!</p>

  <p>Bütün geceyi kâğıt oynayarak geçirdiler. Vikont, kötü şansı def etmek umuduyla, oyunda kaybetmek için çalıştı, bundan da Mösyö Vezou yararlandı. Sonunda, ortalık ağarayım derken, daha fazla dayanamayan Cisy halının üstüne yığıldı, karışık rüyalarla dolu bir uykuya daldı.</p>

  <p>Bununla birlikte, cesaret, zaafını belli etmemek demekse, Vikont’a da cesur bir adam diyeceğiz. Çünkü kendisini almaya gelen şahitleri görünce, benlik hırsı herhangi bir gerilemenin kendisi için mahvolmak anlamı taşıyacağını bildirdiğinden, var gücüyle toparlandı. Mösyö de Comaing kendisini iyi bulduğunu söyleyerek iltifat etti.</p>

  <p>Gelgeldim, yolda arabanın sarsıntısı ve sabah güneşi sinirlerini ayağa kaldırdı yine. Bütün gücü kuvveti gitti. Nerede olduklarını bile fark etmeyecek bir duruma geldi.</p>

  <p>Baron, “ceset”ten söz edip cesedin şehre nasıl gizlice sokulduğunu anlatıp onu daha da çok korkutarak eğleniyordu. Joseph cevap yetiştiriyordu; ikisi de bu işi komik buluyor, sonunda iyi bir çözüme varılacağına inanıyordu.</p>

  <p>Cisy başını göğsünden ayırmıyordu. Bir ara usulca doğrularak hekim çağrılmadığını hatırlattı.</p>

  <p>- Gereği yok, dedi Baron.</p>

  <p>- Hiçbir tehlike yok mu yani?</p>

  <p>Joseph ağırbaşlı bir tavırla:</p>

  <p>- İnşallah olmaz! dedi.</p>

  <p>Ve ondan sonra kimse konuşmadı arabada.</p>

  <p>Saat yediyi on geçe Maillot kapısının önüne geldiler. Frédéric ve şahitleri oradaydı, üçü de siyahlar giymişti. Regimbait bir asker gibi kravat yerine dik bir yaka takmıştı; elinde bu gibi serüvenlere özgü keman kutusu gibi bir şey vardı. İki taraf soğukça selamlaştı. Sonra elverişli bir yer bulmak için Madrid yolundan Boulogne Ormanı’na daldılar.</p>

  <p>Regimbart, kendisiyle Dussardier’nin arasında yürümekte olan Frédéric’e:</p>

  <p>- Eee! Nasıl hissediyorsunuz kendinizi şu durumda? diye sordu. Bir şeye ihtiyacınız varsa, çekinmeden söyleyin. Bilirim ben bu işleri! Normaldir insanın korkması.</p>

  <p>Sonra alçak sesle ekledi:</p>

  <p>- Sigara içmeyin artık, gevşetir.</p>

  <p>Frédéric kendisini rahatsız eden yaprak sigarasını yere attı, daha güvenli yürümeye başladı.</p>

  <p>İki şahidinin kollarına yaslanmış olan Vikont arkadan geliyordu.</p>

  <p>Yoldan tek tük geçenler oluyordu. Gökyüzü maviydi, tavşanların sıçradığı duyuluyordu zaman zaman. Bir patika dönemecinde başörtülü bir kadın iç ceketi giymiş bir adamla konuşuyordu; iki yanı ağaçlık büyük yolda, kestane ağaçlarının altında muşamba ceketli uşaklar atlarını gezdirmekteydiler. Cisy’nin, al atma binip, gözünde monokluyla binek arabalarının yanından geçtiği mutlu günler geldi aklına; bu anılar kederini daha da artırmaktaydı; dayanılmaz bir susuzluk içinde yanıyordu; sineklerin vızıltısı damarlarının atışına karışıyor, ayakları kuma gömülü gümülüveriyordu; sanki onsuz uzun bir süreden beri böyle yürümekteydi.</p>

  <p>Şahitler, durmadan yolun iki yakasını kolaçan ediyorlardı. Croix Catelan’a mı Bagattelle duvarlarının altına mı gitmenin yerinde olacağı tartışıldı. Sonunda sağa saptılar ve çamlar arasında beşerli sırayla ağaç dikilmiş bir yere geldiler. Toprak düzeyinin eşit yükseltide yayıldığı bir yer seçtiler. Hasımların duracakları yerler belirlendi. Regimbart kutusunu açtı. İçinde kırmızı meşin kaplamanın üstünde ortaları oyuk, kabzaları telkârî işlemeli dört güzel kılıç duruyordu. Yaprakların arasından sızan bir güneş ışını kılıçların üstüne düştü ve bunlar Cisy’ye bir kan birikintisi üstünde gümüşten engerek yılanları gibi göründü.</p>

  <p>Yurttaş kılıçların hep aynı uzunlukta olduğuna dikkati çekti. Gerektiğinde hasımları ayırmak için üçüncü kılıcı eline aldı. Mösyö de Comaing’in elinde bir baston vardı. Bir sessizlik oldu. Bakıştılar. Bütün yüzlerde dehşet içinde ya da ölümcül diyebileceğimiz bir ifade vardı.</p>

  <p>Frédéric redingotunu ve yeleğini çıkarıp yere koydu. Cisy’nin aynı şeyi yapmasına Joseph yardım etti. Kravatını çıkarınca boynuna asılı kutsal madalyon göründü. Regimbart buna acıyarak gülümsedi.</p>

  <p>Ve Mösyö de Comaing, Frédéric’e düşünme zamanı kazandırmak için bazı ayrıntılar üstüne bilgi vermeye başladı. Eldiven giyme hakkı, hasmın kılıcını sol elle tutma hakkı istedi. Acele eden Regimbart bunlara karşı koymadı. Nihayet, Baron, Frédéric’e dönerek:</p>

  <p>- Her şey size bağlı, Mösyö! dedi. Hatalarını kabul etmek hiçbir zaman onursuzluk değildir.</p>

  <p>Dussardier de aynı kanıda olduğunu belirten bir hareket yaptı. Yurttaş ise öfkelendi.</p>

  <p>- Hadi canım siz de! Biz buraya ördek yolmaya mı geldik! Hadi bakalım, davranın!</p>

  <p>Hasımlar birbirinin karşısında yer aldı, şahitler de yanlarında olmak üzere.</p>

  <p>Regimbart işaret verdi:</p>

  <p>- Hadi!</p>

  <p>Cisy’de bet beniz kalmamıştı. Kılıcının ucu kırbaç gibi titriyordu. Başı arkaya devrildi, kolları iki yana ayrıldı, yere düştü, bayılmıştı. Joseph tutup yerden kaldırdı. Burun deliklerine kendine getirici bir koku tutuyor; bir yandan da kuvvetle sarsıyordu. Vikont gözlerini açtı, açar açmaz da çılgın gibi kılıcının üstüne sıçradı. Frédéric kılıcını elinde tutuyordu. Gözlerini ileri dikmiş, eli havada, bekledi.</p>

  <p>Dört nala kalkmış bir atın gürültüsü ve dalları kıran bir araba körüğünün hışırtısıyla birlikte;</p>

  <p>- Durun! Durun! diye bağıran bir ses işitildi.</p>

  <p>Arabadan dışarı sarkmış bir adam boyuna mendil sallıyor, bir yandan da bağırıyordu: “Durun! Durun!”</p>

  <p>Mösyö de Comaing işe polisin karıştığını sanarak bastonunu havaya kaldırdı.</p>

  <p>- Kesin artık! Vikont’tan kan akıyor!</p>

  <p>- Benden mi? dedi Vikont.</p>

  <p>Gerçekten de düşünce sol başparmağı kanamıştı.</p>

  <p>- Ama düşmeden oldu bu! diye itiraz etti Yurttaş.</p>

  <p>Baron işitmezlikten geldi bunu.</p>

  <p>Arnoux arabadan atladı.</p>

  <p>- Geç mi kaldım? Yok, çok şükür!</p>

  <p>Frédéric’i kolları arasına almış, kolunu bacağını yokluyor, yüzünü gözünü öpüyordu.</p>

  <p>- Sebebini biliyorum; eski dostunuzu savunmak istediniz! Harika bir şey bu, harika! Hiçbir zaman unutmayacağım! Ah, sevgili çocuk, ne iyi bir insansınız siz!</p>

  <p>Gözyaşlarını tutamayarak onu seyrediyor, sevincinden komik laflar ediyordu. Baron, Joseph’e döndü.</p>

  <p>- Bu ufak aile toplantısına biz fazla geliyoruz galiba. Bu iş burada biter, değil mi baylar? -Vikont, kolunuzu bağlamalısınız; alın, benim eşarbımla bağlayın.</p>

  <p>Sonra hâkim bir tavırla:</p>

  <p>- Hadi, dargınlık burada bitsin! İşte böyle! dedi.</p>

  <p>İki savaşçı gevşek bir şekilde el sıkıştı. Mösyö de Comaing ve Joseph bir taraftan gittiler; Frédéric, dostlarıyla öbür taraftan gitti.</p>

  <p>Madrid Lokantası pek uzak olmadığından, Arnoux gidip orada birer bardak bira içmeyi teklif etti.</p>

  <p>- Hatta kahvaltı da edilebilir, dedi Regimbart.</p>

  <p>Ama Dussardier’nin vakti yoktu, bahçede soğuk bir şeyler içmekle yetindiler. Varılan mutlu sondan gelen bir erinç içindeydi hepsi de. Yalnız Yurttaş, düellonun en can alıcı noktasında kesilmiş olmasına hayıflanıp duruyordu.</p>

  <p>Arnoux, düelloyu Regimbart’m Compain adlı bir arkadaşından öğrenmişti. Büyük bir heyecan içinde, kendisinin sebep olduğu bu çatışmayı önlemek umuduyla koşup gelmişti. Arnoux’nun sevgi gösterisi karşısında iyice duygulanmış olan Frédéric onun kuruntularını artırmaktan çekindi.</p>

  <p>- Bunun lafını etmeyelim artık, Allahı seversen! dedi.</p>

  <p>Arnoux onun bu ihtiyatını pek yerinde buldu. Sonra her zamanki hafifliğiyle konuyu değiştirdi:</p>

  <p>- Ne haber, Yurttaş?</p>

  <p>Ve senetlerden, senet vadelerinden konuşmaya başladılar. Daha rahat olabilmek için, başka bir masaya çekilip fısıltıyla konuştukları da oldu.</p>

  <p>Frédéric şu sözleri işitti:</p>

  <p>- Bana da pay ayıracaksınız.</p>

  <p>- Evet, ama, siz de, tabii...</p>

  <p>- Üç yüz üstünden anlaştım.</p>

  <p>- Güzel bir komisyon, vallahi!</p>

  <p>Kısacası, Arnoux’nun Yurttaşla birlikte birtakım işler çevirdiği anlaşılıyordu.</p>

  <p>Frédéric, ona on beş bin frangı hatırlatmayı düşündü. Ancak, deminki hareketiyle en tatlı sitemleri bile önlemiş oluyordu. Zaten yorgun da hissediyordu kendini. Bu işin konuşulacağı yer değildi burası. Başka güne bıraktı.</p>

  <p>Bir kurtbağrı ağacının gölgesine oturmuş bulunan Arnoux kaygısızca sigarasını tüttürüyordu. Hepsi de bahçeye bakan özel odalara doğru gözlerini kaldırarak eskiden buraya sık sık geldiğini söyledi.</p>

  <p>- Yalnız değil herhalde! dedi Yurttaş.</p>

  <p>- O da sorulur mu?</p>

  <p>- Amma hovardalık yahu bu sendeki! Evli bir adam kalksın da..</p>

  <p>- Peki ama size ne demeli? diye karşılık verdi Arnoux.</p>

  <p>Ve hoşgörülü bir gülümsemeyle ekledi:</p>

  <p>- Ben bu namussuzun bir yerlerde küçük kızları kapadığı bir odası olduğu kanısındayım.</p>

  <p>Yurttaş, kaşlarını kaldırarak bunun doğru olduğunu itiraf etti. Ve bu iki bay kendi beğenilerini anlatmaya giriştiler; Arnoux şimdilerde gencecik kızları, bir de işçi kızları tercih ediyormuş; Regimbart “yapmacıklı” kadınlardan tiksiniyor ve her şeyden olumlu tipleri tutuyormuş. Porselen yapımcısının vardığı sonuç şu oldu: Kadınları ciddiye almamak gerekir.</p>

  <p>“Yine de seviyor karısını.” diye düşünüyordu Frédéric eve dönerken. Arnoux’nun düzenbaz bir adam olduğu kanısındaydı. Sanki demin hayatını bu adam için tehlikeye atmış gibi ona kızıyordu.</p>

  <p>Ama gösterdiği bağlılıktan ötürü Dussardier’ye minnettardı; Frédéric’in üstelemeleriyle ticarethane memuru hemen bir gün gelip yokladı onu.</p>

  <p>Frédéric ona kitaplar veriyordu: Thiers, Dulaure, Barante, Laantin’in <i>Girondinler</i>’i. Bu mert çocuk onu can kulağıyla ve bir üstadı dinlermişçesine dinliyordu.</p>

  <p>Bir akşam büyük bir telaş içinde geldi.</p>

  <p>Sabahleyin bulvarda yürürken soluk soluğa koşmakta olan biriyle çarpışmış, sonra bunun Sénécal’in bir arkadaşı olduğunu görmüş. Adam:</p>

  <p>- Demin onu yakaladılar, ben kaçıyorum! demiş.</p>

  <p>Doğruymuş söylediği. Dussardier bütün günün olay üstüne haberler toplamakla geçirmiş. Sénécal siyasal bir suikastın sanığı olarak tutuklanmış.</p>

  <p>Bir kalfanın oğlu olup, Lyon’da doğan ve Châlier’nin eski bir çömezinden eğitim gören Sénécal, Paris’e gelir gelmez Société des Familles’e girmişti.<a href="../Text/dipnotlar.xhtml#a24" id="k24"><sup>[24]</sup></a>&nbsp;Gidişatı bilindiği için polisçe gözaltına alınmış bulunuyordu. 1830 Mayıs olaylarında dövüşmüştü, o günden beri gölgede kalarak, gitgide daha bağnaz bir Alibaud taraftarı haline gelmişti; kendinin topluma karşı yadsımalarını halkın monarşiye karşı olan şikâyetleriyle karıştırmış ve her sabah, dünyanın çehresini on beş gün ya da bir ay içinde değiştirecek bir ihtilal umuduyla yatağından kalkan bir adam olup çıkmıştı. Sonunda arkadaşlarının gevşekliklerinden tiksinip umutlarının önüne dikilen engellere köpürerek, yurttan umut keserek, yangın bombaları suikastine kimyager olarak katılmış ve Cumhuriyet kurmak gibi yüce bir girişimin buyruğu altında Montmartre’a yerleştireceği barutu götürürken yakalanmıştı.</p>

  <p>Dussardier’de daha az tutkunu değildi Cumhuriyet’in; kurtuluşun, evrensel mutluluğun onda olduğuna inanıyordu çünkü. On beş yaşında, bir gün, Transonin Sokağı’ndaki* bir bakkal dükkânının önünde silahlı erler görmüştü: Süngüleri kana bulanmış, tüfeklerinin dipçiklerine saçlar yapışmış askerler; o gün, bugün, Adaletsizlik kavramıyla aynı insanlar olarak görme eğilimindeydi; bir hafiyenin bir baba katilinden daha aşağılık olduğun söylerdi. Dünyadaki bütün kötülüklerin Otorite’den geldiğine derinden inanıyor ve ona karşı çok büyük, bitmez tükenmez bir kin besliyordu; öyle ki bu kin bütün yüreğini doldurmakta, duyarlılığın temellerine süzülmekteydi. Sénécal’in parıltılı sözleri büyülemişti onu. Sénécal suçluymuş ya da değilmiş ya da işlediği suç iğrenç bir suçmuş, bunların önemi yoktu onun gözünde! Hükümetin kurbanı olduğu bir sırada onun için çalışmak bir borçtu.</p>

  <p>- Senatörler onu mutlaka mahkûm edecekler! Sonra, bir kürek mahkûmu gibi, cezaevi arabasıyla götürüp Mont Saint-Michel’e atacaklar; Hükümetin mahpusları öldürttüğü bir yer orası. Austen çıldırmıştı! Steuben kendini öldürdü! Barbes’i bir heçreye geçirirlerken saçlarından bacaklarından tutup sürüklemişler! Ayak altına alıp çiğnemişler, merdiven boyunca başı her basamakta sıçraya sıçraya gitmiş! Vahşete bak! Alçaklar!</p>

  <p>Öfke hıçkırıklarıyla boğuluyor, büyük bir acı içindeymişçesine, odasının içinde dönüp duruyordu.</p>

  <p>- Ama bir şeyler yapmamız gerekir! Ama ne? Bilmiyorum. Kurtarmaya çalışsak ne dersiniz? Luxembourg’a götürdükleri sırada koridorda muhafızlara çullanılabilir. Gözü kara on iki kişi olsun yeter!</p>

  <p>Gözlerinde öyle bir alev vardı ki Frédéric ürperdi.</p>

  <p>Sénécal sandığından da büyük bir adam gibi görünmeye başladı gözüne. Onun çektiklerini, güçlüklerle dolu hayatını hatırladı; Dussardier’nin ona karşı duyduğu büyük coşkuyu duymamakla birlikte, kendini bir fikre adamış her insana gösterilen hayranlığı ona karşı da besliyordu. Yardım elimi uzatsaydım Sénécal şu duruma düşmezdi, diye düşünüyordu. İki arkadaş onu kurtarmanın bir yolunu bulmak için çok uğraştılar.</p>

  <p>Ama onunla ilişki kurma olanağını bir türlü elde edemediler.</p>

  <p>Frédéric, Sénécal’in kaderini gazetelerden izliyordu; üç hafta boyunca sık sık okuma odalarına gitti.</p>

  <div>
    <br/>
  </div>

  <p>Bir gün <i>Flambart</i> Gazetesi’nin bir sürü sayısı eline geçti. Başyazı, her zamanki gibi ünlü bir adamı diline dolamıştı. Sonra dünya haberleri, dedikodular geliyordu. Daha sonra Odeon, Canpentras, balıkçılık, varsa idam mahkûmları üstüne alaylı yazılar yer alıyordu. Bir yolcu gemisinin kayboluşu bir yıl boyunca eğlence konusu yapılmıştı. Üçüncü sütunda fıkra ya da öğüt tarzında düzenlenen sanat haberleri bölümünde, terzi reklamları, suareler hakkında notlar, satış ilanları, sanat yapıtları üstüne eleştiriler yer alıyor, bir şiir kitabı ve bir çift çizmeden aynı üslupla söz ediliyordu. Tek ağırbaşlı bölüm küçük tiyatroların eleştirildiği köşeydi; burada iki üç yönetmen hırpalanıyor; Funambules’ün sahne düzeni ve Delaissement’daki bir kadın oyuncu ele alınarak Sanat’ın gerekleri hatırlatılıyordu.</p>

  <p>Frédéric gazeteleri tam elinden atacaktı ki gözü bir başlığa takıldı: <i>Üç Horoza Bir Piliç.</i> Burada şenlikli, alaycı bir dille kendi düellosunun hikâyesi anlatılmaktaydı. Yazıda kendini tanımakta güçlük çekmedi, çünkü sık sık şu cümle tekrarlanmaktaydı: “Sens Koleji’nde okuyup da bitirememiş bir genç...” Yazıya göre Frédéric, aristokratlarla boy ölçüşmeye yeltenen taşralı bir sefil, zavallı bir budalaydı. Vikont’a gelince, o, ilkin tahriklere uğradığı yemekte, sonra girdiği bahiste (kızı alıp götürmüştü ya), nihayet efendilik gösterdiği düello alanında çok güzel hareket etmişti. Gerçi Frédéric’in gösterdiği cesaret bütün bütüne inkâr edilmiyordu, ama, bir aracının, <i>koruyucu</i>’nun tam zamanında gelip yetiştiği de anlatılmak isteniyordu. Yazı şu kaba, hatta hayın cümle ile bilmekteydi:</p>

  <p>“Aralarındaki bu sevgi nereden doğuyor? Bütün mesele burada işte! Basile’in dediği gibi, ne gibi bir dolap var bunun altında?”</p>

  <p>Hiç kuşkusuz beş bin frangı koparamayan Hussonnet’nin öç alışı oluyordu bu.</p>

  <p>Ne yapmalıydı acaba? Hussonnet’den bunun nedenini soracak olsa, Bohemyalı masum olduğunu ileri sürecek, sonuçta bir şey elde edilmiş olmayacaktı. En iyisi, susup, olanı biteni sineye çekmekti. Zaten, <i>Flambart</i>’ı kimsenin okuduğu da yoktu.</p>

  <p>Okuma odasından çıkınca, tablo satılan bir dükkânın önünde bir kalabalığın birikmiş olduğunu gördü. Herkes, altında siyah harflerle şunlar yazılmış bir kadın portresine bakıyordu:</p>

  <p>“Matmazel Rose - Annette Bron, Nogentlı Mösyö Frédéric Moreau’ya ait.”</p>

  <p>Rosanette’e iyice -ya da biraz- benzeyen bir portreydi bu: Önden, memeler meydanda, saçlar çözülü, elinde kırmızı kadifeden bir kese, arkasında bir tavus kuşu, gagasını omuzuna uzatmış, yelpaze gibi açılan kuyruğu duvarı örtüyor.</p>

  <p>Frédéric’in ünlü biri olduğunu, bütün Paris’in bu berbat şeyle ayağa kalkacağını düşünen Pellerin, bu sergiyi onu ödemede bulunmaya zorlamak amacıyla açmıştı.</p>

  <p>Bir tertip miydi bu? Ressamla gazeteci saldırılarını birlikte mi hazırlamışlardı?</p>

  <p>Düellosu hiçbir şeyi önlememişti. Gülünç düşmüştü, herkes alay ediyordu kendisiyle.</p>

  <p>Üç gün sonra, haziran sonunda, Kuzey Demiryolu hisse senetleri on beş franklık bir yükselme kaydetti; Frédéric, geçen ay bunlardan iki bin tane satın aldığı için, durduğu yerde otuz bin frank kazandı. Bu talih gülümsemesi yeniden güven getirdi ona. Kimseye ihtiyacı olmadığını, bütün sıkıntılarının çekingenliğinden, duraksamalarından ileri geldiğini düşündü. Mareşal’e karşı sert davranmakla, Hussonnet’nin suratına kapıyı kapamakla işe başlayacak, Pellerin’le uzlaşma yoluna gitmeyecekti. Hiçbir şeye aldırış etmediğini göstermek için Madam Dambreuse’ün her zamanki akşam toplantılarından birine katıldı.</p>

  <p>Frédéric’le aynı zamanda gelen Martinon, holün ortasında ona dönerek:</p>

  <p>- Nasıl, sen buraya geliyorsun ha? dedi. Onu görmekle şaşırmış, hatta sıkılmış bir hali vardı.</p>

  <p>- Niçin gelmeyeyim?</p>

  <p>Frédéric bu çeşit bir karşılanışın nedenini bulmaya çalışarak salona doğru ilerledi.</p>

  <p>Köşelere konmuş lambalara rağmen ışık yetersizdi; çünkü ardına kadar açılmış üç pencere birbirine paralel, dikdörtgen halinde, üç kara gölge gibi yükseliyordu. Tabloların altına yerleştirilmiş adam boyu yükseklikte çiçeklikler duvar aralıklarını dolduruyordu; dipteki küçük bir aynada gümüş bir semaverle küçük demliği yansımaktaydı. Saygılı seslerin mırıltısı yükseliyor, iskarpinlerin halı üstünde çıkardığı pıtırtılar işitiliyordu.</p>

  <p>Birkaç siyah elbise, büyük bir abajurla aydınlanan bir yuvarlak masa, yaz giysileri içinde yedi sekiz kadın, biraz ötede de sallanır bir koltukta oturan Madam Dambreuse gözüne ilişti. Leylaki taftadan elbisesinin yırtmaçlı yenlerinden muslin pilileri görünüyor, kumaşının tatlı rengi ile saçlarının rengi arasında bir uyum kuruluyordu; ayağının ucunu bir yastığa dayamış, koltukta biraz geriye kaykılmıştı; incelikli bir sanat yapıtı ya da ender rastlanan bir çiçek gibi sükunet içindeydi.</p>

  <p>Mösyö Dambreuse’le ak saçlı bir ihtiyar salon boyunca gidip geliyordu. Kimileri şuraya buraya konmuş ufak divanlara ilişmişler, görüşüyorlardı; kimileri salonun ortasında toplaşarak birer halka meydana getirmişlerdi.</p>

  <p>Seçimlerden, değişiklik tasarılarından, en yeni değişikliklerden, Mösyö Grandin’in söylevinden, Mösyö Benoit’in ona verdiği karşılıktan konuşuluyordu. Üçüncü Parti gerçekten fazla ileri gidiyordu. Merkez Sol kendini doğuran kaynağı biraz daha iyi hatırlamalıydı. Hükümet büyük yaralar almıştı. Yine de bugünkü kabinenin yerini alacak hiçbir alternatifin bulunmaması ferahlık veriyordu kişiye. Kısacası, durum tıpkı 1834’teki durum gibiydi.</p>

  <p>Bütün bu konulardan sıkılan Frédéric kadınların bulunduğu tarafa yürüdü. Martinon, şapkası koltuğunun altında, yüzünün yarı profiliyle oradaydı; öyle zarifti ki bir Serves porselenini hatırlatıyordu. Bir Imitation’la bir <i>Annuaire de Gotha</i> arasına atılmış bir <i>Revue des Deux Mondes</i> aldı eline; ünlü bir şair üstüne bir iki söz söyledi; Saint-François’nın derslerine gittiğini belirtti; gırtlağından şikayet etti, ara sıra bir zamak tableti yutuyormuş. Müzikten de söz açtı, rastgele konuştu. Mösyö Dambreuse’ün bir çift manşete nakış işleyen yeğeni Matmazel Cécile açık mavi gözleriyle ona bakıyordu; yassı burunlu mürebbiye Miss John da aynı nedenle elindeki işi bırakmıştı.İkisi de içlerinden “Ne yakışıklı adam!” diye bağırır gibiydiler.</p>

  <p>Madam Dambreuse ona döndü;</p>

  <p>- Şu konsolun üstündeki yelpazemi bana verir misiniz? Hayır o değil! Öbürü!</p>

  <p>Kalktı, o da o yana doğru geldiği için salonun ortasında yüz yüze karşılaştılar. Kadın, yüzünün çizgilerinden sitem olduğu anlaşılan sert bir iki söz söyledi ona. Martinon gülümsemeye çalıştı. Sonra gidip ağırbaşlı erkekler topluluğuna katıldı. Madam Dambeuse yine eski yerine geçti ve koltuğundan ileri doğru eğilerek Frédéric’e;</p>

  <p>- Evveli gün sizden söz eden birini gördüm: Mösyö de Cisy. Kendisini tanıyorsunuz, değil mi? dedi.</p>

  <p>- Evet... biraz.</p>

  <p>Madam Dambreuse birdenbire bağırdı.</p>

  <p>- Düşes! Oh, ne büyük mutluluk!</p>

  <p>Ve açık kahverengi tafta elbiseler giymiş, başında ipek dantelli bir şapka taşıyan ufak tefek ihtiyar bir hanımı karşılamak için kapıya doğru seğirtti. Kont d’Artoi’nin bir sürgün arkadaşının kızı ve 1830’da Ayan üyesi olan bir İmparatorluk mareşalinin dul karısı olan bu hanım, eski saraya olduğu gibi yeni saraya da yakın bulunmaktaydı; parmaklarının arasında büyük bir nüfuzu tutmakta olduğu düşünülebilirdi. Ayakta konuşanlar ayrılarak halkalarını bozdular, sonra yine konuşmaya başladılar.</p>

  <p>Söz şimdi yoksulluğa gelip dayanmıştı; bu baylara göre yoksulluğun tasvirinde fazlaca ileri gidiliyor, her şey abartılıyordu.</p>

  <p>Bununla birlikte, itiraf edelim ki sefalet vardır! diye Martinon itiraz etti. Ancak bunun ilacını Bilim’den de Otorite’den de bekleyemeyiz. Tamamıyla bireysel bir sorundur bu. Aşağı sınıflar kendi kötü duygularından kurtulmayı istedikleri zaman, sıkıntı ve güçlüklerinden de kurtulacaklardır. Halkın biraz daha ahlâklı olmaya yönelişi yoksulluktan da kurtaracaktır onu.</p>

  <p>Mösyö Dambreuse’e göre büyük bir sermaye birikimi olmaksızın hiçbir sonuca ulaşılamazdı. Tek çıkar “Saint-Simoncuların da ısrarla istedikleri gibi (vallahi, iyi düşünmüşlerdir bu konuda; herkesin hakkını teslim etmeliyiz), evet, onların ısrarla istedikleri gibi ilerleme davasını kamu servetini artıracak olanların eline bırakmalıyız.” Böylece, farkında olmadan, söz büyük sanayi, demiryolu, maden kömürü işletmelerine getirilmiş oldu. Mösyö Dambreuse bir ara Frédéric’e dönerek alçak sesle:</p>

  <p>- Bizim iş için gelmediniz, dedi.</p>

  <p>Frédéric bir hastalık uydurdu; ancak gösterdiği özrün saçmalığını fark ederek ekledi:</p>

  <p>- Sonra, paraya da ihtiyacım vardı.</p>

  <p>Elinde bir çay fincanıyla yanından geçmekte olan Madam Dambreuse:</p>

  <p>- Bir araba almak için mi? diye sordu ve başını omzunun üstünde çevirerek Frédéric’i bir dakika kadar süzdü.</p>

  <p>Delikanlıyı Rosanette’in âşığı sanıyordu; yaptığı imânın anlamı açıktı. Frédéric’e öyle geldi ki bütün hanımlar fısıldaşarak, uzaktan kendisine bakıyorlar. Ne düşündüklerini daha iyi anlamak için bir kez daha onların yanına sokuldu.</p>

  <p>Masanın öbür yanında Martinon, Matmazel Cècile’in yanında bir albümün sayfalarını çevirmekteydi. İspanyol kostümlerini gösteren taşbasması resimler vardı bu albümde. Resim altlarını yüksek sesle okuyordu: “Sevillalı kadın, -Valensiyalı bahçıvan - Endülüslü bir boğa güreşçisi”. Bir seferinde sayfanın altına kadar inerek, birdenbire:</p>

  <p>- Yayımcı Jacques Arnoux... Dostlarınızdan birisi, değil mi? diye sordu.</p>

  <p>Onun bu tavrından incinen Frédéric:</p>

  <p>- Evet, dedi. Dostumdur!</p>

  <p>Madam Dambreuse atıldı:</p>

  <p>- Sahiden, bir sabah siz bir şey için... Bir ev için gelmiştiniz. Evet, evet, karısına ait bir ev için.</p>

  <p>(“Bu kadın sizin metresiniz”, anlamı vardı bu sözlerde).</p>

  <p>Frédéric kulaklarına kadar kızardı; aynı anda oraya gelmiş bulunan Mösyö Dambreuse de ekledi:</p>

  <p>- Ve onlarla çok ilgilenir görünüyordunuz.</p>

  <p>Bu son söz Frédéric’in iyice bozulmasına yetti. İçinde bulunduğu şaşkınlığını hakkındaki kuşkuları doğrulayacağını düşündüğü bir sırada Mösyö Dambreuse daha yakından ve ciddi bir tavırla şöyle dedi:</p>

  <p>- İnşallah onlarla birlikte iş yapmıyorsunuzdur!</p>

  <p>Kendisine bir öğüt vermek isteyen kapitalistin gerçek niyetini anlamayan Frédéric “hayır” anlamında birkaç kere baş salladı.</p>

  <p>Kalkıp gitmek istedi. Ama korkak bilinme korkusu onu tuttu. Bir uşak çay fincanlarını kaldırıyordu; Madam Dambreuse mavi elbiseli bir diplomatla konuşuyordu; iki genç kız alınlarını birbirine yaklaştırmış bir yüzüğe bakıyorlardı; yarım daire halinde dizilmiş koltuklarda siyah ya da sarı saçlarla çevrili beyaz yüzlerini usulca kımıldatıyorlardı; kısacası, kimse ilgilenmiyordu kendisiyle. Frédéric topuklarının üstünde döndü; bir dizi uzun zigzaglar çizdikten sonra kapının yanına vardı; arada bir konsolun yanından geçerken bir Çin vazosu ile tahta bir oyma arasında ikiye katlanmış bir gazete gördü; gazeteyi çekince şu kelimeyi okudu: <i>Flambart.</i></p>

  <p>Kim getirmişti bunu buraya? Tabii Cisy; başka kim olacak? Ama kim getirirse getirsin, ne önemi vardı. Nasıl olsa herkes gazetedeki o yazıya inanacaktı ya da inanmışlardı bile belki. Nedendi kendisine karşı bu çabalar? Sessiz bir alay vardı çevresinde. Bir çölün ortasında yitip gitmiş görüyordu kendisini. Ama Martinon’un sesi yükseldi:</p>

  <p>- Arnoux deyince aklıma geldi. Yangın bombası sanıkları arasında Sénécal adını okudum. Bizim Sénécal mi bu?</p>

  <p>- Evet, o, dedi Frédéric.</p>

  <p>Martinon yüksek sesle bağırarak tekrarladı:</p>

  <p>- Ne? Bizim Sénécal ha? Bizim Sénécal!</p>

  <p>Bunun üzerine, Martinon’a komplo üstüne sorular yöneltildi; savcılıktaki görevi dolayısıyla bu konuda bilgisi olmalıydı.</p>

  <p>Martinon bir bilgisi olmadığını söyledi. Hem, sözü edilen kişiyi çok az tanıyordu ya bir ya iki kere görmüştü; ama kötü bir herif olduğu kanısındaydı. Bu sözlerden incinen Frédéric bağırdı:</p>

  <p>- Hiç de değil! Çok dürüst bir arkadaştır!</p>

  <p>- Ama, dedi bir toprak sahibi, suikast yapan bir adam dürüst sayılamaz!</p>

  <p>Orada bulunan erkeklerin çoğu en azından dört hükümetin emrinde çalışmış kimselerdi ve servetlerini güven altına almak, sıkıntıya, güç durumlara düşmemek için ya da hatta, güce tapma güdüsü diyebileceğimiz basit bir alçaklıkla, Fransa’yı da insan soyunu da satabilirlerdi. Hepsi de siyasal suçların bağışlanamayacağını söyledi. İhtiyaçtan doğan suçlar bagışlanabilirdi. Fırıncıdan ekmek çalan klasik aile babasının örnek olarak gösterilmesi unutulmadı.</p>

  <p>Yüksek bir memur şöyle bağırdı:</p>

  <p>- Beni ele alalım, Mösyö, ben kardeşimin bir suikast işi içinde olduğunu bilsem, kendim ele veririm onu!</p>

  <p>Frédéric, direnme hakkını hatırlattı; Deslauriers’nin kendisine söylediği birkaç cümleyi hatırlayarak, Desolmes’ten, Blackstone’dan, İngiltere’deki Haklar Bildirisi’nden, 91 Anayasasının 2. Maddesi’nden söz etti. Napoléon’un düşüşü bile bu hakka dayanılarak ilan edilmişti; söz konusu hak 1830’da tanınmış ve Anayasa’nın başına yazılmıştı.</p>

  <p>- Şu da var: Hükümdar toplum sözleşmesi hükümlerini yerine getirmezse Adalet onun devrilmesini ister.</p>

  <p>- Fakat bu korkunç! diye bağırdı vali karısı.</p>

  <p>Bütün öbür kadınlar, patlayan namluların seslerini işitmişçesine, belirsiz bir dehşet içinde susuyorlardı. Madam Dambreuse koltuğunda sallanıyor ve anlatılanları gülümseyerek dinliyordu.</p>

  <p>Eski Carbonarolardan<a href="../Text/dipnotlar.xhtml#a25" id="k25"><sup>[25]</sup></a>&nbsp;olan bir sanayici Orléans’in görkemli bir aile olduğunu ispata çalıştı; elbet, bazı kusurlar, aşırılıklar olmuştu...</p>

  <p>- Eee, peki!</p>

  <p>- Ama bu kusurları, aşırılıkları söylememek gerekir, sevgili Mösyö! Muhalefetin bütün bu bağırıp çağırmalarının işleri nasıl aksattığını bir bilseniz.</p>

  <p>- Bana ne işlerden? dedi Frédéric.</p>

  <p>Bu ihtiyarların çürümüşlüğü çileden çıkarıyordu; bazen en ürkek kimseleri de saran bir pervasızlıkla maliyecilere, milletvekillerine, hükümete, krala hücum etti, Arapları savundu, ileri geri bir sürü laf etti. Bazıları alaycı bir şekilde yüreklendiriyordu onu: “Çok güzel! Anlatın, anlatın!”; bazıları ise: “Allah Allah! Amma da kusuyor zehrini!” diye mırıldanıyordu. Sonunda buradan çıkıp gitmenin uygun olacağını düşündü; giderken, Mösyö Dambreuse, o sekreterlik görevine imada bulunarak:</p>

  <p>- Henüz her şey bitmiş değil. Ama acele edin, demeyi unutmadı.</p>

  <p>Madam Dambreuse de:</p>

  <p>- Yakında yine görüşürüz, değil mi? dedi.</p>

  <p>Frédéric, onların bu vedalaşmalarını son bir alay olarak yorumladı. Bu eve bir daha ayak basmamaya, bu insanlarla bir daha düşüp kalkmamaya kesin olarak karar verdi. Kibarlar evreninin nasıl büyük bir kayıtsızlık içinde yüzdüğünü bilmediğinden bu insanları incittiğini sanmıştı. Özellikle kadınlar aşağılamışlardı onu. Bir tanesi bile, bir bakışla olsun, desteklememişti fikirlerini. Üzerlerinde bir etki uyandıramadığı için kızıyordu onlara. Madam Dambreuse’e gelince, onda aynı zamanda bitkin ve katı bir şeyler buluyor, bu da onu bir formülle tanımlamasına engel oluyordu. Bir âşığı var mıydı? Varsa kim? Bir diplomat mı, başka biri mi? Belki de Martinon! Ama imkânsız! Yine de Martinon’a karşı bir çeşit kıskançlık, Madam Dambreuse’e karşı kötülükçü bir duygu beslemekteydi içinde.</p>

  <p>Dussardier her akşamki gibi gelmiş onu bekliyordu. Frédéric pek doluydu; içini döktü ona; şikâyetleri belirsiz ve anlaşılması güç şeyler de olsa, mert çocuğa hüzün verdi; yalnızlıktan da dert yandı.</p>

  <p>Dussardier bir duraksama geçirdikten sonra Deslauriers’ye gitmeyi teklif etti.</p>

  <p>Avukatın adını işitince Frédéric birden onu görme ihtiyacı duydu. Derin bir entelektüel yalnızlık içindeydi ve Dussardier’nin varlığı yetersiz kalıyordu. İşi onun istediği gibi ayarlayacağını söyledi.</p>

  <p>Aralarına kara kedi gireli beri Deslauriers de hayatında bir eksiklik bulmaktaydı. Frédéric’in attığı dostluk adımına o da hemen coşkuyla karşılık verdi.</p>

  <p>Sarılıp öpüştüler, şundan bundan konuşmaya başladılar.</p>

  <p>Deslauriers’nin ihtiyatlı hali Frédéric’e dokundu. Durumu onarmak için ertesi gün on beş bin frank kaybettiğini anlattı, ama bu on beş bin frangın başlangıçta kendisi için ayırmış olduğu para olduğunu söylemedi. Bununla birlikte avukat bunun o para olduğundan emindi. Arnoux hakkındaki önyargıları doğrulayan bu aksilik, Frédéric’e karşı kırgınlığını sildi, eski vaadinden de hiç söz etmedi.</p>

  <p>Bu konudaki sessizliğe aldanan Frédéric, dostunun bunu unuttuğunu sandı. Birkaç gün sonra Deslauriers’ye parasını kurtarmanın bir yolu olup olmadığını sordu.</p>

  <p>Daha önce konmuş ipotekler tartışılabilirdi; yanlış beyanda bulunduğu için Arnoux’ya karşı hücuma geçilebilirdi; konutta karısına karşı tedbirler istenebilirdi.</p>

  <p>- Hayır, hayır! Karısına karşı olmaz diye bağırdı Frédéric.</p>

  <p>Ve eski noter kâtibinin soruları karşısında yenilerek gerçeği itiraf etti. Deslauriers, onun -efendilik gereği- her şeyi söylemediği kanısındaydı. Bu güvensizliğe kırıldı.</p>

  <p>Bununla birlikte, eskisi gibi kaynaşmışlar, hatta yan yana olmaktan öylesine büyük bir tat duymuşlardı ki, Dussardier’nin varlığı onları sıkmaya başlamıştı. Verilmiş sözleri olduğunu bahane ederek yavaş yavaş ondan kurtulmanın yolunu buldular. Görevleri başkaları arasında aracılık etmekten ibaret kimseler vardır; köprü gibi geçip gidilir bunların üzerinden.</p>

  <p>Frédéric eski dostundan hiçbir şey saklamıyordu. Kömür ortaklığı işini ve Mösyö Dambreuse’ün teklifini anlattı.</p>

  <p>Avukat düşlere daldı.</p>

  <p>- Çok tuhaf! Böyle bir yer için alınacak kimsenin hukuk bilgisi oldukça kuvvetli biri olması gerekir!</p>

  <p>- Ama sen bana yardım edebilirsin, dedi Frédéric.</p>

  <p>- Evet... görüyor musun işi?... Ederim tabii.</p>

  <p>Aynı hafta annesinden gelen bir mektubu gösterdi ona.</p>

  <p>Madam Moreau, Mösyö Roque için kötü şeyler düşündüğü için kendini suçluyordu. İhtiyar adam Frédéric’in gidişatı üstüne sevindirici haberler vermiş annesine. Sonra Mösyö Roque’un servetinden ve ileride kızıyla evlenebilme olanağından söz ediyordu.</p>

  <p>- Hiç de fena fikir değil, dedi Deslauriers.</p>

  <p>Frédéric bu evlenme işini ileriye attı; zaten ihtiyar dolandırıcının tekiydi Roque Baba; avukat ise bunun önemi olmadığı kanısındaydı.</p>

  <p>Temmuz sonunda açıklanmaz bir inişi Kuzey Demiryolu hisse senetlerinin değerlerini düşürdü. Frédéric kendi hisse senetlerini satmamıştı; bir anda altmış bin frank kaybetti. Geliri önemli ölçüde azalmış bulunuyordu. Giderlerini kısmak, bir iş tutmak ya da varlıklı bir kızla evlenmek zorundaydı.</p>

  <p>İşte o zaman Deslauriers ona Matmazal Roque’un sözünü etti. Gidip durumu kendi gözüyle bir görmemesi için bir sebep yoktu. Sonra biraz yorulmuştu Frédéric; taşra havası ve annesinin evi alırdı bu yorgunluğu. Yola çıktı.</p>

  <p>Ay aydınlığında geçtiği Nogent sokaklarının görünümü eski anılarını tazeledi; uzun yolculuklardan sonra evlerine dönenlerin duydukları o keder gibi şeyi duyuyordu.</p>

  <p>Annesinin evinde o her zamanki konuklar tam takım olarak vardı: Mösyö Gamblin, Mösyö Heudras ve Mösyö Chambrion, Rebrun ailesi ve “hani şu Matmazel Augerler”; fazla olarak Mösyö Roque ve bir oyun masasının başında Madam Moreau’nun karşısında oturmakta olan Matmazel Louise. Büyümüş, bir kadın olmuştu şimdi Louise. Bir çığlık atarak ayağa kalktı. Herkes yerinden fırladı. O, ayakta, hareketsiz kalmıştı; öylece; masanın üstüne konmuş dört gümüş şamdan yüzünün solgunluğunu daha da artırmaktaydı. Oyuna yeniden başladığı zaman elleri titriyordu. Onun bu heyecanı, gururu kırık Frédéric’in çok hoşuna gitti; “beni sen seveceksin!” diye geçirdi içinden; başkentte uğradığı düş kırıklıklarının öcünü alırcasına. Parisli, aslan kesildi, tiyatrolardan haberler verdi, küçük gazetelerde okuduğu sosyete fıkraları anlattı, hemşehrilerinin gözlerini kamaştırdı.</p>

  <p>Ertesi gün Madam Moreau, Louise’nin erdemlerini saydı döktü; sonra, sahip olacağı ormanları, çiftlikleri saydı. Büyüktü Mösyö Roque’un serveti.</p>

  <p>Bu serveti Mösyö Dambreuse için yatırımlar yaparak yapmıştı; çünkü sağlam ipotek garantisi verebilen kimselere borç para veriyor, bu da ona ayrıca birtakım ek paralar ya da komisyonlar isteme olanağı sağlıyordu. Etkin bir gözetim yöntemi uyguladığından sermaye hiçbir zaman tehlikeye girmiyordu. Sonra, Roque Baba gözünü kırpmadan haciz koyduran bir adamdı; ipotekli gayrimenkulleri düşük fiyatlara kapatır, Mösyö Dambreuse de koyduğu paranın bu şekilde geri geldiğini görerek işlerinin çok iyi yürütüldüğü kanısında olurdu.</p>

  <p>Ne var ki bu yasa dışı işlemler Mösyö Dambreuse’ü kendi kâhyasına mahkûm da etmişti. Hiçbir isteğini geri çevirmiyordu. Frédéric’i onca iyi karşılaması da onun üstelemeleri üstüne olmuştu.</p>

  <p>Gerçek şu ki Mösyö Roque’un yüreğinde bir aslan yatıyordu: İstiyordu kızı bir kontes olsun; çocuğunun mutluluğunu tehlikeye atmadan onu bu amacına ulaştıracak tek genç de Frédéric’ti.</p>

  <p>Madam Moreau bir Fouvèns kontunun kızı olduğuna, ayrıca Lavermadelar, Étrignyler gibi en eski Champagne aileleriyle bağları bulunduğuna göre, Mösyö Dambreuse’ün nüfuzuyla, Frédéric’e atalarının unvanını taşıma hakkı tanınabilirdi. Moreaulara gelince, Villeneuve-l’Archêveque değirmenleri dolaylarındaki bir yazıtta, 1596’da bu değirmenleri yeniden yaptıran bir Jacob Moreau’nun sözü edilmekteydi; Louis XV zamanında kralın birin Kilisesi’ndeydi.</p>

  <p>Bu soyluluk bağıntıları, eski bir uşağın oğlu olan Mösyö Roque’u büyülemekteydi. Kontluk tacı elde edilemese de başka bir şeyle avunabilecekti; çünkü Mösyö Dambreuse, Ayan üyeliğine yükselince Frédéric de milletvekili olabilir ve kendisine taahhüt ve imtiyaz alma işlerinde yardımı dokunabilirdi. Kişi olarak da seviyordu delikanlıyı. Nihayet, bu gencin damadı olmasını istiyordu, çünkü uzun süre bunun düşünü kurmuş ve bu süre içinde bu isteği büyüyüp durmuştu.</p>

  <div>
    <br/>
  </div>

  <p>Şimdi sık sık kiliseye gidiyordu; ama Madam Moreau’yu daha çok kontluk unvanının kazanılması planıyla kendine çekmişti. Yine de Madam Moreau kesin bir karar vermekten kaçınmıştı.</p>

  <p>Böylece, sekiz gün sonra, bir söz kesme olmadığı halde, herkes Frédéric’e Matmazel Louise’in “ilerdeki kısmeti” gözüyle bakıyordu. Bağnaz ve kuruntulu bir adam olmayan Mösyö Roque arada sırada onları baş başa bırakıyordu.</p>

  <h3 id="sigil_toc_id_11">V</h3>

  <p class="p1">Deslauriers, Frédéric’in evinden tam yetki veren vekâletnameyle birlikte devir sözleşmesinin bir suretini getirmişti; ancak, beş katı çıkıp da yalnız başına kasvetli çalışma odasının ortasındaki meşin koltuğa oturunca, pullu kâğıdın görünümü içini bulandırdı.</p>

  <p>Bütün bu şeylerden, otuz iki santime yemek yenen lokantalardan, omnibüsle gidip gelmelerden, sefaletin çırpınmalarından bıkmıştı. Kâğıtları tekrar eline aldı; öbür kâğıtlar yanında duruyordu. Maden kuyularının listesi ve kapasitelerinin ayrıntılarıyla birlikte kömür ortaklığının prospektüsleriydi bunlar. Bakıp fikrini söylemesi için Frédéric ona bırakmıştı.</p>

  <p>Aklına bir fikir geldi: Mösyö Dambreuse’e gitmek ve sekreterlik görevinin kendisine verilmesini istemek. Tabii bu görev belli sayıda hisse senedi satın alınmaksızın elde edilemezdi. Tasarının çılgınca bir şey olduğunu anladı ve:</p>

  <p>“Yok, yok! İyi bir şey değil bu!” diye düşündü.</p>

  <p>Ve bu kez on beş bin frangı elde etmenin yollarını aramaya başladı. Frédéric için önemli bir para değil bu! Ama kendisinde olsa, ne büyük bir destek olurdu! Eski kâtip arkadaşının bu kadar büyük serveti olmasına isyan etti.</p>

  <p>“Servetini nasıl kullanacağını bilmiyor. Bencilin biri. Aman! bana ne onun on beş bin frangından!”</p>

  <p>Niçin borç verdi onlara? Madam Arnoux’nun güzel gözleri için. Metresiydi bu kadın! Bundan hiç kuşkusu yoktu. “Paranın işe yaradığı bir başka şey de bu!” kin dolu düşünceler sardı kafasını.</p>

  <p>Sonra Frédéric’in fizik görünümünü düşündü; bu görünüm öteden beri kadınsı diyebileceğimiz bir çekicilik uyandırmıştı üstünde; çok geçmeden, kendisinin yabancı olduğu bir başarıdan ötürü dostuna hayranlık duymaya vardırdı işi.</p>

  <p>Ama girişimlerin belli başlı unsuru irade değil miydi? Bütün başarılar onunla sağlandığına göre...</p>

  <p>“Amma esaslı olurdu ha!”</p>

  <p>Bu hayranlığından kendi de utandı, ama, bir dakika sonra:</p>

  <p>“Boş ver! Neden korkacağım ki! dedi.</p>

  <p>Madam Arnoux’nun lafını işite işite hayalinde olağanüstü bir yer vermişti ona. Bu aşkın sürüp gitmesi bir sorun gibi avukatın sinirine dokunmaktaydı. Biraz teatral olan inziva hayatı canını sıkıyordu şimdi. Öte yandan bu sosyete kadını (ya da o böyle düşlüyordu onu) bilinmedik bin bir zevkin özü ya da simgesi olarak gözünü kamaştırıyordu avukatın. Yoksul bir adam olarak en belirgin biçimiyle lükse dikmişti gözünü.</p>

  <p>“Bana kızacakmış, kızmasa hatırım kalır! O sanki çok mu iyi davrandı bana? Bu kadının onun metresi olduğunu gösteren hiçbir kanıt yok ortada. Kendisi de inkâr ediyor zaten. Öyleyse istediğimi yapmakta serbestim!”</p>

  <p>Böyle bir girişim isteğinden hiçbir zaman vazgeçmedi. Bir güç denemesiydi yapmak istediği. O kadar ki bir gün durup dururken oturup botlarını boyadı, bir çift beyaz eldiven satın aldı, öç alma duygusuyla sevginin, öykünmeyle hırsın bir arada bulunduğu tuhaf bir entelektüel evrim içinde kendisini Frédéric’in yerine koyarak, kendini o sayarak, yürümeye başladı.</p>

  <p>Dr. Deslauriers diye geldiğini haber verdirdi.</p>

  <p>Madam Arnoux hiçbir hekim çağırmamış olduğu için şaşırmıştı.</p>

  <p>- Ah! Çok özür dilerim. Hukuk doktoruyum. Mösyö Moreau’nun bir işi dolayısıyla gelmiş bulunuyorum.</p>

  <p>Bu adı işitmesi telaşlandırdı onu.</p>

  <p>“Çok güzel! diye düşündü eski noter kâtibi; onu nasıl istediyse beni de isteyecek.” Bir âşığın yerini almanın kocanın yerini almaktan çok daha kolay olduğunu düşünerek yüreklenmişti.</p>

  <p>Kendisine daha önce bir kez Adalet Sarayı’nda rastlamak şerefine ermişti; o günün tarihini bile söyledi. Madam Arnoux onun bu bellek gücüne hayret etti. Deslauriers tatsız bir sesle söze başladı:</p>

  <p>- İşleriniz biraz bozulmuş galiba...</p>

  <p>Madam Arnoux bir karşılık vermedi; demek doğru.</p>

  <p>Şundan bundan, kaldığı evden, fabrikadan konuşmaya başladı; sonra aynanın yanındaki madalyonları fark ederek:</p>

  <p>- Ah! aile portreleri olacak, dedi.</p>

  <p>Özellikle yaşlı bir kadının, Madam Arnoux’nun annesinin resmi dikkatini çekti.</p>

  <p>- Kusursuz bir kişiliği var gibi görünüyor, bir güneyli tipi.</p>

  <p>Madam Arnoux itiraz edip annesinin Chartreslı olduğunu söyleyince de:</p>

  <p>- Ne güzel şehirdir Chartres! dedi.</p>

  <p>Chartres’ın katedrallerini, böreklerini övdü; sonra yine sözü portreye getirerek Madam Arnoux ile benzer taraflar aradı, dolaylı yoldan ona iltifatlarda bulundu. Madam Arnoux tepkiyle karşılamadı bunları. Bundan cesaret alan Deslauriers Arnoux’yu uzunca bir süreden beri tanıdığını söyledi.</p>

  <p>- İyi arkadaştır! Ne var ki kendisi için zararlı olacak işlere giriyor. Söz gelimi, şu ipotek işinde ne kadar düşüncesizce hareket etmiş.</p>

  <p>Madam Arnoux omuzlarını silkerek:</p>

  <p>- Evet, biliyorum, dedi.</p>

  <p>Kadının elinde olmadan belirttiği bu olumsuz kanı üzerine Deslauriers daha da ileri gitti.</p>

  <p>- Siz bilmezsiniz belki, ama o kaolen işi de az kalsın batıyordu, üstelik adı ve itibarı da...</p>

  <div>
    <br/>
  </div>

  <p>Madam Arnoux’nun kaşlarını çatması üzerine durdu.</p>

  <p>O zaman sözü genel konulara kaydırarak kocaları tarafından servetleri çarçur edilen zavallı kadınların haline acıdığını söyledi.</p>

  <p>- Ama her şey onun efendim, benim hiçbir şeyim yok!</p>

  <p>Olmasın! Bilinmezdi ki... Deneylerden geçmiş bir kimsenin yardımı dokunabilirdi. Bağlılıktan dem vurdu, kendi erdemlerini sayıp döktü; parıldayan gözlüklerinin ardından bakışlarını onun yüzüne dikmişti.</p>

  <div>
    <br/>
  </div>

  <p>Bir gevşeklik gelmişti Madam Arnoux’nun üstüne; ama, birdenbire:</p>

  <p>- İşimize gelelim, rica ederim, diyerek toparlandı.</p>

  <p>Deslauriers dosyayı gösterdi.</p>

  <p>- Bu Frédéric’in verdiği vekâletname. Böyle bir belgeye sahip kimse, bir mahkeme ilgilisinin vereceği emirle, yirmi dört saat içinde...</p>

  <p>Madam Arnoux’nun pek tınmadığını görünce taktik değiştirdi:</p>

  <p>- Ben de, zaten, onu bu parayı istemeye neyin zorladığını anlamış değilim; ihtiyacı yok çünkü!</p>

  <p>- Nasıl olur? Mösyö Moreau o kadar iyi davransa da...</p>

  <p>- Oh, haklısınız.</p>

  <p>Ve Deslauriers dostluğunu övücü şeyler söyledi, sonra da kusurlarını saymaya başladı kibar bir tavırla; unutkandı, bencildi, pintiydi.</p>

  <p>- Ben de sizi onun dostu sanıyordum, Mösyö!</p>

  <p>- Bu onun hatalarını görmeme engel değil. Yani, şeye hiç değer vermez... Nasıl söyleyeyim? Hani sempati denen şey...</p>

  <p>Madam Arnoux büyük defterin sayfalarını çeviriyordu. Bir kelimenin anlamını sormak için avukatın sözünü kesti.</p>

  <p>Deslauriers onun omuzuna eğildi, öyle sokulmuştu ki yanağı yanağına değiyordu. Madam Arnoux kızardı; bu kızarma Deslauriers’yi daha da uyardı, büyük bir açlıkla elini öptü.</p>

  <p>- Ne yapıyorsunuz, Mösyö?</p>

  <p>Ayakta, duvara dayanmış, Deslauriers’ye eliyle engel olmuş ve iri siyah gözlerini öfkeyle ona dikmişti.</p>

  <p>- Beni dinleyin! Seviyorum sizi!</p>

  <p>Madam Arnoux, bir kahkahayla duvarın önünden çekildi: Keskin umut kırıcı, zalim bir kahkahayla. Deslauriers öfkeden onun boğazını sıkacak hale gelmişti. Kendini tuttu; yenilmişlerin acıma dileğinde bulunan haliyle:</p>

  <p>- Ama haksızlık ediyorsunuz! Ben onun gibi yapmam...</p>

  <p>- Kimden bahsediyorsunuz?</p>

  <p>- Frédéric’ten!</p>

  <p>- Demin söyledim size: Mösyö Moreau ile ilgilenmiyorum.</p>

  <p>- Ah! Çok özür dilerim!.. Çok özür dilerim!..</p>

  <p>Sonra dokunaklı bir sesle ve cümleleri sürüyerek:</p>

  <p>- Bense sizin kendisiyle yeterince ilgilenerek şeyi öğrenmekten zevk duyacağınızı...</p>

  <p>Madam Arnoux’nun benzi attı. Eski noter kâtibi ekledi:</p>

  <p>- Evleneceğini.</p>

  <p>- O mu?</p>

  <p>- En geç bir ay içinde. Mösyö Dambreuse’ün kâhyasının kızı Matmazel Roque’la. Hatta sırf bu iş için Nogent’a gitti.</p>

  <p>Madam Arnoux büyük bir darbe yemiş gibi elini kalbine götürdü; arkasından da çıngırağı çekti. Deslauriers kendisini kapı dışarı etmelerini beklemedi. Madam Arnoux, arkasına dönene kadar o çoktan çekip gitmişti.</p>

  <p>Madam Arnoux güçlükle soluk alıyordu; biraz hava almak için pencereye yaklaştı.</p>

  <p>Sokağın öbür tarafından kaldırımın üstünde bir gömlek ambalajcısı sandık çivilemekteydi. Faytonlar gelip geçiyordu. Pencereyi kapadı ve geçip yerine oturdu. Komşu yüksek binalar güneşi kestiğinden, odanın içine soğuk bir aydınlık dolmaktaydı. Çocuklar dışarı çıkmışlardı; çıt yoktu çevresinde. Büyük bir terk edilmişlik içindeydi sanki.</p>

  <p>- Evlenecekmiş! Mümkün mü bu?</p>

  <p>Bir titreme almıştı her yanını.</p>

  <p>“Bana ne oluyor böyle? Seviyor muyum onu?”</p>

  <p>Sonra birdenbire:</p>

  <p>- Evet, seviyorum! Seviyorum onu! diye düşündü.</p>

  <p>Sonu gelmez bir derinliğe iniyormuş gibi bir duygu içindeydi. Saat üçü çaldı. Ses titreşimlerinin yavaş yavaş silinip gitmesini dinledi. Koltuğunun yanında, gözlerini bir noktaya dikmiş, gülümser durumda, öylece kalakalmıştı.</p>

  <p>O gün öğleden sonra, aynı anda, Frédéric, Matmazel Louise’le Mösyö Roque’un, adanın ucundaki bahçesinde geziniyordu. İhtiyar Catherine uzaktan gözetlemekteydi onları. Yan yana yürüyorlardı. Frédéric şöyle diyordu:</p>

  <p>- Sizi kıra götürdüğüm günü hatırlıyor musunuz?</p>

  <p>- Bana ne iyi davranmıştınız! diye karşılık veriyordu Matmazel Louise de. Kumdan pastalar yapmama, kovama su doldurmama, asma salıncakta sallanmama yardım etmiştiniz.</p>

  <p>- Bütün o bebekleriniz ne oldu? Hani hepsinin adı kraliçe ya da markizdi.</p>

  <p>- Vallahi ne olduklarını bilmiyorum.</p>

  <p>- Ya fino köpeğiniz, Moricaud?</p>

  <p>- Suda boğuldu zavallıcık!</p>

  <p>- Bir de resimlerini birlikte boyadığımız <i>Don Quichotte</i> kitabınız vardı.</p>

  <p>- O hâlâ duruyor!</p>

  <p>Frédéric ilk ayin gününü hatırlattı ona: Beyaz örtüsü ve büyük mumuyla ikindi duasında ne kadar sevimliydi; kızlar koronun çevresinde dolanıyor, çanlar çalıyordu.</p>

  <p>Bu anıların Matmazel Roque için çekici yanı pek az olacak ki karşılık verecek söz bulamadı; bir dakika sonra:</p>

  <p>- Hayın! dedi, oralara gittin de iki satır yazıp bir kere haberini ulaştırmadın bana!</p>

  <p>Frédéric işlerden baş alamadığını söyledi.</p>

  <p>- Peki ne iş yapıyordunuz?</p>

  <p>Frédéric bu soru karşısında şaşırdı, sonra politikayla uğraştığını söyledi.</p>

  <p>- Belli!</p>

  <p>Louise bu konuda daha fazla bir şey sormadı. Yalnız:</p>

  <p>- Bunlarla oyalanıyorsunuz, ama ben... dedi.</p>

  <p>O zaman, hayatının nasıl bomboş geçtiğini, kimseyle görüşmediğini, en ufak eğlence, en ufak bir oyalanma aracı olmadığını anlattı. Ata binmeyi çok istermiş.</p>

  <p>- Papaz bunun genç kızlar için yakışık almayacağını söylüyor; ne saçma şeyler bu görgü kuralları! Eskiden her istediğimi yapardım, ses çıkaran olmazdı. Şimdi her şey yasak!</p>

  <p>- Oysa babanız seviyor sizi!</p>

  <p>- Evet, ama...</p>

  <p>“Mutlu olmam için yetmiyor bu!” anlamında içini çekti.</p>

  <p>Sonra bir sessizlik oldu; ayaklarının kumda çıkardığı çıtırtıdan ve sesten aşağı akan suyun şırıltısından başka bir şey işitmiyorlardı. Seine, Nogent’ın yukarı tarafında iki kola ayrılır. Değirmenleri döndüren kol, nehrin daha aşağıdaki asıl yatağına gidilirse, sağda, öbür yamaçta, bir çayır eğimine hâkim beyaz bir ev görülür. Solda, çayırda, kavak ağaçları uzanır; karşıda ufuk nehrin bir dirseğiyle sınırlanır; nehir bir ayna gibi dümdüzdür; durgun suların üstünde kocaman böcekler kayıp gider; iki kıyı boyunca saz ve kamış kümeleri gelişigüzel serpilidir; burada her çeşit bitkiler altın tomurcuklarla açar, sarı salkımlar sallandırır, kıpkızıl çiçeklerini takınır, yeşil füzelerini rastgele fırlatırlar. Kıyının girinti yapan bir yerinde nilüferler yayılıyor ve adanın bu yanında bir dizi ihtiyar söğüt ağacı bahçenin savunma düzeninin bütününü meydana getiren kurtkapanları gizliyordu.</p>

  <p>Beride, iç tarafta, yeni sürülmüş dört köşe tarhları kahverengi plakaları andıran sebze bahçesini, arduvaz kiremit dört duvar çevrelemişti. Daracık dikim çizgileri boyunca kavunlar göz almaktaydı. Bir tüy korusu izlenimi uyandıran kuşkonmaz tarlasına kadar enginar, ıspanak, havuç ve domates diziler uzanıyordu.</p>

  <p>Direktuvar zamanında bütün bu topraklar <i>eğlence pavyonu</i> dedikleri bir yerdi. O günlerden bu yana ağaçlar çok fazla büyümüştü. Filbaharlar gürgenlere karışmış, yollar yosunlarla örtülmüş, her yeri böğürtlenler kaplamıştı. Heykel kırıklarından dökülen alçılar otların diplerine birikmişti. Yürürken ayağınız kalıntı parçalarının tellerine takılıyordu. Pavyondan yer katındaki iki oda ve sarkan mavi duvar kâğıtları kalmıştı kala kala. Cephenin önünde boydan boya İtalyan biçimi bir çardak uzanmaktaydı; bu tuğla direklerinin üstündeki ızgara asmayı taşıyordu.</p>

  <p>Çardağın altına geldiler, ışık, yeşilliğin irili ufaklı aralıklarından süzülüp geldiği için; Frédéric, Louise’e dönmüş konuşurken bir yandan da onun yüzündeki gölgelere bakıyordu.</p>

  <p>Kızıl saçlarının topuzuna, ucu zümrüt taklidi yuvarlak camdan bir iğne sokulmuştu. Yas tutmakta olduğu halde, ayağında, herhalde panayınn birinden satın alınmış, bayağı cinsten, pembe satenle süslü hasır terlikler vardı (ne kadar saftı zevksizliği!).</p>

  <p>Frédéric terlikleri gördü ve alaycı bir şekilde “ne güzel şeyler” olduğunu söyledi.</p>

  <p>- Benimle alay etmeyin! diye karşılık verdi genç kız.</p>

  <p>Sonra gri fötr şapkasından ipek çoraplarına kadar onu tepeden tırnağa süzerek:</p>

  <p>- Ne kadar şıksınız! dedi.</p>

  <p>Sonra okumak için bazı kitaplar öğütlemesini rica etti. Frédéric bir sürü kitap adı sayınca, bu kez de:</p>

  <p>- Oh! Ne çok şey biliyorsunuz! dedi.</p>

  <p>Küçükken o çocuk aşklarından birine tutulmuştu; bir din saflığı ile bir istek şiddetini bir arada taşıyan bir tutkuydu bu; Frédéric onun arkadaşı, erkek kardeşi, öğretmeniydi; kafasını geliştirmiş, yüreğini attırmış, farkında olmadan varlığının derinliklerine gizli ve sürekli bir esriklik akıtmıştı. Sonra onu o trajik bunalım günlerinde, annesinin yeni öldüğü günlerde koyup gitmiş, böylece iki umutsuzluk iç içe geçmişti. Yokluk, belleğinde yüceltmişti Frédéric’i; şimdi ise işte zafer halesiyle dönmüş bulunuyordu ve Louise katkısız bir ruh hali içinde onu görmek mutluluğuna dalmıştı.</p>

  <p>Frédéric ömründe ilk defa sevildiğini hissediyordu. Hoş duygular sınırını aşmayan bu yeni tat, içten bir sevinç yaratmaktaydı delikanlıda; öyle ki başını arkaya atıp kollarını yana açtı.</p>

  <p>O sırada gökyüzünden iri bir bulut geçmekteydi.</p>

  <p>- Paris’e doğru gidiyor, dedi Louise. Siz de peşinden gitmek isterdiniz, değil mi?</p>

  <p>- Ben mi? Niçin?</p>

  <p>- Kim bilir?</p>

  <p>Frédéric’i keskin bir bakışla süzerek:</p>

  <p>- Belki de sizin orada... (tam kelimesini arıyordu), bir sevdiğiniz...</p>

  <p>- Yok öyle bir sevdiğim!</p>

  <p>- Emin misiniz?</p>

  <p>- Evet matmazel, eminim!</p>

  <p>Bir yıldan daha kısa bir süre içinde genç kızda Frédéric’i hayrete düşüren büyük bir değişiklik meydana gelmişti. Bir dakika sessizlikten sonra Frédéric ekledi:</p>

  <p>Eskiden olduğu gibi birbirimize sen-ben diye hitap edelim, ister misiniz?</p>

  <p>- Hayır.</p>

  <p>- Niçin?</p>

  <p>- Öyle işte.</p>

  <p>Frédéric üsteledi. Başını eğerek karşılık verdi:</p>

  <p>- Cesaret edemem!</p>

  <p>Bahçenin Livon kumsalı üstündeki ucuna gelmişlerdi. Çocukluğu tutan Frédéric, suda taş sektirmeye başladı. Louise oturmasını istedi. Oturdu. Sonra çağlayana bakarak:</p>

  <p>- Niyagara gibi! dedi.</p>

  <p>Sözü uzak ülkelere, büyük yolculuklara getirdi. Yolculuk fikri hoşuna gitti Louise’in. Hiçbir şeyden korkmazdı, fırtınalarmış, aslanlarmış.</p>

  <p>Yan yana oturmuşlar, yerden avuç avuç kum alıyorlardı; sonra bu kumları ellerinden akıtıyorlar, bir yandan da konuşuyorlardı ve ovalardan esen rüzgâr bendin arkasındaki bir kayıktan yükselen zift kokusu ile karışık bir lavanta kokusu getiriyordu. Güneş, çağlayana vurmuştu. Suyun döküldüğü alçak setin yeşilimsi taşları durmadan akıp giden gümüşi bir ipek tülle örtülmüş gibiydi. Setin dibinde uzun bir köpük şeridi uyumla dağılıyordu; kaynıyor, anaforlar yapıyor, birbiriyle çatışan binbir akım meydana getiriyor ve sonunda tek bir berrak yüzeye karışıyordu.</p>

  <p>Louise balıkların hayatına imrendiğini fısıldadı.</p>

  <p>- Suyun içinde her yanında okşanarak, istediğin gibi, yüzüp gitmek çok güzel bir şey olmalı.</p>

  <p>Şehvet dolu bir titreme içindeydi.</p>

  <p>Ne var ki, bu sırada bir ses:</p>

  <p>- Neredesin? diye bağırdı.</p>

  <p>- Dadınız sizi çağırıyor, dedi Frédéric.</p>

  <p>- Pekâlâ!</p>

  <p>Louise istifini bozmamıştı.</p>

  <p>- Kızacak, dedi Frédéric.</p>

  <p>- Kızarsa kızsın! Ne yapalım!</p>

  <p>Yaptığı işaretle Matmazel Roque, dadısının sıkı ağızlı olduğunu anlattı.</p>

  <p>Bununla birlikte kalktı, başının ağrıdığından şikâyet etti. İçi çalı çırpı dolu büyük bir ambarın önünden geçerlerken:</p>

  <p>- Kapansaydık şuraya! dedi.</p>

  <p>Taşra şivesiyle söylemişti bu sözü, Frédéric anlamamazlıktan geldi; hatta bu söyleşi tarzından dolayı takıldı da ona. Genç kızın ağzının kenarları usulca kapandı, dudaklarını kemiriyordu. Somurtarak ayrıldı, biraz öteden yürümeye başladı.</p>

  <p>Frédéric yanına gitti, kendisine kötülük yapmak istemediğine, onu çok sevdiğine yemin etti.</p>

  <p>Louise çilli yüzünü aydınlatan bir gülümsemeyle ona bakarak:</p>

  <p>- Sahi mi? diye bağırdı.</p>

  <p>Bu duygu açıklığına, bu gençlik tazeliğine dayanamayarak sol koluyla genç kızı kavrayan Frédéric:</p>

  <p>- Niçin yalan söyleyeyim? Şüphe mi ediyorsun benden? dedi.</p>

  <p>Bir kumrunun dem çekmesi gibi tatlı bir çığlık koptu boğazından. Başı arkaya gitti; kendinden geçti, Frédéric düşmemesi için tuttu. Dürüstlük kaygıları faydasız kaldı; kendini teslim eden bu bakire karşısında bir korku düştü içine. Sonra, usulca, birkaç adım atması için yardım etti ona. Okşayıcı sözler söylemeyi bıraktı ve artık sadece anlamsız şeyler söylemek istediği için, Nogent sosyetesinden konuşmaya başladı.</p>

  <p>Louise birden onu eliyle iterek acı bir sesle:</p>

  <p>- Beni götürmeye cesaretin yok! dedi.</p>

  <p>Frédéric iyice şaşırmıştı, öylece hareketsiz kaldı. Kız hıçkırıklarla sarsılarak başını onun göğsüne gömdü.</p>

  <p>- Sensiz nasıl yaşarım ben? dedi.</p>

  <p>Frédéric onu yatıştırmaya çalışıyordu. Louise iki elini genç adamın omuzlarına koydu, yüzünü daha iyi görmek için, vahşice bir nem bulunan yeşil gözbebeklerini onunkilere dikti.</p>

  <p>- Kocam olur musun?</p>

  <p>- Ama... dedi, Frédéric uygun bir karşılık arayarak. Tabii. Başka ne isterim!</p>

  <p>Tam o sırada bir leylak fidanının arkasında Mösyö Roque’un kasketi belirdi.</p>

  <p>Mösyö Roque dolaylardaki mülkünü görsün diye “genç dost”unu iki günlüğüne küçük bir yolculuğa çıkardı; Frédéric, döndüğünde annesinin evinde üç mektup buldu.</p>

  <p>Birincisi Mösyö Dambreuse'dendi, kendisini gelecek salıya yemeğe davet ediyordu. Bu nezaketin nedeni neydi acaba? Ettiği münasebetsizlik bağışlanmış mıydı?</p>

  <div>
    <br/>
  </div>

  <p>İkinci mektup Rosanette’ten geliyordu. Kendisi için canını tehlikeye attığından dolayı teşekkür ediyordu; Frédéric önce bununla ne demek istediğini anlamadı; sonunda bir sürü dolambaçlı sözün ardından, dostluğunu ileri sürerek nezaketine güvenerek, çok güç durumda olduğunu belirtiyor, diz çöküp ekmek ister gibi, beş yüz franklık ufak bir yardım rica ediyordu. Frédéric bu parayı hemen sağlamaya karar verdi.</p>

  <p>Üçüncü mektup Deslauriers’dendi; yetki belgesinden söz eden uzun, güç anlaşılır bir mektup. Avukat henüz bir karara varamamıştı. Dostuna rahatını hiç bozmamasını öğütlüyordu: “Dönmesi hiç gerekmezdi”; özellikle bu konu üstünde tuhaf bir ısrarla duruyordu.</p>

  <p>Frédéric bir sürü tahminde bulundu ve Paris’e dönmeye karar verdi; arkadaşının kendi gidişatını yönetmeye kalkması canını sıkmıştı.</p>

  <p>Zaten bulvarların özlemi de usul usul içine düşmeye başlamıştı; sonra, annesi öyle sıkıştırıyor, Mösyö Roque çevresinde öyle dört dönüyor, Matmazel Louise onu o kadar seviyordu ki bir karar vermeyi daha fazla uzatamazdı. Düşünmeye ihtiyacı vardı, uzakta her şey üstüne daha iyi yargılar verirdi. Yolculuğunu haklı göstermek için, bir hikâye uydurdu ve herkese yakında döneceğini söyleyerek, buna kendi de inanarak gitti.</p>

  <h3 id="sigil_toc_id_12">VI</h3>

  <p class="p1">Paris’e dönüşü bir tat vermedi ona; ağustos sonlarında bir akşam üstüydü; bulvar ıpıssızdı; gelip geçenlerin suratları asıktı; şurada burada bir asfalt kazanı tütmekteydi; birçok binanın pencereleri kapalıydı. Evine geldi; duvar kâğıtları toz içinde kalmıştı; tek başına yemeğini yerken tuhaf bir yanlızlık duygusuna kapıldı. Matmazel Roque’u düşündü.</p>

  <p>Evlenme fikri artık modası geçmiş bir şey gibi gelmiyordu ona. Yolculuklara çıkarlardı, İtalya’ya, Doğu’ya giderlerdi! Matmazel Louise’i bazen bir tepeciğin üstünde doğa görünümlerini seyreder, bazen bir Floransa galerisinde kendi koluna yaslanmış tabloların önünde durur görüyordu. Bu sevgili küçük yaratığın Sanat’ın ve Doğa’nın yücelikleri karşısında coşarak aydınlandığını görmek ne büyük bir sevinç olurdu! Çevresinden ayrıldıktan sonra, kısa bir zaman içinde, sevimli bir hayat arkadaşı olacaktı! Öte yandan, Mösyö Roque’un serveti de gözünü alıyordu. Yine de bir zaaf belirtisi, bir düşüş gibi tiksiniyordu böylesi bir karardan.</p>

  <p>Bununla birlikte, (her şey bir yana, hayatını değiştirmeye, yani kalbini boş ve sonuçsuz tutkularla yormamaya kesin olarak karar vermişti; hatta Louise’in kendisine ısmarladığı şeyi almakta bile kararsız kaldı. Jacques Arnoux’nun mağazasından, Troyes valilik binasında eşleri bulunan renkli iki zenci heykeli alacaktı. Louise, yapımcının adını biliyor ve bir başka firmanın yaptığını istemiyordu. Frédéric ise onlara giderse bir kez daha eski aşkının ağma düşeceğinden korkuyordu.</p>

  <p>Akşam, hep bu düşüncelerle uğraştı durdu; yatmaya hazırlanıyordu ki bir kadın girdi içeri.</p>

  <p>-Benim! dedi Matmazel Vatnaz gülerek, Rosanette yolladı.</p>

  <p>Barışmışlardı demek!</p>

  <p>- Vallahi öyle. Ben kötü bir insan değilimdir, bilirsiniz. Sonra, zavallı kızcağız... Anlatmak uzun sürer şimdi.</p>

  <p>Kısacası, Mareşal kendisini görmek istiyormuş. Paris’ten Nogent’a gönderdiği mektuba karşılık bekliyormuş; mektupta neler yazılı olduğunu Matmazel Vatnaz bilmiyormuş; Frédéric, Mareşal üstüne sorular sordu.</p>

  <p>Şimdi, geçen yıl at yarışlarında tanıdığı çok zengin bir adamla, Prens Çernukov adlı bir Rus’la yaşıyormuş. Adamın üç arabası, binek atı, üniformalı uşağı, İngilizvari şık bir seyisi, kırda evi, Italiens’de locası ve daha bir sürü şeyi var. İşte böyle, azizim.</p>

  <p>Bu servet değişikliğinden kendisi de yararlanmış gibi, Matmazel Vatnaz, daha neşeli, daha mutlu görünüyordu. Eldivenlerini çıkardı, odadaki mobilyayı ve bibloları inceledi. Bunları satın alırken kendisine danışsa daha ucuza düşürürmüş. Beğenisinden dolayı kutladı Frédéric’i.</p>

  <p>- Ah, şunun güzelliğine bakın! Yalnız size vergi böyle ince şeyleri bulup çıkarmak!</p>

  <p>Sonra yatak yerinin başucundaki bir kapıyı fark ederek:</p>

  <p>- Küçük kadınları da buradan çıkarıyorsunuz, ha? dedi.</p>

  <p>Dostça çenesini okşadı; aynı zamanda kuru ve uzun olan elleri yüzüne değince genç adam ürperdi. Yeşil elbisesinin kol yenleri dantel işlemeliydi; korsajında da bir süvari subayının üniforması gibi sırmalar vardı. Kenarları inik siyah tüylü şapkası alnını biraz örtmüştü; bir komodinin üstündeki şamdan, bir tiyatro ramp ışığı gibi genç kadını aşağıdan aydınlatıyor ve çenesini iyice ortaya koyuyordu. Vücudu bir panter gibi kıvrak olan bu çirkin kadın karşısında Frédéric büyük bir istek, hayvansı bir şehvet duydu.</p>

  <p>Para çantasından kare şeklinde üç kâğıt çıkararak, dokunaklı bir sesle:</p>

  <p>- Bunları alacaksınız! dedi.</p>

  <p>Delmar yararına verilecek üç yer biletiydi bunlar.</p>

  <p>- Nasıl? O mu?</p>

  <p>- O tabii!</p>

  <p>Matmazel Vatnaz fazla bir açıklamada bulunmadan onu şimdi eskisinden çok sevdiğini söyledi. Dediğine bakılırsa, Delmar “çağın devleri” arasında kesin yerini almış. Şu ya da bu tipi değil Fransa’yı, halkı temsil ediyormuş oyunlarında. “Hümanist” bir ruhu varmış. Sanatın ruhani rolünü tam kavramışmış. Frédéric bu övgülerden kurtulmak için üç biletin parasını verdi.</p>

  <p>- Bu konuda Rosanette’e bir şey söylemenizin gereği yok tabii. Aaa! Ne kadar da geç olmuş, vallahi! Gitmem gerekir! Haa! Az kalsın adresi unutuyordum: Grange-Batelier Sokağı, 14 numara.</p>

  <p>Eşikte de:</p>

  <p>- Allah’a ısmarladık, sevilen adam! dedi.</p>

  <p>“Kim tarafından sevilen?” diye kendi kendine sordu Frédéric. Amma da tuhaf kadın!</p>

  <p>Bir gün Dussardier’nin bu kadından söz ederken: “Boş ver, sağlam ayakkabı değil,” dediğini hatırladı.</p>

  <p>Ertesi gün Mareşal’e gitti. Storları sokağa uzanan yeni bir evde oturuyordu. Her merdiven sahanlığında duvarda bir ayna, pencerelerin önünde rüstik birer çiçeklik vardı; basamaklara kumaş döşenmişti. Dışarıdan gelinince, merdivenlerin serinliği bir tazelik veriyordu insana.</p>

  <p>Kırmızı yelekli bir uşak gelip açtı kapıyı. Holde, arkalıksız bir kanepede bir kadın ve iki adam (satıcı olacaklar), bir bakanın bekleme odasındaymış gibi bekliyorlardı. Solda, yemek salonunun aralık duran kapısından büfelerin üstüne boş şişeler, sandalyelerin arkalıklarına konmuş peçeteler görünüyordu; salona paralel olarak uzanan bir galeride bir gül çardağını taşıyan altın renkli sırıklar vardı. Aşağıda, avluda çıplak kollu iki oğlan bir landoyu silmekteydi. Taşa vurulan bir kaşağının kesik gürültüsüne karışan sesleri yukarı kadar geliyordu.</p>

  <p>Uşak dönüp geldi. “Madam, Mösyö’yü kabul edecek.” Uşak Frédéric’i ikinci bir holden, sonra da büyük bir salondan geçirdi; burada duvarlar diba taklidi bir kumaşla kaplanmıştı; köşelerdeki burma sütunlar tavanda birleşiyor ve palamar biçimindeki avizenin süsleriyle devam eder görünüyorlardı. Dün gece burada bir parti verildiği anlaşılıyordu. Masaların üstünde tütün külleri vardı.</p>

  <p>Sonunda, renkli camların düzensiz bir şekilde aydınlattığı tuvalet odası gibi bir yere girdi; kapıların üstü tahtadan oyma yoncalarla süslüydü; bir trabzanın arkasında üç şiltenin meydana getirdiği bir divanın üstünde platin bir nargilenin marpucu atılmıştı; şöminenin üstünde ayna yerine piramit biçiminde bir etajer vardı ve bunun raflarında bir “ender şeyler” koleksiyonu; eski gümüş saatler, Bohemya vazoları, mücevher kopçalar, yeşim düğmeler, mineler, porselen üstüne işlenmiş resimler ve kırmızı kaftanlı, Bizanslı küçük bir Meryem tasviri; bütün bunlar yaldızlı bir alacakaranlık içinde, halının mavimsi rengine, taburelerin sedef ışıltısına, kahverengi deri kaplama duvarların ala rengine karışmaktaydı. Köşelerde küçük ayaklıklar üstüne yerleştirilmiş bronz vazolarda havayı ağırlaştıran çiçek demetleri vardı.</p>

  <p>Rosanette göründü; pembe saten bir ceket, beyaz kaşmirden bir pantolon giymiş, gümüş kuruşlardan bir kolye takmıştı; bir yasemin dalıyla çevrilmiş kırmızı bir takke vardı başında.</p>

  <p>Frédéric şaşırdığını anlatan bir hareket yaptı; sonra banknotu ona uzatarak “söz konusu şeyi” getirdiğini söyledi.</p>

  <p>Kadın sersemlemiş bakışlarını ona dikti; para elinde kalmıştı delikanlının.</p>

  <p>- Alsanıza, dedi.</p>

  <p>Rosanette parayı aldı, divanın üstüne attı.</p>

  <p>- Çok kibarsınız! diye karşılık verdi.</p>

  <p>Parayı Bellevue’deki bir arsanın yıllık taksidini ödemek için istemiş. Bu teklifsizlik Frédéric! incitti. Ama böylesi daha iyiydi! Geçmişin öcünü alıyordu.</p>

  <p>- Otursanıza! dedi. Şöyle daha yakına canım!</p>

  <div>
    <br/>
  </div>

  <p>Ciddi bir tavırla ekledi:</p>

  <p>- Her şeyden önce size teşekkür etmeliyim, dostum; benim için hayatınızı tehlikeye attınız.</p>

  <p>- Yok canım, ne önemi var!</p>

  <p>- Nasıl olmaz! Çok güzel bir şey bu!</p>

  <p>Ve Mareşal, onun bu hareketine karşı beklenmedik bir minnettarlık gösterdi; çünkü yalnız Arnoux için dövüştüğünü sanacak olmuş: Bunun böyle olduğuna inanan Arnoux da yeri geldikçe bunu ona anlatmaktan geri kalmazmış.</p>

  <div>
    <br/>
  </div>

  <p>“Benimle alay mı ediyor ne?” diye düşündü Frédéric.</p>

  <p>Yapacak başka bir şey kalmadığından, bir randevusu olduğunu bahane ederek kalktı.</p>

  <p>- Yoo, olmaz! Oturun!</p>

  <p>Yeniden oturdu ve kıyafetinden dolayı Rosanette’i kutladı.</p>

  <p>Bıkmış bir tavırla:</p>

  <p>- Prens istiyor böyle giyinmemi! dedi Rosanette. Nargileyi göstererek ekledi: -Şundan tüttürelim mi? İster misiniz?</p>

  <p>Ateş getirildi; tömbeki, güç ateş aldığından Rosanette tepinmeye başladı. Sonra bir gevşeklik geldi üstüne, divanın üstünde bedenini biraz gererek, bir dizi bükük, bir bacağını uzatmış durumda, koltuğunun altına bir yastık aldı, öylece hareketsiz kaldı. Yerde keleplenmiş bulunan kırmızı maroken marpuç, koluna dolanmıştı. Amber ağızlığı dudaklarına dayamış, çevresinde halkalanan dumanın içinden gözlerini kırpıştırarak Frédéric’e bakıyordu. İçine çektikçe nargilenin haznesindeki gurulduyor, kendisi de ara sıra:</p>

  <p>- Şu tatlı çocuğa da bak! Şu sevimli çocuğa bak! diye mırıldanıyordu.</p>

  <p>Genç adam hoş bir konuşma konusu arıyordu; Matmazel Vatnaz geldi aklına.</p>

  <p>Onu pek şık bulduğunu söyledi.</p>

  <p>- Aman canım! Beni kazandığı için sevinç içinde, dedi Mareşal. Başka bir açıklama yapmadı. Aralarındaki konuşma hep böyle kısa kısa oluyordu zaten.</p>

  <p>İkisi de bir sıkılmışlık, bir engel duyuyorlardı aralarında. Gerçekten, kendisi için yapıldığını sandığı düello Rosanette’in gururunu okşamıştı. Sonra genç adamın bu olaydan dolayı ortalarda boy gösterip öğünmediğine pek şaşmış ve bu beş yüz frank isteme işini onu gelmeye zorlamak için bir bahane olarak bulmuştu. Nasıl oluyordu da Frédéric o hareketine karşılık kendisinden ufak bir sevgi istemiyordu? Rosanette’in hayran olduğu bir incelikti bu; içten taşıp gelen bir coşkuyla:</p>

  <p>- Bizimle birlikte denize gelir misiniz? dedi.</p>

  <p>- Biz dediğiniz kimler?</p>

  <p>- Ben ve benimki; yeğenim olarak tanıtacağım sizi, eski komedilerde olduğu gibi.</p>

  <p>- Hayır, teşekkür ederim!</p>

  <p>- O zaman bizim yakınımızda bir yer tutarsınız.</p>

  <p>Frédéric zengin bir adamdan kendini gizleme düşüncesinde aşağılayıcı bir yan bulmuştu.</p>

  <p>- Hayır, olacak şey değil bu!</p>

  <p>- Siz bilirsiniz!</p>

  <p>Rosanette, kirpiklerinde bir damla gözyaşı, başını öte yana çevirdi. Frédéric fark etmişti bunu; ilgi göstermek için, kendisini nihayet böyle çok iyi bir durumda görmekten pek sevinç duyduğunu söyledi.</p>

  <p>Rosanette omuzlarını silkti. Peki neye üzülüyordu. Sevilmiyor muydu yoksa?</p>

  <p>- Ooo! Her zaman seviliyorum!</p>

  <p>Ve ekledi:</p>

  <p>- Bütün mesele nasıl sevildiğini bilmekte!</p>

  <p>“Boğucu sıcaktan” yakınarak ceketini çıkardı; dönüşün üstünde ipek gömleğinden başka bir şey yoktu; insanı azdıran bir cariye tavrıyla başını omzuna eğmişti.</p>

  <p>Vikont’un, Mösyö de Comaing’in ya da birinin üzerlerine geleceğini ondan daha az bencil bir adam bile hesap etmezdi bu durumda. Ama Frédéric, yeni bir aşağılanma tehlikesini göze alamayacak kadar, kaç kez, aldanmış bulunuyordu bu bakışlara.</p>

  <p>Rosanette delikanlının kimlerle düşüp kalktığını, vaktini nasıl geçirdiğini öğrenmek istedi; daha ileri giderek, işlerinin nasıl gittiğini sordu, ihtiyacı varsa ödünç para verebileceğini söyledi. Daha fazla dayanamayan Frédéric gitmek için şapkasını aldı.</p>

  <p>- Hadi, dostum, denizde iyi eğlenceler size! Hoşçakalın!</p>

  <p>Rosanette gözlerini açtı, soğuk bir sesle:</p>

  <p>- Hoşçakalın! dedi.</p>

  <p>Frédéric sarı salondan ikinci hole geçti tekrar. Holde masanın üstünde içi kartvizit dolu bir vazo, bir yazı takımı ve gümüş işlemeli bir mahfaza vardı. Madam Arnoux’nun mahfazası! Hem duygulandı, hem de kutsal bir şeye gösterilmiş bir saygısızlıktan ötürü dehşete düştü Frédéric. Bu mahfazaya dokunmak, kapağını açmak isteği geçti içinden. Ama biri görebilir diye çekindi, geçip gitti.</p>

  <p>Erdemli bir gençti Frédéric. Arnouxlara bir daha ayağını atmadı.</p>

  <p>Bütün gerekli uyarılarda bulunarak, o iki zenci büstünü almaya uşağını yolladı ve sandık, hemen o akşam, Nogent’a gönderildi. Ertesi gün, Deslauriers’yi görmeye giderken Vivienne Sokağı ile bulvarın birleştiği yerde Madam Arnoux’yla yüz yüze gelmesin mi?</p>

  <p>İlkin irkildi ikisi de; sonra, dudaklarında aynı gülümseme, yaklaştılar. Bir dakika kadar ikisi de tek kelime söylemedi.</p>

  <p>Güneşle çevrelenmişti Madam Arnoux; oval yüzü, uzun kirpikleri, omuzlarının biçimini alan siyah danteladan şah, güvercin göğsü, yanardöner giysisi, şapkasının kenarına iliştirdiği menekşe demeti, her şey, olağanüstü bir parıltı içinde göründü genç adama; sonsuz bir tatlılık yayılıyordu güzel gözlerinden; kekeleyerek, dilinin ucuna ilk gelen kelimeleri söyledi Frédéric:</p>

  <p>- Arnoux nasıl?</p>

  <p>- Çok iyi, teşekkür ederim!</p>

  <p>- Çocuklar?</p>

  <p>- Çok iyiler!</p>

  <p>- Şey... Hava ne güzel, değil mi?</p>

  <p>- Gerçekten, enfes bir hava!</p>

  <p>- Alışverişe mi gidiyorsunuz?</p>

  <p>- Evet.</p>

  <p>- Ve başını hafifçe eğerek:</p>

  <p>- Allah’a ısmarladık! diye ekledi.</p>

  <p>Elini ona uzatmamış, sıcak bir tek laf etmemiş, evine davet bile etmemişti. Ama n’olsa, Frédéric, bu karşılaşmayı serüvenlerin en güzeline değişmezdi; yoluna devam ederken bundan aldığı tatla doluydu.</p>

  <p>Deslauriers onu birden karşısında görünce şaşırdı, ama kızgınlığını belli etmedi; çünkü Madam Arnoux’yu elde etmek umudunu bütün bütün yitirmiş değildi; manevralarını daha serbest çevirmek için de Frédéric’e Nogent’da daha bir süre kalmasını yazmıştı.</p>

  <p>Bununla birlikte, Madam Arnoux’ya gittiğini söyledi; kocasıyla arasında mal birliği düzeni mi olduğunu öğrenmesi gerekmişti; ancak böyle bir durumda kadına karşı harekete geçebilirdi.</p>

  <p>- Senin evlenme işini söylediğim zaman yüzü bir tuhaf oldu.</p>

  <p>- Nereden çıkarıyorsun bunu Allah aşkına!</p>

  <p>- Parana ihtiyacın olduğunu anlatmak için böyle söylemem gerekiyordu. Sana karşı ilgisiz olsaydı bu çeşit bir duygu belirtisinde bulunmazdı.</p>

  <p>- Sahi mi? dedi Frédéric.</p>

  <p>- Gördün mü, aslanım, kendi kendim ele verdin. Hadi saklama da, anlayalım!</p>

  <p>Madam Arnoux’nun âşığının üstüne bir korkaklık gelmişti.</p>

  <p>- İnan ki yok böyle bir şey... İşte sana yemin! Yok böyle bir şey!</p>

  <p>Deslauriers yumuşak inkârlara kandı sonunda. Dostunu kutladı. Bazı “ayrıntıları” sordu ona. Frédéric hangi ayrıntıyı anlatsın? Uydurmak da gelmedi içinden.</p>

  <p>İpotek meselesinde hiçbir şey yapmamasını, beklemesini söyledi. Deslauriers bunun yanlış bir yol olduğunu ileri sürdü, hatta eleştirilerinde sert bir dil kullandı.</p>

  <p>Zaten her zamankinden daha karanlık, daha kötücül, daha öfkeli bir hal vardı üstünde. Şu bir yıl içinde de şansı dönmezse kapağı Amerika’ya atacak ya da beynine bir kurşun sıkacaktı. Kısacası, her şeye karşı öyle bir öfke besliyor, her şeyi öyle kökten kestirip atıyordu ki Frédéric şöyle demekten kendini alamadı:</p>

  <p>- Bir Sénécal de sen olmuşsun!</p>

  <p>Bunun üzerine, Deslauriers, Sénécal’in Saint-Pélagie Cezaevi’nden salıverildiğini söyledi; ilk soruşturmada, mahkemeye gönderilmesi için yeterli delil bulunamamış olacaktı.</p>

  <p>Dussardier, bu salıvermenin sevinciyle, dostlarına “punç sunmak” istedi; Frédéric’in de “katılmasını” rica etti; ama Sé-nécal’e karşı çok iyi davranan Husonnet’nin geleceğini de haber verdi.</p>

  <p>Gerçekten, <i>Le Flambart</i> bir de iş bürosu kurmuş; el ilanlarında şöyle yazıyormuş; Bağcılık Ticaret. - Reklam Ajansı. -Tahsilat ve danışma işleri, vb. Ama Bohemyalı, bu ticari işin edebî itibarına zarar vereceğinden korkarak, hesaplarını tutturmak için matematikçiyi yanına almış. Aldığı para pek azmış, ama, o da olmasa Sénécal açlıktan ölürmüş. Frédéric bu mert çocuğu kırmak istemediğinden, daveti kabul etti.</p>

  <p>Dussardier, üç gün önceden, tavanarası odasının kırmızı taştan döşemesini kendi eliyle cilalamış, koltuğa vurarak tozunu almış, şömineyi temizlemişti; şöminenin üstünde, bir fanus içinde, bir sarkıtla bir hindistan cevizi arasında alçıdan bir saat vardı. İki şamdanıyla tek mumluğu yetmediğinden, kapıcıdan iki tane kollu şamdan istemişti; bu beş ışık altında, kurabiyeleri, bisküvileri, çöreği ve on iki bira şişesini daha güzel göstersin diye üstüne peçete yayılmış konsol parıl parıldı. Sarı kâğıt kaplı duvara macundan bir kitaplık dayanmıştı ve içinde Lachambeaudie’nin <i>Fables’i, Paris Esrarı</i> ve Norvins’in <i>Napoléon</i>’u vardı. Yatak girintisinin ortasında da abanoz bir çerçeve içinde Beranger’in yüzü gülümsemekteydi.</p>

  <p>Davetliler (Deslauriers ve Sénécal dışında) şunlardı: Öğrenimini yeni bitirmiş, ama gerekli sermayeyi sağlayamadığından eczane açamamış bir eczacı, Dussardier’nin çalıştığı mağazadan bir delikanlı, bir şarap işçisi, bir mimar, bir de sigortalarda çalışan bir bay. Regimbart gelememişti. Hepsi üzüldü onun aralarında bulunmayışına.</p>

  <p>Mösyö Dambreuse’ün evinde söylediklerini Dussardier’den duymuş oldukları için hepsi de büyük sevgi gösterisiyle karşıladı Frédéric’i. Sénécal, vakur bir tavırla ona elini uzatmakla yetindi.</p>

  <p>Şöminenin önünde ayakta duruyordu. Öbürleri oturmuşlar, ağızlarında pipo, onun genel seçimler üstüne konuşmasını dinliyorlardı; bu seçimler Demokrasi’nin zaferiyle, İncil’deki ilkelerin uygulanışıyla sonuçlanacaktı. Kritik an yaklaşmaktaydı zaten; eyaletlerde reformcuların düzenlediği yemekli toplantılar sıklaşmıştı: Piémont’da, Naples’de,Tocane’da...</p>

  <p>- Doğru! dedi Deslauriers onun sözünü keserek. Bu daha uzun zaman böyle gitmez!</p>

  <p>Ve durumun bir tablosunu çizmeye koyuldu.</p>

  <p>İngiltere’nin Louis-Philippe’i tanımasını sağlamak için Hollanda’yı feda etmiştik ve mahut İngiliz anlaşması da İspanyollarla yapılan evlenmeler yüzünden elden gitmişti! Avusturya’nın yedeğine giren Mösyö Guizot, İsviçre’de 1815 anlaşmalarını desteklemekteydi. Prusya, kurduğu Gümrük Birliğiyle başımıza dertler açacaktı ileride. Doğu sorunu askıda durmaktaydı.</p>

  <p>- Büyük Dük Konstantin’in Mösyö d’Aumale’e hediyeler vermesi, Rusya’ya güvenmemizi gerektirmez. İç duruma gelince, körlüğün, ahmaklığın bu kadarı hiç görülmemiştir. Sağladıkları çoğunluk da bir işe yaramayacak artık! Her yerde herkesin ağzında aynı kelime: Hiç! Hiç! Hiç!</p>

  <p>Avukat ellerini kalçalarına koyarak devam etti:</p>

  <p>- Ve bütün bu yüz kızartıcı duruma karşılık bir de tutmuşlar memnun olduklarını söylüyorlar!</p>

  <p>Ünlü bir seçime yapılan bu ima alkışlara sebep oldu. Dussardier bir bira açtı; perdeler köpük içinde kaldı, aldırmadı. Pipoları dolduruyor, çörek kesip sunuyordu; punç geliyor mu diye birkaç kez aşağıya indi; hepsi de hükümete karşı aynı kini beslediklerinden coşmakta gecikmediler, kökünü adaletsizliğe karşı duyulan hınçtan aldığı için çok şiddetliydi bu; en haklı şikâyetler en saçma yergilerle iç içeydi.</p>

  <p>Eczacı donanmamızın içinde bulunduğu acıklı durumdan yakındı. Sigortacı, Mareşal Soult’a iki nöbetçi verilmesini hoş karşılamadığını belirtti. Deslauriers Cizvitlerin herkesin gözü önünde gelip Lille’e yerleştiklerini söyledi. Sénécal en çok Mösyö Cousin’den tiksiniyordu; çünkü seçkinlik insan kafasından kesinliği atmakla bencilliği geliştiriyor, dayanışmayı öldürüyordu. Bütün bu konuşmalardan pek bir şey anlamayan şarap komisyoncusu, yüksek sesle, Sénécal’in daha bir sürü rezaleti unuttuğunu hatırlattı.</p>

  <p>- Kuzey demiryolu hattında işleyen kral vagonu seksen bin franga patlıyormuş! Kim ödeyecek bu parayı?</p>

  <p>Dussardier bu para sanki kendi cebinden çıkacakmış gibi:</p>

  <p>- Evet, kim ödeyecek? diye öfkeyle bağırdı.</p>

  <p>Ve borsadaki camgöz dalaverecilere, memurların ahlâk bozukluğuna karşı söylemediğini bırakmadı. Sénécal’e göre sorunu daha üst bir düzeyde ele almak ve Régence çağı geleneklerini diriltmeye çalışan prensleri suçlamak gerekirdi.</p>

  <p>- Kısa bir süre önce Dük de Montpensier’in arkadaşlarının, Vincennes’den dönerken, (tabii sarhoş bir halde), şarkılarıyla Saint-Antoine’da oturan işçileri rahatsız ettiklerini bilmiyor musunuz yoksa?</p>

  <p>- Hatta şöyle bağrılmıştı: “Hırsızlar kahrolsun!” ben de oradaydım, bağırdım! dedi eczacı.</p>

  <p>- Çok güzel! Teste-Cubiére davasından bu yana halkın gözü açıldı.</p>

  <p>- Bu dava beni altüst etti, dedi Dussardier. Bir askerin onurunu lekeledi çünkü.</p>

  <p>- Biliyor musunuz? diye Sénécal devam etti; Düşes de Praslin’in evinde ne bulmuşlar?</p>

  <p>Tam bu sırada kapı bir tekme darbesiyle açıldı; Hussonnet içeri girdi.</p>

  <p>Yatağın üstüne oturarak:</p>

  <p>- Merhaba, sayın baylar! dedi.</p>

  <p>Gazetedeki yazısına kimse bir imada bulunmadı; kendisi de pişmandı o yazıyı yazdığına; Mareşal’den bir güzel zılgıt yemişti.</p>

  <p>Dumas Tiyatrosu’nda <i>Le Chevalier de Maison-Rouge’u</i> görmekten geliyormuş, “sıkıcı bulmuş” oyunu.</p>

  <p>Demokratlar bu yargı karşısında şaşırdılar; çünkü bu oyun, düşünce eğilimiyle, en çok da dekorlarıyla kendi tutkularını okşamaktaydı. İtiraz ettiler. Sénécal tartışmaya bir son vermek için bu oyunun Demokrasiye hizmet edip etmediğini sordu.</p>

  <p>- Evet, öyle belki... Ama anlatım yönünden.</p>

  <p>- İyi bir oyunmuş öyleyse! Hem anlatım ne demek? Önemli olan düşüncedir bir yapıtta.</p>

  <p>Frédéric’in konuşmasına fırsat bırakmayarak:</p>

  <p>- Evet, ne diyordum? Praslin meselesinde...</p>

  <p>Hussonnet onun sözünü kesti:</p>

  <p>- İşte ağızlara sakız olmuş bir hikâye de bu! Kabak tadı verdi artık!</p>

  <p>- Sizden başkaları için de öyle! diye karşılık verdi Deslauriers. En aşağı beş gazeteyi işgal ediyor bir kere. Hele şu notu bir okuyun.</p>

  <p>Ve not defterini çıkararak okudu:</p>

  <p>“Cumhuriyetlerin en iyisinin kuruluşundan bu yana hakkımızda da bin iki yüz yirmi dokuz basın davası açılmıştır; bunların yazarlarımız için doğurduğu sonuç şu: Üç bin yüz kırk bir yıl hapis, en az yedi milyon yüz on bin frank para cezası.”</p>

  <p>- Nasıl, iyi mi?</p>

  <p>Hepsi de acı acı güldüler. Öbürleri gibi heyecanlanan Frédéric:</p>

  <p>- <i>Kadınların Payı</i> adlı tefrika dolayısıyla <i>La Démocratic pacifique</i> aleyhine dava açılmış, dedi.</p>

  <p>- Amma da iş! dedi. Hussonnet. Bizim kadınlardan alacağımız payı da yasaklasınlar bari!</p>

  <p>- Yasaklanmayan bir şey mi kaldı ki! diye bağırdı Deslauriers. Luxembourg Bahçesi’nde sigara içmek yasak! Papa IX. Pie için ilahi söylemek yasak!</p>

  <p>- Basımevi işçilerinin birlikte yemek yemeleri de yasaklandı, diye bağırdı boğuk bir ses.</p>

  <p>Mimarın sesiydi bu; yataklığın karanlığında kalıp şimdiye kadar söze hiç karışmamıştı bu arkadaş, Rouget adlı birinin krala hakaretten dolayı geçen hafta hüküm giydiğini ekledi.</p>

  <div>
    <br/>
  </div>

  <p>- Rouget’nin işi yaş! dedi Hussonnet.</p>

  <p>Bu şaka Sénécal’e o kadar yersiz gelmişti ki, Hussonnet’nin Dumouriez hayının dost olan “belediye hokkabazı”nı savunmasına serzenişte bulundu.<a href="../Text/dipnotlar.xhtml#a26" id="k26"><sup>[26]</sup></a></p>

  <p>- Ben mi? Tersine!</p>

  <p>Louis-Philippe’i bayağı buluyor, bir milli muhafız, takkeli bir bakkal gözüyle bakıyordu ona! Bohemyalı, elini kalbinin üstüne koyarak tören lafları etmeye başladı: “-Her zaman yeni bir coşku içinde... - Polonya ulusu yok olmayacaktır... - Büyük çalışmalarımızı sürdüreceğiz... - Küçük ailem için para verin bana...” Hepsi gülmekten kırılıyor ve ona şenlikli, esprili bir arkadaş olduğunu söylüyordu; kahvecinin getirdiği büyük punç kasesi görününce keyifler daha da katmerlendi.</p>

  <p>İçkinin alevleriyle şamdanların alevleri içeriyi hemencecik ısıtmıştı; tavanarasınm ışığı avluyu geçerek, karanlıkta kapkara dikilen bir bacayla birlikte karşıdaki bir çatıya vuruyordu. Hep birden ve yüksek sesle konuşuyorlardı; redingotlarını çıkarmışlardı; mobilyalara çarpıyorlar, bardakları birbirine vuruyorlardı.</p>

  <p>Hussonnet bağırdı:</p>

  <p>- Soylu hanımlar çağırın! Nesle kulesine benzesin burası, bir Rombrandt havası kazansın!</p>

  <p>Boyuna punç dolaştırmakta olan eczacı da avaz avaz bir şarkı söylemeye başladı:</p>

  <div>
    <br/>
  </div>

  <p class="ileri2"><i>İki koca öküzüm var ahırımda</i></p>

  <p class="ileri2"><i>İki koca ve beyaz öküz...</i></p>

  <div>
    <br/>
  </div>

  <p>Sénécal eliyle ağzını kapadı onun; gürültü patırtıyı sevmiyordu; Dussardier’nin odasında kopan alışılmamış gürültüye şaşırmış olan kiracılar pencerelere doluşmuşlardı.</p>

  <p>Mert çocuk mutluydu; bunun kendisine eskiden Napoléon rıhtımında yaptıkları küçük toplantıları hatırlattığını söyledi; bununla birlikte o zamanki kadro eksikti; “Söz gelimi Pellerin” yoktu.</p>

  <p>- O olmasa da olur, dedi Frédéric.</p>

  <p>Deslauriers de Martinon’u sordu:</p>

  <p>- O ilginç bay ne oldu?</p>

  <p>Frédéric ona karşı beslediği kötü duyguları ortaya döktü, zekâsına, karakterine, yapmacıklı nezaketine, her şeyine verdi veriştirdi. Dağdan inmiş adam azgınının tipik örneğiydi! Yeni aristokrasi, burjuvazi, hiçbir zaman eski aristokrasinin, soyluluğun tırnağı olamazdı. Frédéric bu fikri savundu; demokratlar da, sanki o, bu iki aristokrasinin birine bağlıymış, öbürüyle de sıkı ilişkileri olmuş gibi, onayladılar genç adamı. Hepsi de hoşlanmıştı ondan. Hatta eczacı onu Ayan üyesi olduğu halde halkın çıkarlarını savunan Mösyö Alton-Shée’ye benzetti.</p>

  <p>Gitme zamanı gelmişti. Duygulu, dostça el sıkışarak ayrıldılar. Dussardier, Frédéric’le Deslauriers’yi evlerine kadar geçirdi. Sokağa çıkınca avukat önce düşünceli bir tavır takındı, kısa süren bir sessizlikten sonra:</p>

  <p>- Çok mu kızıyorsun Pellerin’e? diye sordu.</p>

  <p>Frédéric beslediği hıncı gizlemedi.</p>

  <p>Şu var ki ressam o tabloyu sergiden çıkarmış bulunuyordu. Ufak şeyler yüzünden dostların arası açılmamalıydı. Gereği mi vardı durup dururken düşman kazanmanın?</p>

  <p>- Büyük bir öfkeyle kapılarak tutup böyle yapmış. Cebinde beş parası olmayan bir adamın böylesi davranışları hoş görülebilir. Anlayamazsın sen bunu!</p>

  <p>Deslauriers evine girdikten sonra da Dussardier, Frédéric’i bırakmadı. Hatta bu portreyi satın almasını öğütledi ona. Aslında, Frédéric’in gözünü korkutmaktan umudunu kesen Pellerin, tabloyu aldırırlar diye bu iki arkadaşın desteğini sağlamıştı.</p>

  <p>Deslauriers birkaç kez daha sözü aynı konuya getirdi, üsteledi. Ressamın isteklerinin akla yakın şeyler olduğunu söyledi.</p>

  <p>- Eminim, hatta belki beş yüz franga...</p>

  <p>- Aman, al şu parayı da kendisine ver! dedi Frédéric.</p>

  <p>Tablo o akşam getirildi. Frédéric ilk seferkinden daha da iğrenç buldu bu resmi. Gereksiz bir sürü rötuşla yarım-renkler ve gölgeler kül rengine dönmüştü ve bunlar şuraya buraya serpiştirilmiş olup da bütünün uyumunu bozan aydınlık bölümlere oranla kararmış gibi görünüyordu.</p>

  <p>Frédéric tabloyu satın almanın öcünü, onu yerin dibine batırmakla çıkardı. Deslauriers onun sözlerine inandı, bu tavrını doğru buldu; çünkü önder olacağı bir falanj kurma tutkusu içindeydi; bazı kimseler, kendilerinin hiç de hoşlanmadıkları şeyleri dostlarına yaptırmaktan hoşlanırlar.</p>

  <p>Bu arada Frédéric, Dambreuselere hiç gitmedi. Gerekli para yoktu elinde. Bir sürü açıklama yapması gerekecekti. Bir türlü karar veremiyordu. Haklıydı belki de. Şu sıra hangi işe güveniliyordu ki kömür işine de güven bağlansın! Bu çevreden uzaklaşmak gerekiyordu. Deslauriers sonunda onu bu işe girişmekten caydırmıştı. Duyduğu kinin etkisiyle erdemli bir adam haline gelmişti. Deslauriers; sonra, Frédéric! basit koşullar içinde daha çok seviyordu. Böylece onun eşiti oluyor, daha içten kaynaşıyordu.</p>

  <p>Matmazel Roque’un ricası pek berbat bir şekilde yerine getirilmişti. Babası yazdığı mektupta Frédéric’e en ince ayrıntılara kadar açıklamalarda bulunuyor ve satırlarını şöyle şaka yollu bir cümle ile bitiriyordu: “Size bir zenci yükü yüklediğim için özür dilerim!” Frédéric için Arnoux’nun mağazasına bir kez daha başvurmaktan başka yol kalmamıştı. Mağazaya çıktı, kimseyi göremedi. Ticarethane son günlerini yaşadığı için, memurlar da patronun ilgisizliğine öykünüyorlardı.</p>

  <p>Mağazanın ortasını bir uçtan bir uca kaplayan fayanslarla dolu dolabın çevresini dolandı. Sonra dipteki tezgâhın önünden hızlı hızlı yürüdü, orada olduğunu belirtmek için.</p>

  <p>Kapının perdesi kalktı ve Madam Arnoux göründü.</p>

  <p>- Nasıl, siz buradasınız ha?</p>

  <p>Frédéric biraz heyecanlanmıştı.</p>

  <p>- Evet, diye kekeledi. Şey için bakıyordum.</p>

  <p>Çalışma masasının yanında mendilini gördü. Kocasının işyerine bir şeyi anlamak, kaygılandığı bir konuda aydınlanmak için inmiş olacak diye düşündü.</p>

  <p>- Bir şey için mi geldiniz?</p>

  <p>- Hayır Madam!</p>

  <p>- Bu çıraklar da çok oluyorlar artık! Hiçbiri yerinde durmuyor. Bu adamları ayıplamamalıydı. Tersine memnun olmuştu kimsenin orada olmayışına.</p>

  <p>Madam Arnoux alaycı bir bakışla:</p>

  <p>- Eee! Sizin şu evlenmeden ne haber? dedi.</p>

  <p>- Hangi evlenme?</p>

  <p>- Şu sizinki !</p>

  <p>- Benimki mi? Yok böyle bir şey!</p>

  <p>Madam Arnoux bir yadsıma hareketi yaptı.</p>

  <p>- Hem böyle bir şey ne zaman olur? Düşlerinde yaşattığın güzelden umut kesip basit bir hayatta yaşamaya razı olunca.</p>

  <p>- Ama bütün düşleriniz pek o kadar masum değildi...</p>

  <p>- Ne demek istiyorsunuz?</p>

  <p>- At yarışlarına gittiğinizde hanımlarla gezinti yaparken...</p>

  <p>Mareşal’e lanetler yağdırdı. Sonra bir şey geldi aklına.</p>

  <p>- Ama, bir zamanlar Arnoux’nun çıkarı için gidip bu kadını görmemi bana siz kendiniz söylememiş miydiniz?</p>

  <p>Madam Arnoux başını sallayarak karşılık verdi:</p>

  <p>- Siz de gönlünüzü eğlendirmek için bundan yararlandınız.</p>

  <p>- Ne olur, bu saçma şeyleri bırakalım.</p>

  <p>- Doğru! Hem yakında evleneceğinize göre.</p>

  <p>Dudaklarını ısırıyor, iç çekişini zor tutuyordu.</p>

  <p>O zaman Frédéric bağırdı:</p>

  <p>- Fakat bunun gerçek olmadığını söylüyorum size! Benim bu entelektüel ihtiyaçlarım, bu alışkanlıklarımla kâğıt oynamak, duvarcı ustalarını gözetim altında tutmak, tahta sandalyelerle dolaşmak için taşraya gidebileceğime nasıl inanıyorsunuz? Hem niçin gideyim? Varlıklı biri olduğunu söylediler değil mi? Ama para pul gözümde mi benim. Biliyor musunuz ki her şeyin en güzelini, en sevimlisini, en büyülüsünü, insan biçimine girmiş bir çeşit cenneti isteyip durduğum, sonunda bu ülküye ulaştığım zaman ve bu düşün bütün öbür düşleri gözümde sildiği zaman...</p>

  <p>Onun başını ellerinin arasına alıp gözlerinden öpmeye başladı; bir yandan da:</p>

  <p>- Hayır! diyordu. Hayır! Hayır! Asla evlenmeyeceğim! Hiçbir zaman!</p>

  <p>Madam Arnoux, şaşkınlık ve sevinç duyguları arasında donakalmış, onun okşayışlarına karşı gelmiyordu.</p>

  <p>Mağazanın merdiven kapısı kapandı. Madam Arnoux birdenbire sıçradı; eli, ona susmasını buyurur gibi uzanık kaldı. Adımlar yaklaştı. Sonra dışarıda biri:</p>

  <p>- Madam burada mı? dedi.</p>

  <p>- Giriniz!</p>

  <p>Mağazanın muhasebecisi kapının perdesini çektiği zaman, Madam Arnoux dirseğini tezgâha dayamış elindeki yazı kalemini parmakları arasında döndürüp duruyordu.</p>

  <p>Frédéric kalktı.</p>

  <p>- Saygılarımı sunarım, Madam! Siparişin hazır edileceğini umabilirim, değil mi?</p>

  <p>Madam Arnoux karşılık vermedi. Ama bu sessiz suç ortaklığı, kocaya yapılan hayınlığın alevleriyle kızartmıştı yüzünü.</p>

  <p>Ertesi gün yine onu yoklamaya geldi ve kabul edildi. Elde ettiği elverişli durumu vakit geçirmeden daha ileri aşamalara götürmek isteyen Frédéric hemen Champs de Mars’taki rastlaşmayı haklılaştıracak şeyler söylemeye girişti. O kadınla orada bir arada bulunuşu rastlantıdan başka şey değildi. Bir an için onun güzel olduğu düşünülse de (ki doğru değildi bu), kendisi bir başkasına yangın olduğuna göre, bir an bile sevgisini durdurabilir miydi?</p>

  <p>- Pekâlâ biliyorsunuz da bunu; söylemiştim size.</p>

  <p>Madam Arnoux başını önüne eğdi.</p>

  <p>- Bunu anlattığınız için üzgünüm.</p>

  <p>- Niçin?</p>

  <p>- Şimdi en küçük görgü kuralları bile sizi bir daha görmememi gerektiriyor!</p>

  <p>Frédéric aşkının masumluğu konusunda üsteledi. Geçmişine bakılarak geleceği üstüne yargılar verilebilirdi; söz verdi; hayatını bulandırmayacak, şikâyetleriyle onu rahatsız etmeyecekti.</p>

  <p>- Ama dün kalbim yerinden fırlayacaktı az daha.</p>

  <p>- O anı artık aklımızdan çıkaralım.</p>

  <p>Ama iki zavallı varlığın kaderlerini birleştirmelerinde ne kötülük olabilirdi:</p>

  <p>- Çünkü siz de mutlu değilsiniz! Ah, bilirim ben sizi, sevme, bağlanma ihtiyaçlarınızı karşılayacak bir kimseniz yok. Ne isterseniz yapacağım! Sizi kızdırmayacağım! Yemin ederim.</p>

  <p>İçinde büyüyen bir ağırlığın etkisiyle, elinde olmadan, onun önünde diz üstü yere düştü.</p>

  <p>Madam Arnoux:</p>

  <p>- Kalkın! dedi. Ben öyle istiyorum!</p>

  <p>Ve buyurucu bir tavırla, kalkmazsa kendisini bir daha göremeyeceğini söyledi.</p>

  <p>- Yoo! Bunu yapacağınıza inanamam! diye karşılık verdi Frédéric. Dünyada yapacak neyim var benim? Başkaları zenginlik, ün, iktidar tutkusuyla yanıp tutuşurlar. Benimse işim gücüm yok. Tek uğraşım, bütün servetim, amacım, varlığımın ve düşüncelerimin merkezi sizsiniz. Havasız nasıl yaşanmazsa, ben de artık sizsiz yaşayamam. Ruhumun sizinkine doğru yükselmek istediğini, ruhlarımızın birbirine karışmaları gerektiğini, bunun için öldüğümü hissetmiyor musunuz?</p>

  <p>Madam Arnoux’nun vücudu titremeye başladı.</p>

  <p>- Oh, ne olur, gidin buradan!</p>

  <p>Yüzünün karışık hali genç adamı durdurdu. Ona doğru bir adım attı. Ama o, iki elini kavuşturmuş, geriliyordu.</p>

  <p>- Allah aşkınıza bırakın beni! N’olur!</p>

  <p>Frédéric onu öylesine seviyordu ki çıkıp gitti.</p>

  <p>Çıkar çıkmaz da kendine kızdı, sersemin biriyim diye düşündü ve yirmi dört saat sonra yine uğradı.</p>

  <p>Madam evde yoktu. Öfkeden ve kızgınlıktan sersemlemiş bir halde merdiven sahanlığında kalakaldı. Arnoux göründü. Karısının o sabah, Auteil’de kiraladıkları kır evine gittiğini söyledi. Saint-Cloud’daki ev artık ellerinde değilmiş.</p>

  <p>- Kaprislerinden biri de bu işte. Neyse, iş yoluna girdi ya. İyi oldu! Bu akşam yemeği birlikte yer miyiz?</p>

  <p>Frédéric acele bir iş uydurarak Auteil’e koştu.</p>

  <p>Madam Arnoux onu karşısında görünce bir sevinç çığlığı kopardı. Genç adamın bütün öfkesi dağıldı.</p>

  <p>Frédéric aşkından hiç söz etmedi. Hatta sevdiğinde büyük bir güven duygusu uyandırmak için gereğinden fazla bir ihtiyat bile gösterdi; yine gelip gelemeyeceğini sorduğu zaman, Madam Arnoux elini verip sonra hemen yine çekerek “elbette!” dedi.</p>

  <p>Frédéric bundan sonra ziyaretlerini sıklaştırdı. Arabacıya bol bahşiş veriyordu. Ama çok kez beygirin yavaş gitmesine sabırsızlanıyor, arabadan iniyordu. Sonra, soluk soluğa, bir omnibüse biniyordu. Karşısında oturan ve onun evine gitmeyen adamların suratlarına küçümseyerek bakıyordu.</p>

  <p>Çatı tahtasını yalnız bir taraftan örten büyük hanımellerinden daha uzaktan tanıyordu evini. Kırmızı boyası, dış balkonu ile İşviçre dağ kulübelerini andıran bir evdi; bahçede üç yaşlı kestane ağacı vardı; ortadaki tümseğin üstünde bir ağaç gövdesine dayanmış bir güneşlik görülmekteydi. Duvarların arduvazı altında iyi bağlanmamış bir asma ağacı çürümüş bir urgan gibi oradan oraya oradan oraya sarkıyordu. Kapının çekmesi biraz zor olan çıngırağı uzun uzun çalıyor ve insan geleni uzun süre bekliyordu. Genç adam bundan dolayı her seferinde, bir sıkıntı, belirsiz bir korku duyuyordu içinde.</p>

  <p>Sonra kumların üstünde hizmetçinin terlik sesleri işitiliyordu; ya da Madam Arnoux kendisi geliyordu. Bir gün geldiğinde onu çimenliğe çömelmiş menekşe toplar buldu.</p>

  <p>Huysuzluğu yüzünden kızını manastıra koymak zorunda kalmıştı. Küçük oğlu öğleden sonralarını bir okulda geçiriyor, Arnoux’nun, Regimbart ve dostu Compain’le Palais Royal’de yediği öğle yemekleri uzun sürüyordu. Kimse üstlerine gelip kendilerini rahatsız edemezdi.</p>

  <p>Birbirlerinin olamayacakları belliydi. Onları tehlikeden koruyan bu anlaşma içlerini birbirlerine açmayı kolaylaştırmaktaydı.</p>

  <p>Madam Arnoux, eskiden Chartres’da, annesinin evinde geçen hayatını, on iki yaş sıralarındaki dindarlığını, sonra surlara bakan küçük odasında gece yarılarına kadar şarkı söylediği sıralardaki müzik düşkünlüğünü anlattı. Frédéric de okuldaki kederlerini, sonra şiirsel göğünde bir kadın yüzünün nasıl parıldamaya başladığını, daha görür görmez bu yüzü nasıl tanıdığını anlattı.</p>

  <p>Bu konuşmaların konulan birbirlerini tanıdıkları yıllarla ilgiliydi hep. Bir sürü ufak ayrıntıyı, bir gün giydiği elbisenin rengini, bir gün birdenbire kimin çıkageldiğini, bir başka gün söylemiş olduğu bir sözü hatırlatıyordu Frédéric ve Madam Arnoux bir tansıma içinde:</p>

  <p>- Evet, hatırlıyorum! diyordu.</p>

  <p>Zevkleri, düşünceleri birdi. Biri bir şey söylediğinde çoğu zaman öteki de:</p>

  <p>- Ben de! diye bağırıyordu.</p>

  <p>Sırası gelince öbürü de karşılık veriyordu:</p>

  <p>- Ben de!</p>

  <p>Sonra alınyazısından şikâyetlere sıra geliyordu.</p>

  <p>- Niçin kader istemedi bunu! Niçin daha önce karşılaşmadık!</p>

  <p>- Ah, biraz daha genç olsaydım, diyordu Madam Arnoux.</p>

  <p>- Hayır, asıl ben biraz yaşlı olmalıydım!</p>

  <p>Yalnız aşkla dolu, en büyük yalnızlıkları dindirecek kadar zengin, sevinçlerle dolup taşan, dertlere meydan okuyan, saatlerin, sürekli bir iç döküşle yitip gideceği, yıldızların kırpışması gibi yüce ve parıltılı bir hayat hayal ediyorlardı.</p>

  <p>Hemen her zaman dışarıda merdivenlerin üst başında oturuyorlardı; güzle sararmış ağaçların dorukları soluk göğün bittiği yere kadar kabara kabara uzamaktaydı; ya da ağaçlıklı yolun sonunda bulunan ve mobilya adına sadece kurşuni bir kanepesi olan kameriyeye gidiyorlardı. Aynada siyah lekeler oluyordu; duvarlardan bir küf kokusu yayılıyordu; büyük bir coşkuyla kendilerinden, başkalarından, ya da herhangi bir konudan konuşuyorlardı orada; kimi zaman panjurdan süzülen güneş ışınları tavandan döşeme taşlarına kadar bir sazın telleri gibi geriliyor, bu ışın telleri arasında toz zerreleri bir burgaç içindeymiş gibi dönüyordu. Madam Arnoux bunları eliyle kırmaya çalışarak eğleniyordu; Frédéric bu eli yavaşça tutuyor, damarlarının birbirine karışmasına, cildinin dokularına, parmaklarının biçimine bakıyorlardı. Ona göre bu parmaklar birer “şey” değil, birer insandı.</p>

  <p>Madam Arnoux eldivenlerini verdi ona, bir hafta sonra da mendilini. “Frédéric” diye çağırıyordu onu; o da onu “Marie” diye. Genç adam taparcasına sevdiği bu kadının özel olarak eşriyerek iç çekmek için yaratılmış olduğu, günlük buğusu ve gül serpintileri taşıdığı kanısındaydı.</p>

  <p>Ziyaret günlerini önceden kararlaştırmaya başladılar; Madam Arnoux evden rastgele çıkmış gibi, gidiyor, yolun üstünde onu karşılıyordu.</p>

  <p>Madam Arnoux, büyük mutlulukları belirleyen ve tasasızlık içinde, genç adamın aşkını uyaracak hiçbir şey yapmazdı. Bütün mevsim boyunca kahverengi ipekten, aynı renk kadife işlemeli, davranışlarına yüzünün ağırbaşlı görünümüne iyi giden bol bir sabahlık giymişti. Zaten, düşünceyle sevginin bir arada bulunduğu çağa, kadın yaşının ağustosuna değiyordu yaşı; bu çağda yüreğin gücü hayatın deneyleriyle karıştıkça ve bütün varlık gelişiminin ucunda güzelliğinin uyumundan taştıkça, bakışları daha derin bir alevle renklendirir. Madam Arnoux hiçbir zaman bu kadar tatlı, bu kadar hoşgörülü olmamıştı. Büyük hataya düşmeyeceğinden emin bir şekilde, kederleriyle kazanmış olduğu bir hakkı andıran bir duyguya koyvermişti kendisini. Ne iyi, üstelik ne yeni bir şeydi bu! Arnoux’nun kabalıkları ile Frédéric’in hayranlıkları arasında ne büyük bir uçurum vardı.</p>

  <p>Genç adam, bir fırsatın yeniden elde edilebileceğini, ama yapılan bir budalalığın artık düzeltilemeyeceğini düşünerek, söyleyeceği bir sözle kazandığını sandığı her şeyi kaybedebileceğinden korkuyordu. O kendisini teslim etsin, kendisi ise ona hiç dokunmasın istiyordu. Aşkına olan güveni bir sahip olma öncesi tadı uyandırıyor; üstüne üstlük, karşısındaki kadının güzelliği duyularından çok yüreğini harekete geçiriyordu. Bu öyle belirsiz bir erinç, öyle bir esriklikti ki mutlak mutluluğun olanaklarını unutturuyordu; sevdiğinden uzak olduğu zamanlar azgın istekler kemiriyordu içini.</p>

  <p>Çok geçmeden konuşmalarının arasına uzun sessizlik süreleri girmeye başladı. Kimi zaman cinsel utanç gibi bir şeyden ikisinin de yüzleri al al oluyordu. Aşklarını gizlemek için ne yaparlarsa yapsınlar, daha da açığa vurmuş oluyorlardı onu; davranışlarına ne kadar dikkat etseler, o kadar büyüyordu bu aşk. Böyle bir yalanı tekrarlaya tekrarlaya duyarlılıkları keskinleşmişti. Nemli yaprakların kokusunu hazla içine çekiyorlar, Doğu rüzgârlarıyla hüzünleniyorlar, nedensiz öfkelere, kederli önsezilere kapılıyorlardı; bir ayak sesi, bir tahta gıcırtısı suçluymuşlar gibi bir korku uyandırıyordu içlerinde; bir uçuruma doğru sürükleniyor duygusu içindelerdi; felaket kokuyordu çevrelerindeki hava ve Frédéric’in ağzından bir iki sızlanma lafı dökülecek olsa o hemen kendini suçlamaya başlıyordu:</p>

  <p>- Evet, hata benim! Bir yosma gibi davranıyorum! Ne olur, bir daha gelmeyin!</p>

  <p>O zaman Frédéric hep aynı yeminleri etmeye başlıyor, o da büyük bir zevkle dinliyordu bunları.</p>

  <p>Frédéric’in Paris’e dönmesi ve yılbaşı telaşları, görüşmelerine biraz ara verdi. Yine geldiği zaman tavırlarında daha cesur bir şey vardı. Madam Arnoux her dakika emirler vermek için odadan çıkıyor ve genç adamın üstelemelerine rağmen, kendisini görmeye gelen komşuları kabul ediyordu. Léotarde, Mösyö Guizot, Papa, Palermo Ayaklanması ve bazı kaygılar uyandıran XII. Belediye bölgesinde yapılan ve kaygı uyandıran yemekli toplantılar üstüne konuşmalar yapılıyordu. Frédéric, iktidara çatarak içini rahatlatıyordu; çünkü, şimdi daha da hırçın olarak Deslauriers gibi genel bir değişimden yanaydı o da. Madam Arnoux da, kendi yönünden, giderek sıkıntılı oluyordu. Aşırılıklarına aşırılıklar katan kocası şimdi de fabrikada çalışan bir işçi kızla, hani o Bordeaulu kızla düşüp kalkıyormuş. Bunu Madam Arnoux kendisi söyledi Frédéric’e, “Aldatıldığına göre”, bundan bir sonuç çıkarmak istiyordu.</p>

  <p>- Yok canım, üzüldüğüm yok buna! dedi.</p>

  <p>Bu açıklama aralarındaki içtenliği iyice sağlamlaştırıyor gibi geldi genç adama. Arnoux hiç kuşkulanıyor muydu acaba?</p>

  <p>- Hayır, şimdilik kuşkulanmıyor!</p>

  <p>Ve anlattı: Kocası bir gün ikisini baş başa bırakıp dışarı gitmiş, sonra dönüp gizlice kapı arkasından dinlemiş, ikisinin de şundan bundan konuştuklarını görmüş; o gün bugün tam bir güven içinde yaşıyormuş.</p>

  <p>- Haklı olarak, değil mi? dedi Frédéric acı bir sesle.</p>

  <p>- Öyle tabii!</p>

  <p>Madam Arnoux böyle bir söz söylemeseydi keşke.</p>

  <p>Bir gün her zamanki saatinde gelen Frédéric onu evde bulamadı. Kendisine karşı bir çeşit ihanet saydı bunu.</p>

  <p>Daha sonra getirdiği çiçeklerin hep bir su bardağına konmasından ötürü öfkelendi.</p>

  <p>- Peki ama, nereye koyayım istiyorsunuz?</p>

  <p>- Oraya değil herhalde. Ama bardakta kalbinizde olandan daha soğuk durmayacaklardır herhalde!</p>

  <p>Bir süre sonra kendisine söylemeden bir gün önce Italiens Tiyatrosu’na gittiği için serzenişte bulundu ona. Başkaları onu görmüş, hayran olmuş, belki de sevmişlerdi; Frédéric, kuşkularına yalnız ona çatmak, eziyet etmek için bel bağlıyordu; ondan nefret etmeye başlamıştı; kendi çektiği acıların birazını da o çeksin istiyordu!</p>

  <p>Bir gün, öğleden sonra, (Şubat ortalarında), onu çok üzgün gördü. Eugène boğazının ağrıdığından şikâyet ediyormuş. Oysa hekim, ciddi bir şeyi olmadığını, bunun kuvvetli bir nezle, bir grip olabileceğini söylemiş. Frédéric çocuğun kendinden geçmiş durumuna şaştı. Bununla birlikte, böyle hastalıklara yakalanan ve çarçabuk iyileşen aynı yaştaki birçok çocuğun durumunu örnek vererek annesini yatıştırdı.</p>

  <p>- Sahi mi?</p>

  <p>- Tabii ya!</p>

  <p>- Ah! Ne kadar iyisiniz!</p>

  <p>Madam Arnoux elini uzattı. Frédéric avucunda tutup sıktı bu eli.</p>

  <p>- Bırakın, ne olur?</p>

  <p>- Ne var yani. Elinizi sizi avuttuğum için uzattınız. Zaten bu işlere layık görüyorsunuz, kuşkulanıyorsunuz benden... Aşkımdan söz ettiğim zaman!</p>

  <p>- O konuda bir kuşkum yok, zavallı dostum!</p>

  <p>- Peki, bu güvensizliğe ne demeli? Sanki ben her şeyi kötüye kullanan bir sefilmişim gibi...</p>

  <p>- Ah, böyle konuşmayın!..</p>

  <p>- Ya bu konuda bir kanıt varsa elimde?</p>

  <p>- Ne kanıtı?</p>

  <p>- Herkese verilen bir kanıt, bana vermiş olduğunuz kanıt...</p>

  <p>Bunun üzerine Frédéric bir kış akşamı, sisli bir havada birlikte yürüdüklerini hatırlattı. Şimdi bunlar ne kadar uzakta kalmıştı! Kim ne diyebilirdi kolkola milletin karşısına çıksalar, çevrelerindeki kimse kendilerini rahatsız etmeden, ne onun içinde bir korku, ne ötekinin kafasında bir ard düşünce, yürüyüp gitseler...</p>

  <p>- Peki! dedi Madam Arnoux kararlı bir cesaretle. Öyle ki Frédéric bir an şaşırdı buna.</p>

  <p>Ama hemen karşılığı yetiştirdi:</p>

  <p>- İster misin, sizi Tronchet Sokağı’yla Ferme Sokağı’nın köşesinde bekleyeyim?</p>

  <p>- Vallahi, dostum... diye kekeledi Madam Arnoux.</p>

  <p>Genç adam ona düşünme fırsatı vermeden ekledi:</p>

  <p>- Önümüzdeki salı olur mu?</p>

  <p>- Salı mı?</p>

  <p>- Evet, saat ikiyle üç arasında!</p>

  <p>- Gelirim!</p>

  <p>Ve bir utanç hareketiyle başını yana çevirdi. Frédéric dudaklarını ensesine dayadı.</p>

  <p>- Ama, bunu yapmamalısınız! Pişman edeceksiniz beni!</p>

  <p>Kadınların o her zamanki değişkenliğinden korkarak ayrıldı. Sonra, kapı eşiğinde, çok uygun bir şeyden konuşur gibi usulca:</p>

  <p>- Salıya! diye fısıldadı.</p>

  <p>Boyun eğen ve sayan bir tavırla güzel gözlerini yere indirdi.</p>

  <p>Frédéric’in bir planı vardı.</p>

  <p>Yağmuru ya da güneşi bahane ederek Madam Arnoux’yu bir kapının önünde durdurabilirdi; bir kapının önüne geldikten sonra da nasıl olsa içeri girmeye razı edebilirdi onu. İşin güç yanı, uygun bir yer bulmaktı.</p>

  <p>Böyle bir yer aramaya başladı; Tronchet Sokağı’nın ortasında şöyle bir tabela okudu: <i>Mobilyalı daireler.</i></p>

  <p>Niyetini anlayan uşak, ona, hemen, ara katta, iki çıkışlı bir yatak odasıyla bir oturma odası gösterdi. Frédéric bir aylığına kiraladı burayı; bedelini peşin ödedi.</p>

  <p>Sonra üç mağazaya girip en ender kokular aldı. Kırmızı pamukludan o iğrenç yatak örtüsünün yerine konmak üzere ipek dantela taklidi bir şey buldu. Mavi satenden bir çift terlik seçti. Kaba görünmek korkusu daha bir sürü şey almasını önledi. Aldığı eşyayla kiraladığı eve döndü. Din töreni için mihrabı hazırlayanlardan daha büyük bir sofulukla odalardaki mobilyanın yerini değiştirdi, perdelerin kıvrımlarını eliyle düzeltti, şöminenin üstüne funda, konsolun üstüne menekşe koydu. Odayı baştan başa altınla döşemek isterdi. “Yarın!” diyordu kendi kendine, “Evet, yarın! Düş değil, gerçek bu!” Yüreğinin çılgın bir umutla atıp durduğunu duyuyordu. Sonra, her şeyi hazır edince, burada uyuyan mutluluk uçup gidebilirmiş gibi, kapıyı kilitleyip anahtarı cebine atarak gitti.</p>

  <p>Evde annesinin mektubu bekliyordu onu.</p>

  <p>“Bu uzun yokluğun sebebi ne? Hareket tarzın gülünç görünmeye başlıyor. Bu birleşme konusunda başlangıçtaki kararsızlığını bir dereceye kadar anlıyorum; ama şimdi düşünüp taşınmalısın iyice.”</p>

  <p>Sonra bir sürü ayrıntı: Kırk beş bin liralık gelir; herkes “bunu konuşuyormuş; Mösyö Roque kesin bir karşılık bekliyormuş. Genç kıza gelince, gerçekten güç duruma düşmüş o. “Çok seviyor seni”.</p>

  <p>Frédéric mektubu bitirmeden attı; öbürünü açtı, Deslauriers’den geleni:</p>

  <p>“Dostum,</p>

  <p>Armut pişmiş bulunuyor. Verdiğin söze inanıyor, sana güveniyoruz. Yarın sabah erkenden Panthéon Meydanı’nda toplantı var. Soufflot Kahvesi’ne gir. Gösteriden önce seninle konuşmam gerek.”</p>

  <p>“Aman! Çok gördük onların gösterilerini. Yerinde kalsın. Benim daha güzel bir randevum var.”</p>

  <p>Ertesi gün saat on bir der demez Frédéric sokağa attı kendini. Her şey yolunda mı diye son bir kere göz atmak istemişti; sonra, kimbilir, bir rastlantı sonucu Madam Arnoux’nun erken geleceği tutardı. Tronchet Sokağı’ndan çıkarken Madeleine’in arkasından gelen büyük bir gürültü işitti; o tarafa ilerledi; meydanın bitiminde, solda, iş gömlekli, sokak kıyafetli birtakım adamlar gördü.</p>

  <p>Gerçekten gazetelerde yayımlanan bir bildiri reform şölenlerine katılan herkesi bu meydana çağırmıştı. Hemen ardından da bakanlık tarafından bu toplantının yasaklandığı ilan edilmişti. Parlamentodaki muhalefet dün akşam bu toplantının yapılmasından vazgeçmişti; ne var ki liderlerinin bu kadarından haberi olmayan yurttaşlar, peşlerine bir meraklı kalabalığı da takarak, miting yerine gelmişlerdi. Okulları temsil eden bir grup hemen Odilon Barrot’nun evine gitmişti. Bu temsilciler şimdi Dışişleri Bakanlığı’ndaydılar; şölenin yapılıp yapılmayacağını Hükümetin müdahale edip etmeyeceğini, milli muhafızların ortaya çıkıp çıkmayacağını kimse bilmiyordu. Herkes hükümete olduğu kadar milletvekillerine de köpürmekteydi. <i>Marseillaise</i>’in nakaratı ortalığı çınlatmaya başlayınca kalabalık daha da arttı.</p>

  <p>Öğrenci alayıydı bu gelen. İki sıra halinde, uygun adım yürüyorlardı; eller silahsız, yüzler öfkeden gergindi; arada sırada:</p>

  <p>- Yaşasın Reform! Kahrolsun Guizot! diye bağırıyorlardı.</p>

  <p>Frédéric’in arkadaşları da oradaydı tabii. Kendisini görürlerse çekip götürürlerdi. Bu yüzden soluğu hemen Arcade Sokağı’nda aldı.</p>

  <p>Öğrenciler Madeleine’i iki kere dolandıktan sonra Concorde Meydanı’na doğru indiler. Meydan tıklım tıklımdı; sıkış sıkış olan kalabalık uzaktan dalgalanan siyah başaklardan bir tarlayı andırıyordu.</p>

  <p>Tam bu sırada piyade erleri kilisenin solunda savaş düzeninde sıralandılar.</p>

  <p>Bununla birlikte halk grupları yerlerinden oynamadı. Bu duruma bir son vermek için sivil polisler göstericilerin en dikkafalılarını yakalayıp hırpalayarak karakola götürüyorlardı. Frédéric içinde kabaran öfkeye rağmen hiç sesini çıkarmadı; sonra kendisini de onlarla birlikte tutup götürürler, Madam Arnoux’dan yoksun kalırdı.</p>

  <p>Az sonra belediye muhafızlarının miğferleri göründü. Kılıçlarının tersiyle çevrelerine saldırıyorlardı. Bir at kapaklandı; yardım için koşuşanlar oldu; ama süvari eğerinin üstüne oturunca yine kaçıştılar.</p>

  <p>Ve büyük bir sessizlik başladı. Çiseleyerek asfaltı ıslatmış olan yağmur dinmişti. Batı rüzgârının önüne katıp usul usul çekip götürdüğü bulutlar uzaklaşıyordu.</p>

  <p>Frédéric, önüne ardına bakınarak Tronchet Sokağı’nda yürümeye başladı.</p>

  <p>Sonunda saat ikiyi çaldı.</p>

  <p>“Ah! İşte şimdi!” diye düşündü. Şimdi evinden çıktı, yaklaşıyor. Bir dakika sonra da: “Daha vakit var gelmesine” diye düşündü; saat üçe kadar sakin olmaya çalıştı: “Hayır, geç kalmaz. Biraz sabır!”</p>

  <p>Yapacak başka iş olmadığından sokaktaki tek tük dükkânlara bakıyordu: Bir kitapçı, bir saraç, cenaze levazımatı satan bir dükkân. Çok geçmeden vitrinlerdiki bütün kitapların adlarını, bütün koşumları, bütün kumaşları öğrenmişti. Onun böyle boyuna dükkânların önünden gelip gelip geçmesine önce hayret eden dükkâncılar sonradan korkarak vitrinlerini kapadılar.</p>

  <p>Hiç kuşkusuz, bir engeli çıkmış olacaktı, o da şimdi süzülüp duruyordu. Ama biraz sonra duyacakları sevinç büyük olacaktı! Çünkü gelecekti, muhakkaktı bu! “Söz verdi bana!” Yine de karşı konmaz bir sıkıntı doldurmaktaydı içini.</p>

  <p>Madam Arnoux’yu içeride bulacakmış gibi, saçma bir hisle eve girdi. Ama o sırada o dışarıda yürüyor olabilirdi. Bu yüzden hemen kendini dışarı attı. Kimsecikler yok! Yeniden kaldırımları arşınlamaya başladı.</p>

  <p>Kaldırımların yarıklarına, su borularının ağızlarına, sokak fenerlerine, kapı numaralarına bakıyordu. En ufak nesneler kendisine yoldaş ya da alaycı birer tanık oluyordu. Evlerin düzgün alnaçlarını son derece acımasız buluyordu. Soğuktan buz kesmişti ayakları. Yorgunluktan çözülüp gitmiş hissediyordu kendini. Kendi ayak sesleri beyninde yankıyordu.</p>

  <p>Saatine bakıp dörde geldiğini görünce baş dönmesine benzer bir dehşet duygusuna kapıldı. Şiirler söylemeye, kafasından birtakım rakamlar geçirmeye, bir hikâye uydurmaya çalıştı. İmkânsız! Madam Arnoux’nun hayali, bir türlü gözünün önünden gitmiyordu. Ona rastlamak için koşup gitmek isteğine kapıldı. Ama onu kaçırmamak için hangi yolu tutmalıydı?</p>

  <p>Bir haberci bularak eline beş frank sıkıştırıp Jacques Arnoux’nun Paradis Sokağı’ndaki evine yolladı, madamın evde olup olmadığını öğrensin diye. Sonra Ferme Sokağı’yla Tronchet Sokağı’nın köşesinde, her iki sokağı da gözleyecek şekilde, dikilip bekledi. Sokağın bitiminde, bulvarda birtakım karaltılar kayıp gitmekteydi. Ara sıra bir süvari eri sorgucu, bir kadın şapkası fark ediyor, iyi seçebilmek için kirpiklerini kırpıştırıyordu. Bir kutunun içinde dağ sıçanı teşhir eden üstü başı perişan bir çocuk gülümseyerek kendisinden sadaka istedi.</p>

  <p>Kadife ceketli adam dönüp geldi. “Kapıcı Madam’ın çıktığını görmemiş”. Peki ama kim alıkoyuyordu onu? Hasta olsa, kapıcı söylerdi. Bir konuk gelmiş olmasın? Ama bir konuktan sıyrılmaktan kolay ne var ki! Birden elini alnına vurdu:</p>

  <p>“Ne aptalım! Ayaklanma hiç de aklıma gelmedi!” Bu apaçık yorum yatıştırdı onu. Ama az sonra birdenbire: “Ama onun oturduğu semtte bir şey yok ki!” diye düşündü. Müthiş bir kuşkuya kapıldı: “Ya gelmezse? Ya beni savmak için söz vermişse? Hayır, olamaz!” Olmadık bir rastlantı, akla gelmedik bir olaydan ötürü gelememiştir. Ama böyle bir durumda da mektup yazıp haber verirdi. Orta işlerine bakan uşağı bir mektup var mı diye Rumford Sokağı’na, kendi evine yolladı.</p>

  <p>Mektup falan yoktu. Bu “yok” haberi yüreğine su serpti.</p>

  <p>Elini cebine atarak avcuna rastgele doldurduğu bozuk paraların sayısına, sokaktan gelip geçenlerin yüz ifadelerine, atların rengine göre fal bakıyordu; fal olumsuz çıkmışsa inanmamaya çalışıyordu. Zaman zaman kendisini düşüp bayılacak kadar dermansız hissediyor, sonra birden bir umutla canlanıyordu. Az sonra çıkagelecekti. Şurada, arkasındaydı. Dönüp arkasına bakıyordu: Kimse yok! Bir ara, otuz adım kadar ötede aynı boyda, aynı elbiseyi giymiş bir kadın fark etti. Hemen yanına vardı: O değil! Saat beşe geldi! Beş buçuk! Altı! Gaz lambaları yakıldı. Madam Arnoux gelmemişti.</p>

  <p>Madam Arnoux, bir gece önce, rüyasında kendisini uzun süreden beri Tronchet Sokağı’nın kaldırımında dururken görmüştü. Orada ne olduğu belirsiz, ama önemli bir şey bekliyor ve nedenini bilmeden, görülmüş olmaktan korkuyordu. Ama lanet bir küçük köpek, üstüne saldırıyor ve elbisesinin eteğini ısırıyordu. Üstüne üstüne geliyor, gitgide daha fazla havlıyordu. Madam Arnoux uyandı. Köpeğin havlaması devam ediyordu. Kulak kabarttı. Ses, oğlunun odasından geliyordu. Yalın ayak oraya seğirtti. Çocuk öksürüyordu. Elleri yanıyordu. Yüzü kıpkırmızıydı, sesi tuhaf bir şekilde kısılmıştı. Her dakika daha güçlükle soluk alıyordu. Madam Arnoux yorganın üstüne eğilip sabaha kadar gözünü çocuktan ayırmadı.</p>

  <p>Saat sekizde çalan milli muhafızların trampeti Arnoux’ya arkadaşlarının kendisini beklediklerini haber veriyordu. Acele acele giyindi, aile doktorları Mösyö Colot’ya hemen uğrayacağına söz vererek, çıkıp gitti. Mösyö Colot gelmeyince, Madam Arnoux oda hizmetçisini yolladı. Doktor köylere gezmeye gitmiş. Yardımcısı genç de hasta yoklamaya çıkmış.</p>

  <div>
    <br/>
  </div>

  <p>Eugène başını yastıkta yana çevirmiş, kaşlarını çatmış, burun deliklerini açmıştı. Zavallı, ufacık yüzü çarşaflardan daha beyazdı ve gittikçe sıklaşan, kuruyan ve madeni bir ton kazanan soluğu ıslık gibi çıkıyordu. Öksürüğü, mukavva köpekleri havlatan zımbırtıların sesini andırıyordu.</p>

  <div>
    <br/>
  </div>

  <p>Madam Arnoux paniğe kapılmıştı. Çıngıraklara asılıyor, yardım istiyor, bağırıyordu:</p>

  <p>- Bir doktor! Bir doktor!</p>

  <p>On dakika sonra, beyaz kravatlı, iyi düzeltilmiş kır favorili yaşlı bir baş geldi. Küçük hastanın alışkanlıkları, yaşı ve eğilimleri üstüne bir sürü soru sordu; sonra boğazını muayene etti, başını dayayarak sırtını dinledi ve bir reçete yazdı. Bu adamcağızın sakin hah tiksindiriciydi. Kokular sürünmüştü. Madam Arnoux dövmek isterdi bu adamı. Doktor, akşam yine uğrayacağını söyledi.</p>

  <p>Çok geçmeden müthiş öksürük nöbeti yine başladı. Zaman zaman çocuk birdenbire dikeliyordu. Çırpınma hareketleri göğüs kaslarını sarsıyor ve soluk alırken, karnı koşmaktan soluğu kesilmiş gibi çukurlaşıyordu. Sonra başı yine düşüyor, ağzı açık kalıyordu. Madam Arnoux, sonsuz özenlerle çocuğa küçük şişelerle altınkökü şurubu, balgam söktürücü bir ilaç veriyordu. Ama çocuk, zayıf bir sesle inleyerek kaşığı itiyordu. Kelimelerle soluk alıyordu sanki.</p>

  <p>Madam Arnoux arada bir reçeteyi alıp yeniden okuyordu. İlacın formülü korkutmuştu onu; ya eczacı bir hata yapmışsa! Bir şey yapamamak umutsuzlaştırıyordu onu Mösyö Colot’-nun öğrencisi geldi.</p>

  <p>Alçak gönüllü genç bir adamdı bu; mesleğinde yeniydi ve edindiği izlenimleri hiç gizlemiyordu. Sorumluluktan korkup, önce bir duraksadı, sonra buz parçaları koymayı öğütledi. Buz bulmak uzun sürdü. Buz kesesi delindi. Çocuğun gömleğini değiştirmek gerekiyordu. Bütün bu rahatsızlıklar hastada daha şiddetli bir nöbetin başlamasına sebep oldu.</p>

  <p>Çocuk rahat solumasını engelleyen şeyi söküp atmak ister gibi boynundaki sargıları koparmaya başladı; duvarı tırmalıyor, yatağının perdelerini çekiştiriyor, soluk almak için tutunacak yer arıyordu. Yüzü mosmordu şimdi, soğuk bir tere batmış vücudu zayıflamış görünüyordu. Bulanık bakışlarını korkuyla annesine dikmişti. Kollarını onun boynuna dolamış umutsuz bir şekilde asılıyordu; annesi ise hıçkırıklarını tutarak sevecen şeyler söylüyordu;</p>

  <p>- Evet, yavrum, meleğim, canım!</p>

  <p>Sonra sükunet anları başlıyordu.</p>

  <p>Gidip oyuncaklar, bir palyaço, bir resim albümü getirdi; çocuğu oyalamak için bunları yatağın üstüne yaydı. Hatta şarkı söylemeye kalkıştı.</p>

  <p>Şu kumaş kaplı sandalyenin üstünde bir zamanlar onu kundaklayarak söylediği şarkıya başladı. Ne var ki çocuğun bedeni, birden, rüzgâr altına düşmüş bir dalga gibi uzunlamasına ürperdi. Göz bebekleri yuvalarından dışarı uğradı. Madam Arnoux onun ölmekte olduğu sanısına kapıldı, başını öte tarafa çevirdi.</p>

  <p>Sonra, bir an, bakma gücünü buldu kendinde. Henüz yaşıyordu. Ağır, yaslı, bitmez tükenmez, umut kırıcı saatler geçti; Madam Arnoux dakikaları yalnız bir can çekişmenin uzantısı olarak sayıyordu. Göğsün sarsıntıları, çocuğu parçalayacakmış gibi ileri atıyordu; sonunda bir parşömen tüpünü andıran acayip bir şeyler kustu. Ne olabilirdi bu? Bağırsaklarından bir parça mı diye düşündü annesi. Ama şimdi ferah ve düzenli bir şekilde soluk almaya başlamıştı. Bu rahatlama hali Madam Arnoux’yu daha fazla korkuttu. Mösyö Colot geldiğinde kolları iki yana sarkmış, gözleri bir noktaya dikili, taş gibi duruyordu. Doktora göre çocuk kurtulmuştu.</p>

  <p>Madam Arnoux önce anlamadı, cümleyi bir kez daha tekrarlattı. Doktorlara özgü avutma sözlerinden biri olmasındı bu? Doktor içi rahatlamış bir şekilde gitti. O zaman yüreğini sıkan iplerde bir çözülme olmuş gibi geldi Madam Arnoux’ya.</p>

  <p>- Kurtuldu! Gerçek mi bu?</p>

  <p>Birdenbire, belirgin ve acımasız bir şekildi, Frédéric’in hayali gözünün önüne geldi. Kaderin bir cilvesiydi bu. Ama esirgeyici Tanrı kendisini bütün bütün cezalandırmak istememişti! Bu aşka dalıp gitseydi kimbilir ne büyük bir felaket gelecekti başına! Belki de kendi yüzünden yavrusu hakarete uğrayacaktı; oğlu bir düelloda yaralanmış, bir sedye üstünde ölüm halinde getirilen bir delikanlı olarak gözlerinin önüne geldi. Bir hamlede küçük iskemleye seğirtti; ruhunu yükseklere fırlatarak, ilk tutkusundan, tek zaafından vazgeçişini bir kurban gibi Tanrı’ya sundu.</p>

  <p>Frédéric evine dönmüştü. Koltuğa yığılıp kalmıştı, onu lanetleyecek güç bile bulamıyordu kendinde. Bir çeşit uyku bastırdı; karabasan içinde, kendini hep orada, kaldırımın üstünde görüyor, yağmurun yağdığını işitiyordu.</p>

  <p>Ertesi gün Frédéric son bir korkaklık tavrıyla Madam Arnoux’nun evine bir haberci daha gönderdi.</p>

  <p>Savoislı adamın işini iyi becerememesinden mi yoksa Madam Arnoux’nun tek kelimeyle anlatamayacak kadar söyleyecek çok şeyi olduğundan mı, aynı karşılığı aldı. Küstahlığın bu kadarı da fazlaydı! Gururunun kırıldığını hissetti, öfkelendi. Ona karşı bundan böyle hiçbir istek duymamaya yemin etti; aşkı, bir kasırganın pençesine düşen bir yaprak gibi yitip gitti. Bununla yatıştı; acısını bastıran bir sevinç, sonra şiddet gösterme gereksinimi duydu ve rastgele sokakları dolanmaya başladı.</p>

  <p>Dış mahalleli adamlar geçiyordu; ellerinde tüfekler, eski kılıçlar, bazılarının başlarında kırmızı takkeler; hepsi de <i>Marseillaise’i</i> ya da <i>Girondins</i>’i söylemekteydi. Orada burada bir milli muhafız birliği kendi belediye bölgesine doğru dönüyordu acele acele. Uzaktan trampet sesleri geliyordu. Saint-Martin kapısında çarpışma varmış. Neşeli ve savaşçı bir şey vardı havada. Frédéric yürüyüp duruyordu. Büyük şehrin kaynaşması bir parıltı düşürüyordu içine.</p>

  <p>Frascati’nin üst tarafında Mareşal’in pencerelerini fark etti. Çılgın bir fikir geldi aklına, bir gençlik tepkisi. Bulvarı geçti. Araba kapısı kapanmıştı; kapının kanadına kömürle “silahlar teslim edildi” diye yazmakta olan oda hizmetçisi Delphine, telaşla şöyle dedi:</p>

  <p>- Aman! Madam’ın başına gelenleri hiç sormayın! Kendisine hakaret eden uşağını bu sabah kovdu. Her yerin talan edileceğini sanıyor. Korkudan ödü kopuyor. Öyle ki Mösyö çıkıp gitti.</p>

  <p>- Hangi Mösyö?</p>

  <p>- Prens!</p>

  <p>Frédéric tuvalet odasına girdi. Mareşal göründü; geceliği vardı üstünde, saçları arkaya dökülmüştü, perişan bir haldeydi.</p>

  <p>- Ah, teşekkür ederim! Beni kurtarmaya geldin! İkinci oluyor bu! Sen bir karşılık beklemezsin yaptıklarına!</p>

  <p>Frédéric iki eliyle onu belinden kavrayarak:</p>

  <p>- Çok özür dilerim! dedi.</p>

  <p>Onun bu hareketine şaşırmış, aynı zamanda memnun da olmuş olan Rosanette:</p>

  <p>- Hey! Ne yapıyorsun? diye kekeledi.</p>

  <p>Frédéric karşılık verdi:</p>

  <p>- Modaya uyuyorum! Kendimde reform yapıyorum.</p>

  <p>Kadın kendisini divanın üstüne bırakıverdi, bir yandan da genç adamın öpüşleri altında fıkır fıkır gülüyordu.</p>

  <p>Öğleden sonrayı pencereden sokaktan geçenleri seyretmekle geçirdiler. Sonra Frédéric, onu Trois-Fréres-Provençaux’ya yemeğe götürdü. Uzun, güzel bir yemek yediler. Araba bulamadıklarından yürüye yürüye döndüler eve.</p>

  <p>Kabinenin değişeceği haberi Paris’i de değiştirmişti. Herkes sevinç içindeydi; sokaklar adam almıyordu; binaların bütün katlarına asılmış kandiller ortalığı gündüze çevirmişti.</p>

  <p>Yorgun askerler, hüzünlü bir halde kışlalarına dönüyorlardı. Herkes: “Yaşasın ordu!” diye bağırarak selamlıyordu onları, milli muhafız birliklerinde ise, tersine, heyecandan yüzleri kıpkırmızı olmuş subaylar “Yaşasın Reform” diye bağırarak kılıçlarını sallıyorlardı. İki âşık bu sözlerin her tekrarlanışında basıyordu kahkahayı; Frédéric şakalar yapıyordu, keyfi yerindeydi.</p>

  <p>Duphot Sokağı’ndan geçerek bulvarlara ulaştılar. Evlere asılı renkli kâğıt fenerler ateşten bir dantela meydana getiriyordu. Belirsiz bir halk kitlesi kaynaşmaktaydı bunların altında; bu karaltıların ortasında yer yer süngülerin beyazlığı göz alıyordu. Büyük bir gürültü vardı ortalıkta. Her yer iğne atsan yere düşmez cinsinden bir kalabalıkla doluydu, bu yüzden dönüş yolları tıkalıydı. Onlar Caumartin Sokağı’na girmişlerdi ki, birdenbire, arkalarında, yırtılan büyük bir ipekli kumaşın hışırtısını andıran bir gürültü koptu. Capucine Bulvarlarından gelen silah sesleriydi bunlar.</p>

  <p>- Bak! Birkaç burjuvayı temizliyorlar şimdi! dedi Frédéric rahat bir tavırla. Bazı durumlar vardır, hiç de zalim olmayan bir kişioğlu öbür insanlardan öylesine ayrılmış kopmuştur ki insan soyunun yok edilişini tek kılı bile oynamadan seyreder.</p>

  <p>Koluna yaslanmış olan Mareşalin dişleri birbirine vuruyordu. İki adım daha atacak gücü kalmadığını söyledi. O zaman Frédéric kinin yarattığı bir incelikle, Madam Arnoux’yu ruhunda daha fazla aşağılamak için Rosanette’i Tronchet Sokağı’nda onun için kiralamış olduğu eve götürdü.</p>

  <p>Çiçekler solmamıştı daha. Dantela yatağın üstündeydi. Dolaptan küçük terlikler çıkardı. Rosanette önceden yapılmış bu hazırlığı büyük bir kibarlık belirtisi saydı.</p>

  <p>Saat bire doğru Rosanette uzaktan gelen trampet sesleriyle uyandı; baktı ki Frédéric yüzünü yastığa gömmüş, hıçkırıyor.</p>

  <p>- Bir şey mi var, sevgilim?</p>

  <p>— Aşırı mutluluktan, dedi Frédéric. Ne zamandır seni isteyip duruyordum!</p>
</body>
</html>