<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h2>Birinci Bölüm</h2>

  <h3 id="sigil_toc_id_1">I</h3>

  <p class="p1">15 Mayıs 1840 günü, sabahın altısında harekete hazırlanan Villede-Montereau vapuru, Saint-Bernard rıhtımında bacasından halka halka kalın dumanlar savuruyordu.</p>

  <p>Adamlar geliyordu soluk soluğa; varillerden, halatlardan, çamaşır sepetlerinden adım at atabilirsen; tayfalar soruları karşılıksız bırakıyorlardı; herkes birbirine çarpıyordu; bagajlar iki yandaki çarkların davlumbazları arasına yığılmıştı ve bu hayhuy, saç levhalardan çıkıp her şeyi akçıl bir bulutla sarmalayan buharın ıslığı içinde kaybolurken, geminin burnundaki kampana durmadan çalıyordu.</p>

  <p>Nihayet gemi hareket etti ve mağazaların, odun-kömür depolarının, fabrikaların doluştuğu iki kıyı; kalın şerit gibi kayıp gitti.</p>

  <p>On sekiz yaşlarında, uzun saçlı, koltuğunda bir resim dosyası bulunan delikanlı, dümeninin yanında hareketsiz duruyordu. Sisin içinden; adlarını bilmediği çan kulelerini, binaları seyrediyordu. Sonra, son bir bakışla Saint-Louis adasını, Cité’yi, Notre-Dame’ı kucakladı ve Paris gözden kaybolmak üzereyken içini çekti.</p>

  <p>Liseyi yeni bitirmiş olan mösyö Frédéric Moreau, Nogent-sur-Seine’e dönüyordu; hukuk öğrenimine başlamadan önce bir iki ay geçirecekti orada. Annesi cebine ancak pek gerekli ihtiyaçlarını karşılayacak kadar bir para koyarak Havre’a yollamıştı onu, amcasını görsün diye. Bu amcanın, oğluna miras bırakabileceğini umuyordu. Mösyö Frédéric Moreau, daha dün dönmüştü oradan; memleketine giderken en uzun yolu seçtiğinden, başkentte bir iki gün kalamadığı için hayıflanıyordu.</p>

  <p>Gürültü dinmeye başlamıştı; bütün yolcular yerlerini almışlardı; birkaç kişi, makine dairesinin önünde, ayakta, ısınıyordu; vapurun bacası yavaş ve uyumlu bir üfürme içinde, kara dumandan sorgucunu püskürtüp duruyordu. Çiy damlacıkları bakırların üstünden akıyor; güverte bir iç titreşimle ufak ufak sarsılıyor; hızlı hızlı dönen iki çark suları dövüyordu.</p>

  <p>Nehrin iki kıyısı da kumsaldı. Dalgaların çalkantısıyla batıp çıkan ağaç kütüğü dizilerine ya da yelkensiz bir kayıkta oturup balık tutan bir adama rastlıyordunuz. Sonra, serseri sisler dağıldı, güneş ortaya çıktı, Seine’in akışını sağdan izleyen tepe alçaldı ve karşı kıyıda daha yakın bir başka tepe göründü.</p>

  <p>İtalyan çatılı alçacık evler arasında ağaçlarla bezeliydi bu tepe. Evlerin eğimli bahçeleri vardı; bunlar yeni duvarlarla, demir parmaklıklarla, çimenliklerle, limonluklarla ayrılıyordu birbirinden; saksılar, parmaklıklarına dirseğinizi dayayabileceğiniz teraslara çok düzgün aralıklarla sıralanmıştı. Bu gönülçelen, bu sakin barınakları görünce bazı yolcular, iyi bir bilardo takımıyla, bir şalupayla, bir kadınla ya da zevk alınan başka bir şeyle birlikte, ömürlerinin sonuna kadar burada yaşamak için bunlardan birine sahip olmayı düşlüyorlardı. Nehir gezintisinin uyandırdığı taptaze tat, kişinin içindeki duyguların taşmasını kolaylaştırıyordu. Soytarılar çoktan şakalarına başlamışlardı. Çoğu şarkı söylüyordu. Herkes neşeliydi. Bir iki tek atana da rastlanıyordu.</p>

  <p>Frédéric, evdeki odasını, yazacağı bir dramın planını, resim konularını, gelecekteki sevdaları düşünüyordu. Ona kalırsa, soylu ruhunun layık olduğu mutluluk gecikmekteydi. Hüzünlü mısralar geçiriyordu içinden; güvertede seğirtip duruyordu; geminin ta burnuna, kampananın yanına kadar gitti; orada, yolculardan ve gemicilerden bir topluluğun içinde bir mösyönün bir köylü kızına çapkınlık hikâyeleri anlattığını, bu arada kızın boynundaki altın haçı yoklayıp durduğunu gördü. Kırk yaşlarında, kıvırcık saçlı, dinç bir adamdı bu. Gürbüz bedeni siyah kadife ceketini dolduruyor, patiska gömleğinde iki zümrüt taş parlıyordu; bol, beyaz pantolonu Rus derisinden, mavi işlemeli acayip botlarının üstüne dökülüyordu.</p>

  <p>Frédéric oraya gelince, hiç istifini bozmadı adam. Arada bir ona dönüp muzipçe göz kırptı; sonra da çevresinde toplaşmış herkese sigara tuttu. Ama, belki de, bu insanlarla ahbaplık etmekten sıkıldığı için, uzaklaştı oradan. Frédéric de ardından gitti.</p>

  <p>Laf, ilkin türlü tütün cinsleri üstünde döndü dolaştı; sonunda da, tabii, kadın konusuna geldi. Kırmızı botlu mösyö öğütler verdi delikanlıya; kendi kuramlarını ortaya döküyor, hikâyeler anlatıyor, kendini örnek gösteriyor, bütün bunları babaca bir tavırla, eğlendirici bir arsızlığa bitişik bir saflık içinde söylüyordu.</p>

  <p>Cumhuriyetçiymiş; yolculuklar yapmış. Tiyatroların, lokantaların, gazetelerin iç yüzünü biliyor; bütün ünlü sanatçıları tanıyor; çok yakın ilişkileri varmış gibi onları küçük adlarıyla anlatıyor. Frédéric, tasarılarını açtı ona; o da beğendi, destekledi bunları.</p>

  <p>Ama, adam, birden sözünü yarıda bırakarak geminin bacasına baktı; sonra “pistonun dakikada kaç kere gidip gelmesi gerektiği vb.” konusunda uzun bir hesaba girişti hemencecik; sonucu çıkardıktan sonra karşısında uzanan doğa görünümüne hayran hayran bakmaya başladı. İşlerden başını aldığı için mutlu olduğunu düşünüyordu.</p>

  <p>Frédéric’te bir çeşit saygı uyanmıştı bu adama karşı; adını öğrenme isteğini önleyemedi. Yabancı, bir solukta karşılık verdi:</p>

  <p>- Jacques Arnoux, Montmartre Bulvarı’ndaki <i>Art Industriel</i>’in sahibi.</p>

  <p>O sırada kasketi sırma şeritli bir uşak geldi.</p>

  <p>- Mösyö aşağıya kadar inmezler mi acaba? Matmazel ağlıyor, dedi.</p>

  <p>Ve kayboldu.</p>

  <p><i>Art Industriel</i> melez bir kurumdu; bir yandan resim sanatıyla ilgili bir dergi çıkarır, bir yandan da bir tablo mağazası işletirdi. Frédéric, bu adı memleketindeki kitapçının sergisinde, iri iri yazılmış Jacques Arnoux adıyla birlikte büyük tanıtım ilanlarında kaç kere görmüştü.</p>

  <p>Tepeden vuran güneş, direklerin demir bileziklerini, küpeştenin kaplamalarını, su yüzeyini parlatıyor; sular geminin pruvasında yamaçların eteklerine kadar uzayıp giden iki çizgi meydana getiriyordu. Nehrin her dönemecinde sararmış kavaklardan meydana gelen o örtüye rastlanıyordu. Kırlar bomboştu. Gökte asılı duran ufak, beyaz bulutlar vardı. İyice çöken sıkıntı; geminin gidişini yavaşlatmış, yolcuların görünümlerini daha da anlamsızlaştırmıştı sanki.</p>

  <p>Birinci mevkideki birkaç burjuva dışında, yolcular, çoğu işçi ve tezgâhtar takımından kimselerdi. Bir de bunların karıları ve çocukları. O günlerde yolculukta külüstür giyinmek âdet olduğundan hemen hepsinin başında eski birer grek takkesi ya da rengi atmış birer şapka, üstlerinde masalara, tezgâhlara sürtüne sürtüne havı gitmiş ince siyah ceketler ya da mağazada iş yaparken giyile giyile düğmelerinin kapsülü açılmış redingotlar vardı; bakıyordunuz, birinin şaldan yeleğinin altından kahve lekeli patiska gömleği görünüyor; biri paçavralaşmış kravatına pirinç bir iğne takmış, bir başkasının iskarpinlerini pantolon paçalarına dikili subyeler tutuyor. İki üç külhani, ellerinde sapı deri kordonlu bambu bastonlar, çevrelerine yan yan bakıyor; aile babaları bir şey sorarken gözlerini hayretle açıyorlar. Kimisi, ayakta ya da eşya denklerinin üstüne oturmuş çene çalıyor; kimisi bir köşede uyuyor; birçoğu da yemek yiyordu. Güverte yere atılan ceviz kabukları, izmaritler, armut kabukları, kâğıt içinde getirilmiş soğuk et kırıntılarıyla kirletilmişti. Kantinin kapısında, iş tulumları içinde üç mobilya işçisi duruyordu; kılığı pek perişan bir çalgıcı, harpına dayanmış dinleniyordu; arada kazana atılan taşkömürünün çıkardığı gürültü, yankılanan bir ses, bir gülüş duyuluyordu. Frédéric, birinci mevkiyi ayıran parmaklığı itince orada köpekleriyle beraber durmakta olan iki avcının rahatını bozdu.</p>

  <p>Bir hayal görmüştü sanki:</p>

  <p>Kadın, bir bankın ortasına oturmuştu, yalnızdı ya da hiç değilse, delikanlı onun gözlerinden gelen kamaştırıcı parıltı içinde başka kimseyi seçemedi. Tam yanından geçerken, kadın başını kaldırdı; genç adam farkında olmadan omuzlarını kıstı ve aynı yönde biraz ilerledikten sonra dönüp ona baktı.</p>

  <p>Kadının başında geniş kenarlı hasır bir şapka vardı, pembe kurdeleları rüzgârda dalgalanıyordu. İki bölük halinde kalın kaşlarının uçlarından geçen saçları aşağıya akarak yüzünün ovalini muhabbetle sıkıyor gibiydi. Benekli ve açık renkli muslin elbisesi, sayısız kıvrımlarla ortalığı dolduruyordu. Elinde işlediği işe dalmıştı; düz burnuyla, çenesiyle, bütün bedeniyle mavi göğe çiziyordu kendini.</p>

  <p>Kadın durumunu hiç bozmadığından, delikanlı onu süzdüğünü belli etmemek için bir sağa, bir sola gitti; sonra kanepenin karşısına konmuş güneş şemsiyesinin hemen yanına gelip dikildi; nehirdeki sandalı seyrediyormuş gibi bir tavır takındı.</p>

  <p>Böyle parlak esmer bir ten, böyle alımlı bir endam, böyle içinden ışığı süzen ince parmaklar görmemişti ömründe. Nakış sepetine olağanüstü bir şeymiş gibi, hayretle bakıyordu. Adı neydi bu kadının, nerede otururdu, hayatı, geçmişi nasıldı? Odasındaki eşyayı, giydiği bütün elbiseleri, düşüp kalktığı insanları ne kadar tanımak isterdi; vücuduna sahip olma isteği bile, daha derin bir hevesin, sınırları olmayan kederli bir merakın altında silinip gidiyordu.</p>

  <p>Başına eşarp bağlamış zenci bir kadın göründü, yaşına göre büyük gösteren küçük bir kızın elinden tutmuştu. Gözlerinden yaşlar yuvarlanan çocuk, uykudan yeni uyanmıştı daha; kadın dizlerinin üstüne aldı onu. “Matmazel hiç uslu durmuyor; oysa büyüdü de; neredeyse yedisine basacak; annesi hiç sevmez sonra onu; ne yapsa hoş görülüyor”. Frédéric bir keşifte bulunmuş, bir şey de elde etmiş gibi zevk alıyordu bunları işitmekten.</p>

  <p>Endülüs asıllı diye düşündü kadın için. Melezdi belki de. Bu zenciyi de adalardan gelirken getirmişti.</p>

  <p>Bu sırada sırtındaki mor çizgili uzun şal, teknenin bakır kaplamasının üstüne kaymıştı. Denizde, rutubetli akşamlarda kimbilir kaç kere bu şala sarınmış, ayaklarını onunla örtmüş, içinde uyumuştu! Frédéric bir sıçrayışta yakaladı onu. Kadın:</p>

  <p>- Teşekkür ederim, Mösyö, dedi.</p>

  <p>Göz göze geldiler.</p>

  <p>O sırada merdiven başında beliren Arnoux:</p>

  <p>- Hazır mısın karıcığım? diye bağırdı.</p>

  <p>Matmazel Marthe ona doğru koştu, boynuna sarıldı, bıyıklarını çekiştirmeye başladı. Bir harp sesi yankılandı uzaktan uzağa o sırada; çocuk görmek istedi bu çalgıyı; az sonra zenci kadının gidip getirdiği çalgıcı birinci mevki salonuna girdi. Arnoux, bir zamanlar modellik yapan bu adamı tanımıştı, senli benli konuştu onunla; bu da şaşırttı orada bulunanları. Sonunda çalgıcı, uzun saçlarını omuzlarının arkasına attı, kollarını açtı, çalmaya başladı.</p>

  <p>Bir doğu romansıydı bu, hançerlerden, çiçeklerden, yıldızlardan söz eden bir romans. Paçavralar içindeki adam dokunaklı bir sesle söylüyordu. Vapurun makine gürültüsü yanlış tempoyla söylenen ezgileri bastırıyor, adamsa bu kez daha bir kuvvetle vuruyordu çalgının tellerine; teller titreşiyor, çıkardıkları madeni sesler hıçkırıklar gibi, mağrur ve yenilmiş bir aşkın sızıltıları gibi yayılıyordu ortalığa. Nehrin iki yanına sıralanmış ağaçlıklar su yüzeyine kadar eğilerek uzanıp gitmekteydi; taptaze bir meltem vardı; Madam Arnoux, belirsiz bakışlarını uzaklara dikmişti. Müzik bittiği zaman, bir rüyadan uyanıyormuşçasına, birçok kere gözlerini kırpıştırdı.</p>

  <p>Çalgıcı ezilip büzülerek yanlarına yaklaştı, Arnoux ceplerinde para ararken, Frédéric kapalı avucunu adamın kasketine uzattı, sıkıla sıkıla açıp bir altın lira bıraktı oraya. Kendisini onun önünde bu sadakayı vermeye iten şey bencillik değil, onu da içine soktuğu bir kutsama düşüncesi, din duygusuyla karışık bir yürek işlemeydi.</p>

  <p>Arnoux, delikanlıya yolu göstererek kendileriyle birlikte yemeğe inmeye zorladı onu dostça. Frédéric demin yemek yemiş olduğunu söyledi; oysa açlıktan ölüyordu o sırada; üstelik tek meteliği kalmamıştı cebinde.</p>

  <p>Sonra başkaları gibi bu salonda oturmaya hakkı olduğunu düşündü.</p>

  <p>Burjuvalar yuvarlak masaların başlarına oturmuşlar, yemek yiyorlardı. Bir garson hizmet ediyordu. Mösyö ve Madam Arnoux; sağda, dip taraftaydılar. Uzun, kadife bir kanepeye oturdu, orada duran bir gazeteyi aldı eline.</p>

  <p>Montereau’da inip Châlon’a giden posta arabasına bineceklermiş. Bir ay sürecekmiş İsviçre’deki gezileri. Madam Arnoux, çocuğu çok şımarttığı için kocasına çıkıştı. O da eğilip, onun kulağına, herhalde, tatlı sözler söyledi; gülümsedi çünkü. Sonra, Arnoux yerinde doğruldu arkasındaki pencerenin perdesini çekti.</p>

  <p>Alçak ve bembeyaz tavandan çiğ bir ışık dökülüyordu. Frédéric, karşıdan kirpiklerinin gölgesini seçebiliyordu onun. Kadın dudaklarını bardağında ıslatıyor, parmaklarıyla küçük bir ekmek kabuğunu bölüyordu; bir altın zincirle bileğine bağlanmış lacivert taşlı madalyon arada bir tabağına çarparak şıngırdıyordu. Ama yemek salonunda bulunanlar buna dikkat etmez görünüyorlardı.</p>

  <p>Bazen, yuvarlak pencerelerden, yolcu alıp vermek için gemiye yanaşan bir sandalın kayıp geçtiği seçiliyordu. Masa başında oturanlar pencerelere doğru eğiliyor, önünden geçtikleri yerlerin adlarını söylüyorlardı.</p>

  <p>Arnoux, yemekleri beğenmemişti; hesap gelince sesli sesli çıkıştı, indirim yaptırttı. Sonra delikanlıyı alarak sıcak bir şey içmek için geminin burnuna götürdü. Ne var ki Frédéric az sonra yine o tentenin altına döndü; o arada Madam Arnoux da oraya gelmişti. Gri kapaklı ince bir kitap okuyordu. Zaman zaman ağzının iki ucu hafifçe kalkıyor ve alnı bir tat parıltısıyla aydınlanıyordu. Kadının ilgilenir göründüğü bu kitabın yazarını kıskandı. Ona baktıkça aralarında uçurumlar açıldığını hissediyordu. Tek bir kelime bile konuşmadan, tek bir anı bile bırakmadan, kesin olarak, birazdan onun yanından ayrılmak gerektiğini düşünmekteydi.</p>

  <p>Sağda bir ova uzanıyordu; solda bir tepeye usulca kavuşan bir otlak. Tepede bağlar, cevizlikler, yeşillikler içinde bir değirmen seçiliyordu; daha ötede de göğün kıyısına bitişik beyaz kayalığın üstünde zikzaklar yaparak uzayan küçük küçük yollar. Kolunu bu kadının beline dolayıp elbisesi, sararmış yaprakları süpürürken, gözlerinin parıltısında sesini dinleyerek, yan yana, yamaçlara tırmanmak ne büyük bir mutluluk olurdu! Vapur durabilirdi burada pekâlâ, inebilirlerdi; ama işte bu çok basit şey, aslında güneşi yerinden oynatmaktan daha kolay değildi!</p>

  <p>Biraz daha uzakta; sivri çatılı bir şato göründü, dört köşe burçlarıyla. Binanın önünde çiçek tarhları vardı ve yüksek ıhlamurların altında siyah kemerler gibi gömülü duran ağaçlı yollar. Onu gürgen fidanlarının arasından geçiyor olarak düşledi. Bu sırada kapının önünde, portakal saksılarının arasında, genç bir adamla genç bir kadın belirdi. Sonra bütün manzara silindi.</p>

  <p>Küçük kız yanında oynuyordu. Frédéric çocuğu öpmek istedi; kız dadısının arkasına saklandı; annesi şalını kurtaran bir mösyöye karşı gereği gibi davranmadığı için azarladı onu. Dolaylı yoldan bir başlangıç mıydı bu yoksa?</p>

  <p>“Nihayet konuşacak mı benimle?” diye düşündü.</p>

  <p>Vakit daralıyordu. Arnouxların evine kendisini nasıl davet ettirebilirdi acaba? Ne var ki kırları bürümüş güz renklerine dikkati çekmekten başka bir şey gelmedi aklına; sonra da:</p>

  <p>- Neredeyse kış geliyor, dedi; balolar ve şölenler mevsimi.</p>

  <p>Arnoux bagajlarıyla uğraşıyordu o sıra. Surville kıyısı göründü; iki köprü yaklaşıyordu; bir iplik fabrikasını, sonrada bir dizi alçak evi geçtiler; bu evlerin önünde katran kazanları, odun alevleri vardı; çocuklar çember çevirerek kumlarda koşuyorlardı. Frédéric uzun kollu yelek giymiş bir adamı tanıdı, bağırdı ona:</p>

  <p>- Hey! Çabuk olsana!</p>

  <p>Gelmişlerdi. Frédéric yolcu kalabalığı içinde Arnoux’yu güç bela bulabildi. Beriki onun elini sıkarken:</p>

  <p>- Umarım yine görüşürüz, aziz Mösyö, dedi.</p>

  <p>Frédéric rıhtıma inince dönüp baktı. Madam Arnoux, dümenin yanında ayakta duruyordu. Genç adam içine bütün ruhunu koyduğu bir bakış yolladı ona; ama o, bu davranışta hiçbir şey yokmuş gibi, aldırmadı. Frédéric, yanına gelen uşağının selamlarını hiç umursamadan:</p>

  <p>- Arabayı niçin buraya kadar getirmedin? diye çıkıştı.</p>

  <p>Adamcağız özürler diledi.</p>

  <p>Frédéric:</p>

  <p>- Ne beceriksiz şeysin sen, diye bağırdı. Para ver bana!</p>

  <p>Ve yemek yemek için bir hana gitti.</p>

  <p>Bir çeyrek saat sonra, bir rastlantı sonucuymuş gibi posta arabalarının bulunduğu yere gitmek geldi içinden. Belki bir kere daha görürdü onu.</p>

  <p>- Neye yarar ama? diye düşündü.</p>

  <div>
    <br/>
  </div>

  <p>Ve faytona atlayarak yola düşüldü. Atların ikisi annesinin değilmiş. Kendisininkinin yanına koşmak için tahsildar, Mösyö Chambrion’dan atını istemiş. Dün yola çıkan Isidor akşama kadar Bray’de dinlenmiş, geceyi de Montereau’da uyuyarak geçirmiş; hayvanların böyle rahatça tırısa kalkmaları bundanmış.</p>

  <p>Biçilmiş tarlalar göz alabildiğine uzanıp gidiyordu. Yolun iki yanı ağaçlıktı; birbiri ardı sıra çakıl yığınlarına rastlanıyordu; yavaş yavaş, Villeneuve-Saint-Georges, Ablon, Châtillon, Corbeil ve başka yerler, bütün yolculuğu, belleğinde çok kesin çizgilerle canlanmaya başladı; öyle ki şimdi yeni bazı ayrıntıları, daha gizli bazı özellikleri de seçebiliyordu; arabanın kalın bezden tentesi başının üstünde büyük bir sayvan meydana getiriyor ve kenarındaki kırmızı küçük püsküller serin rüzgârda durmaksızın uçuşuyordu.</p>

  <p>Romantik hikâyelerde rastlanan kadınlara benziyordu bu kadın. Frédéric onun görünüşüne ne bir şey eklemeyi ne de ondan bir şey çıkarmayı istiyordu. Evren genişlemişti birdenbire. Her şeyin toplaştığı aydınlık noktada duruyordu bu kadın; - delikanlı arabanın sallantısına kendini bırakmış, göz kapakları yarı inik, bakışı bulutlarda, sonsuz ve düşçül bir sevinç içinde dalıp gitmişti.</p>

  <p>Bray’de hayvanlara yulaf verilmesini beklemedi, bir başına önden yürüyüp gitti. Arnoux “Marie!” diye seslenmişti ona. Sesini yükselterek “Marie!” diye bağırdı. Sesi yitip gitti havada.</p>

  <p>Batıda kocaman bir kızıllık göğü tutuşturuyordu. Biçili tarlaların ortasında yükselen büyük bağdaş tınazlarının dev gölgeleri yanıyordu, uzakta, bir çiftlikte bir köpek havlamaya başladı. Frédéric adsız bir sıkıntı duydu içinde, ürperdi.</p>

  <div>
    <br/>
  </div>

  <p>Isidor gelip kendisine yetişince, arabayı sürmek için öne oturdu. Deminki hüznü geçmişti. Kesin olarak aklına koymuştu: Ne yapıp yapıp Arnouxların evine gidecek, onlarla ilişki kuracaktı. Evleri çok şirin bir yer olmalıydı. Arnoux’dan da hoşlanmış değil miydi? Hem sonra kimbilir?.. Tam bu noktada bir kan dalgası hücum etti yüzüne; şakakları zonkladı; kırbacı şaklattı, dizginleri salıverdi; atları öyle koşturuyordu ki yaşlı arabacı boyuna:</p>

  <p>- Yavaş! Ne olursunuz biraz yavaş! Çatlatacaksınız hayvanları demek zorunda kaldı.</p>

  <p>Frédéric yavaş yavaş yatıştı ve uşağının sözlerine kulak verdi.</p>

  <p>Mösyöyü büyük bir sabırsızlıkla bekliyorlarmış. Matmazel Louise arabayla ben de gideceğim diye tutturup ağlamış.</p>

  <p>- İyi ama, kim bu Matmazel Louise?</p>

  <p>- Bilmiyor musunuz? Mösyö Roque’un küçük kızı.</p>

  <p>Frédéric kayıtsızca karşılık verdi:</p>

  <p>- Ha, o mu? Unutmuşum.</p>

  <p>Bu arada atlar artık koşmayı bırakmıştı; ikisi de aksıyordu; Frédéric, Armes Meydanı’na, annesinin evinin önüne geldiği zaman Saint-Lourint’de saat dokuzu vurmaktaydı. Kırlara bakan büyük bahçesiyle bu ev memleketin en saygı duyulan kişisi olan Madam Moreau’nun itibarını daha da arttırdı.</p>

  <p>Madam Moreau, şimdi sönmüş bulunan eski, soylu bir aileden geliyordu. Büyükleri onu halktan bir adamla evlendirmişti; kendisi gebeyken bir kılıç darbesiyle ölen kocası, yönetilmesi güç bir servet bırakmıştı ona. Madam haftada üç gün konuklarını ağırlar, arada bir de mükellef bir yemek verirdi. Ama bu yemeklerde yakılacak mumların sayısı önceden hesaplanırdı o da başka ve Madam Moreau her yıl çiftliklerinden alacağı geliri sabırsızlıkla beklerdi. Bir ayıp gibi gizlediği mali güçlükler onu çok ciddi biri haline getirmişti. Yine de erdeminin belirişinde ne bir iyilik taslama ne de sertlik bulabilirdiniz. Onun en küçük iyilikleri bile büyük birer yardım gibi görünürdü. Biri bir uşak mı tutacak, biri genç kızlarını yetiştirmek mi istiyor, biri reçel mi yapmak niyetinde, mutlaka gelip Madam Moreau’ya danışırdı. Bölgesinde denet vb. gezilerine çıktığı zamanlar Sayın Piskopos da onun evine inerdi.</p>

  <div>
    <br/>
  </div>

  <p>Madam Moreau, oğlu için büyük emeller besliyordu. Peşin bir ihtiyatla, hükümetin yerilmesini işitmekten pek hoşlanmazdı. İşin başında Frédéric’in korunmaya ihtiyacı vardı; sonra yetenekleri sayesinde danıştay üyesi, elçi, bakan olacaktı nasıl olsa. Sens Koleji’ndeki başarıları böyle bir umuda hak kazandırıyordu; birincilik ödülünü almıştı ya.</p>

  <p>Salona girince herkes ayağa kalktı; sarılıp öpüşüldü; koltuklar ve sandalyelerle şöminenin çevresinde büyük bir yarımdaire yapıldı. Mösyö Gamblin delikanlıya hemen Madam Lafarge<a href="../Text/dipnotlar.xhtml#a1" id="k1"><sup>[1]</sup></a>&nbsp;hakkında ne düşündüğünü sordu. Çağın bu en gürültü koparan davası, ateşli bir tartışmaya yol açmakta gecikmedi; Madam Moreau tartışmayı kesti; Mösyö Gamblin çok bozuldu buna; çünkü geleceğin bir hukukçusu olarak genç adam için çok yararlı buluyordu bu tartışmayı; canı sıkkın, salondan çıktı.</p>

  <p>Roque Baba’nın bir dostundan da doğrusu ancak bu umulurdu! Roque Baba’nın lafı açılmışken, geçenlerde Fortelle mülkünü satın alan Mösyö Dambreuse’den konuşuldu. Tahsildar, Mösyö Guizot’nun<a href="../Text/dipnotlar.xhtml#a2" id="k2"><sup>[2]</sup></a>&nbsp;son kitabı üstüne ne düşündüğünü öğrenmek için Frédéric’i bir kenara çekmişti. Herkes mali işlerin ne durumda olduğunu merak ediyordu; Madam Benait sözü amcasına getirerek meseleyi ustalıkla istenen noktaya çevirdi. Bu değerli akraba ne alemdeydi? Artık bir haber alınamaz olmuştu ondan. Amerika’da uzak bir kuzeni mi vardı?</p>

  <p>Bu sırada aşçı kadın Mösyönün çorbasının hazır olduğunu bildirdi. Herkes anlayış göstererek salondan çıktı. Yalnız kaldıkları zaman annesi alçak bir sesle:</p>

  <p>- Eee, ne var ne yok? dedi.</p>

  <p>İhtiyar amca onu çok içten karşılamış ama düşüncelerini de belli etmemiş.</p>

  <p>Madam Moreau içini çekti.</p>

  <p>“Şimdi nerededir acaba?” diye düşünüyordu Frédéric.</p>

  <p>Posta arabası yol alıyor olmalıydı şimdi ve o herhalde, şalına sarınmış, uykulu, güzel başını arabanın çuhasına dayamıştı.</p>

  <p>Tam odalarına çıkıyordu ki <i>Cygne de la Croix</i>’nın garsonu bir pusula getirdi.</p>

  <p>- Neymiş? diye sordu annesi.</p>

  <p>- Deslauriers beni görmek istiyor, diye karşılık verdi genç adam.</p>

  <p>- Ha, şu arkadaşın! dedi Madam Moreau alayla karışık bir küçümsemeyle. Tam da zamanını bulmuş doğrusu.</p>

  <p>Frédéric bir kararsızlık geçirdi. Ama dostluk ağır bastı sonunda.</p>

  <p>Şapkasını aldı.</p>

  <p>Annesi:</p>

  <p>- Bari çok geç kalma, dedi.</p>

  <h3 id="sigil_toc_id_2">II</h3>

  <p class="p1">Charles Deslauriers’nin babası eski bir piyade yüzbaşısıymış, 1818’de görevinden istifa edip evlenmek için Nogent’a gelmiş, karısının drahomasıyla bir mübaşirlik satın almıştı. Bunun geliri kıt kanaat yaşamasına yetiyordu. Türlü haksızlıklara uğramış, eski yaraları depreşip duran, sürekli olarak imparatorluk günlerinin özlemini çeken bu adam, kendisini boğan öfkelerin acısını hep ailesinden çıkarırdı. Pek az çocuk onun oğlu kadar dayak yemiştir. Bütün bu dayaklara yumurcağın pek aldırdığı yoktu. Araya girecek olsa, annesi de aynı kaba işleme uğruyordu. Sonunda, yüzbaşı, oğlunu götürüp kendi bürosuna yerleştirdi; sabahtan akşama kadar masa başında tutarak resmî kâğıtları kopya ettirdi; bu yüzden oğlanın sağ omzu öbüründen göze batacak kadar kuvvetlidir.</p>

  <p>1833’te, yüzbaşı, mahkeme başkanının ricası üzerine mübaşirlik görevini başkasına devretti. Karısı kanserden öldü. Dijon’a gitti, orada yaşayacaktı; sonra, kur’a neferi müteahhidi olarak Troyes’te oturmaya başladı; Charles için küçük bir burs bulunca, Sens Koleji’ne yerleştirdi onu; Frédéric, Charles’ı burada tanıdı. Ama biri on iki, öbürü on beş yaşındaydı o sıra; ayrıca, mizaçtan ve soydan gelen bir sürü ayrılık vardı aralarında.</p>

  <p>Frédéric’in dolabında her çeşit yiyecek, az bulunur şeyler, söz gelimi bir tuvalet kutusu bulunurdu. Sabahları geç kalkmayı, kırlangıçları seyretmeyi, piyesler okumayı sever, evdeki rahatın özlemini çeker, kolej hayatını yorucu ve sıkı bulurdu.</p>

  <p>Oysa aynı hayat, mübaşirin oğluna iyi gelmişe benzerdi. Öyle çok çalışıyordu ki ikinci yılın sonunda üçüncü sınıfa geçti. Ama, yoksulluğundan ya da kavgacı huyundan olacak, çevresinde gizli bir düşmanlık ağı kurulmuştu. İşte, bir gün, bir hademe, ortaokul arkadaşlarının ortasında kendisine yoksul çocuk deyince boğazına sarılmıştı, üç öğretmen yardımcısı araya girmese öldürecekti adamı. Bu davranışına hayran olan Frédéric de boynuna sarılmıştı onun. O günden sonra arkadaşlıkları daha pekişti. <i>Büyüğün</i> sevgisi, kuşkusuz, küçüğün benlik duygusunu okşamış, öteki ise kendine sunulan bu bağlılığı bir mutluluk sayarak benimsemişti.</p>

  <p>Babası tatil boyunca kolejde bırakırdı Charles’ı. Bir rastlantı sonucu eline aldığı bir Eflatun çevirisi onu coşturdu. Metafizik üstüne yazılmış kitaplara gömüldü; kısa zamanda büyük ilerlemeler gösterdi bu alanda; çünkü bu yapıtlara taze bir güçle ve özgür bir zekânın gururuyla sarılıyordu; Jouffroy’u, Cousin’i, Laromiguière’i, Malebranche’ı, İskoç filozoflarını, kısacası kitaplıkta ne varsa hepsini, elden geçirirdi. İstediği kitapları edinmek için kitaplığın anahtarını çalmaya kadar götürdü işi.</p>

  <p>Frédéric ise daha az ciddi şeylerle oyalanıyordu. Trois-Rois Sokağı’nda İsa’nın bir direğe kazınmış soyağacının ve katedralin cümle kapısının resmini yaptı. Ortaçağ dramlarından sonra anı kitaplarına, Froissart’a, Comines’e, Pierre d’Estoile’e, Brantôme’a merak sardırdı.</p>

  <p>Bu okuduğu şeylerden kalan hayaller zihnini öyle uğraştırmaktaydı ki, bunları yaşatmak, canlandırmak istediğini duyuyordu. Bir gün Fransa’nın Walter Scott’u olma özlemiyle yanıp tutuşuyordu. Deslauriers ise en geniş bir uygulama olanağı taşıyan büyük bir felsefe sisteminin düşleri içindeydi.</p>

  <p>Ders aralarında, avluda, duvar saatinin altına yazılmış ahlâk öğüdünün karşısında, hep bunları konuşurlardı; okulun küçük kilisesinde, Saint-Louis’nin sakalları altında fısıldaştıkları bunlardı; bir mezarlığa bakan yatakhanede bunların düşünü görürlerdi.</p>

  <p>Koleji bitirdikten sonra, ileride, yapacakları şeylerden konuşuyorlardı. Bir reşit olsun, Frédéric’in servetinden ayıracağı parayla büyük bir yolculuğa çıkacaklardı ilkin. Sonra Paris’e döneceklerdi, birlikte çalışacaklardı, hiç ayrılmayacaklardı; çalışmalardan yorgun düşünce de, saten kaplama tuvalet odalarında prenslerle sevişecekler, ünlü fahişelerle baş döndürücü zevk şölenlerine dalacaklardı. Ama bu umut coşkularını kuşkular izlerdi. Sözlerle büyüyen neşe taşkınlığından sonra derin sessizliklerin içine düşerlerdi.</p>

  <div>
    <br/>
  </div>

  <p>Yaz akşamları, buğdaylar rüzgârda dalgalanır ve havada melek otu kokuları uçuşurken, bağların kıyısında uzanan taşlı yollarda ya da kırın ortasından geçen büyük yolda, uzun uzun yürüdükten sonra boğulacak gibi olurlar, başları dönmüş, sereserpe, kendilerini sırtüstü yere atarlardı. Kollu gömlekler giymiş öteki çocuklarsa bu sırada kovalamaca oynar, uçurtma uçururlardı. Yoklamacı gelip çağırırdı onları. İçlerinden küçük su yolları geçen bahçelerden, daha sonra da eski duvarlarla gölgeli caddelerden geçerek dönerlerdi; ıssız sokaklarda adımlarının sesi yankılanırdı, parmaklıklı kapı açılır, merdivenlerden çıkarlardı; büyük bir sefahat şöleninden dönmüşçesine hüzün olurdu hepsinin üstünde.</p>

  <p>Okul müdürü iki arkadaşın birbirini karşılıklı uyarıp coşturduğunu ileri sürüyordu. Aslında, Frédéric, üst sınıflarda bir çalışma göstermişse dostunun destek ve itişiyle olmuştu bu; 1837 ders yılı tatilinde, onu, tanıştırmak için, annesinin evine götürdü.</p>

  <p>Madam Moreau bu gençten hoşlanmadı. Charles tıka basa yemek yiyor, pazarları kiliseye gitmek istemiyor, boyuna cumhuriyetçi söylevler çekiyordu; sonunda, onun, oğlunu kötü yerlere götürdüğü kanısına kapıldı. İlişkileri göz altında tutulmaya başlandı; buysa iki arkadaşın birbirini daha çok sevmelerinden başka sonuç doğurmadı; ertesi yıl, Deslauriers kolejden çıkıp hukuk öğrenimini yapmak için Paris’e gittiği zaman ayrılmaları pek güç oldu.</p>

  <p>Frédéric, orada ona kavuşacağını kurup durmuştu; iki yıldan beri görmemişlerdi birbirlerini; sarılıp öpüşme faslı bittikten sonra daha rahat konuşmak için köprülerin oraya gittiler.</p>

  <div>
    <br/>
  </div>

  <p>Şimdi Villeneuve’da bir bilardo salonu işletmekte olan yüzbaşı, oğlu tutup vasi sıfatıyla gördüğü işlerin hesabını sorunca, hatta kendi adına aldığı parayı kesmek isteyince öfkeden kudurmuşa dönmüştü. Ama, ileride Hukuk Okulu’nda bir kürsü elde etmeyi aklına koymuş bulunan Deslauriers, parası olmadığı için Troyes’da bir dava vekilinin yanında kâtiplik yapmaya razı olmuştu. Birçok şeyinden keserek dörtbin frank biriktireceği; annesinin terekesinden eline hiçbir şey geçmese de, kendine sağlam bir yer yapıncaya kadar, şu üç yıl içinde, serbestçe çalışabileceği bir işi oluyordu böylece. Kısacası, Başkentte birlikte yaşama konusundaki eski tasarılarından, hiç değilse şimdilik, vazgeçmeleri gerekiyordu.</p>

  <p>Frédéric başını önüne eğdi. Bozulan düşlerin ilkiydi bu.</p>

  <p>- Aldırma, dedi yüzbaşının oğlu, hayat uzun; genciz ikimiz de. Gelip seni bulurum! Hiç merak etme.</p>

  <div>
    <br/>
  </div>

  <p>Bunu söylerken iki eliyle tutmuş sarsıyordu arkadaşını; düşüncesini başka yöne çekmek için yolculuğu üstüne sorular soruyordu ona.</p>

  <p>Anlatacak fazla şeyi yoktu Frédéric’in. Ama, Madam Arnoux’yu hatırlayınca kederini unuttu. Ondan hiç söz etmedi arkadaşına, utanıyordu. Buna karşılık Arnoux’dan uzun uzun bahsetti, söylevlerini, tavırlarını, ilişkilerini anlattı. Delauriers de bu tanışıklığı ilerletmesini önemle öğütledi.</p>

  <p>Frédéric şu son sıralarda hiçbir şey yazmamıştı; edebî kanıları değişmişti: Şimdi bir yapıtta her şeyden önce tutkuya önem veriyordu; Werther, René, Franck, Lara, Lélia<a href="../Text/dipnotlar.xhtml#a3" id="k3"><sup>[3]</sup></a>&nbsp;gibi yapıtların yanında zayıf cinsten başka kitaplar da onda aynı coşkuyu uyandırabiliyordu. Kimi zaman iç çalkantılarını ancak müzikle dışavurabileceği sanısına kapılır ve birtakım senfoniler yazmaya özenirdi; kimi zaman da nesnelerin dış görünümlerine gönül verir, resim yapmak isterdi. Şiir de yazmıştı; Deslauriers, kendisine gösterdiği şiirleri çok beğenmişti; ama bu konuda başka çalışmaları olup olmadığını da sormamıştı.</p>

  <p>Deslauriers de metafiziğe karşı tutku beslemiyordu artık. Daha çok Sosyal İktisada ve Fransız Devrimi’ne merak sardırmıştı. Yirmi iki yaşında, sıska, koca ağızlı, hareketlerinden emin, kocaman bir herif olup çıkmıştı. O akşam kötü bir <i>lasting</i> palto vardı üstünde; Frédéric’i görmek için Villeneuve yolunu yaya olarak teptiğinden ayakkabıları tozdan bembeyaz olmuştu.</p>

  <p>Isidor yanlarına yaklaştı. Madam, Mösyönün dönmesini rica ediyormuş, üşütmesinden korktuğu için de paltosunu yollamış.</p>

  <p>Deslauriers:</p>

  <p>- Dur bakalım yahu! dedi.</p>

  <p>Kanalla nehir arasındaki daracak adanın üstüne kurulmuş iki köprüde bir uçtan bir uca gidip gelmeye devam ettiler.</p>

  <p>Nogent yönüne doğru yürüdükleri zaman karşılarında hafifçe eğimli bir küme ev belirdi; sağda, vanaları kapalı ahşap değirmenlerin arkasında, kilise görünüyordu; solda, belli belirsiz seçilebilen bahçelerin bitiminde kıyı boyunca uzanan ağaççıkların meydana getirdiği çitler. Paris yönünde ise, geniş şosenin dimdik indiği ve çayırların uzakta gecenin buğuları içinde kaybolduğu görülüyordu. Sessizdi gece, akçıl bir parıltısı vardı. Nemli yaprakların kokusu onlara kadar geliyordu; yüz adım ötedeki bendin suyu, dalgaların karanlıkta çıkardığı o tatlı çırpıntıyla şırıldıyordu.</p>

  <p>Deslauriers durdu.</p>

  <p>- Şu zavallı insanların yataklarında rahat rahat uyumaları amma da tuhaf şey, dedi. Göreceksin bak, yeni bir 89 devrimi hazırlanıyor! Anayasalardan, fermanlardan, kurnazlıklardan, yalanlardan bıkıldı artık! Ah! Bir gazetem ya da bir kürsüm olsa, bunu anlatmak için nasıl silkelerdim sizi! Ne yaparsın ki her iş parayla dönüyor! Berbat şey bir meyhanecinin oğlu olmak, gençliğini ekmek parası peşinde koşarak harcamak!</p>

  <p>- Benim orada sensiz yapacağımı düşünebiliyor musun? diyordu dostunun acısıyla kederi depreşen Frédéric. Beni seven bir kadın olsa, bir şeyler becerirdim belki... Niçin gülüyorsun? Aşk dehanın besinidir; soluk aldığı hava gibidir. Yüce yapıtları olağanüstü coşkular yaratır. Ama düşlerimin kadınını aramaktan vazgeçiyorum! Zaten, günün birinde ben; içinde elma mı değersiz cam mı olduğunu bilmediğim bir hâzineyle birlikte sönüp gideceğim.</p>

  <p>Bir adamın gölgesi uzadı kaldırımlarda ve şu sözleri işittiler.</p>

  <p>- Hizmetkârınız, baylar!</p>

  <p>Ufak tefek biriydi bu; üstünde kahverengi, bol bir redingot, başında siperliğinin altından sivri bir burun çıkan bir kasket vardı.</p>

  <p>Frédéric:</p>

  <p>- Mösyö Roque, siz misiniz? dedi.</p>

  <p>- Ta kendisi! diye karşılık verdi ses.</p>

  <p>Mösyö Roque, bahçesinde su kıyısına kurulu kurt kapanlarına bakmaya çıktığını anlatarak orada bulunuşunu haklı bir nedene bağladı.</p>

  <p>Sonra da:</p>

  <p>- Demek döndünüz memlekete? Çok güzel! Küçük kızım söylemişti geldiğinizi. Sağlığınız yerindedir inşallah. Herhalde hemen gitmeyeceksiniz? dedi.</p>

  <p>Frédéric’in soğuk davranmasından olacak, uzaklaştı oradan. İşin gerçeği, Madam Moreau bu adamla görüşmezdi; Roque Baba hizmetçisiyle nikâhsız yaşamaktaydı; bu yüzden de, bölgenin seçim kayıt memuru, Mösyö Dambreuse’ün kâhyası olduğu halde, pek az önem verilirdi kendisine.</p>

  <p>Deslauriers:</p>

  <p>- Anjou Sokağı’nda oturan banker mi bu? diye sordu. Bak, aslanım, ne yapacaksın biliyor musun?</p>

  <p>Yanlarına yaklaşan İsidor bir kere daha engelledi konuşmalarını. Frédéric’i eve götürmek için kesin emir almıştı. Madam, nerede kaldı diye kaygılar içindeymiş.</p>

  <p>- Anladık canım, anladık! Geliyor işte! Geceyi sokakta geçirmeyecek herhalde, dedi Deslauriers.</p>

  <p>Uşak gidince de ekledi:</p>

  <p>- Bu ihtiyara seni Dambreuselere götürmesini söyle; hiçbir şey zengin bir eve dadanmak kadar yararlı değildir! O ki siyah bir elbisen, beyaz eldivenlerin var, niçin kullanmayasın onları! Girmen gerekir bu çevreye! İlerde beni de sokarsın. Düşün bir, milyonları olan bir adam! Ne yapıp yapıp hoşuna gitmeye bak bu adamın. Karısının da. Seviş onunla!</p>

  <p>Frédéric bir hayret çığlığı attı.</p>

  <p>Deslauriers üsteledi:</p>

  <p>- Ne oluyorsun yahu, ben burada en klasik şeylerden söz ediyorum sana. <i>İnsanlık Komedyası</i>’ndaki Rastignac’ı hatırlasana! Başaracaksın bunu, eminim.</p>

  <p>Frédéric’in Deslauriers’ye öylesine büyük bir güveni vardı ki birden kendini sarsılmış hissetti ve Madam Arnoux’yu unutarak ya da bu ikinci kadın üstüne yapılan kehanete onu da karıştırarak, gülümsemekten alamadı kendini.</p>

  <p>Deslauriers ekledi:</p>

  <p>- Son bir öğüt: Sınavları vermelisin! Bir etiket her zaman için iyi bir şeydir. Sonra, Kalotik ve şeytani şairlerini de silkeleyip atman iyi olur; felsefe açısından 12. yüzyıl düzeyini aşmış değiller onlar. Senin umutsuzluğunu saçma buluyorum. Büyük adamlar başlangıçta daha büyük güçlüklerle karşılaşmışlardır; Mirabeau’yu düşün söz gelimi. Üstelik, ayrılığımız da uzun sürmeyecek. Bizim dolandırıcı pedere bana yaptıklarını kusturacağım. Hadi, artık gideyim ben. Allah’a ısmarladık. Yüz kuruş verebilir misin bana? Yemek borcumu ödeyeceğim.</p>

  <div>
    <br/>
  </div>

  <p>Frédéric on frank verdi ona, sabahleyin Isidor’dan aldığı paradan bu kadar kalmıştı yanında.</p>

  <p>Bu sırada, köprünün yirmi kulaç ötesinde, nehrin sol kıyısında, alçak bir evin penceresinde ışık parlıyordu.</p>

  <p>Deslauriers ışığı gördü; şapkasını eline aldı ve tumturaklı bir edayla şöyle dedi:</p>

  <p>- Venüs, ey göklerin kraliçesi, kulunuzum! Ama yoksulluk bilgeliğin anasıdır. Bu yüzden nice iftiraya uğradık, sen bizi esirge!</p>

  <p>Başlarından geçen ortak bir serüveni hatırlatan bu sözler ikisini de neşelendirmişti. Kahkahalar atmaya başladılar sokakta.</p>

  <p>Deslauriers, hana uğrayıp borcunu ödedikten sonra, Frédéric’i Hôtel-Dieu yol ağzına kadar geçirdi; orada uzun uzun kucaklaştıktan sonra, ayrıldılar.</p>

  <h3 id="sigil_toc_id_3">III</h3>

  <p class="p1">İki ay sonra, bir gün, Paris’te Coq/Héron Sokağı’na inen Frédéric, hemen büyük ziyaretini yapmayı tasarladı.</p>

  <p>Şans da yardım etmişti kendisine. Roque Baba bir tomar kâğıt getirip vermiş, bunları Mösyö Dambreuse’ün evine giderek eliyle teslim etmesini rica etmişti. Ayrıca verdiği bir açık pusulada da hemşehrisini tanıtıyordu.</p>

  <p>Madam Moreau bu harekete şaşmış göründü. Frédéric ise sevincini gizledi.</p>

  <p>Mösyö Dambreuse’ün asıl adı Kont d’Ambreuse’dü; ama 1825’ten bu yana, yavaş yavaş soyluluğunu ve partisini bir yana bırakarak sanayiye yönelmişti ve bütün devlet dairelerinde gözü, her işte eli olan bütün fırsatları kullanan, bir Grek kadar becerikli, bir Auvergneli kadar çalışkan olan bu adam, söylendiğine göre, büyük bir servet yapmıştır; ayrıca Légion d’honneur nişanının “officier” rütbesini taşıyordu, Aube şehri genel meclisi üyesiydi, milletvekiliydi, yakın günlerde de ayın üyesi olacaktı. Hatır kıramayan bir adam olduğundan sürekli olarak başkaları için yardım, nişan, tütün dükkânı açma izni isteyerek hükümet üyelerini bezdirdi; iktidardan hoşnutsuz olduğu zamanlarda da merkez sola doğru kayardı. Moda gazetelerinin sayfalarında adına sık sık rastlanan karısı, dilber Madam Dambreuse, yardımsever toplulukların oturumlarına başkanlık ederdi. Düşeslerin yüzlerine gülerek, soylu kesimin insanlarındaki kırgınlığı yatıştırır, Mösyö Dambreuse’ün hâlâ pişmanlık getirip kendilerine hizmette bulunabileceği izlenimini uyandırırdı onlarda.</p>

  <p>Genç adam onlara giderken çok heyecanlıydı.</p>

  <p>“Frağımı giyseydim keşke. Herhalde gelecek haftaki baloya beni de davet ederler. Bakalım ne diyecekler bana?”</p>

  <p>Mösyö Dambreuse’ün bir burjuvadan başka bir şey olmadığını düşününce bir güven geldi içine; Anjou Sokağı’nın kaldırımına neşeyle atladı arabasından.</p>

  <p>Dış kapının bir kanadını itip içeri girdi, avluyu geçti, merdivenleri çıktı ve renkli mermer döşeli bir koridora girdi.</p>

  <p>Üstüne bakır çubuklarla kırmızı bir hah tutturulmuş çift taraflı dik bir merdiven parlak stuktan yapılmış yüksek duvarlara dayanmaktaydı. Merdivenin alt başında geniş yaprakları trabzanın kadifesi üstüne düşen bir muz ağacı vardı. İki bronz şamdan, zincirlere asılı iki fanusu tutuyordu; kaloriferlerin açık hava deliklerinden ağır bir hava geliyor ve koridorun öbür ucunda bir silah koleksiyonunun altına asılmış bir duvar saatinin tiktaklarından başka ses işitilmiyordu.</p>

  <p>Bir zil çaldı; bir uşak göründü, Frédéric! küçük bir odaya aldı. İki kasa ve gözleri dosya dolu iki dolap vardı burada. Mösyö Dambreuse ortadaki yuvarlak masanın başına oturmuş bir şeyler yazıyordu.</p>

  <p>Roque Baba’nın mektubuna hemen bir göz attı, sonra kâğıt tomarını tutan bezi çakısıyla kesti, kâğıtları inceledi.</p>

  <p>İnce yapılı biri olduğundan, uzaktan bakılınca hâlâ genç görünüyordu. Ama seyrelmiş ak saçları, zayıf kolları ve hele olağanüstü solgun yüzü onun epeyce çökmüş olduğunu ortaya koymaktaydı. Cam gözlerden daha soğuk bir anlam taşıyan gök yeşil gözlerinden acımasız bir enerji okunuyordu. Elmacık kemikleri çıkık, parmakları boğum boğumdu.</p>

  <p>Sonunda kalktı yerinden, genç adama, tanıdığı kişiler üstüne, Nogent üstüne, çalışmaları üstüne bazı sorular sordu; daha sonra da eğilerek yanından savdı onu. Frédéric başka bir koridordan çıktı ve kendisini aşağıdaki avluda, arabalığın yanında buldu.</p>

  <p>Yağız bir at koşulmuş mavi bir kupa arabası merdivenlerin önünde duruyordu. Kapısı açıldı, bir bayan bindi ve araba boğuk bir gürültü çıkararak kum üstünde ilerlemeye başladı.</p>

  <p>Öbür yoldan giden Frédéric, çıkış kapısına arabayla birlikte ulaştı. Orası geniş olmadığından arabanın geçmesini bekledi. Genç kadın arabanın penceresinden sarkmış kapıcıya alçak sesle bir şeyler söylüyordu. Genç adam onun sadece mor bir örtüyle omzunu görebiliyordu. Bununla birlikte, içi mavi kumaş kaplamalı, sırmalı ve ipek saçaklı arabaya uzanıp baktı. Hanımın elbiseleri arabanın içini dolduruyordu; bu kaplamalı küçük kutudan bir süsen çiçeği kokusu, kadın zarafetinin tanımlanmaz soluğu yayılıyordu. Arabacı dizginleri gevşetti, hayvan köşe taşını dönüverdi birden ve araba gözden kayboldu.</p>

  <p>Frédéric bulvarlarda yürüye yürüye geri döndü.</p>

  <p>Madam Dambreuse’ü göremediği için üzülüyordu.</p>

  <p>Montmarte Sokağı’nın biraz ilerisinde bir araba gürültüsü duyunca başını çevirdi ve sokağın öbür tarafında mermer bir tabelada şu yazıyı okudu:</p>

  <div>
    <br/>
  </div>

  <p class="p1" style="text-align: center;">JACQUES ARNOUX</p>

  <div>
    <br/>
  </div>

  <p>Niçin daha önce aklına gelmemişti bu kadın? Suç Deslauriers’deydi. Dükkâna doğru yürüdü; ama içeri girmedi; onun dışarı çıkmasını bekledi.</p>

  <div>
    <br/>
  </div>

  <p>Büyük camekânlarda ustaca sıralanmış heykeller, desenler, gravürler, kataloglar ve <i>Art Industriel</i>’in bazı sayıları görülüyordu; abone koşulları kapıya yazılmıştı; kapının tam orta yeri yayımcının baş harfleriyle süslenmişti. Duvarlarda cilaları parlayan büyük tablolar, dipte ise içlerinde porselenler, bronz eşya ve ilgiye değer başka şeyler bulunan iki sandık vardı. Yukarıdan bir kadife perdeyle kapanan küçük merdiven bunları ayırıyordu ve saksonya işi, eski bir avize, döşemeyi kaplayan yeşil bir halı, halının üstünde duran kakmalı bir masa buraya dükkândan çok salon görünümü kazandırıyordu.</p>

  <div>
    <br/>
  </div>

  <p>Frédéric desenleri incelemiş gibi bir tavır takınmıştı. Bir sürü kararsızlıktan sonra içeri girdi.</p>

  <p>Bir memur perdeyi kaldırarak, Mösyönün saat beşten önce mağazada olamayacağını söyledi. Ama eğer bildirilecek bir şey varsa...</p>

  <p>- Yok, yine gelirim, dedi Frédéric yavaşçana.</p>

  <p>Bundan sonraki günler bir barınak aramakla geçti; sonunda Saint-Hyacinde Sokağı’nda, döşeli bir konağın ikinci katındaki bir odayı tutmaya karar verdi.</p>

  <div>
    <br/>
  </div>

  <p>Koltuğuna yepyeni bir defter sıkıştırarak Hukuk Okulu’nun ilk derslerinde bulunmaya başladı. Üç yüz kesik saçlı gencin doluştuğu bir anfiteatrda kırmızı cüppeli bir ihtiyar yeknesak sesiyle ders veriyordu; kalem uçları kâğıtların üstünde cızırdıyordu. Frédéric, sınıfların tozlu kokusunu, sıraların o aynı biçimini, aynı sıkıntıyı yeniden bulmuştu bu salonda. On beş gün devam etti derslere. Ama daha 3. maddeye gelmeden Medeni Kanun’a boş verdi; daha Jüstinyen’i <i>Institutions</i>’unun <i>Summa divisio</i><i>personarum</i> bölümünde Roma Hukuku’nun peşini bıraktı.</p>

  <p>Daha önce düşlediği tatları bulamamıştı; bir okuma odasındaki kitaplardan nasibini almış, Louvre’daki koleksiyonları seyretmiş, üst üste birkaç kere tiyatroya gitmiş, sonunda da büyük bir aylaklık içine düşmüştü.</p>

  <p>Bir sürü yeni olay gelip gelip hüznüne bitişiyordu. Çamaşırını düşünmesi, sabahları söylenerek yatağını yapmaya gelen ve ağzından alkol kokusu yayılan hastabakıcı kılıklı kapıcının kahrını çekmesi gerekiyordu. Kaymak taşından yapılma bir saatle süslü olan odasını hiç sevmiyordu. Bölmeler inceydi, bitişik odalarda öğrencilerin punç yaptıklarını, güldüklerini, şarkı söylediklerini işitiyordu.</p>

  <p>Yalnızlık tak deyince Baptiste Martinon adlı eski bir arkadaşını aradı ve Saint-Jacques Sokağı’ndaki bir pansiyonda maden kömürü yanan bir ocağın başında harıl harıl Hukuk Muhakemeleri Usulü’ne çalışır buldu onu.</p>

  <p>Karşısında alaca basmadan entari giymiş bir kadın oturmuş, çorap yamıyordu.</p>

  <p>Çok yakışıklı denen kimseler vardır, Martinon onlardandı: boylu poslu, etlicene, düzgün yüzlü, mavimsi gözleri patlak patlak. Büyük bir çiftçi olan babası oğlunun hukukçu olmasını istemişti; o da, daha şimdiden, ağırbaşlı görünmek isteğiyle, çember sakal bırakmıştı.</p>

  <p>Martinon, Frédéric’in sıkıntılarının akla yakın bir nedeni olmadığı ve bunlardan bir mutsuzluk sonucu çıkaramadığı için, onun hayat konusundaki sızlanmalarından pek bir şey anlamamıştı. Kendisi her sabah okula gidiyor, dersten sonra Luxembourg parkında bir dolaşıyor, akşamları yarım fincan kahvesini yudumluyor, yılda bin beş yüz frankla ve bu işçi kızın aşkıyla eksiksiz bir mutluluk içinde yaşıyordu.</p>

  <p>“Ama ne mutluluk!” diye düşündü Frédéric.</p>

  <p>Hukuk Okulu’nda Mösyö de Cisy adında başka biriyle tanışmıştı; soylu bir ailenin çocuğu olan bu arkadaş, tavırlarındaki incelikle bir genç kızı andırırdı.</p>

  <p>Mösyö de Cisy, desenlerle uğraşır, gotik tarzı severdi. Kaç kere birlikte gidip Sainte-Chapelle’i ve Notre-Dame’ı hayranlıkla seyretmişlerdi. Ne var ki bu genç kişizadenin o incelikli davranışları en zavallı cinsinden bir zekâyı göstermekteydi. Gördüğü her şey şaşırtıyordu onu; en ufak şakaya kahkahalarla gülüyor ve öyle büyük bir saflık gösteriyordu ki Frédéric ilkin onu muzip biri sanmış, ahmağın teki olduğu yargısına sonradan ulaşmıştı.</p>

  <p>Kısacası iç dökebileceği kimsesi yoktu Frédéric’in; bu yüzden Dambreuselerden bir çağrı bekleyip duruyordu.</p>

  <p>Yılbaşında yeni yıllarını kutlayan kartlar gönderdi onlara; ama bir karşılık alamadı.</p>

  <p><i>Art Industriel</i>’e bir daha gitti.</p>

  <p>Bir üçüncü sefer daha gitti oraya ve Arnoux’yu görebildi nihayet; adam, beş altı kişinin arasında bir tartışmaya dalmıştı, Frédéric’in verdiği selama şöyle bir karşılık verdi, o kadar. Bu da pek dokundu delikanlıya. Ama düşlerinin kadınına nasıl ulaşacağı konusunda olanaklar aramasını da önlemedi.</p>

  <p>İlkin, tablo almak bahanesiyle sık sık dükkâna gitmeyi aklına koydu. Sonra, derginin mektup kutusuna “pek güçlü” ve ilişkiler sağlayabilecek türden birkaç yazı atmayı düşündü. Ama amaca kısa yoldan giderek, aşkını doğrudan doğruya açıklasa daha iyi olmaz mıydı? Bu fikirle, oturdu, lirik taşkınlıklar ve hitaplarla dolu on iki sayfalık bir mektup yazdı; ne var ki yırttı bu mektubu; daha sonra da hiçbir şey yapmadı, hiçbir girişimi olmadı; başarısızlık korkusu uyuşturmuştu onu.</p>

  <p>Arnoux’nun dükkânının üstünde, birinci katta,, her akşam ışık yanan üç pencere vardı. Bu pencerelerden gölgeler süzülüyordu; en çok da bir gölge: Onunki, Frédéric, hiç üşenmez, bu pencereleri, bu gölgeyi seyretmek için ta uzaklardan gelirdi.</p>

  <p>Bir gün Tuileries Bahçesi’nde küçük bir kızın elinden tutmuş bir zenci kadına rastladı; bu ona Madam Arnoux’nun zenci hizmetçisini hatırlattı. O da başka kadınlar gibi buraya gelmiş olmalıydı; Tuileries’den ne zaman geçse ona rastlar mıyım diye küt küt atardı kalbi. Güneşli günlerde gezintisini Champs-Elysées’nin bitimine kadar uzatırdı.</p>

  <p>Arabaların içine rahatça yayılmış, örtüleri rüzgârda dalgalanan kadınlar, atların şaşmaz adımları ve cilalı deriyi gıcırdatan belli belirsiz bir sallantıyla, önünden geçerlerdi. Arabalar gittikçe daha kalabalıklaşır, Rond-Point’dan sonra yavaşlayarak, bütün yolu kaplardı. Yeleler yelelere, fenerler fenerlere değerdi, çelik özengiler, gümüş gem sulukları, bakır tokalar parıltılar saçardı, kısa külot pantolların, beyaz eldivenlerin, araba kapılarındaki armaların arasında, Frédéric uzak bir dünyaya yitip gitmiş duygusu içinde olurdu. Gözleri kadın yüzleri üstünde gezinir, en belirsiz benzerlikler bile hemen Madam Arnoux’yu canlandırırdı belleğinde. Başka kadınlar arasında Madam Dambreuse’ünkine benzer şu küçük kupa arabalarından birine binmiş olarak düşlerdi onu. Oysa o sırada güneş batmak üzere olur, soğuk bir rüzgâr ortalığı toza dumana boğardı. Arabacılar çenelerini boyun atkılarının içine daldırırlar, tekerlekler daha hızlı dönmeye koyulur, makadam yollar cızırdar dururdu; bu araba kalabalığı birbirini sıyırarak birbirinden ayrılarak büyük caddeyi hızla iner, sonra da, Concorde Meydanında, dağılırdı. Gökyüzü bir arduvaz rengine bürünür, Tuileries’nin ardında. Bahçedeki ağaçlar, dorukları mor iki kocaman kitle meydana getirirdi. Sokak fenerleri yanmış olur; boylu boyunca yeşilsi bir renk alan Seine, köprülerin ayaklarında gümüş harelerle yaralanır dururdu.</p>

  <p>Le Harp Sokağı’nda bir lokantaya gider kırk üç meteliğe karnını doyururdu.</p>

  <p>Eski maun tezgâha, lekeli peçetelere, kirli gümüş takımlara ve duvara asılı şapkalara küçümseyerek bakardı. Çevresindekiler de öğrenciydi kendisi gibi. Profesörlerinden, metreslerinden konuşurlardı. Profesörler umurunda değildi onun! Sonra, ne zaman bir metresi olmuştu ki! Onların bu neşe gösterilerinden uzak kalmak için lokantaya mümkün olduğu kadar geç giderdi. Bütün masalar, yemek artıklarıyla dolu olurdu. Yorulmuş bulunan iki garson birer köşeye çekilip uyurlardı; tenha salonu bir mutfak kokusu, bir is, bir tütün kokusu doldururdu.</p>

  <p>Yemekten sonra sokaklarda dolaşırdı ağır ağır. Sokak fenerleri sallanır dururdu, uzun sarımsı ışınları çamur üstünde titreşerek. Şemsiydi gölgeler kayardı kaldırımların kenarından. Sokaklar pisti; bir pus inerdi; ona öyle gelirdi ki nemli karanlık, kendisini sarıp sarmalayarak, belli belirsiz bir şekilde yüreğine iniyor.</p>

  <p>Bir pişmanlık duydu. Yine derslere döndü. Ancak, daha önce açıklanmış kavramları bilmediğinden en yalın şeyler bile birer bilmece gibi geliyordu ona.</p>

  <p><i>Balıkçının oğlu Sylvio</i> adlı bir roman yazmaya başladı. Olay Venedik’te geçiyordu. Erkek kahraman kendisiydi; kadın da Madam Arnoux Antoina’ydı; erkek, ona sahip olmak için bir sürü soylu kişiye kıyıyor, şehrin bir kısmını ateşe veriyor ve Montmartre Bulvarı’ndaki gibi Şam işi kırmızı perdeleri rüzgarda uçuşan balkonunun altında şarkılar söylüyordu. Ne var ki, yazdıklarının çoğunda başka yerlerden yaptığı alıntıların farkına varınca cesareti kırıldı; daha ileri götüremedi çalışmasını; işi iyice aylaklığa vurdu.</p>

  <p>O zaman, Paris’e gelip odasını paylaşması için Deslauriers’ye yalvar yakar oldu. Kendisinin iki bin franklık geliriyle yaşamanın bir yolunu bulurlardı nasıl olsa; her şey daha iyiydi bu çekilmez hayattan. Ne var ki Deslauriers şimdilerde Troyes’den ayrılacak durumda değildi. Kendisine oyalayıcı şeyler bulması ve Sénécal ile sıkı ilişki kurmasını öğütlüyordu Frédéric’e.</p>

  <p>Bir matematik okutmanıydı Sénécal; kafalı adamdı, cumhuriyetçi fikirler taşıyordu; hatta kâtibe kalırsa geleceğin bir Saint-Just’ü olabilirdi. Frédéric bu adamın beşinci kattaki odasına üç kere çıktı, ama o kendisini bir kere bile yoklamayınca, bir daha aramadı.</p>

  <p>Eğlenmeyi denedi. Operadaki balolara gitti. Nedir ki bu şamatalı şölenler daha kapıda buz gibi dondurup bırakıyordu onu. Öte yandan, hemen her zaman bir domino partisiyle sonuçlanan bir akşam yemeğinin büyük giderlere yol açacağını düşünerek, beş parasız kalmak korkusuyla, bu tür eğlencelerden sakınıyordu.</p>

  <p>Yine de, sevilmeye layık bir erkek olduğu kanısındaydı. Kimi zaman, yüreği umutlarla dolup taşarak uyanır, bir randevuya gidiyormuş gibi özenle giyinir, dolanır dururdu Paris sokaklarını. Önü sıra yürüyen ya da karşıdan gelen her kadın için “İşte bu!” diye düşünürdü. Her seferinde de yeni bir hayal kırıklığına uğrardı. Kafasındaki Madam Arnoux fikri bu özlemleri kuvvetlendiriyordu. Belki de, günün birinde yolu üstünde buluverecekti onu; yanına nasıl yaklaşırdı acaba? Ne düşler kurmuyordu ki bu konuda? Rastlantının umulmadık cilveleri olacaktı, söz gelimi korkunç bir felaketten kurtaracaktı onu.</p>

  <p>İşte böyle akıp gidiyordu günler, aynı sıkıntılar, aynı alışkanlıklar içinde. Odéon’un kemerleri altında birtakım broşürler karıştırıyor, gidip bir kahvede <i>Reveu des Deux Mondes</i> adlı dergiyi okuyor, Collège de France’ın bir sınıfına giriyor, bir saat Çince ya da ekonomi dersi dinliyordu. Her hafta Deslauriers’ye uzun mektuplar yazıyor, ara sıra akşam yemeğini Martinon’la beraber yiyor, kimi zaman Mösyö de Cisy’i görüyordu.</p>

  <p>Bir piyano kiraladı, bir iki Alman valsi besteledi.</p>

  <p>Bir akşam, Palais-Royal Tiyatrosu’nda, sahneye yakın localardan birinde Arnoux’yu gördü; bir kadın vardı yanında. O muydu yoksa? Loca boyunca çekilmiş yeşil tafta perdeden yüzü görülmüyordu. Nihayet sahneyle birlikte locanın perdesi de açıldı. Uzun boylu, otuz yaşlarında, solgun bir kadındı bu; güldükçe, kalın dudaklarının arasından pırıl pırıl dişleri görünüyordu. Arnoux ile senli benli konuşuyor, yelpazesiyle parmaklarına vuruyordu onun. Sonra, sarışın bir genç kız gelip aralarına oturdu; demin ağlamış gibi göz kapakları azıcık kızarmıştı. O geldikten sonra, Arnoux hep onun omzunun üstünden eğilerek konuştu kadınla; kadın hiç karşılık vermeksizin dinliyordu. Frédéric, sade, devrik yakalı, koyu renkli, gösterişsiz giysiler içindeki bu iki kadının toplumsal durumlarının ne olabileceği konusunda kafa patlattı durdu.</p>

  <p>Oyun bitince, seyirci kalabalığıyla sıkış sıkış olan koridorlara seğirtti. Arnoux, hemen önünde, iki kadının koluna girmiş, basamak basamak iniyordu merdivenleri.</p>

  <div>
    <br/>
  </div>

  <p>Birdenbire yüzü bir havagazı lambasıyla aydınlandı. Şapkasında bir yas şeridi vardı. Ölmüş müydü yoksa o? Bu düşünce Frédéric’i öylesine şiddetle sarsmıştı ki ertesi gün hemen <i>Art Industriels</i> koştu ve vitrinin önünde duran gravürlerden birini satın aldı; parayı öderken dükkândaki çırağa Mösyö Arnoux’nun sağlığının yerinde olup olmadığını sordu.</p>

  <div>
    <br/>
  </div>

  <p>Çırak karşılık verdi:</p>

  <p>- Çok iyi!</p>

  <p>Beti benzi atan Frédéric ekledi:</p>

  <p>- Peki, ya Madam?</p>

  <p>- O da iyi!</p>

  <p>Frédéric gravürünü almayı unutarak dışarı çıktı.</p>

  <p>Kış sona erdi. Baharla hüzünleri de azalmıştı; sınavlara hazırlanmaya başladı, zoru zoruna geçer not aldı ve Nogent’a gitti.</p>

  <p>Annesinden laf işitmemek için Troyes’a, arkadaşını görmeye hiç gitmedi. Yeni ders yılı için Paris’e dönünce, eskiden oturduğu odadan çıktı, Quai de Napoléon’da iki oda tuttu, döşedi. Dambreuse’lere çağrılmak umudu uçup gitmişti; Madam Arnoux’ya karşı beslediği büyük tutku da sönmeye başlamıştı.</p>

  <h3 id="sigil_toc_id_4">IV</h3>

  <p class="p1">Aralıkta bir sabah, Usul Hukuku dersine giderken, Saint-Jacques Sokağı’nda her zamankinden fazla bir kaynaşma fark eder gibi oldu. Öğrenciler kahvelerden dışarı fırlıyor ya da açık pencerelerden, evden eve birbirlerine sesleniyorlardı; dükkân sahipleri, kaldırımın ortasında toplaşmışlar, kaygılı bakışlarla bakıyorlardı; panjurlar kapanıyordu; Soufflot Sokağı’na geldiğinde Panthéon’un çevresinde büyük bir kalabalığın toplanmış olduğunu gördü.</p>

  <div>
    <br/>
  </div>

  <p>Beşerden on ikişere kadar değişen gruplar halinde, genç adamlar, kolkola dolaşıyor ve orada burada duran daha büyük gruplara katılıyorlardı; belediye zabıta memurları üç köşeli şapkalarını yana yıkmış, elleri arkada, ağır çizmeleriyle kaldırımları toklata toklata duvarlar boyunca gidip gelirken, meydanın bitiminde, parmaklıkların önünde, iş elbiseli birtakım adamlar söylev çekmekteydiler birbirlerine. Herkeste esrarlı ve şaşkın bir hava vardı; belli bir şey bekleniyordu; herkesin dudağının ucunda bir soru.</p>

  <p>Frédéric, sarışın, sevimli, XIII. Louis çağının ince beğendi kişileri gibi bıyıkları ve barbişleri olan bir gencin yanında duruyordu. Karışıklığın nedenini ona sordu.</p>

  <p>- Bir şey bildiğim yok, diye karşılık verdi öteki, zaten kimsenin bir şey bildiği yok ya! Şimdi de bu moda oldu! Amma da komedi ha!</p>

  <div>
    <br/>
  </div>

  <p>Ve bir kahkaha attı.</p>

  <p>Humann nüfus sayımıyla ilgili olarak Garde National’de imzalattırılan Reform dilekçeleri, daha başka olaylar, altı aydan beri Paris’te anlaşılır cinsten olmayan bazı sokak gösterilerine yol açmıştı.<a href="../Text/dipnotlar.xhtml#a4" id="k4"><sup>[4]</sup></a>&nbsp;Bu gösteriler öyle sık tekrarlanıyordu ki gazeteler de artık söz etmez olmuştu bunlardan.</p>

  <p>- Ne bir şekli ne de bir rengi var bunların, diye devam etti Frédéric’in yanında duran genç. Efendim, öyle sanıyorum ki soysuzlaştık biz! O mutlu XI. Louis çağında, hatta Benjamin Constant çağında, öğrenciler arasında daha fazla serkeşlik vardı. Bakıyorum da bunların hepsi koyun gibi sessiz, hıyar gibi ahmak; bakkal çakkal olmaya layık hepsi de. Hay Allah! Bunlar mı okul gençliği denen kimseler?</p>

  <p><i>Robert Macaire</i> rolündeki Frédérick, Lemaître gibi kollarını açtı.</p>

  <p>- Okul gençliği, kutsuyorum seni! diye bağırdı.</p>

  <p>Sonra, bir şarap dükkânının önünde bulunan istiridye kabuklarını karıştıran bir paçavracıya laf attı:</p>

  <p>- Sen de mi okul gençliğine mensupsun?</p>

  <p>İhtiyar, çok çirkin suratını ona çevirdi, bu suratta gri bir sakalın ortasında kırmızı bir burun, sarhoş ve anlamsız iki göz seçiliyordu.</p>

  <p>- Değilsin, değilsin! Sen, daha çok <i>türlü halk gruplarında, avuç avuç altın saçtığı görülen o cani suratlı heriflerden biri</i> gibi görünüyorsun gözüme... Saç, muhterem peder, saç! Albion’un hâzineleriyle boz, ayart beni! <i>Are you English?</i> Şahın armağanlarını almazlık edemem! Biraz da gümrük birliğinden konuşalım.</p>

  <p>Frédéric, birinin omuzuna dokunduğunu hissetti; dönüp baktı: Martinon’du bu; yüzünde renk kalmamıştı.</p>

  <p>-Al bakalım! dedi, derin derin iç çekerek, bir patırtı daha!</p>

  <p>Tehlikeye düşmekten korkmuş, sızlanıyordu. Özellikle işçi elbiseli adamlardan kuşkulanmaktaydı; bunlar mutlaka gizli örgütlere bağlı kimselerdi.</p>

  <p>Bıyıklı genç:</p>

  <p>- Gizli örgütler mi? diye sordu. Burjuvaları dehşete düşürmek için Hükümetin başvurduğu bayat bir palavradır bu!</p>

  <p>Martinon, polisten korktuğu için, daha alçak sesle konuşmasını söyledi ona.</p>

  <p>- Demek siz, hâlâ inanıyorsunuz! Sonra, Mösyö, benim bir hafiye olup olmadığımı biliyor musunuz bakalım?</p>

  <p>Bu sözden sonra ona öyle bir bakış baktı ki, iyice altüst olan Martinon, bir süre bunun bir şaka olduğunu anlayamadı. Kalabalık itiyordu onları; üçü de bir geçitle yeni anfiteatra giden küçük merdivenin üstüne çıkmak zorunda kaldı.</p>

  <p>Çok geçmeden kalabalık kendiliğinden yarıldı; birçok baş göründü; kalın redingotunun içinde, gümüş çerçeveli gözlüklerini havaya kaldırarak, astımdan hırıltıyla soluyarak ağır adımlarla dersini vermeye giden ünlü profesör Samuel Rondelot’u selamlıyorlardı. Bu adam 19. yüzyılın en parlak hukukçularından biri olup Zacharielerin, Ruhdorffların rakibiydi. Yeni unvanı, Ayan üyeliği de onun tavırlarında bir değişiklik meydana getirmemişti.</p>

  <p>Yoksul bir adam olarak biliniyor ve kendisine büyük saygı gösteriliyordu.</p>

  <p>Bu sırada, meydanın dibinden, birkaç kişi bağırdı:</p>

  <p>- Kahrolsun Guizot!</p>

  <p>- Kahrolsun Pritchard!<a href="../Text/dipnotlar.xhtml#a5" id="k5"><sup>[5]</sup></a></p>

  <p>- Kahrolsun satılmışlar!</p>

  <p>- Kahrolsun Louis-Philippe!</p>

  <p>Kalabalık kıpırdadı ve kapatılmış bulunan avlu kapısının önüne doğru akarak profesörün daha uzağa gitmesine engel oldu. O da merdivenin önünde durdu. Az sonra üç basamağın onuncusunun üstünde göründü. Konuştu; büyük bir uğultu sesini bastırdı. Demin herkes tarafından sevildiği halde, şimdi nefret edilen biri oluvermişti; çünkü otoriteyi temsil ediyordu. Sesini duyurmak için giriştiği her yeni çabada bağrışmalar yeniden başlıyordu. Öğrencileri arkasına takıp sürüklemek amacıyla büyük bir kol hareketi yaptı. Genel bir gürültüyle yanıt verildi buna. Küçümser bir tavırla omuzlarını silkti ve geçitin içinde kayboldu. O anda Martinon da sıvışmak için bulunduğu yerin elverişliliğinden yararlanmıştı.</p>

  <p>Frédéric:</p>

  <p>- Korkağa bak! dedi.</p>

  <p>- İhtiyatlı bir arkadaş, dedi öteki.</p>

  <p>Kalabalıktan bir alkıştır koptu. Profesörün ortadan çekilmesi bir zafer sayılmıştı. Bütün pencereler olanları izleyen meraklı başlarla doluydu. Bir grup Marseillaise’i söylemeye başlamıştı; kimileri Béranger’in<a href="../Text/dipnotlar.xhtml#a6" id="k6"><sup>[6]</sup></a>&nbsp;evine gitmeyi öneriyorlardı.</p>

  <p>- Lafitte’in evine!</p>

  <p>- Chateaubriand’ın evine!<a href="../Text/dipnotlar.xhtml#a7" id="k7"><sup>[7]</sup></a></p>

  <p>Sarı bıyıklı genç de:</p>

  <p>- Voltaire’in evine! diye bağırdı.</p>

  <p>Belediye zabıta memurları kalabalığın içinde dolaşmaya çabalıyor ve ellerinden geldiğince tatlı bir dil kullanarak:</p>

  <p>- Yürüyünüz baylar, hadi çekilelim baylar! diye bağırıyorlardı.</p>

  <p>Bir ses yükseldi:</p>

  <p>- Kahrolsun kasaplar!</p>

  <p>Eylül karışıklıklarından beri ağızdan düşmeyen bir sövgü olmuştu bu. Herkes tekrarladı bu sövgüyü. Kamu düzeninin bekçileri ıslıklanıyor, yuhalanıyordu; bet beniz kalmamıştı zabıta memurlarında; içlerinden birisi dayanamadı artık, yanına iyice sokulup suratına gülen ufarak bir genci öyle bir savurdu ki, delikanlı beş adım öteye, şarap dükkânının önüne düştü sırtüstü. Herkes yana doğru açıldı; ama hemen hemen aynı anda o zabıta memuru da, saçları muşamba kasketinin altından bir bohça kıtık gibi taşan Herkül soyu bir gençten yediği yumrukla yerde bulmuştu kendini.</p>

  <p>Bu genç, birkaç dakika Saint-Jacques Sokağı’nın köşesinde durduktan sonra, koltuğundaki büyük mukavva kutuyu hemen bir tarafa atarak belediye zabıta memurunun üstüne atıldı, altına alarak suratını yumruklamaya başladı. Öbür zabıta memurları koşuştular. Bu yaman çocukta öyle bir güç vardı ki zaptedebilmek için hiç değilse dört memurun üstüne çullanması gerekti. İkisi yakasına yapışmıştı; ikisi kollarından çekiyor, bir beşincisi diziyle karnına vuruyor ve hepsi ona haydut, katil, tahrikçi diye bağırıyordu. Göğüs bağır açık, üst baş paramparça, suçsuz olduğunu söylüyordu o; bir çocuğa vurulduğunu görünce kendini tutamamıştı.</p>

  <p>- Adım Dussardier! Cléry sokağında dantela ve tuhafiye eşyası satan Valinçart kardeşlerin yanında çalışıyorum. Kutu nerede? Kutumu isterim!</p>

  <p>Boyuna tekrarlayıp duruyordu:</p>

  <p>- Dussardier!.. Cléry Sokağı’nda. Kutum!</p>

  <p>Bununla birlikte yatıştı, metin bir tavır takındı. Descartes Sokağı’ndaki karakola götürülmesine karşı koymadı. Büyük bir kalabalık da peşinden gitti. Frédéric’le bıyıklı genç de hemen arkasına takıldılar, bu dantelacı çırağına hayran olmuştu. Devleti temsil eden kuvvetlerin gösterdiği şiddet hareketleri tepelerini attırmıştı.</p>

  <p>İlerledikçe kalabalık azalıyordu.</p>

  <p>Belediye zabıta memurları arada bir dönüp kudurmuş gözlerle arkaya bakıyorlardı; yaygaracılar için yapacak, meraklılar için de görülecek bir şey kalmamıştı, hepsi de yavaş yavaş kalabalıktan kopup uzaklaşıyordu. Gelip gidenler Dussardier’ye bakıyor ve yüksek sesle aşağılayıcı yorumlara girişiyorlardı. Evinin kapısı önünde duran bir kocakarı bu götürülenin ekmek çalmış olduğunu bağırmaktan bile çekinmedi; bu haksızlık iki ahbabın öfkesini daha da artırdı. Sonunda karakolun önüne gelindi. Kala kala yirmi kişi kadar kalmışlardı. Askerleri görünce onlar da dağıldı.</p>

  <p>Frédéric’le arkadaşı cesaret göstererek demin içeri atılan genci görmek istediklerini söylediler. Nöbetçi, üstelerlerse, kendilerini de deliğe tıkmakla tehdit etti onları. Karakol komutanını görmek istediler, adlarını, hukukta öğrenci olduklarını, mahpusun okul arkadaşları olduğunu söylediler.</p>

  <p>Bomboş bir odaya soktular onları; sıvası kararmış dört duvarın önüne dört sıra uzatılmıştı. Dipte küçük bir pencere açıldı. Dussardier’nin gürbüz yüzü göründü; darmadağın saçları arasında dürüst, anlamlı gözleriyle, ucu dörtköşe burnuyla uysal bir köpeğin yüzünü hatırlatıyordu.</p>

  <p>- Bizi tanımıyor musun? dedi Hussonnet.</p>

  <p>Bıyıklı gencin adı Husonnet’ydi.</p>

  <p>- Ama... diye kekeledi Dussardier.</p>

  <p>Hemen atıldı öteki:</p>

  <p>- Budalalık etme şimdi; herkes senin de bizim gibi Hukuk’ta öğrenci olduğunu biliyor.</p>

  <p>Boyuna göz kırptıkları halde Dussardier bir şey anlamamıştı bundan. Bir ara kendini toplar gibi oldu, sonra birdenbire sordu:</p>

  <p>- Bizim kutu bulundu mu?</p>

  <p>Umudunu kesmiş olan Frédéric gözlerini tavana dikti. Hussonnet cevap verdi:</p>

  <p>- Ha, şu içine ders notlarını koyduğun kutu mu? Evet, bulundu! Hiç merak etme!</p>

  <p>Yeniden kaş-göz işaretlerine başladılar. Dussardier sonunda onların kendisine yardım etmek için geldiğini anladı; onların başını derde sokmaktan korkarak kesti sesini. Kendisini üniversite öğrencilerinin toplum düzeyine yükselmiş, elleri bunca beyaz olan bu gençlere denk tutulmuş görünce bir çeşit utanç da duymuştu zaten.</p>

  <p>- Birilerine bildirilecek bir şeyin var mı diye sordu Frédéric.</p>

  <p>- Hayır, sağ olun, kimseye yok.</p>

  <p>- Peki ailen?</p>

  <p>Karşılık vermeden başını önüne eğdi; zavallı çocuk piçti. İki ahbap onun bu susuşuna şaşıp kalmıştı.</p>

  <p>- Tütün filan var mı? dedi Frédéric.</p>

  <p>Dussardier ceplerini aradı, bir piponun parçalarını çıkardı; lüle taşından yapılmış güzel bir pipoydu bu; haznesi kara ağaçtan, kapağı gümüşten, ağızlık kısmı kehribardan yapılmıştı.</p>

  <p>Üç yıldır bu pipoyu bir şaheser haline getirmeye çalışıyordu. Özenle, lülesini güderi bir kılıf içine koyuyor, tütünü mümkün olduğu kadar yavaşça içine çekiyor, aleti mermer bir yüzeyin üstüne koymamaya dikkat ediyor ve her akşam, yatağının başucuna asıyordu. Şimdi bu ayrı parçaları, tırnakları kanayan elinin içinde sallıyor; çenesi göğsüne düşmüş, gözbebekleri sabit, anlatılmaz bir hüzün dolu bakışlarla mutluluğunun bu yıkıntılarına bakıyordu.</p>

  <p>- Birkaç yaprak sigarası versek ona, diye mırıldandı Hussonnet, bir elini cebine götürerek.</p>

  <div>
    <br/>
  </div>

  <p>Ama Frédéric daha önce davranıp pencerenin kenarına içi dolu bir tabaka koymuştu bile.</p>

  <p>- Al bunu! Hadi Allah’a ısmarladık, metin ol!</p>

  <p>Dussardier kendisine uzanan iki eli kaptı. Büyük bir taşkınlıkla sıkıyor, sesi hıçkırıklarla kesiliyordu.</p>

  <p>- Nasıl? Benim için, ha?., benim için!..</p>

  <p>İki dost, onun minnet duygularını işitmek istemeyerek dışarı çıktılar, karınlarını doyurmak için Luxembourg’un karşısındaki Tabourey Kahvesi’ne gittiler.</p>

  <p>Hussonnet, bir yandan bifteğini keserken, arkadaşına moda dergilerinde çalıştığını, <i>Art Industriel</i>’e reklam taslakları hazırladığını söyledi.</p>

  <p>- Jacques Arnoux’nun mağazasında, değil mi? dedi. Frédéric.</p>

  <p>- Tanıyor musunuz onu?</p>

  <p>- Evet! Daha doğrusu, hayır!.. Görmüşlüğüm var kendisini; bir yerde rastlamıştık.</p>

  <p>Arnoux’nun karısını da ara sıra görüp görmediğini sordu, gelişigüzel bir şey soruyormuş gibi.</p>

  <p>Bohemyalı genç:</p>

  <p>- Ara sıra, diye karşılık verdi.</p>

  <p>Frédéric yeni sorular sormaya cesaret edemedi; bu adam çok önemli bir yer kazanmıştı hayatında; yemek paralarını ödedi; öteki karşı koymaya hiç kalkışmadı buna.</p>

  <p>Duyguları karşılıklıydı; adreslerini verdiler birbirlerine; Hussonnet, samimi bir tavırla, Fleurus Sokağı’na kadar kendisiyle yürümesini istedi ondan.</p>

  <p>Arnoux’nun adamı, soluğunu tutarak yüzünü müthiş bir şekilde buruşturduğu ve horoz gibi ötmeye başladığında bahçenin ortasına gelmişlerdi. Çevredeki bütün horozlar da zincirleme kukurikularla karşılık verdiler ona.</p>

  <p>- Bir işarettir bu, dedi Hussonnet.</p>

  <p>Bobino Tiyatrosu’nun yanında, küçük bir yolla gidilen bir evin önünde durdular. Bir çatı penceresinde, latin çiçekleri ve ıtırşahiler arasında, başı açık, korseli genç bir kadın göründü, iki koluyla yağmur oluğuna dayanıyordu.</p>

  <p>- Günaydın, meleğim, merhaba yavrum, dedi. Hussonnet ona öpücükler göndererek.</p>

  <p>Bir tekme vurarak kapıyı açtı ve kayboldu.</p>

  <p>Frédéric bütün hafta bekledi onu. Yemeğe alıkonmak için sabırsızlık gösterdiği sanılmasın diye evine gitmeye cesaret edemedi; ama bulmak umuduyla Quartier Latin’in altını üstüne getirdi. Bir akşam rastladı ona. Quai <i>Napoléon</i>’daki odasına götürdü.</p>

  <p>Uzun uzun konuştular, içlerini açtılar birbirlerine, Hussonnet tiyatro alanında ün ve para kazanmak tutkusundaydı. Kabul edilmeyen birkaç vodvilin hazırlığına katılmış, “büyük planlar” yapmış, şarkı güfteleri çiziktirmişti; bu şarkılardan bir ikisini söyledi. Sonra, kitap rafında Hugo’nun ve Lamertine’in birer yapıtı gözüne ilişince, alaylı bir dille Romantik okula verdi veriştirdi. Bu şairlerin ne sağduyuları vardı ne de kural bilirlerdi; en önemlisi, Fransız değillerdi bunlar! Kendisi, dilini iyi bilmekle övünüyor, ciddi sanat konularıyla karşılaştıkları zaman delişmen kişileri belirleyen o acımasız hırçınlıkla, o bilgiçlik kokan beğeniyle en güzel edebiyat parçalarını didikliyordu.</p>

  <p>En sevdiği şeylerin böyle aşağılanması incitmişti Frédéric’i; bir ara arkadaşlık ilişkisini kesmek bile geçti aklından, Ama mutluluğunun bağlı olduğu soruyu şimdi burada niçin sormasındı? Ve sordu bu edebiyatçı oğlana: Kendisini Arnouxların evine götürebilir miydi?</p>

  <p>Ondan kolay ne vardı ki, ertesi gün buluşmak için sözleştiler.</p>

  <p>Hussonnet randevuya gelmedi; daha sonraki üç randevuya da gelmedi. Bir Cumartesi, saat dört sularında, birden damladı. Ama, altlarında hazır araba varken, ilkin bir loca bileti almak için Théatre-Français’in önünde durdu; sonra bir terziye, bir dikişçi kıza uğradı; kapıcı odalarına girip birtakım pusulalar yazdı. Sonunda Montmartre Bulvarı’na gelebildiler, Frédéric dükkânın içinde yürüdü, merdivenleri çıktı. Arnoux, masasının önündeki aynada görüp tanıdı Frédéric’i; yazdığı yazıyı kesmeksizin, bir elini omzunun üstünden uzattı ona.</p>

  <p>Ayakta duran beş altı kişi, avluya bakan bir tek pencereyle aydınlanan daracık odayı doldurmaktaydı. Dipte, kahverengi yünlü kumaştan bir kanepe, aynı kumaştan yapılmış iki perdenin arasında kalan girintiye yerleştirilmişti. Kâğıt yığınları yükselen şöminenin üstünde bronz bir Venüs vardı; pembe mumlarla donatılmış iki şamdan ona paralel olarak yükseliyordu. Sağda, bir dosya dolabının yanında, başından şapkasını çıkarmamış bir adam, bir koltukta gazete okuyordu; duvarlar, estamplardan, tablolardan, çağdaş ustaların Jacques Arnoux’ya içten bir sevgi beslediklerine tanıklık eden sunularla süslenmiş değerli gravürlerinden, desenlerinden görünmez olmuştu.</p>

  <p>Arnoux, Frédéric’e dönerek:</p>

  <p>- Ne haber? dedi, iyisiniz ya?</p>

  <p>Onun vereceği karşılığı beklemeden, Husonnet’e alçak sesle sordu:</p>

  <p>- Adı neydi arkadaşınızın?</p>

  <p>Sonra yüksek sesle:</p>

  <p>- Bir sigara alsanıza, dedi, dolabın üstündeki kutudadır.</p>

  <p><i>Art Industriel,</i> Paris’in tam da göbeğinde bir yerdeydi; rahat bir buluşma yeriydi; rekabetlerin içli dışlı sürtüştüğü tarafsız bir alan. O gün orada kralların portrelerini yapan Anténor Braive, Cezayir savaşları konulu desenleriyle adını kitlelere duyurmaya başlayan Jules Burrieu, karikatürcü Sombaz, heykeltıraş Vourdat ve başkaları vardı; bunların hiçbir öğrencinin kendileri hakkındaki önyargılarını doğrulamamıştı; hareketleri yalın, konuşmaları serbestti. Mistik Lovarias açık saçık bir öykü anlatmaya başladı; doğu manzaralarının yaratıcısı o pek ünlü Dittmer ise yeleğinin altına yün bir kazak giymişti, yine dönmek üzere omnibüse binip gitti.</p>

  <p>İlkin, eskiden modellik yapan Apollonie adlı bir kadından konuşuldu; Burrieu onu bulvarda dört altı bir araba içinde gördüğünü iddia ediyordu. Hussonnet bu değişimin nedenini Apollonie’nin bir sürü koruyucu edinmesiyle açıkladı.</p>

  <p>- Görüyor musunuz, Paris kızlarını nasıl da tanıyor şu çapkın! dedi Arnoux.</p>

  <p>- Sizden sıra kalırsa efendim! diye karşılık verdi.</p>

  <p>Sonra, Apollonie’nin başını gösteren birkaç tablo üstünde tartışıldı. Orada olmayan sanatçılar eleştirildi. Eserlerinin yok pahasına gitmesine şaşıyorlardı; hepsi de yeterince kazanamadığı için sızlanıyordu; o sırada orta boylu bir adam girdi; ceketi tek düğmeyle iliklenmişti, gözleri parıl parıldı, biraz kaçık bir görünümü vardı.</p>

  <p>- Ne burjuvalarsınız sizler yahu! dedi. Ne oluyorsunuz Allah aşkına! Şaheserler döktüren eski ustalar böyle para mara düşünmezlerdi.</p>

  <p>Correggio’yu aklınıza getirin, Murillo’yu...</p>

  <p>- Pellerin’i de ekleyin, dedi Sombaz.</p>

  <p>Ama o, bu sözdeki iğneye aldırmadan, söylevine öyle ateşli bir tavırla devam etti ki Arnoux iki kere tekrarlamak zorunda kaldı:</p>

  <p>- Karım perşembe günü sizi görmek istiyor. Unutmayın!</p>

  <p>Bu sözlerle Frédéric’in kafası yine Madam Arnoux’ya takıldı. Divanın yanındaki kapıdan onun oturduğu bölüme geçiliyordu herhalde. Arnoux bir mendil almak için bu kapıyı açınca Frédéric dipte bir lavabo olduğunu görmüştü. Ama birdenbire şöminenin yanından bir homurdanma duyuldu; koltukta gazete okuyan adamdan geliyordu bu ses. Beş ayak dokuz pus boyunda, kır saçlı, heybetli bir adam. Adı da: Regimbait.</p>

  <p>- Bir şey mi var, yurttaş? dedi Arnoux.</p>

  <p>- Hükümetin yeni bir alçaklığı daha!</p>

  <p>Mesele bir öğretmenin işinden uzaklaştırılmasıymış. Pellerin, Mikelanj’la Shakespeare arasındaki karşılaştırmasını anlatmaya başladı yine. Dittmer gidiyordu. Arnoux onu durdurarak avcuna iki banknot sıkıştırdı. Bunu gören Hussonnet uygun zamanı yakaladığı kanısıyla:</p>

  <p>- Bana biraz avans veremez misiniz, aziz Patron? dedi.</p>

  <p>Ama, Arnoux yeniden yerine oturmuş, iğrenç görünümlü, mavi gözlüklü bir ihtiyara çıkışmaya başlamıştı:</p>

  <p>- Siz de amma şeysiniz, Isaac Baba! İşte üç eseriniz de değerini yitirdi. Mahvoldu! Herkes alaya alıyor beni! Beş para etmediklerini öğrendiler bunların! Ne yapayım istiyorsunuz? Kaliforniya’ya mı yollayayım bu tabloları? Oooo! Susun yahu!</p>

  <p>Bu adamcağızın marifeti kendi yaptığı tabloların altına eski ustaların imzalarını atmaktan ibaretti. Arnoux ona para vermek istemiyordu, tersleyerek savdı başından. Sonra tavrını değiştirerek, yakasında nişan taşıyan, kurumlu, favorili, beyaz kravatlı bir bayı selamladı.</p>

  <p>Dirseğini pencere tokmağına dayayarak, uzun süre tatlı tatlı konuştu onunla. Sonunda parladı:</p>

  <p>- Simsar bulmak benim için hiç de güç bir iş değil, sayın Kont!</p>

  <p>Kişizade onun teklifini kabul edince, Arnoux yirmi beş altın ödedi ve adam dışarı çıkar çıkmaz şöyle dedi:</p>

  <p>- Bu soylu kişiler amma da sırnaşık oluyorlar!</p>

  <p>- Topu alçaktır bunların! diye mırıldandı Regimbart.</p>

  <p>Saat ilerledikçe Arnoux’nun işi gücü daha da artıyordu; yazıları ayırıyor, mektupları açıyor, hesapları düzenliyordu. Mağazadan gelen çekiç seslerini duydukça gidip ambalaj işlerini bir gözetimden geçiriyor, sonra yine işine dönüyordu ve kaleminin çelik ucu kâğıt üstünde kayıp giderken, bir yandan da yapılan şakalara karşılık yetiştiriyordu. Bu akşam avukatının evinde yemek yiyecek, yarın da Belçika’ya gidecekti.</p>

  <div>
    <br/>
  </div>

  <p>Öbürleri günlük olayları konuşuyorlardı: Cherubini’nin portresi, Güzel Sanatlar Sarayı, gelecek sergi vb. Pellerin, Enstitü’ye verip veriştiriyordu. Dedikodu ve tartışma birbirine karışıyordu. Alçak tavanlı oda öylesine doluydu ki kıpırdayacak yer yoktu; pembe mumların ışığı sigara dumanları içinden, güneş ışınlarının sisten süzülüşü gibi geçiyordu.</p>

  <p>Divanın yanındaki kapı açıldı, uzun boylu, ince bir kadın içeri girdi; yaptığı sert hareketler siyah tafta robunun üstünde saatinin madeni ziynetlerini şıngırdatıyordu.</p>

  <p>Frédéric’in geçen yaz Palais-Royal’de görür gibi olduğu kadındı bu. Oradakilerden bazıları adını söyleyerek el sıkıştılar onunla. Hussonnet sonunda Patron’dan bir elli frank koparabildi. Saat yediyi vurdu. Herkes çıkıp gitti.</p>

  <p>Arnoux, Pellerin’e kalmasını söyledi ve Matmazel Vatnaz’ı yandaki ufak odaya geçirdi.</p>

  <p>Frédéric ne konuştuklarını seçemiyordu; fısıl fısıl bir şeyler söylediler. Bir ara kadın sesini yükseltti:</p>

  <p>- İş olup biteli altı ay geçti, ben hâlâ bekliyorum.</p>

  <p>Uzun bir sessizlik izledi bunu. Matmazel Vatnaz yeniden göründü. Arnoux bir şeyler için yeniden söz vermişti ona.</p>

  <p>- Bak göreceksin, bir süre sonra.</p>

  <p>- Hoşça kal, mutlu adam! dedi, Matmazel Vatnaz giderken.</p>

  <p>Arnoux yine ufak odaya geçti, bıyıklarına koku sürdü, pantolonunun subyelerini germek için askılarını kaldırıp düzeltti; ellerini yıkarken de:</p>

  <p>- Bana Boucher stili iki kapı aynası lazım, dedi. İki yüz elli franktan. Tamam mı?</p>

  <p>- Peki, dedi sanatçı yüzü kızararak.</p>

  <p>- Pekâlâ! Karımı da unutmayın!</p>

  <p>Frédéric, Poissonnière dış mahallesinin ucuna kadar Pellerin’e arkadaşlık etti; ara sıra gelip kendisini görmek için izin istedi; kibarca verildi bu izin.</p>

  <p>Pellerin, Güzel’in gerçek kuramını bulmak için bütün estetik kitaplarını okurdu; bir kere bu kuramı bulduktan sonra şaheserler yaratacağına inanıyordu. Desenler, modeller, alçı kalıplar, gravürler gibi akla gelebilen her türlü yardımcı malzemenin arasına gömülmüştü; araştırıp duruyor, kendini yiyordu; suçu zamana, sinirlerine, atölyesine yüklüyor, esinler bulmak için sokağa fırlıyor, bulmuş gibi titremeler geçiriyor, sonra üstünde çalıştığı eseri bırakarak daha güzel olacağına inandığı bir başkasına başlıyordu. İşte böyle, ün tutkusu içinde yanıp tutuşarak, günlerini tartışmalarla geçirerek, bir sürü budalalığı, sistemlere, eleştirilere, sanat konusunda bir reform ve düzenleme gereğine inanarak ellisine gelmiş ve şimdiye dek bir iki taslaktan öte hiçbir şey ortaya koyamamıştı. Sarsılmaz gururu herhangi bir şekilde cesaretinin kırılmasını önlüyordu. Ama komedyenlerin belirgin niteliği olan o hem doğal hem de yapmacıklı coşkunluk içinde her zaman sinirliydi.</p>

  <p>Eve girerken iki büyük tablo göze çarpıyordu; oraya buraya vurulmuş ilk renkler beyaz tuvalin üstünde kahverengi, kırmızı ve mavi lekeler meydana getiriyordu, bunlarda; üstlerinde tebeşirle çekilmiş bir çizgiler ağı, bir filenin yirmi kez onarılmış ilmikleri gibi, yayılıp gidiyordu; öyle ki bunlara bakıp da bir anlam çıkarmaya pek olanak yoktu. Pellerin, parmağıyla daha tamamlanmamış bölümleri göstererek iki tablonun konusunu açıkladı. Biri <i>Nabukadnezar’ın çılgınlığı</i>’nı temsil ediyordu, öteki <i>Roma’nın Neron tarafından ateşe verilişi</i>’ni. Frédéric hayran kaldı bunlara.</p>

  <p>Dağınık saçlı çıplak kadın resimlerine, fırtınanın yana yatırdığı ağaç gövdeleriyle dolu manzaralara, özellikle Callot’nun, Rembrandt’ın, Goya’nın asıllarım bilmediği yapıtlarına özenilerek çiziktirilmiş çalışmalara hayran hayran baktı. Pellerin, bu gençlik dönemi ürünlerini önemsemiyordu artık; şimdilerde büyük anlatım peşindeydi o; yetkili bir ağızla, Phidias ve Winckelmann üstüne bir söylev çekti. Çevresindeki nesneler de sözlerinin gücünü artırıyordu: Bir dua sandalyesinin üstünde bir kurukafa, yatağanlar, bir papaz cüppesi görülüyordu; Frédéric omuzlarına atarak denedi bu cüppeyi.</p>

  <p>Erken geldiği zamanlar, bir örtü parçasının altındaki berbat portatif karyolasında uyurken bastırıyordu onu; tiyatrolardaki oyunları hiç kaçırmadığından geç yatardı Pellerin. Ufak tefek işlerini ihtiyar bir kadına gördürüyor, karnını ucuz bir aşevinde doyuruyordu; metresi falan yoktu. Oradan buradan kapma bilgisi, yaptığı paradokslara eğlendirici bir nitelik veriyordu. Alelade ve çoğunluğa ilişkin şeylere karşı duyduğu nefret, derin bir lirizm taşıyan alaylarla dolup taşardı; eski ustalara öylesine tapınırdı ki, kendisini de hemen hemen, onların katına yükseltirdi bu.</p>

  <p>Ama nasıl oluyordu da Madam Arnoux’dan hiç söz etmiyordu? Kocasına gelince, kimi zaman onun iyi bir çocuk, kimi zaman da düzenbaz olduğunu söylerdi. Frédéric onun kendisine açılmasını bekliyordu.</p>

  <p>Bir gün Pellerin’in resimlerini karıştırırken bir çingene kadın portresini Matmazel Vatnaz’a benzetir gibi oldu; bu kadına karşı içinde bir ilgi uyandığından durumunu öğrenmek istedi.</p>

  <p>Pellerin’e kalırsa, önceleri taşrada öğretmenlik yapan bu kadın şimdi de ders vererek hayatını kazanıyor, küçük dergilere yazılar yazmaya çalışıyormuş.</p>

  <p>Frédéric ise, onun Arnoux’ya karşı davranışlarına bakarak onun metresi olabileceğini düşünüyordu.</p>

  <p>- Yalnız o değil! Başka metresleri de var.</p>

  <p>Bu sözler üzerine, delikanlı, bu kötü düşüncesinden utançla kızaran yüzünü öbür yana çevirerek, cüretle ekledi:</p>

  <p>- Tabii, karısı da altında kalmıyordur.</p>

  <p>- Katiyen! Namuslu bir kadın o!</p>

  <p>Frédéric bir vicdan azabı duymuştu; <i>Art Industriel</i>’de daha sık görünmeye başladı.</p>

  <p>Dükkânın üstündeki mermer plakada Arnoux’nun adını meydana getiren iri harfler, kutsal bir yazı gibi, çok özel ve büyük anlamlarla dolup taşar görünüyordu ona. Geniş kaldırım, inerken, yürüyüşünü kolaylaştırıyor, kapı kendiliğinden açılıyordu sanki; kapının cilalı tokmağında, avcunun içindeki bir elin tatlılığı, denebilirse, zekâsı vardı. Giderek, o da, Regimbart gibi gediklisi oldu oranın.</p>

  <p>Regimbart, her gün ocağın yanındaki koltuğa oturur, <i>National</i> gazetesini kapar, bir daha elinden bırakmaz, düşüncesini ünlemlerle ya da şöyle bir omuz silkmekle belirtirdi. Arada bir, koynuna, yeşil redingotunun iki düğmesi arasına soktuğu dürülü cep mendiliyle alnını silerdi. Ütü çizgisi belirgin bir pantolon, potin biçimi pabuçlar giyer, uzun bir kravat takardı; geniş ve kalkık kenarlı şapkasıyla, uzaktan, kalabalığın içinde bile tanıyabilirdiniz onu.</p>

  <p>Sabahın sekizinde, beyaz şarap içmek için Montmartre’ın oralardan Notre-Dame-des-Victories Sokağı’na inerdi. Öğle yemeğini yiyip ardından birkaç parti bilardo oynayarak saat üçü ederdi. O zaman da bir iki tek <i>absent</i> atmak için Panaroma Pasajı’nın yolunu tutardı. Arnoux’nun dükkânındaki oturumdan sonra ise bu kez Bordelais Kahvesi’ne atardı kapağı, vermut içmeye; daha sonra, eve, karısının yanına döneceği yerde, Gaillon Meydanı’ndaki ufak bir kahvede tek başına yemek yemeyi yeğ tutar, önüne “ev yemekleri, iyi, temiz şeyler” konsun isterdi. Nihayet, kalkıp bir başka bilardo salonuna gider, gece yarısına, sabahın birine kadar orada kalırdı; gaz söndürülene, kepenkler indirilene ve yorgunluktan bitmiş olan dükkân sahibi kendisine artık gitmesi için yalvarana kadar.</p>

  <p>Yurttaş Regimbart’ı böyle yerlere sürükleyen şey içki tutkusu değil, buralarda politikadan konuşmak gibi eski bir alışkanlıktı; yaşı ilerledikçe konuşma yeteneği azalmış, üstüne bir sessizlik gelmiş, huysuzlaşmıştı. Asık suratına bakınca kafasının içinde bir sürü şey dönüyor derdiniz. Ne var ki hiçbir şey sızmazdı oradan dışarı; kimse, dostları bile, kendisine bir yazıhane sahibi süsü verdiği halde, onun ne işle uğraştığını bilmezlerdi.</p>

  <p>Arnoux onu çok önemser görünüyordu; bir gün şöyle demişti Frédéric’e:</p>

  <p>- Bir bilmediği yok bunun! Önemli adamdır!</p>

  <p>Bir başka sefer, Regimbart, masasının üstüne Bretagne’daki koalin ocaklarıyla ilgili birtakım kâğıtlar yaymıştı; Arnoux çok değer veriyordu onun deneylerine.</p>

  <p>Frédéric, daha kibar davranıyor göründü Regimbart’a karşı; ara sıra ona <i>absent</i> ısmarlayacak kadar. Budalanın teki olduğuna inandığı halde, çoğunlukla sadece Jacques arkadaşlık etmeye katlanıyordu.</p>

  <p>İlerlemeden yana bir adam olan tablo taciri, çağdaş ustaları sanat hayatlarının ilk basamaklarında destekledikten sonra, onların sanat yönlerini aynı tutarak paraca kazançlarını artırmaya çalışmıştı. Sanatta özgürlüğün ve ucuza alınabilen yücenin peşindeydi. Paris’in bütün lüks sanayisinde etkileri olmuş, bu da ufak tefek nesneler için iyi, büyük şeyler için zararlı sonuçlar doğurmuştu. Halkın hoşuna gitmek için, usta sanatçıları yolundan döndürdü, güçlüleri bozdu, zayıfları ezdi, yeteneksizleri üne kavuşturdu. İlişkileri ve çıkarmakta olduğu dergi sayesinde hepsini avcunun içine almıştı. Genç ressamlar yapıtlarını onun vitrininde görmeye can atıyor, döşemeciler, döşeme örneklerini gelip ondan alıyorlardı. Frédéric’in gözünde hem bir milyoner, hem bir sanat düşkünü, hem de bir eylem adamıydı o. Yine de, bu adamda gördüğü çok şey şaşırtıyordu delikanlıyı; çünkü Mösyö Arnoux, bir sürü hınzırlığı olan bir iş adamıydı.</p>

  <div>
    <br/>
  </div>

  <p>Söz gelimi Paris’te bin beş yüz franga alınmış bir tabloyu Almanya’da İtalya kanalıyla satın alır, müşteriye dört bin frank bedelle düzenlenmiş bir fatura gösterip, hatır için indirim yaparak, aynı tabloyu üç bin beş yüze bırakırdı. Ressamlara her zaman oynadığı oyunlardan biri de, dergide yayımlamak bahanesiyle, rüşvet olarak, onlardan tablolarının küçültülmüş birer örneğini istemesiydi; oysa hep o küçültülmüş örnekler satılır ve desenler dergide hiçbir zaman yayımlanmazdı. Sömürüldüklerinden yakınanlara, elinin tersiyle karınlarına vurarak karşılık verirdi. Öte yandan, bulunmaz bir arkadaştı, üst üste sigara sunar, tanımadığı kimselerle senli benli konuşur, bir yapıt ya da bir insan için görülmedik bir coşku hali yaşayabilir ve böyle zamanlarda, hiçbir şey gözünde olmaz, oradan oraya koşuşturur durur, mektuplar yazar, reklam bildirileri hazırlardı. Kendisinin son derece namuslu biri olduğu inanandaydı; içini dökme gereksinimi duyduğu zaman, yaptığı uygunsuz işleri safça anlatırdı.</p>

  <p>Bir keresinde, çıkaracağı yeni bir resim dergisi dolayısıyla ziyafet veren bir meslektaşını incitmek için, yemek saatinden az önce, Frédéric’e, kendi gözü önünde, davetten vazgeçildiğini bildiren pusulalar yazmasını rica etmişti.</p>

  <p>- Görüyorsunuz, onur kinci bir taraf yok bu işte! demişti.</p>

  <p>Genç adam onun istediği bu hizmeti reddetmeye cesaret edememişti.</p>

  <p>Ertesi gün, Hussonnet ile birlikte Arnoux’nun çalışma odasına girerken, Frédéric, merdivene açılan kapıdan bir kadın eteğinin içeri kayıp kaybolduğunu gördü.</p>

  <p>- Çok özür dilerim! dedi Hussonnet. İçerde kadın olduğunu bilseydim.</p>

  <p>- Yok canım, diye karşılık verdi Arnoux. Karımdı o. Geçerken bana bir uğramak istemiş de.</p>

  <p>- Nasıl? dedi Frédéric.</p>

  <p>- Öyle işte. Eve gidiyor şimdi.</p>

  <p>Çevresindeki şeylerin çekiciliği birden kayboldu. Az önce içinde bulunduğu atmosfer dağılıp gitmişti ya da zaten, hiç olmamıştı sanki. Sonsuz bir şaşkınlık, bir ihanet acısı gibi bir duygu içindeydi.</p>

  <p>Arnoux, çekmecesini karıştırırken gülümsüyordu. Kendisiyle alay mı ediyordu yoksa? Çırak gelip masanın üstüne bir tomar ıslak kâğıt koydu.</p>

  <p>- Haaa! Afişler! diye bağırdı Arnoux. Yemek yemeye bile vakit yok bu akşam.</p>

  <p>- Ne o, gidiyor musunuz yoksa?</p>

  <p>- Saat yedi! dedi Regimbart.</p>

  <p>Frédéric de onun ardından çıktı.</p>

  <p>Montmartre sokağı’nın köşesinde dönüp birinci katın pencerelerine baktı; bunları nasıl bir aşkla sık sık seyrettiğini hatırlayarak, için için güldü kendine, acımayla! Peki ama, neredeydi bu kadın? Nasıl etmeli de rastlamalıydı ona? Yalnızlık, her zamankinden daha büyük bir şekilde açılıveriyordu tutkusunun çevresinde.</p>

  <p>Regimbart:</p>

  <p>- Geliyor musunuz yuvarlamaya? dedi.</p>

  <p>- Ne yuvarlamaya?</p>

  <p>- <i>Absent</i>!</p>

  <p>Regimbart’ın içme tutkusuna boyun eğerek, Bordelais Kahvesi’ne sürüklendi Frédéric. Arkadaşı, dirseğine dayanmış, sürahiyi gözlediği sırada, o, sağa sola göz gezdiriyordu. Bu arada, kaldırımda Pellerin’in profilini fark etti; birden başını cama çarptı hızla; ressam daha yerine oturmamıştı ki Regimbart son sıralarda niçin <i>Art Industriel’e</i> uğramadığını sordu.</p>

  <p>- Bir daha gidersem oraya, ne olayım! Hayvanın biri o, burjuvanın, sefilin, alçağın biri!</p>

  <p>Frédéric’in öfkesini okşamıştı bu küfürler. Ama bunların ucu biraz da Madam Arnoux’ya dokunuyor gibi geldiğinden üzülmüştü de.</p>

  <p>- Peki ama, ne yaptı size? diye sordu Regimbart.</p>

  <p>Pellerin ayağını yere vurdu, karşılık verecek yerde derin derin soludu.</p>

  <p>Gizlice bazı işlere girişiyordu Pellerin; resim sanatından pek anlamayan amatörler için karakalem portreler yapıyor ya da büyük ustaların yapıtlarını kopya ediyordu söz gelimi. Böylesi çalışmaları utandırıcı bulduğundan, genellikle, kimseye bunlardan söz etmemeyi yeğ tutmaktaydı. Ama şu “Arnoux domuzu” yok mu, iyice kızdırıyordu kafasını. Yatıştı sonra.</p>

  <div>
    <br/>
  </div>

  <p>Frédéric’in tanık olduğu bir sipariş uyarınca iki tablo teslim etmişti Arnoux’ya. Resim taciri, bu tabloları eleştirmeye, onlara kusur bulmaya kalkmasın mı? Kompozisyonu, rengi, deseni, diline dolamış. En çok da deseni. Kısacası, bir kuruş ödememiş bunlara. Pellerin de, vadesi gelmiş bir senet yüzünden, iyice sıkışınca tabloları Yahudi Isaac’a devretmiş; on beş gün kadar sonra da ne buyurursunuz? Arnoux aynı tabloları bir İspanyol’a iki bin franga okutmaz mı?</p>

  <p>- Evet, iki bin franga! Namussuzluğa bak yahu! Bunun gibi daha ne işler çeviriyor. Ama, sanık sandalyesine oturacağı gün yakındır, göreceğiz.</p>

  <p>- Siz de fazla büyütüyorsunuz! dedi Frédéric ürkek bir sesle.</p>

  <p>Ressam yumruğunu masaya indirerek:</p>

  <p>- Demek öyle! Ben büyütüyorum ha! diye bağırdı.</p>

  <p>Bu şiddet tavrı genç adama serinkanlılığını kazandırmıştı yeniden. Kuşkusuz, Arnoux daha kibarca davranabilirdi bu olayda; bu iki tabloyu şey bulmuşsa...</p>

  <p>- Kötü bulmuşsa, değil mi? Öyle diyecektiniz. Söyleyin canım, çekinmeyin! Gördünüz mü siz bu tabloları? Sonra, sizin mesleğiniz mi bu? Bilirsiniz beni, evlat, amatörlerin sözlerine kulaklarım tıkalıdır benim!</p>

  <p>- Evet, benim işim değil bu! dedi Frédéric.</p>

  <p>- Peki ne gibi bir çıkar umarak savunuyorsunuz onu? diye sordu Pellerin soğuk bir tavırla.</p>

  <p>Genç adam kekeledi:</p>

  <p>- Ne çıkar umacağım... Onun dostuyum da ondan.</p>

  <p>- Öyleyse benim tarafımdan da öpün onu! İyi akşamlar!</p>

  <p>Bunun üzerine ressam, öfke içinde ve tabii içtiğinin parasını da vermeden, çıkıp gitti.</p>

  <div>
    <br/>
  </div>

  <p>Frédéric, Arnoux’yu savunurken kendini inandırmış bulunuyordu. Kendi sözleriyle coşarak, dostlarının iftirasına uğrayan ve şimdi bir başına, terk edilmiş bir şekilde çalışmakta olan bu zeki ve iyi adama karşı bir sevecenlik duydu içinde. Şurasında uyanan tuhaf bir duyguya, onu hemen görme isteğine karşı koyamadı. On dakika sonra mağazanın kapısını itiyordu.</p>

  <p>- Ooo! Hayrola?</p>

  <div>
    <br/>
  </div>

  <p>Bu pek basit soru şaşırtmıştı Frédéric’i; ne karşılık vereceğini bilemeyerek, not defterini, mavi deri kaplı not defterini görüp görmediklerini sordu.</p>

  <p>Arnoux:</p>

  <p>- Hani şu arasına aşk mektuplarınızı koyduğunuz defter mi? dedi.</p>

  <p>Frédéric, böyle bir varsayıma karşı, bir bakire gibi kızararak kendini savundu.</p>

  <p>- Şiirlerinizi mi koyuyorsunuz yoksa o deftere? diye üsteledi Arnoux.</p>

  <p>Önüne yayılmış afiş örneklerini yoklayıp duruyor, bunların biçimlerini, renklerini, kenar kısımlarını tartışıyordu; Frédéric ise onun düşünceli haline, özellikle afişlerin üstünde gezinen ellerine -kaba, yumuşakça, yassı tırnaklı ellerine- sinirlendiğini hissediyordu git gide. Sonunda, Arnoux kalktı, “Tamam!” diyerek, pek laubali bir tavırla çenesini okşadı. Bu aşırı hareket hoşuna gitmemişti Frédéric’in; geriledi; sonra bir daha buraya gelmeme düşüncesiyle eşikten geçip gitti. Kocasının bu bayağılığı yüzünden, Madam Arnoux bile az sevilir olmuştu gözünde.</p>

  <p>Aynı hafta içinde Deslauriers’den gelecek perşembeye Paris’te olacağını bildiren bir mektup aldı. Ve daha sağlam ve daha yüce olan bu sevgiye yöneltti kendini olanca gücüyle. Deslauriers gibi bir erkek, dünyanın bütün kadınlarına bedeldi. Regimbart’mış, Pellerin’miş, Hussonnet’ymiş, bunların hiçbirine ihtiyacı yoktu artık! Dostunun rahatını sağlamak için gidip bir demir karyola, ikinci bir koltuk aldı, karşılama takımlarını ikiye ayırdı; perşembe sabahı Deslauriers’yi karşılamaya gitmek için hazırlanıyordu ki kapısının zili çalındı. Arnoux içeri girdi.</p>

  <div>
    <br/>
  </div>

  <p>- Bir iki söz söyleyip gideceğim! Dün bana Cenova’dan enfes bir alabalık göndermişler. Bu akşam saat tam yedide sizi de yemeğe bekliyoruz... Adres: Choiseul Sokağı, 24 Mükerrer namara. Unutmayınız ha!</p>

  <p>Frédéric, oturmak zorunda kaldı. Dizlerinin bağı çözülüvermişti. Durmadan tekrarlıyordu kendi kendine: “Nihayet! Nihayet oluyor!” diye. Sonra terzisine, şapkacısına ve ayakkabıcısına pusulalar yazdı; üç pusulayı ayrı ayrı uşaklarla yolladı. Sonra, kilidin içinde bir anahtar döndü ve kapıcı göründü, omuzunda bir bavulla.</p>

  <p>Frédéric, Deslauriers’yi karşısında görünce, kocasının bakışları önünde bir günahkâr kadın gibi titreme aldı her yerini.</p>

  <p>- Ne oldu yahu? dedi Deslauriers. Mektubumu almışsındır herhalde.</p>

  <p>Frédéric yalan söyleyecek güç bulamadı kendinde.</p>

  <p>Kollarını açarak göğsüne atıldı onun.</p>

  <p>Sonra kâtip, hikâyesini anlattı. Babası, nasıl olsa on yıl içinde vasi hesaplarının zaman aşımına uğrayacağını düşünerek bu hesapları vermek istememiş, Ama yasa yollarını iyi bilen Deslauriers, annesinin tam yedi bin frank tutan mirasının bütününü söke söke almış; üstünde taşıyormuş şimdi bu parayı, eski bir çanta içinde.</p>

  <p>- Köşede dursun, karagünler için. Yarın sabah bu parayı bir yere yatırmaya, kendime de başımı sokacak bir delik bulmaya çalışmalıyım. Bugün ise tam bir tatil yapıyorum, seninleyim dostum.</p>

  <p>- Yoo! Bana bağlama kendini! dedi Frédéric. Bu akşam görülecek önemli bir işin varsa...</p>

  <p>- Olur mu öyle şey? Bencil herifin biri miyim ki ben?..</p>

  <p>Gelişigüzel yakıştırılmış bu sıfat, onur kırıcı bir ima gibi, Frédéric’in yüreğine işledi.</p>

  <p>Kapıcı, ocağın yanındaki masanın üstünü külbastılar, söğüş et, ıstakoz, meyve ve iki şişe Bordeau şarabıyla donatmıştı. Böylesine iyi karşılanmak duygulandırmıştı Deslauriers’yi.</p>

  <p>- Krallar gibi ağırlıyorsun beni vallahi! dedi.</p>

  <div>
    <br/>
  </div>

  <p>Geçmişteki günlerden, gelecekten konuştular; arada bir masanın üstünden birbirlerinin ellerini tutuyorlar, kısa bir süre öyle kalıp sevgiyle bakışıyorlardı. Ama uşağın biri yeni bir şapka getirdi. Deslauriers, şapkanın pırıl pırıl parlayan atarına dikkat etti.</p>

  <p>Sonra terzi, kendisi, geldi; ütülediği elbiseyi getirdi.</p>

  <p>- Evleneceğine inanası geliyor kişinin, dedi Deslauriers.</p>

  <p>Bir saat sonra, üçüncü bir adam çıkageldi ve büyük, siyah bir çantadan cilalı, parıl parıl bir çift bot çıkardı. Frédéric bunları ayağında denerken, kunduracı da, taşralı konuğun pabuçlarına bakmaktaydı sinsi ve alaycı bakışlarda.</p>

  <p>- Mösyönün de bir emirleri yok mu acaba?</p>

  <p>- Hayır, teşekkür ederim, diye karşılık verdi kâtip, bağcıklı, eski kunduralarını sandalyesinin altına çekerek.</p>

  <p>Bu aşağılama Frédéric’in canını sıkmıştı. Derdini de söyleyemiyordu bir türlü. Sonunda, aklına bir şey gelmiş gibi bağırdı:</p>

  <p>- Hay Allah! Unutuyordum az daha!</p>

  <p>- Bir şey mi vardı?</p>

  <p>- Bu akşam dışarıda yemeğe davetliyim.</p>

  <p>- Dambreuselere mi? Mektuplarında bana niçin hiç söz etmedin bundan?</p>

  <p>Dambreuselere değil, Arnouxlara davetliydi.</p>

  <p>- Haber verecektin bana! dedi Deslauriers. Bir gün sonra gelirdim.</p>

  <p>- İmkân yoktu buna! diye sertçe karşılık verdi Frédéric. Davet bu sabah oldu, biraz önce.</p>

  <p>Suçunu bağışlatmak ve arkadaşının gönlünü almak için, bavulunun birbirine dolanmış iplerini çözdü, onun bütün eşyasını dolaba yerleştirdi, temiz yatağını ona verip kendisi küçük sandık odasında yatmak istiyordu. Sonra, saat dörtte, yıkanıp üstünü değişmeye başladı.</p>

  <p>- Çok vaktin var daha! dedi öteki.</p>

  <div>
    <br/>
  </div>

  <p>Nihayet, giyindi, çıkıp gitti.</p>

  <p>“Zenginler böyledir işte!” diye düşündü Deslauriers.</p>

  <p>Ve Saint-Jacques Sokağı’nda, sahibini tanıdığı küçük bir lokantada karnını doyurmaya gitti.</p>

  <div>
    <br/>
  </div>

  <p>Frédéric’in kalbi öyle hızlı çarpıyordu ki, birkaç kez durdu merdivenlerde. Üstüne üstlük, eldivenlerinden biri de yırtılmaz mı? Yırtık kısmı, yeni gömleğinin altına sokuşturmaya çalışırken arkasından çıkmakta olan Arnoux onu kolundan tutarak içeri soktu.</p>

  <p>Çin usulü döşenmiş olan girişin tavanında renkli bir fener, köşede bambular vardı. Frédéric’in ayağı bir kaplan postuna takıldı. Büyük şamdanlar takılmamıştı, ama tuvalet odasında, dip tarafta, iki lamba yanıyordu.</p>

  <p>Matmazel Marthe geldi, annesinin giyinmekte olduğunu söyledi. Arnoux öpmek için ağzının hizasına kadar kaldırdı onu; sonra, mahzene inip kendi eliyle birkaç şişe şarap seçmek için, Frédéric’i çocukla baş başa bıraktı.</p>

  <div>
    <br/>
  </div>

  <p>Montereau yolculuğundan bu yana iyice büyümüştü Matmazel Marthe. Kumral saçları, uzun, kıvırcık lüleler halinde çıplak kollarına dökülüyordu. Bir dansözün eteğinden daha kabarık olan elbisesinden pembe baldırları görünüyor ve körpe çocuk bedeni bir çiçek demeti gibi kokuyordu. Konuk mösyönün iltifatlarını cilveli tavırlarla karşıladı, derin bakışlarını onun yüzüne dikti; sonra da, koltukların, kanepelerin arasından süzüldü, bir kedi gibi gözden kayboldu.</p>

  <div>
    <br/>
  </div>

  <p>Frédéric’in çarpıntısı falan kalmamıştı. Lambaların kâğıttan dantellerle örtülü fanuslarından sütlü bir aydınlık yayılıyor ve mor saten kaplama duvarların rengini yumuşatıyordu. Büyük bir yelpazeyi andıran korkuluk çubukları arasından şöminedeki kömürler görünüyordu; saatin yanı başında kopçaları ve halkaları gümüşten küçük bir çekmece vardı. Şuraya buraya atılmış nesneler göze çarpıyordu; kanepenin üstünde bir bebek, bir sandalyenin aralığına atılmış bir atkı ve iş masanının üstünde, uçları aşağıya sarkmış iki fildişi şiş sokulu bir yün örgü. Her şeyiyle huzur verici, incelikli ve kişide içtenlik duygusu uyandıran bir yerdi burası.</p>

  <div>
    <br/>
  </div>

  <p>Arnoux geldi; öbür kapıda da Madam Arnoux göründü. Karanlıkta kaldığı için, Frédéric, onun ilkin yalnız başını seçebildi. Siyah kadife bir elbise vardı üstünde, saçlarında, tarağına dolayıp sol omuzuna düşürdüğü Cezayir işi kırmızı ipek fileden bir serpuş taşıyordu.</p>

  <p>Arnoux, Frédéric’i tanıttı.</p>

  <p>- Aa! Çok iyi hatırlıyorum Mösyö’yü, diye karşılık verdi Madam Arnoux.</p>

  <p>Sonra öbür davetliler, hepsi de hemen aynı zamanda geldiler; Dittmer, Lovarias, Burrien, kompozitör Rosenwald, şair Théophile Lorris, Hussonnet’nin meslektaşı iki sanat eleştirmeni, bir kâğıt fabrikatörü, bir de seksen yaşını ve koca göbeğini neşeyle taşıyan büyük resmin son temsilcisi ünlü Pierre-Paul Meinsius.</p>

  <p>Yemek salonuna geçilirken Madam Arnoux, onun koluna girdi. Pellerin için boş bir sandalye bırakılmıştı. Arnoux hem sömürür hem de severdi onu. Bu bir yana, zehirli dilinden de çekinirdi; öyle ki, yatıştırmak için Art <i>Industriel</i>’in bu sayısına onun portresini basmış, altına abartılmış övgü sözleri koymuştu; paradan çok üne karşı duyarlı olan Pellerin de saat sekize doğru, soluk soluğa, yemeğe yetişti. Frédéric’e öyle geldi ki bunlar barışalı çok olmuş.</p>

  <div>
    <br/>
  </div>

  <p>Arkadaş topluluğu, yemekler, her şey hoşuna gitmişti. Yemek salonu baştan başa meşin kaplamaydı, bir ortaçağ görüşme odası gibi; bir dizi tütün çubuğunun önüne, Hollanda işi bir raf konmuştu ve masanın çevresindeki renk renk Bohemya bardakları, çiçeklerin ve meyvelerin ortasında, bir bahçedeymişçesine pırıl pırıldı.</p>

  <p>On türlü hardal vardı masada. Daspaçyo, baharlar, zencefil, Korsika karatavuğu, Roma böreği yedi. En nefis şaraplardan içti; lipfraoli, tokay. Arnoux, konukseverliğiyle övünen bir adamdı. Kilerinde iyi şeyler bulundurmak amacıyla posta arabası sürücülerine iltifatlar yağdırır; kendisine salça sağlayan büyük lokanta aşçılarıyla ahbaplık ederdi.</p>

  <p>Ama Frédéric’in asıl hoşuna giden, masadaki sohbet oldu. Doğu’dan söz açan Dittmer onun yolculuk zevkini okşadı; operadan konuşan Rosenwald’i dinlerken tiyatro konularındaki merakını giderdi ve Hollanda peynirinden başka bir şey yemeksizin bütün bir kışı nasıl geçirdiğini canlı bir ifadeyle anlatan Hussonnet’nin pek şenlikli konuşmasından bohem hayatını eğlenceli buldu. Sonra, Lovarias’la Burrieu’nun Floransa Okulu üstüne tartışmaları şaheserler esinletti, yeni ufuklar açtı ona; coşkusunu zor tuttuğu bir anda Pellerin bağırdı:</p>

  <div>
    <br/>
  </div>

  <p>- Bıktım sizin şu iğrenç gerçeğinizden! Hem ne demek gerçek? Kimisi kara görür, kimisi ak; çoğunluk da elinin körünü görür. Mikelanj’dan daha az doğal kimse yoktur, ama ondan güçlüsü de yoktur! Dış gerçek kaygısı, çağdaş bayağılığın belirtisidir; bu gidişle, sanat, dinin altındaki şiir, çıkarın altındaki politika gibi saçma sapan bir şey olacaktır. Siz de, uyguladığınız bütün oyunlara, düzenlere rağmen, şu cılız yapıtlarınızla, sanatın, kişisel olmayan bir coşku sağlama amacına -evet, amacına!- ulaşamayacaksınız. Basolier’nin tablolarını örnek alalım söz gelimi: güzeldir, gönülçelicidir, temizceciktir bunlar, bir ağırlıkları da yoktur. Cebine koyabilir, yolculukta yanına alabilirsin. Noterler falan böylesi tablolara yirmi bin frank verirler; ama beş paralık bir düşünce yoktur içlerinde; oysa düşünce olmadan yücelik de olmaz! Yücelik olmadan güzellik de olmaz! Olimpos bir dağdır, önünde sonunda. Ama en yüce anıt olarak ehramlar kalacaktır her zaman. Taşkınlık beğeniden önde gelir; çöl kaldırımdan iyidir; bir yaban adamı, bir berberden yeğdir.</p>

  <p>Frédéric, bu sözleri dinlerken Madam Arnoux’ya bakıyordu. Kelimeler, bir fırına atılan maden parçaları gibi içine düşüyor, tutkusuna ekleniyor ve yüreğindeki aşkı taşırıyordu.</p>

  <p>Madam Arnoux, onunla aynı sırada ve üç sandalye ötede oturuyordu. Arada bir, başını çevirerek, kızına bir iki söz söylemek için biraz eğiliyordu. O sırada gülümsediğinden, yanağında derinleşen bir gamze, yüzüne daha ince bir sevecenlik kazandırıyordu.</p>

  <p>İçkiler dağıtılırken Madam Arnoux, yemek salonundan çıktı. Konuşmalar da aşırı serbest bir hale geldi; özellikle Mösyö Arnoux’nun konuşması. Frédéric şaşakalmıştı bu adamların arsızlıkları karşısında. Yine de, kadın konusunda konuşmaları kendisiyle onlar arasında bir çeşit eşitlik kuruyor, bu da onu kendi gözünde yüceltmiş oluyordu.</p>

  <p>Kabul salonuna geçildiğinde, masanın üstünde duran albümlerden birini aldı eline. Zamanın büyük sanatçıları bu albümü desenlerle süslemişler; nesir, şiir parçaları yazmışlar ya da sadece imzalarını atmışlardı. Ünlü adların yanında bir sürü önemsiz ad da vardı ve saçma sapan bir laf kalabalığı arasında ilginç düşüncelere tek tük rastlanıyordu. Hepsinde de Madam Arnoux’ya karşı az ya da çok açık bir şekilde bir saygı belirtisi vardı. Frédéric de az kalsın kendini tutamayıp albümün bir köşesine bir satır ekleyecekti.</p>

  <p>Madam Arnoux tuvalet odasına gitti, Frédéric’in şöminenin üstünde görmüş olduğu o kopçaları ve halkaları gümüşten çekmeceyi getirdi. Kocasının bir armağanıydı bu: Rönesans işi bir eser. Arkadaşları Arnoux’yu alkışladılar, karısı da teşekkür etti.</p>

  <p>Sonra herkes gruplara bölündü, şundan bundan konuşuldu; babacan Mansius, ocağın yanındaki küçük kanepede Madam Arnoux’yla beraberdi; kadın onun kulağına eğiliyor ve başları birbirine değiyordu; Frédéric, böyle ünlü bir adam ve ak saçlara, kendisine şu yakınlığı sağlayacak bir duruma kavuşmak için hepten sağır, sakat ve çirkin olmayı kabul ederdi; için için kendini yiyor, gençliğine lanetler yağdırıyordu.</p>

  <div>
    <br/>
  </div>

  <p>Nihayet, salonun Frédéric’in bulunduğu köşesine geldi, konuklar arasında tanıdığı kimseler olup olmadığını, resmi sevip sevmediğini, ne zamandan beri Paris’te okuduğunu sordu. Ağzından çıkan her söz, yeni bir şeymiş, onun kişiliğinin bir parçasıymış gibi geliyordu. Uçları çıplak omuzlarını okşayan saçlarının lülelerine bakıyordu dikkatle; gözlerini onlardan ayıramıyor, ruhunu, bu kadın bedeninin beyazlığına gömüyordu, yine de, onu yüz yüze, bütün endamıyla görmek için gözlerini kaldırmaya cesaret edemiyordu.</p>

  <p>Rosenwald, onların konuşmalarını keserek Madam Arnoux’ya bir iki şarkı söylemesini rica etti. Ve çalmaya başladı, Madam Arnoux bekliyordu; dudakları aralandı ve temiz, uzun billur sesi yükseldi.</p>

  <p>Frédéric, İtalyanca sözlerden hiçbir şey anlamadı.</p>

  <p>Şarkı bir kilise ezgisi gibi ağır bir ritimle başlayıp, sonra, gitgide yükselerek ses parıltılarını çoğaltıyor, daha sonra da birden yatışıyor, durgunlaşıyordu; ezgisi de aşkla, yaygın ve gevşek bir dalgalanma içinde gelişiyordu.</p>

  <p>Piyanonun yanında ayakta duruyordu, kolları iki yanında, gözleri uzaklarda. Arada bir, notayı okumak için, gözlerini kırpıştırıp başını öne doğru uzatıyordu. Kontralto sesi, alt perdelerde ürperti verici kederli bir tonlamaya giriyor, o zaman, kalın kaşlı güzel başı omzuna eğiliyordu; göğsü kabarıyor, kolları yana açılıyor, birkaç nota birden çıkaran boynu, göksel öpüşler altındaymış gibi usulca yana devriliyordu; üç tiz nota şakıdı, yine alt perdeye indi, sonra daha yükseltti sesini ve bir sessizlikten sonra, yüksek bir uyumla şarkıyı bitirdi.</p>

  <p>Rosenwald, piyanonun başından kalkmadı. Kendi için çalmaya devam etti. Zaman geçtikçe konuklar birer birer kalkıp gitmeye başladılar. Saat on birde son davetliler de giderken, Arnoux, geçirmek bahanesiyle Pellerin’le birlikte çıktı. Akşam yemeğinden sonra çıkıp bir tur atmadılar mı hasta olduklarına inananlardandı çünkü.</p>

  <p>Madam Arnoux hole doğru ilerlemişti; Dittmer ve Hussonnet onu selamladılar, o da elini uzattı onlara; aynı şekilde Frédéric’e de elini uzattı; genç adam teninin atomlarına bir şeylerin işlediğini duydu.</p>

  <p>Dostlarından ayrıldı; yalnız kalmaya ihtiyacı vardı. İçi taşıp taşıp duruyordu. Ne demekti bu el uzatış? Düşünülmeden yapılmış bir. hareket miydi? Bir yüreklendirme mi yoksa? “Hadi canım sen de? Delinin tekiyim ben!” Ama ne önemi vardı, şimdi onunla istediği zaman görüşebilecek, onun atmosferinde soluk alabilecek olduktan sonra?</p>

  <p>Sokaklar ıpıssızdı, ara sıra bir yük arabası kaldırımları zangırdatarak geçiyordu. Gri alnaçları, kapalı pencereleriyle evler uzanıyordu sıra sıra; O’nu görmeden, onun yaşadığını bile bilmeden bu duvarların arkasında uyuyan bütün insanları aşağılayarak düşünüyordu. Her şeyi unutmuştu, ne çevre, ne yer, ne bir şey... Ökçeleriyle yeri döverek, bastonuyla dükkânların kepenklerine vurarak, başıboş, kendinden geçmiş, sürüklenerek yürüyüp gidiyordu. Nemli bir yelin içine girdi; rıhtımda buldu kendini.</p>

  <p>Sokak fenerleri, iki dik sıra halinde, belli belirsiz parlıyor ve kırmızı uzun alevler suyun derinliklerinde titreşiyordu. Su arduvaz rengindeydi, daha berrak olan gök ise nehrin her tarafından yükselen büyük gölge kitlelerine dayanıyor gibiydi. Gözle görülmeyen yapılar karanlığı daha da koyulaştırmaktaydı. Ötelerde, çatıların üstünde parlak bir sis dalgalanıyordu; bütün gürültüler tek bir uğultuda kaynaşıyordu; hafif bir rüzgâr esiyordu.</p>

  <p>Pont-Neuf’ün ortasında durmuş, başı, göğsü, bağrı açık, havayı ciğerlerine dolduruyordu. Bu sırada şurasında tükenmez bir şeyin gözlerinin önünde devinen dalgalar gibi, kendisinde derman bırakmayan bir sevgi akımının yükseldiğini duyuyordu. Bir kilise saati, kendisini çağıran bir ses gibi, usulca biri vurdu.</p>

  <div>
    <br/>
  </div>

  <p>O zaman, kişiye daha yüce bir evrene gitmiş duygusunu veren bir ruh ürperişine tutuldu. Ne olduğunu bilmediği olağanüstü bir yetenek gelmişti üstüne. Ciddi ciddi sordu kendisine: Büyük bir ressam ya da büyük bir şair mi oluyordu yoksa? Ressamlıkta karar kıldı; çünkü bu sanatın gerekleri kendisini Madam Arnoux’ya yaklaştıracaktı. Böylece, bulmuş oluyordu yolunu! Hayatının gereği artık aydınlanmış, gelecek kesinleşmişti.</p>

  <p>Odasına girip kapıyı kapayınca bitişikteki sandık odasında birinin horladığını işitti. Ötekiydi bu. Frédéric unutmuştu arkadaşını.</p>

  <p>Aynadaki yüzü kendini sunuyordu ona. Yakışıklı buldu ve bir dakika seyretti kendini.</p>

  <h3 id="sigil_toc_id_5">V</h3>

  <p class="p1">Ertesi gün, öğleden önce, gidip bir kutu boya, birkaç fırça bir sehpa almıştı. Pellerin ona ders vermeye razı oldu. Frédéric, resim gereçlerinde bir eksiği olup olmadığını görmek için onu evine götürdü.</p>

  <p>Deslauriers içerideydi. İkinci koltukta bir genç oturuyordu. Kâtip onu göstererek:</p>

  <p>- İşte Sénécal bu! dedi.</p>

  <p>Frédéric hoşlanmadı bu oğlandan. Bir fırça gibi kısa kesilmiş saçları alnını iyice açık gösteriyordu. Sert ve soğuk bir şeyler vardı gri gözlerinde. Uzun siyah redingotu, bütün elbisesi, bir pedagogun ya da bir papazınkini andırıyordu.</p>

  <p>Önce, günün konularından, bu arada Rossini’nin <i>Stabat</i>'sından konuşuldu; fikri sorulan Sénécal hiç tiyatroya gitmediğini söyledi.</p>

  <p>Pellerin boya kutusunu açtı.</p>

  <p>- Senin mi bütün bunlar? diye sordu kâtip.</p>

  <p>- Benim elbet!</p>

  <p>- Yok yahu? Bilmiyordum doğrusu!</p>

  <p>Deslauriers bunu dedi ve matematik öğretmeninin Louis Blanc’ın bir kitabını karıştırmakta olduğu masaya eğildi. Pellerin’le Frédéric birlikte paleti, bıçağı ve tüpleri incelerken Sénécal de yanında getirdiği bir kitabın bazı bölümlerini okuyordu alçak sesle; sonra, söz dönüp dolaşıp Arnouxların verdiği yemeğe geldi.</p>

  <p>- Şu tablo satıcısı mı? dedi Sénécal. Gerçekten, saygıdeğer bir adam!</p>

  <p>- Nereden varıyorsunuz bu fikre? diye sordu Pellerin.</p>

  <p>Sénécal:</p>

  <p>- Siyasal dolaplarla para kesen biri de ondan! dedi.</p>

  <div>
    <br/>
  </div>

  <p>Ve bütün kral ailesini yararlı işlerle uğraşır gösteren ünlü bir taşbasması resmi anlatmaya başladı: Bunda, Louis-Philippe bir yasalar cildi, kraliçeyse bir dua kitabı tutuyormuş elinde, prensler nakış işliyor, Dük de Nemours kılıç kuşanıyor. M. de Joinville genç kardeşlerine bir coğrafya haritası gösteriyormuş; dipte de iki bölümlü bir yatak görünüyormuş. <i>İyi bir aile</i> adını taşıyan bu resim burjuvaların çok hoşuna gitmiş, ama yurtseverleri de yaralamış. Pellerin, resmi yapan kendisiymiş gibi, sıkkın bir sesle, her fikrin değerli olduğunu söyledi; Sénécal itiraz etti buna. Sanat, her durumda, kitlenin ahlâk düzeyini yükseltmeyi amaçlamalıydı! Sadece insanı erdemli eylemlere iten konular işlenmeliydi; öbür konular zararlıydı.</p>

  <p>- Ama uygulamaya bağlı bir şey değil mi bu? diye bağırdı Pellerin. Ben şaheserler yaratabilirim!</p>

  <div>
    <br/>
  </div>

  <p>- Bu sizin bileceğiniz bir şey. Ama şeye hakkınız yok...</p>

  <p>- Neye yok? Neden?</p>

  <p>- Hayır, Mösyö, hoşlanmadığım birtakım şeylerle ilgi çekmeye hakkınız yok. Bize hiçbir yarar sağlamayan, boşuna emek verilmiş kıvır zıvıra; söz gelimi bütün peyzajlarınızın, şu Venüsler’in ne gereği var? Bunlarda halkın öğreneceği bir şeyler görmüyorum ben. Yapıtlarınızda daha çok, halkın çektiği sefaleti gösterin bize. Onların fedakârlıkları karşısında bizi coşturun! Konu kıtlığı mı var Allah aşkına? Çiftlikler, atölyeler...</p>

  <div>
    <br/>
  </div>

  <p>Pellerin, öfkeden kekeleyerek ve bir kanıt bulduğunu sanarak:</p>

  <p>- Peki Molière’e ne diyorsunuz? Kabul ediyor musunuz Molière!?</p>

  <p>- Elbette! dedi Sénécal. Fransız Devrimi’nin habercisi olarak hayranım ona.</p>

  <p>- Haa, devrim! Ne sanat ama! Daha acınası bir çağ gelmemiştir!</p>

  <p>- Daha büyüğü gelmemiştir, mösyö!</p>

  <p>Pellerin kollarını kavuşturdu ve gözlerini ona dikerek:</p>

  <p>- Ünlü bir milli muhafız gibi konuşuyorsunuz, dedi.</p>

  <p>Tartışmalara alışık olan hasmı karşılık verdi:</p>

  <p>- Milli muhafız falan değilim; ayrıca sizin kadar da tiksinirim onlardan. Ama böylesi birtakım ilkelerle kitleyi bozuyorlar! Bu da Hükümet’in işine geliyor tabii. Hükümet, Arnoux örneği bir avuç soytarıyla suç ortaklığı etmese bu kadar güçlü olur muydu?</p>

  <p>Ressam, tablo tacirini savunmaya kalktı, çünkü Sénécal’in ileri sürdüğü düşüncelerle çileden çıkmıştı. Bunda öyle ileri gitti ki, Arnoux’nun altın kalpli, dostlarına bağlı, karısını tutkuyla seven bir adam olduğunu söylemeye kadar vardırdı işi.</p>

  <div>
    <br/>
  </div>

  <p>- Hadi canım, hadi! İyi para ver, soyunup model bile olur bu adam!</p>

  <p>Frédéric sapsarı kesildi.</p>

  <p>- Yoksa büyük bir haksızlıkta mı bulundu size, mösyö?</p>

  <p>- Bana mı? Yoo! Zaten topu topu bir kere gördüm kendisini; kahvede, bir dostumla birlikte.</p>

  <p>Doğru söylüyordu Sénécal. Ama, her gün, <i>Art Industriel</i>’in reklamlarını gördükçe, sinir oluyordu. Arnoux, onun gözünde, demokrasiye uğursuz gelen bir çevrenin temsilcisiydi. Koyu bir cumhuriyetçi olduğu için her türlü incelikte bir bozulma buluyordu; sarsılmaz bir dürüstlüğü olduğundan, zaten ihtiyaç da duymuyordu buna.</p>

  <p>Yeniden konuşmaya başlamaları güç oldu. Ressam, birdenbire randevusunu hatırladı, öğretmen yardımcısının aklına öğrencileri geldi; onlar gidince, uzun bir sessizlikten sonra, Deslauriers, üstüne bir sürü soru sordu.</p>

  <p>- İlerde beni onunla tanıştırırsın, değil mi dostum?</p>

  <p>- Elbette, dedi Frédéric.</p>

  <p>Sonra, birlikte oturma tasarıları üstüne fikir yürüttüler. Deslauriers, hiç güçlük çekmeden, bir dava vekilinin yanında bir yardımcılık bulmuş, Hukuk Okulu’na kaydını yaptırmış, gerekli kitapları almıştı. Böylece onca düşledikleri hayat başlamış oluyordu.</p>

  <p>Gençliklerinin güzelliği sayesinde tatlılaştı bu hayat. Deslauriers para lafını etmeye hiç yanaşmayınca, Frédéric de hiç ağzını açmadı. Bütün giderleri üstleniyor, dolabı düzenleyip yerleştiriyor, ev işlerini görüyordu; ama kapıcıya ağzının payını mı vermek gerekiyor, bunu kâtip üstleniyordu; kolej günlerindeki koruyucu ve ağabey rolünü sürdürerek.</p>

  <p>Bütün bir gün boyunca ayrı kaldıktan sonra, akşam bir araya geliyorlardı. İkisi de ocağın başındaki yerlerini alıp çalışmaya koyuluyordu. Ama işi bırakmadan edemiyorlardı biraz sonra. Sonsuz iç dökmeler, hiç yoktan neşelenmeler içinde oluyorlardı, ara sıra is yapan lambadan ya da yerinde bulamadıkları bir kitaptan ötürü kavga da ediyorlar, ama bir dakika süren öfkeleri gülüşlerle yatışıyordu.</p>

  <div>
    <br/>
  </div>

  <p>Sandık odasının kapısını açık tuttuklarından, yatağa yattıktan sonra da uzaktan uzağa gevezeliklerine devam ediyorlardı.</p>

  <p>Sabahleyin, taraçalarında gömlekle geziniyorlardı; güneş yükseliyor, nehrin üstünden hafif bulutlar geçiyor, yandaki çiçek pazarından bir çığlık işitiliyordu ve pipolarından çıkan duman, uykudan şişmiş gözlerine serinlik taşıyan temiz havada döne döne yayılıyordu; bu havayı içlerine çekerken büyük bir umutla doluyorlardı.</p>

  <p>Pazarları, yağmur yağmıyorsa, birlikte çıkıyorlar, sokaklarda kolkola yürüyorlardı. Hemen her zaman aynı şeyleri düşünüyor ya da çevrelerinde olup biten şeylere bakmadan konuşuyorlardı. Deslauriers’de zengin olma hırsı vardı; insanlara karşı güçlü oluyordun zenginsen. Ortalığı kırıp geçirmek, büyük yankılar uyandırmak istiyordu; yanında üç kâtip çalıştıracak, haftada bir büyük bir siyasal yemek verecekti. Frédéric de Magribilerinki gibi bir saray kuruyordu; burada kaşmir divanlara uzanacak, fıskiyelerin mırıltısı içinde, zenci uşaklar dört dönecekti çevresinde. Bu düşler öyle bir gerçeklik kazanıyordu ki sahip olup da sonradan yitirmişçesine üzülüp duruyorlardı sonunda.</p>

  <p>- Ne faydası var bütün bunları konuşmanın? diyordu. Hiçbir zaman sahip olamadıktan sonra!</p>

  <p>- Kimbilir? diye karşılık veriyordu Deslauriers.</p>

  <p>Demokratik fikirlerine rağmen, Frédéric’i Dambreuselerin çevresine girmeye zorluyordu. Öbürü ise onun bu niyetlerine karşı koymaktaydı.</p>

  <p>- Hadi, uğraş bakalım. Bir gün davet edecekler seni?</p>

  <p>Mart ayının ortalarına doğru, oldukça kabarık hesap pusulaları arasında akşam yemeklerini getiren lokantacınınki de geldi. Frédéric, parası yetmediğinden, Deslauriers’den yüz ekü borç aldı; on beş gün sonra yine borç isteğinde bulununca, kâtip, Arnoux’nun dükkânında fazla para harcadığı konusunda bir söylev çekti ona.</p>

  <div>
    <br/>
  </div>

  <p>Gerçekten de ipin ucunu kaçırmıştı Frédéric. Üç duvarın ortasını bir Venedik, bir Napoli, bir İstanbul manzarası kaplıyordu; şurada burada Alfred de Dreux’nün at eskizleri, şöminenin üstünde Pradier’nin bir grubu, piyanonun üstünde <i>Art Industriel</i> sayıları ve köşelere atılmış resim kartonları odayı öyle sıkışık bir duruma sokmuştu ki, kitap koyacak, kolunu kıpırdatacak yer kalmamıştı. Frédéric’e bakarsan, resim çalışmaları için gerekli şeylerdi bütün bunlar. Pellerin’in atölyesinde çalışıyordu. Ne var ki, gazetelere geçebilecek nitelikte bütün cenazelere ya da bu nitelikte başka olaylara katılmayı âdet edinmiş olan Pellerin, vaktinin büyük kısmını dışarıda geçiriyordu; Frédéric de saatlerce yalnız kalıyordu atölyede. Farelerin koşuşmasından başka bir şey işitilmeyen bu kocaman odanın sükuneti, tavandan dökülen aydınlık ve sobanın gürüldeyişine kadar, her şey, ona ilkin entelektüel bir huzur duygusu veriyordu. Sonra, önündeki işten ayrılan gözleri, duvarın çatlaklarında, etajerin süslemeleri arasında, kadife parçaları gibi toz birikmiş heykel gövdeleri üstünde geziniyor; bir ormanda yolunu yitirip, dönüp dolaşıp hep aynı yere gelen bir yolcu gibi, her düşüncenin ardında Madam Arnoux’nun anısıyla karşılaşıyordu.</p>

  <p>Ona gitmek için günler tesbit ediyordu; ama ikinci kata çıkıp kapısının önüne gelince bir türlü karar veremiyordu zili çalmaya. İçerden ayak sesleri yaklaşıyor, kapı açılıyordu ve “Madam dışarı çıktı,” sözleri bir kurtuluş oluyor, yüreğinin üstünden bir yük kalkıyordu.</p>

  <p>Bununla birlikte karşılaştı onunla. Birincisinde üç hanım vardı yanında. Başka bir sefer, bir öğle sonrası, Matmazel Marthe’ın yazı öğretmeni çıkageldi; öte yandan, Madam Arnoux’nun kabul ettiği erkekler onu hiç ziyaret etmemişlerdi. İhtiyatlı davranmak için, bir daha eve gitmedi.</p>

  <div>
    <br/>
  </div>

  <p>Ama, Perşembe ziyafetlerine çağrılmak için, her çarşamba düzenli olarak <i>Art Industriel</i>’de boy göstermekten de geri kalmadı. Bir gravüre bakar, bir gazeteye göz gezdirir gibi yaparak, orada herkesten, hatta Regimbart’dan, fazla kalıyordu. Sonunda Arnoux “Yarın akşam boş musunuz?” diyor ve o daha sözünü tamamlamadan beriki daveti kabul ediyordu. Arnoux, sever görünüyordu onu. Şaraptan anlama sanatını, punç yapmayı, çulluk bastısı pişirmeyi öğretti; Frédéric, Madam Arnoux’ya ilişkin her şeyi -eşyasını, hizmetçilerini, evini, sokağını- sevdiğinden uysalca yerine getiriyordu onun öğütlerini.</p>

  <p>Hiç konuşmazdı bu yemekler sırasında; onu seyreder dururdu. Sağ şakağında bir ben vardı; başındaki kurdeleler saçından daha siyahtı; kenarları hafif nemli görünürdü hep; arada bir yalnız iki parmağıyla okşardı bunları. Frédéric, onun her bir tırnağının biçimini bilir, kapıların yanından geçerken ipek giysilerinin hışırtısını dinlemekten büyük tat duyar, mendilinin kokusunu içine çekerdi gizlice; tarağı, eldivenleri, yüzükleri, onun gözünde sanat yapıtları gibi eşsiz, önemli şeylerdi, insan gibi canlıydılar sanki; hepsi içini doldurur, hepsi tutkusunu katmerlendirirdi.</p>

  <p>Bunu Deslauriers’den saklama gücünü bulamamıştı. Madam Arnoux’nun evinden döndüğü geceler, ondan konuşabilmek için, yanlışlıkla olmuş gibi, arkadaşını uyandırırdı.</p>

  <div>
    <br/>
  </div>

  <p>Sandık odasında, musluğun yanında uyumakta olan Deslauriers uzun uzun esnerdi. Frédéric onun yatağının ayakucuna otururdu. Önce ziyafetten söz eder, sonra aşağılanma ya da muhabbet belirtisi gördüğü bir sürü önemsiz ayrıntıyı anlatmaya geçerdi. Söz gelimi, bir seferinde, Dittmer’in koluna girmek için onun kolunu reddetmiş, bu da Frédéric’i incitmiş.</p>

  <p>- Ne budalasın yahu!</p>

  <p>Ya da “Dostum” demiş kendisine.</p>

  <p>- Cesaret edemiyorum, derdi Frédéric.</p>

  <p>- Bırak artık bunu düşünmeyi! İyi geceler!</p>

  <div>
    <br/>
  </div>

  <p>Deslauriers sokak tarafındaki duvara döner ve uyurdu. İlk gençlik çağının son bir zaafı olarak gördüğü bu aşktan hiçbir şey anlamıyordu o. Ve onun dostluğu artık yetmemeye başlamış olacak ki Frédéric müşterek arkadaşlarını haftada bir gün çağırmayı düşündü.</p>

  <div>
    <br/>
  </div>

  <p>Cumartesi günleri saat dokuza doğru geliyordu bu arkadaşlar. Cezayir işi üç perde özenle çekilmiş oluyordu; lamba ve dört mum yanıyor; masanın ortasındaki içi pipolarla dolu tütün çanağı, bira şişelerinin, çaydanlığın, bir rom şişesinin ve ufak çöreklerin arasında duruyordu. Ruhun ölmezliğinden konuşuluyor, profesörler arasında karşılaştırmalar yapılıyordu.</p>

  <p>Bir akşam, Hussonnet, iri yarı bir genç getirdi; çok kısa kollu bir redingot vardı üstünde; hali tavrı da pek ürkekti. Geçen yıl karakoldan kurtarmak istedikleri arkadaştı bu.</p>

  <p>O hırgür içinde kaybolan dantel kutusunu ustasına teslim edemeyince adam bunu hırsızlıkla suçlamış, mahkemeye vermekle tehdit etmiş; şimdiyse taşıma işleriyle uğraşan bir kurumda ayakişleri görüyormuş; Hussonnet bu sabah bir sokağın köşesinde rastlamış ona; Dussardier, gönül borçlusu olduğu “o genci” görmek istiyor diye de alıp getirmiş.</p>

  <p>Sigara tabakasını Frédéric’e uzattı; hâlâ doluydu tabaka; bir gün ona geri vermek umuduyla bir din gereğini yerine getirircesine saklamıştı bunu. Delikanlılar yine gelmesini söylediler. Sık sık uğradı o da.</p>

  <p>Hepsi de seviyordu birbirini. Bir kere, Hükümet’e karşı besledikleri nefret tartışılmaz bir inanç niteliğindeydi. Yalnız Martinon, Louis-Philippe’i savunmaya yeltenirdi. Ötekiler, gazetelerdeki, Paris’in istihkâmlarla çevrilmesi,<a href="../Text/dipnotlar.xhtml#a8" id="k8"><sup>[8]</sup></a>&nbsp;Eylül yasaları,<a href="../Text/dipnotlar.xhtml#a9" id="k9"><sup>[9]</sup></a>&nbsp;Pritchart, <i>Lord</i> Guizot<a href="../Text/dipnotlar.xhtml#a10" id="k10"><sup>[10]</sup></a>&nbsp;ile ilgili haberlerle iflahını keserlerdi onun; öyle ki, Martinon arkadaşlarını kızdırmamak için sesini çıkarmaz otururdu. Yedi yıllık kolej hayatında bir kez bile ceza almamış, Hukuk Okulu’nda da profesörlerin gözüne girmeyi bilmişti. Sakız rengi kaba bir redingot ve kauçuk pabuçlar giyerdi hep; ama bir akşam, damat kılığına bürünmüş olarak geldi: Kadife şaldan bir yelek giymiş, beyaz kravat, altın köstek takmıştı.</p>

  <p>Mösyö Dambreuse’ün evinden geldiğini öğrenince şaşkınlıkları daha da arttı. Gerçek şu ki banker Dambreuse, Martinon’un babasından geniş bir ağaçlık arazi satın almış; adamcağız oğlunu tanıtınca ikisini de yemeğe çağırmıştı.</p>

  <p>- Çok mantar var mıydı? diye sordu Deslauriers. Kapı aralığında karısının beline sarıldın mı?</p>

  <p>Ve söz geldi, kadın konusuna dayandı. Pellerin’e göre kadın güzelliği diye bir şey yoktu (kaplanları yeğ tutardı). Zaten insanın dişisi, estetik sıralamada aşağı bir yaratığı temsil etmekteydi:</p>

  <p>- Bir kadında size çekici gelen şeyler, düşünce bakımından onu düşüren şeylerdir: Söz gelimi memeler, saçlar...</p>

  <p>Frédéric atıldı:</p>

  <p>- Öyle ama, düşün bir: Upuzun siyah saçlar, iri iri siyah gözler...</p>

  <p>Hussonnet:</p>

  <p>- Anladık, anladık! diye bağırdı. Yeter yahu! Bıktık artık şu Endülüs kadınlarından! Bırak, ne olur, şu eski zaman şeylerini! Şaka bir yana, bugün ayağı karıncalı bir yosma, Milo Venüsü’nden çok daha hoştur! Eski şen şatır Galyalılardan geldiğimizi bilelim, Allah aşkına! Hatta bir Régence beğeni üslubu edinelim, edinebilirsek!</p>

  <div>
    <br/>
  </div>

  <p class="p1" style="text-align: center;">“Aklım en iyi şarap; kadınlar lütfetsin gülücüğünü!”</p>

  <div>
    <br/>
  </div>

  <p class="p1">Esmeri bırakıp sarışına geçmeli! Siz de aynı fikirde misiniz Baba Dussardier?</p>

  <p>Dussardier karşılık vermedi. Hepsi sıkıştırdı onu, hangi tiplerden hoşlandığını öğrenmek için.</p>

  <p>- Pekâlâ söyleyeyim, dedi kızarak. Hep aynı kadını sevmek isterdim ben!</p>

  <p>Bunu öyle bir biçimde söylemişti ki bir an hepsi sustu; kimisi bu saflığa şaşmış, kimisi de kendi gizli özlemlerini bulmuştu bu sözlerde.</p>

  <p>Sénécal, bira bardağını pencerenin pervazına koyarak kestirip attı: fuhuş zulüm, evlilik ahlâksızlıktı; en iyisi, ikisinden de sakınmaktı. Deslauriers’ye göre kadınlar gönül eğlendirmeye yarardı, o kadar. Mösyö de Cisy ise bütün bütüne yılmıştı onlardan.</p>

  <p>Sofu bir büyük annenin dizi dibinde büyümüştü Mösyö dö Cisy; bu yüzden, bu gençler topluluğunu adı kötüye çıkmış bir yer gibi çekici, Sorbonne kadar öğretici buluyordu. Kimsenin de ona gerekli dersleri vermekten geri durduğu söylenemezdi; kendisi de, her seferinde mutlaka kalbine ağrı girdiği halde, işi sigara içmeye götürecek kadar hevesli görünüyordu. Frédéric pek ilgileniyordu onunla. Kravatlarının rengine, paltosunun kürküne ve özellikle, bir eldiven kadar ince olup temizliği ve inceliğiyle pek cüretli görünen ayakkabılarına hayrandı; arabası aşağıda sokakta beklerdi.</p>

  <p>Bir akşam, o daha yeni gitmişti; dışarıda kar yağıyordu; Sénécal, onun arabacısına acıdığını söyledi. Sonra sarı eldivenlere, <i>Jockey-Club'e</i> verdi veriştirdi. Bir işçi bu cicibeylerden daha değerliydi ona göre.</p>

  <p>- Ben, hiç değilse çalışan bir adamım! Yoksulum!</p>

  <p>- Belli! dedi, gitgide sabırsızlanan Frédéric.</p>

  <p>Okutman bu sözünden ötürü hınç duydu ona.</p>

  <p>Bununla birlikte, Regimbart, Sénécal’i biraz tanıdığını söylediği için, Frédéric, Arnoux’nun dostuna bir incelik göstermek isteyerek cumartesi toplantılarına onun da katılmasını rica etti; iki yurttaşın karşılaşması da pek hoş oldu.</p>

  <p>Ne var ki farklı insanlardı.</p>

  <p>Sivri bir kafası olan Sénécal sistem der başka şey demezdi. Regimbart ise, tersine, olaylarda sadece olayları görürdü. Onun başlıca kaygısı Rhin sınırı meselesiydi.<a href="../Text/dipnotlar.xhtml#a11" id="k11"><sup>[11]</sup></a>&nbsp;Topçulukta uzman kişi olduğunu ileri sürer, elbiselerini Politeknik Okulu’nun terzisine diktirirdi.</p>

  <p>İlk gün, kendisine pasta sunulduğunda, bunun kadınlara yaraşır bir şey olduğunu söyleyerek omuzlarını silkmiş; sonraki gelişlerinde de bu konuda daha kibarca davranmıştı. Konuşmalar sırasında ortaya atılan düşünceler belli bir düzeyin üstüne çıktı mı, “Bırakın bu ütopyaları, bu düşleri!” diye mırıldanırdı. Sanat konusunda (sık sık atölyelere girip çıktığı, ara sıra hatır için buralarda eskrim dersi verdiği halde) hiç de yüce fikirler beslemiyordu. M. Marrast’ın<a href="../Text/dipnotlar.xhtml#a12" id="k12"><sup>[12]</sup></a>&nbsp;anlatımını Voltaire’inkiyle, “pek duygulu” bulduğu bir şarkıdan ötürü Matmazel Vatnaz’ı, Madam de Staêl’le kıyaslardı. Kısacası, Regimbart herkesi usandırıyordu. En çok da Deslauriers’yi. Çünkü bizim Yurttaş, Arnoux’nun yakın arkadaşıydı. Kâtip ise Arnoux'nun evinde yararlı tartışmalar yapacağını umarak buraya girip çıkmaya can atmaktaydı. “Ne zaman beni götüreceksin?” deyip duruyordu ona. Cevaplar ise şöyle oluyordu genellikle: Arnoux’nun işi başından aşkınmış şu sıra ya da yolculuğa çıkıyormuş; sonra, zahmet etmeye de değmezmiş artık; çünkü ziyafetlere son verilmişmiş.</p>

  <p>Frédéric, gerekirse canını bile verirdi dostu için. Ancak, kendisi, mümkün olan en iyi şekilde görünmeye çalıştığı; konuşmasına, tavırlarına, <i>Art Industriel'e</i> hep tertemiz eldivenlerle gidecek kadar üstüne başına dikkat ettiği için, Deslauriers’nin eski siyah elbisesiyle avukatvari tavırları ve kendini beğenmiş söylevleri Madam Arnoux’nun hoşuna gitmeyeceğinden, kendisini güç durumda bırakacağından, onun yanında küçük düşeceğinden korkuyordu. Başkaları pek umurunda değildi, ama Frédéric kendisini çok daha fazla rahatsız hisssedecekti. Kâtip de onun verdiği sözü tutmak istemediğini sezmişti; Frédéric’in sükutu gitgide ağırlaşan bir küfür gibi geliyordu ona.</p>

  <p>Deslauriers dostunu mutlaka yönetmek, onun ilkgençlik yıllarındaki ülkülerle uyumlu bir gelişme içinde olmasını görmek istiyordu; ama arkadaşının tembelliğinde bir itaatsizlik, bir ihanet belirtisi buluyor, tepesi atıyordu. Üstüne üstlük, Frédéric, aklı fikri Madam Arnoux’da olduğu halde, yalnız kocasından konuşmaktaydı hep. Deslauriers de sıkıcı bir oyun çıkardı bundan; bir aptallık tiki gibi, her cümlesinin sonuna Arnoux adını getirerek günde yüz kere tekrarlıyordu bu adı. Söz gelimi kapı mı vuruldu, “Giriniz, Arnoux!” diye bağırıyordu: Lokantada “Arnoux tipi” bir peynir istiyor, geceleri “Arnoux! Arnoux!” diye çığlığı basarak arkadaşını uykudan uyandırıyordu. Sonunda, bir gün Frédéric artık dayanamayıp ağlamaklı bir sesle:</p>

  <p>- Kes artık Allah aşkına şu Arnoux lafını! dedi.</p>

  <p>- Kesmeyeceğim işte! diye karşılık verdi Kâtip.</p>

  <p>Ve ekledi:</p>

  <p>- Hep o, her yerde o, yakıcı ve buz gibi Arnoux’nun hayali...</p>

  <p>Frédéric yumruğunu kaldırdı.</p>

  <p>- Susacak mısın sen? diye bağırdı.</p>

  <p>Sonra usulca ekledi:</p>

  <p>- Bunun benim için üzücü bir konu olduğunu biliyorsun.</p>

  <p>- Oh! Bağışla beni dostum, diye karşılık verdi, Deslauriers yerlere kadar eğilerek. Bundan böyle Matmazelin sinirlerine saygı gösterilecektir! Bir kez daha bağışla. Binlerce özür!</p>

  <p>Böylece bu şaka da sona ermiş oldu.</p>

  <p>Ama, üç hafta sonra, bir akşam Deslauriers:</p>

  <p>- Biraz önce Madam Arnoux’yu gördüm, iyi mi? dedi.</p>

  <p>- Nerede?</p>

  <p>- Adliye Sarayı’nda. Dava vekili Balandard’la beraberdi. Esmer bir kadın, değil mi? Şöyle orta boylu.</p>

  <p>Frédéric başıyla evet dedi. İstiyordu ki Deslauriers daha konuşsun bu konuda. En ufak bir hayranlık lafı duysa içini dökecekti ona; arkadaşlarına tapmaya hazırdı; öteki ise susup duruyordu; sonunda, artık dayanamayan Frédéric, kayıtsızmış gibi bir tavırla, kadının onda ne izlenim uyandırdığını sordu.</p>

  <p>Deslauriers’ye göre Madam Arnoux, öyle pek ahım şahım bir şey değilse de, fena da sayılmazdı hani.</p>

  <p>- Hadi be? dedi Frédéric.</p>

  <p>Ağustos ayı, yani ikinci sınav dönemi gelip çattı. Arkadaşlara bakarsan, derslere hazırlanmak için on beş gün yeterdi. Kendine büyük güveni olan Frédéric, bir çırpıda; Usul Kanunu’nun ilk dört bölümünü, Ceza Kanunu’nun ilk üç bölümünü, Sorgu Usulleri’nin birçok bölümünü ve Medeni Kanun’un bir bölümünü (Mösyö Poncelet’nin yorumlarıyla birlikte) su gibi öğrenmişti. Sınavdan bir gün önce, Deslauriers her şeyi sorarak sabaha kadar bütün konuları tekrar ettirdi ona; son çeyrek saatin yararsız geçmemesi için, kaldırımda yürürken de kesmedi bu soruları.</p>

  <p>Birçok sınav aynı gün yapıldığından, büyük bir kalabalık vardı avluda; Hussonnet ile Cisy de oradaydılar; arkadaşların sınavında hazır bulunmak bir âdet haline gelmişti. Frédéric, geleneksel kara cüppeyi sırtına geçirdi; sonra, peşinden gelen kalabalıkla ve başka üç öğrenciyle birlikte sınav salonuna girdi; perdesiz pencerelerle aydınlanan büyük bir odaydı burası; duvarlar boyunca sıralar yerleştirilmişti. Ortada, yeşil çuhalı bir masayı meşin kaplama sandalyeler çevrelemişti. Adayları, hepsi de omuzlarına kürklü kırmızı cüppelerini geçirmiş, başlarında sırma şeritli takyeler taşıyan mümeyyizlerden bu masa ayırıyordu.</p>

  <p>Frédéric, grup içinde sondan bir önceki adaydı; kötü bir durumdaydı yani. “Antlaşma ile sözleşme arasında ne fark vardır?” konulu ilk soruyu ikisini birbirine karıştırarak cevapladı.</p>

  <p>İyi bir adam olan profesör:</p>

  <p>- Telaşlanmayın, Mösyö. Kendinize hâkim olun, dedi.</p>

  <p>Sonra, iki kolay soruya da iyi cevaplar veremeyince, dördüncü soruya geçti. Bu kötü başlangıç üzerine, kendine güvenini yitirmişti Frédéric. Deslauriers, karşıdan, kalabalığın içinden, henüz her şeyin bitmiş olmadığını işaret ediyordu; ikinci dizi Ceza Hukuku sorularına yeterli karşılıklar verdi. Ama, kapalı olarak notere verilen vasiyetnamelerle ilgili üçüncü sorudan sonra mümeyyizin duygularını belli etmeden taş gibi durması iyice moralini yıkmıştı. Çünkü Hussonnet alkışlayacakmış gibi ellerini bitiştirdiği halde, Deslauriers boyuna omuz silkip duruyordu. Nihayet sıra Usul sorularına geldi; üçüncü şahsın itirazı ile ilgili hükümler nelerdi? Kendininkilere aykırı teoriler işitince sinirlenip öfkelendi profesör; sert bir sesle:</p>

  <p>- Sizin kendi fikriniz mi bu Mösyö? diye sordu. Medeni Kanun’un 1351. Maddesi’ndeki ilkeyle bu olağanüstü itiraz yolunu nasıl bağdaştırıyorsunuz?</p>

  <p>Başı ağrıyordu Frédéric’in; bütün geceyi uykusuz geçirmişti. Bir panjur aralığından sızan bir güneş ışını yüzüne vuruyordu. Sandalyenin arkasında ayakta yalpalıyor ve bıyığını çekiştiriyordu.</p>

  <p>Sırma takyeli adam:</p>

  <p>- Cevabınızı bekliyorum! dedi.</p>

  <p>Frédéric’in hareketine kızmış olacak ki, ekledi:</p>

  <p>- Sakalınızın içinde bulacak değilsiniz onu!</p>

  <p>Bu alaylı söz, dinleyiciler arasında gülüşmelere sebep oldu, bundan hoşlanan profesör yumuşadı. Celp ve seri muhakeme usulü üstüne iki soru daha sordu; sonra “peki” anlamında başını eğdi; sınav bitmişti. Frédéric koridora çıktı.</p>

  <div>
    <br/>
  </div>

  <p>Hademe, başka birine giydirmek için onun üstündeki cüppeyi çıkarırken, çevresine doluşan arkadaşları da sınav sonucu üstüne birbirini tutmaz kanılar ileri sürüyorlardı. Ama, çok geçmeden, salonun girişinde yüksek bir ses sonucu bildirdi; “Üçüncü aday... bütünlemeye kalmıştı!”</p>

  <p>- Çuvalladın! dedi Hussonnet. Hadi gidelim.</p>

  <p>Kapıcı kulübesinin önünde Martinon’a rastladılar; yüzü kızarmıştı Martinon’un, coşku içindeydi, gözleri gülüyordu, alnında bir zafer halesi vardı. Son sınavdan da kazasız belasız sıyrılmıştı. Şimdi yalnız oturup tezi hazırlamak kalıyordu. On beş gün içinde, Hukuk’u bitirmiş olacaktı. Ailesinin tanıdığı bir bakan varmış “iyi bir meslek hayatı” açılıyordu önünde.</p>

  <p>- Ne dersen de, şu herif kadar olamadın! dedi Deslauriers.</p>

  <p>Başarısızlığa uğradığı bir konuda ahmakların başarı kazandığını görmek kadar aşağılayıcı bir şey olamaz kişi için. Frédéric’in canı sıkılmıştı, umurunda bile olmadığını söyledi. Daha büyük tutkuları vardı kendisinin. Hussonnet gitmek için davranınca bir köşeye çekti onu.</p>

  <p>- Bak, dedi, onlara bu işten tek kelime söz etmek yok, ha!</p>

  <p>Sırrı saklamak kolay olacaktı; çünkü Arnoux ertesi gün Almanya’ya gidiyordu.</p>

  <p>Kâtip, o akşam eve döndüğünde arkadaşını tuhaf bir şekilde değişmiş buldu: Islık çalıyor, yerinde duramıyordu. Ötekinin bu duruma şaştığını görünce Frédéric nedenini açıkladı: Tatilde annesinin yanına gitmeyecek, burada kalıp çalışacaktı.</p>

  <p>Arnoux’nun yolculuğa çıkacağı haberi büyük bir sevince boğmuştu onu. Görüşmelerinin yarıda kalma korkusu olmadan, istediği zaman gidebilirdi oraya. Tam bir güvenlik kanısı daha cesaretini artırırdı. Kısacası ne ayrılmış ne de kopmuş olurdu ondan. Demir zincirlerden daha kuvvetli bir şey onu Paris’e bağlıyor, içinden yükselen bir ses kalmasını haykırıyordu.</p>

  <p>Bazı engeller vardı önünde. Annesine mektup yazmakla aştı onları: Sınavlardaki başarısızlığını itiraf ediyordu; ama ders programlarının değişmesinden olmuştu bu, -bir rastlantı sonucuydu, bir haksızlık; zaten bütün büyük avukatlar (adlarını sayıyordu bir bir) sınavlarda dönmüş değiller miydi? Ama kendisi kasım ayında yeniden sınav salonunda boy göstermeyi kuruyordu. Kaybedecek zamanı olmadığı için de bu yıl eve gelmeyecekti; üç aylık para dışında, ayrıca iki yüz elli frank istiyordu; özel ders alacaktı bununla, çok yararlı olurdu; bütün bunlar, üzüntüler, avutma sözleri, yaltaklanmalar ve oğul sevgisinin güvenceleriyle donatılmıştı.</p>

  <p>Ertesi gün onun kendisi gelecek diye bekleyen Madam, bu mektubu alınca pek kederlendi. Oğlunun uğradığı şanssızlığı herkesten gizledi ve “her şeye rağmen gelmesini” yazdı ona. Frédéric fikrinden dönmedi. Bozuştular. Yine de, üç aylık para ile özel ders almak için gerekli iki yüz elli frankla kendine parlak gri bir pantolon, beyaz bir fötr şapka ve altın saplı bir baston aldı hemen.</p>

  <p>Bunları edindikten sonra şöyle düşündü:</p>

  <p>“Çok bayağı şey bu benim yaptığım belki de!”</p>

  <p>Ve büyük bir kararsızlık içine girdi.</p>

  <p>Madam Arnoux’ya gitsin mi gitmesin mi diye, havaya para atarak yazı-tura yaptı. Her seferinde de hayırlı çıktı falı. Alınyazısının buyruğuydu bu demek. Bir faytona atladı, doğru Choiseul Sokağı.</p>

  <p>Merdivenleri hızlı hızlı çıktı, zilin kordonunu çekti; çalmadı. Dizlerinin bağı çözülüyor sandı.</p>

  <p>Sonra, kırmızı ipekten ağır kordona bir daha asıldı, öfkeyle. Bir çıngırak sesi patladı, yavaş yavaş hafifledi, sonra bir şey duyulmaz oldu. Bir ürküntü gelmişti Frédéric’in üstüne.</p>

  <p>Kulağını kapıya dayadı. Çıt bile yok! Gözünü anahtar deliğine uydurdu; ama, girişte, duvarda kâğıt çiçekler arasında iki kamış ucundan başka şey göremedi. Bir ara dönüp gitmeyi düşündü, sonra fikrini değiştirdi. Bu kez usulca vurdu kapıya. Kapı aralandı ve eşikte, dağınık saçları, kızarmış asık suratıyla Arnoux’nun kendisi göründü.</p>

  <p>- Vay! Hangi şeytan attı sizi buraya? Girsenize.</p>

  <p>Ve Arnoux, onu madamın kabul salonuna ya da kendi odasına değil de yemek salonuna götürdü; orada, masanın üstünde bir şişe şampanya ve iki bardak görünüyordu. Arnoux sert bir sesle:</p>

  <p>- Benden istediğiniz bir şey mi var aziz dostum! dedi.</p>

  <p>Genç adam, ziyaretine bir bahane aramaya çalışarak kekeledi:</p>

  <p>- Yok, hayır! Bir isteğim yok!</p>

  <p>Sonunda, kendisinden bir haber alabilmek için geldiğini söyledi; Hussonnet’den Almanya’ya gittiğini duymuştu da.</p>

  <p>- Yok böyle bir şey! dedi Arnoux. Ne kuş beyinlidir şu oğlan! Her şeyi tersten anlıyor.</p>

  <p>Frédéric, şaşkınlığını göstermemek için, salonda bir sağa bir sola gidiyordu. Ayağı bir sandalyeye takılınca, üstünde durmakta olan şemsiyeyi yere düşürdü; fildişi sapı kırıldı şemsiyenin.</p>

  <p>- Aman tanrım! diye bağırdı. Madam Arnoux’nun şemsiyesini kırdım, çok üzgünüm!</p>

  <p>Bu söz üzerine tablo satıcısı başını kaldırdı, tuhaf bir şekilde gülümsedi. Frédéric, Madam Arnoux’dan söz etme fırsatını hazır yakalamışken kullanmak istedi; ürkek bir sesle:</p>

  <p>- Göremeyecek miyim kendisini? diye ekledi.</p>

  <p>Memleketine gitmişti Madam Arnoux, hasta olan annesini görmeye.</p>

  <p>Orada ne kadar kalacağını sormayı göze alamadı. Yalnızca madamın memleketinin neresi olduğunu öğrenmek istedi.</p>

  <p>- Chartres! Şaştınız mı buna?</p>

  <p>- Ben mi? Yoo! Niçin şaşayım? Hiç şaşmadım!</p>

  <p>Bundan sonra konuşacak bir laf bulamadı ikisi de. Bir sigara saran Arnoux puflayarak masanın çevresinde dönüyordu. Sobanın karşısında ayakta duran Frédéric ise duvarlara, etajere, döşemeye bakmaktaydı: Belleğinden, daha doğrusu gözlerinin önünden hoş görüntüler geçiriyordu. Sonunda, gitmek için izin istedi.</p>

  <p>Holde, buruşturularak top haline getirilmiş bir gazete parçası duruyordu yerde. Arnoux aldı onu, ayak parmaklarının ucunda yükselerek çıngırağın içine soktu; deliksiz bir öğle uykusu çekmek için bunu yaptığını söyledi. Sonra Frédéric’e elini uzatarak:</p>

  <p>- Lütfen kapıcıya haber verin: Evde yokum! dedi.</p>

  <p>Ve arkasından kapıyı çarparak kapadı.</p>

  <p>Frédéric birer birer indi merdiven basamaklarını. Bu ilk girişimindeki başarısızlık, bundan sonrakiler konusunda da cesaretini kırmıştı. O günden sonra can sıkıntısıyla dolu üç ay geçirecekti. Yapacak hiçbir işi olmadığından, aylaklığı kederini daha da artırıyordu.</p>

  <p>Saatlerce balkonda durup gri rıhtımlar arasından akan ve lağımlardan karışan pisliklerle yer yer siyaha çalan nehre ve çamaşırcı kadınlar için kıyıya bağlanmış bir dubaya bakıyordu; burada bazen çocuklar küçük bir fino köpeğini çamurlu suya sokarak eğlenirlerdi. Gözleri, Notre-Dame’ın taş köprüsünü ve üç asma köprüyü solda bırakarak, hep Ormes Rıhtımı’na, Montereau Limanı’ndaki ıhlamur ağaçlarını andıran yaşlı ağaç kümesine doğru kayıyordu. Saint-Jacques Kulesi, Belediye Sarayı, Saint-Louis ve Saint-Paul, karşıdan, birbirine karışmış çatılar arasından yükseliyor ve Temmuz Sütunu’nun perisi doğuda büyük ve altın bir yıldız gibi parlarken, öbür uçta Tuileries’nin kubbesi mavi, ağır kitlesini gökyüzünde değirmileştiriyordu. Madam Arnoux’nun evi o tarafta, kubbenin arkalarında bir yerdeydi herhalde.</p>

  <p>Odasına dönüyordu; sonra, divanına uzanıp karmakarışık birtakım düşüncelere dalıyordu: Çalışma tasarıları, nasıl davranacağına ilişkin planlar, geleceğe dönük düşler, özlemler. Sonunda, kendinden kurtulmak için sokağa çıkıyordu.</p>

  <p>Hep gürültüyle dolup taşan, ama öğrencilerin ailelerinin yanına gitmeleri nedeniyle bu aylarda ıssızlaşmış bulunan Quartier Latin’de dolanıyordu aylak aylak. Kolejlerin sessizlikten uzamış duygusu uyandıran büyük duvarları daha mahzun bir görünüm kazanmıştı; her türlü erinç verici ses, kafeslerde kanat çırpmalar, bir bacanın horultusu, bir kundura tamircisinin çekiç sesi, işitiliyordu ve elbise eskicileri, sokak ortalarında, sorulu bakışlarla, ama boşuna, bakıyorlardı bütün pencerelere. Issız kahvelerde, tezgâhtaki kadınlar, dolu içki sürahilerinin arasında esneyip duruyorlardı; gazeteler, okuma odalarının masalarında el sürülmemiş halde bekliyordu; ütücü dükkânlarında çamaşırlar ılık bir rüzgârla titriyordu. Eski kitaplar satılan bir serginin önünde duruyordu zaman zaman; kaldırımı sıyırarak geçen bir omnibüse çeviriyordu başını; Luxembourg’un önüne gelince de, orada duruyor, daha ileri yürümüyordu.</p>

  <p>Kimi zaman bir oyalanma umudu bulvarlara doğru sürüklüyordu onu. Nemli bir serinlik yayılan karanlık sokakçıklardan, ıssız ve göz kamaştırıcı ölçüde aydınlık büyük meydanlara çıkıyordu; bu meydanlarda anıtlar kaldırım kenarlarına siyah gölgeli çentikler, dişlemeler işlemiş oluyordu. Ama arabalar, dükkânlar yeniden başlıyor ve insan seli, özellikle pazar günleri, Bastille’den Madeleine’e kadar, asfalt üstünde ve toz içinde dalgalandığı zaman, sersemletiyordu onu. İçi bulanıyordu yüzlerin bayağılığından, konuşulan şeylerin saçmalığından, alınlarda ter halinde beliren budalaca hoşnutluktan! Bununla birlikte, kendisinin bu insanlardan daha değerli olduğu düşüncesi, onlara bakmanın yorgunluğunu hafifletiyordu.</p>

  <p>Her gün <i>Art Industriel</i>’e gidiyordu. Madam Arnoux’nun ne zaman döneceğini öğrenmek için, annesi üstüne sorular soruyordu boyuna. Arnoux’nun verdiği cevaplar hep aynıydı: “Sağlığı düzelme yolunda” imiş, karısıyla kızı gelecek hafta döneceklermiş. Bu dönüş geciktikçe Frédéric’i kaygılar basıyordu; öyle ki bunca sevgiden duygulanan Arnoux onu beş altı kez akşam yemeğine lokantaya götürdü.</p>

  <p>Frédéric, baş başa kalıp uzun uzun konuştukları bugünlerde, tablo satıcısının pek öyle zeki biri olmadığını anlamıştı. Arnoux, kendisine duyulan hayranlıktaki bu düşüşü sezebilirdi; ayrıca, onun gösterdiği inceliklere bir karşılık vermek için bir fırsat geçmiş oluyordu eline.</p>

  <p>Kendisi de iyi bir jestte bulunmalıydı; bunun için bütün yeni elbiselerini seksen frank kadar bir para karşılığında bir eskiciye verdi; buna cebindeki yüz frangı da ekledi; sonra gidip Arnoux’nun kapısını çaldı, yemeğe götürecekti onu. Regimbart da oradaydı. Birlikte kalkıp Provenceli Üç Kardeşlere gittiler.</p>

  <p>Yurttaş, redingotunu sırtından atarak işe başladı; öteki ikisinin kendi beğenisine güveninden emin bir tavırla istediği yemekleri yazdı. Ama mutfağa kadar gidip ahçıbaşıyla konuşması, her köşesini bildiği mahzene inmesi, müessese sahibini çağırtıp çıkışması boşuna oldu, çünkü yemeklerden de, şaraplardan da, servisten de memnun kalmadı. Her yeni yemek gelişinde, her yeni şişe açılışında, daha ilk lokmadan, ilk yudumdan sonra, çatalını elinden bırakıyor, bardağını öteye itiyordu; sonra, kolunun bütün uzunluğuyla sofraya abanıyor, Paris’te ağız tadıyla bir yemek yeme olanağı bulunmadığını söylüyordu bağıra bağıra. Nihayet, ne yiyeceğini şaşırarak, şöyle “doğru dürüst” bir zeytinyağlı fasulye istedi; bu yemek, pek iyi pişirilmemişse de, yatıştırdı onu. Sonra, garsonla Provencelilerde çalışmış eski garsonlar üstüne konuşmaya koyuldu: Antoine ne olmuştu? sonra, Eugène diye biri vardı? Ya o Thédore? Hani şu ufak Thèdore canım, servisi hep yere yakın yapardı. Gerçekten enfes sofralarda oturur yemek yerdin o günlerde; sahi ne Bourgognelulardı onlar! Bulabilir misin şimdi böylelerini?</p>

  <div>
    <br/>
  </div>

  <p>Sonra, banliyödeki arsaların değerinden, Arnoux’nun çok sağlam bir spekülasyonundan konuştular. Arnoux, böyle beklemekle zarar ediyordu. Çünkü ne fiyat verseler satmak istemiyordu. Regimbart birini bulacaktı ona. Ve bu iki bay, ellerinde kalem, yemeğin sonuna kadar hesaplar yapıp durdular.</p>

  <div>
    <br/>
  </div>

  <p>Kahve içmek için, Saumon pasajında, alt kattaki bir kahveye gittiler. Frédéric üst üste bira içti, ayakta durup, sonu gelmez bilardo partileri seyretti. Korkaklıktan mı, budalalıktan mı, neden olduğunu kendisi de bilemeden, aşkı için elverişle bir durum yaratılır gibisinden karanlık bir umut içinde gece yarısına kadar kaldı orada.</p>

  <p>Bir daha ne zaman görecekti onu acaba? Umutsuzluğa düşüyordu Frédéric. Ama Kasım sonlarında bir akşam Arnoux şöyle dedi ona:</p>

  <p>- Biliyor musunuz, karım dün geldi!</p>

  <p>Ertesi gün, saat beşte, genç adam, kapıdan içeri giriyordu.</p>

  <p>- Geçmiş olsun diyerek söze başladı; annesinin hastalığı ağırdı ya.</p>

  <p>- Yok böyle bir şey! Kim söyledi size?</p>

  <p>-Arnoux!</p>

  <p>Hafifçe bir “ha!” dedi Madam Arnoux, sonra ekledi: Önce ciddi olarak kaygılanmıştı, ama şimdi korkacak bir şey kalmamıştı.</p>

  <p>Ocağın yanındaki kumaş kaplı koltuğa oturmuştu. Frédéric ise kanepeye ilişmişti. Şapkasını dizleri arasında tutuyordu. Güçlükle gelişiyordu aralarındaki konuşma. Madam Arnoux, her dakika onu yalnız bırakıyordu. O da duygularını belirtmek için elverişli bir durum yakalayamıyordu. Ama saçma hukuk sorunlarıyla uğraşıp durduğunu anlatmaya başlayınca, Madam Arnoux “Evet... anlıyorum... işler!” dedi, gözlerini indirerek birdenbire derin düşüncelere daldı.</p>

  <p>Genç adam bu düşüncelerin ne olduğunu bilmek tutkusuyla yanıyor, hatta onlardan başka şey düşünmüyordu. Günbatımı, çevrelerine bir karanlık yığmaya başlamıştı.</p>

  <div>
    <br/>
  </div>

  <p>Kalktı; bir gezinti yapacakmış; az sonra, başında kadife bir şapka, sırtında sincap kürklü siyah bir pelerin, yine göründü. Frédéric, kendisine eşlik edip edemeyeceğini sormak cesaretini gösterdi.</p>

  <div>
    <br/>
  </div>

  <p>Göz gözü görmüyordu dışarıda; hava soğuktu ve evlerin almaçlarını gölgelere boğan kalın bir sis, pis pis kokuyordu havada. Frédéric büyük bir zevkle içine çekiyordu bu havayı; çünkü elbisesinin kumaşı arasında kolunun biçimini duyuyordu onun ve iki düğmeli güderi eldivenin içindeki eli (öpüşlerle donatmak istediği o ufacık eli) ceketinin yenine değiyordu. Kaldırım kaygan olduğu için biraz ırgalanarak yürüyorlardı; Frédéric’e öyle geliyordu ki ikisi de bir bulutun içine girmişler, rüzgârla sallanıyorlar.</p>

  <p>Bulvardaki ışıklar onu yine gerçeğin ortasına attı. Fırsat bu fırsattı işte, kaybedecek vakit yoktu. Richelieu Sokağı’na kadar aşkını belli etmeye hazırladı kendini. Ama, tam o sırada, Madam Arnoux bir porselen mağazasının önünde duruverdi.</p>

  <p>- Geldik. Teşekkür ederim! dedi. Artık, her zamanki gibi, perşembeye görüşürüz, değil mi?</p>

  <p>Ziyafetler yeniden başladı; Madam Arnoux’yu gördükçe genç adamın sevda bitkinlikleri de artıyordu.</p>

  <p>Bu kadını seyretmek, çok ağır bir koku koklamış gibi, yorucu, gevşetici bir duygu yaratıyordu üstünde. Bu etki benliğinin derinliklerine işliyor, orada genel bir duyum tarzı, bir varoluş biçimi haline geliyordu.</p>

  <p>Sokak fenerlerinin altında rastladığı orospular, seslerini titrete titrete şakıyan şarkıcı kızlar, atlarını dörtnala kaldıran sirk kadınları, sokakta yürüyen burjuva kadınlar, pencerelerden dışarıyı kollayan fıkır fıkır işçi kızlar, bütün kadınlar, bir benzerlikle olsun, belirgin bir benzemezlikle olsun, hep onu hatırlatıyordu Frédéric’e. Dükkânların önünde durup, kaşmir kumaşlara, dantelalara, küpelere bakıyordu; bu kumaşları onun beline dolanmış, bu dantelleri onun korsajında yer almış, bu küpeleri simsiyah saçlarında yalımlar yaratmış olarak düşlüyordu. Çiçekçi kızların sepetlerindeki çiçekler o geçerken seçip alsın diye açılıvermişti sanki; kunduracı camekânlarında kenarları kuğu tüyü işlemeli küçük saten terlikler onun ayacığını bekler gibiydi; bütün sokaklar onun evine çıkıyordu; arabaların meydanlarda durmaları Frédéric’i o eve daha hızlı götürmek içindi; Paris de onun kişiliğine bağlıydı; koca şehir, bütün sesleriyle, büyük bir orkestra gibi onun çevresinde uğulduyordu.</p>

  <p>Bitkiler Bahçesi’ne ne zaman gitse, oradaki bir palmiye, Frédéric’i alıp uzak ülkelere götürüyordu. Hecinlerin sırtında, fillerin tentesi altında, takımadalar arasında bir yat kamarasında ya da otlar arasındaki sütun kırıklarına çarpıp sendeleyen çıngıraklı iki katır sırtında, onunla birlikte yolculuk ediyordu. Bazen Louvre’da eski tabloların önünde duruyordu ve aşkı, onu kucaklayıp yitik yüzyıllara götürüyor, resimlerdeki kişilerin yerine koyuyordu. Söz gelimi Madam Arnoux, başında bir başlık, kurşun bir bölmenin arkasında dua ediyordu. Söz gelimi, Kastil ya da Flandres senyörünün karısı oluyor, kolalı kırma yakalı, kasnaklı, bol giysileriyle oturup duruyordu. Sonra, brokar bir giysi içinde, çevresinde senatörler, büyük ve somaki mermer bir merdivenden iniyordu. Bazen de, sarı ipek bir şalvarla, bir haremin şiltelerine uzanmış görüyordu onu; kısacası, güzel olan her şey yıldızların göz kırpması, bazı ezgiler, bir cümlenin gelişmesi, bir profil, birdenbire ve farkında olmadan bu kadını getiriyordu aklına.</p>

  <p>Onu metres edinmeye yeltenmekse, çok iyi biliyordu, boşuna bir çaba olacaktı.</p>

  <p>Bir akşam, Dittmer, geldiği zaman, alnından öptü onu. Lovarias da aynı şeyi yaparak:</p>

  <p>- İzin vereceksiniz değil mi? Dostların ayrıcalığıdır bu, dedi.</p>

  <p>Frédéric kekeledi:</p>

  <p>- Hepimiz de dostuyuz sanırım.</p>

  <p>- Ama eski dost değil, dedi Madam Arnoux.</p>

  <p>Dolaylı yoldan peşin bir reddi bu.</p>

  <p>Ama başka ne yapabilirdi? Gidip açık açık seni seviyorum mu deseydi? Mutlaka başından savardı ya da kızar, evinden kovardı. Oysa Frédéric, onu görmekten yoksun olmamak için her türlü acıya katlanmaya razıydı.</p>

  <p>Piyanistlerin yeteneklerine, askerlerin yüzlerindeki yara izlerine imreniyordu. Keşke tehlikeli bir hastalığa tutulsaydı da böylece onun ilgisini çekseydi.</p>

  <p>Bir şeye şaşıyordu, Arnoux’yu kıskanmadığına ve Madam Arnoux’yu, onca doğal görünen iffeti içinde, giyinik olmaktan başka türlü hayal edemiyor, cinsel duyguları da gizli bir karanlık içinde geriliyordu.</p>

  <p>Yine de, onunla birlikte yaşamak, senli benli konuşmak, elini usul usul saçlarında gezdirmek ya da yere diz çöküp kollarını beline dolamak, gözlerinden ruhunu içmek mutluluğunu düşünüyordu. Bu mutluluğa erişmek için alınyazısının yasalarını yıkması gerekiyordu ve bu konuda elinden bir şey gelmediği için, Tanrıya ilençler yağdırarak, kendini korkaklıkla suçlayarak, hücresinin içinde bir mahpus gibi dönüp duruyordu. Sürekli bir sıkıntı içinde boğuluyordu. Saatlerce bir köşede hareketsiz kalıyor, çok kez de hıçkıra hıçkıra ağlıyordu. Kendini tutma gücünü gösteremediği bir gün Deslauriers sordu ona:</p>

  <p>- Allah Allah! Ne oldu sana yahu?</p>

  <p>Sinirleri bozulmuştu Frédéric’in, Deslauriers inanmadı buna tabii. Ama böylesi bir acı karşısında sevecenlik duyguları kabarmıştı; avuttu arkadaşını. Onun gibi bir adam böyle kapıp koyversin kendini, ne büyük budalalıktı bu! Gençken bilecektin yaşamayı, yoksa, ileride, boştu her şey.</p>

  <p>- İşin tadını kaçırıyorsun Frédéric. Ben karşımda o eski arkadaşı isterim hep! O kıl şaşmaz genci! Ne severdim onu! Hadi, hadi, doldur bir pipo bakalım, hayvan herif! Biraz silkin şu halinden, üzüyorsun beni!</p>

  <p>- Doğru, dedi Frédéric, delinin biriyim ben!</p>

  <p>Kâtip devam etti:</p>

  <p>- Ah! Eski ozan, seni kederlendiren şeyin ne olduğunu biliyorum ben! Kalbin değil mi? Hadi, saklama! Bir mesele değil ki bu. Biri gitse dördü gelir kadının! Erdemli kadınları, başka özellikte kadınlarla sevişerek unutursun. İster misin yeni kadınlarla tanıştırayım? Alhambra’ya bir kere gitmen yeter. (Alhambra, yakın zamanlarda Champs-Elysèes’nin üst başında açılıp, bu çeşit kurumlar için gereksiz sayılacak bir lüks yüzünden, daha ikinci mevsimde iflas eden bir dans salonuydu.) Söylendiğine göre iyi eğleniyormuşsun orada. Hadi gidelim! İstersen dostlarını da getir; Regimbart’ı çağırmana bile karışmayacağım!</p>

  <p>Frédéric, Yurttaşı çağırmadı. Deslauriers de Sénécal’siz gitti. Yalnız Hussonnet’yi, Cisy’yi, bir de Dussardier’yi götürdüler. Beşi de aynı arabaya binip Alhambra’nın kapısında indiler. Sağda ve solda, paralel iki Mağribi galeri uzanıyordu. Karşıda, bir evin duvarı bütün dip bölümü kaplıyor ve dördüncü duvar (bir lokantanın duvarı) renkli renkli pencereli gotik tarzda bir manastır duvarını hatırlatıyordu. Çalgıcıların kereveti Çin usulü bir çatı örtmekteydi; yerler asfalt döşenmişti ve direklere asılı kâğıt fenerler dans edenlerin üstünde rengârenk bir alevle taçlanıyordu; şurada burada görülen heykel ayaklıkları üstünde, incecik su sütunları fışkırtan taştan havuzcuklar yükseliyordu. Yapraklar arasında, boyaları ıslak, alçıdan Hébéya da Cupidon heykelleri seçiliyordu; iyice düzlenmiş çok sarı kum döşeli bir sürü ağaçlık yol bahçeyi olduğundan büyük gösteriyordu.</p>

  <p>Üniversite öğrencileri metresleriyle geziniyorlar; tuhafiyeci çırakları, ellerinde baston, şişinip duruyorlar; kolej öğrencileri yaprak sigarası tüttürüyorlar; kart bekârlar boyalı sakallarını tarakla okşuyorlardı. İngilizler, Ruslar, Güney Amerikalı adamlar vardı. Üçü de fesli Doğulu. Kibar fahişeler, fındıkçı işçi kızlar, orospular, bir koruyucu, bir âşık bulmak, birkaç altın koparmak ya da sadece dansın tadını çıkarmak için gelmişlerdi buraya; giysilerinin deniz yeşili, mavi, kırmızı ya da mor etekleri, abanozlar ve leylaklar arasından geçiyor, dönüyordu. Hemen bütün erkeklerin üstünde kareli kumaşlardan elbiseler vardı; kimisi de, akşamın serinliğine rağmen, beyaz pantolon giymişti. Gaz lambaları yakılmıştı.</p>

  <p>Moda dergileriyle ve küçük tiyatrolarla ilişkileri olan Hussonnet çoğunu tanıyordu bu kadınların; parmaklarının ucuyla onlara öpücükler yolluyor, ara sıra arkadaşlarından ayrılarak yanlarına konuşmaya gidiyordu.</p>

  <p>Onun bu tavırları Deslauriers’yi kıskandırdı. O da, yerinden kalkıp, arsızcana, Nankin pamuklusundan giysili iri kıyım bir sarışına yaklaştı. Ama kadın, asık bir suratla onu şöyle bir süzdükten sonra; “Yok, aslanım! Gözüm tutmadı seni!” dedi ve sırtını döndü.</p>

  <p>Bu kez, tombul bir esmere yanaştı; deli miydi neydi bu kadın; çünkü o daha ağzını açar açmaz yerinden sıçradı, devam ederse zabıta memurlarına haber vereceğini söyledi. Deslauriers gülmeye çalıştı; sonra bir havagazı lambanın altında oturan ufak tefek bir kadını gözüne kestirerek, gidip dansa kaldırdı. Maymun tavırlarıyla sahnenin üstünde tünemiş bulunan çalgıcılar büyük bir coşkunlukla aletlerini üflüyorlar, tımbırdatıyorlardı. Ayakta duran orkestra şefi kurulu bir makine gibi tempo tutuyordu. Salon sıkış sıkıştı, keyifler yerindeydi; çözülmüş şapka kordonları kravatlara sürtünüyor, botlar eteklerin altında kayboluyordu; dans edenlerin hepsi de uyumlu bir şekilde sıçrayıp duruyordu; Deslauriers ufak tefek kadını kendine çekmiş sıkıyor ve kankanın çılgınlığına kapılmış, kocaman bir kukla gibi, dans edenlerin ortasında tepinip duruyordu. Cisy ile Dussardier masadan masaya dolaşmalarına devam ediyorlardı; genç aristokrat, kızları süzüp duruyor, ama, garsonun yüreklendirici işaretlerine rağmen, bu tür kadınların odalarında “tabancalı bir adamın dolaba saklandığını, oradan çıkıp size bir poliçe imzalatacağını” düşünerek onlarla konuşmayı bir türlü göze alamıyordu.</p>

  <p>Frédéric’in yanına döndüler. Deslauriers de artık dans etmeyi bırakmıştı; hepsi de gecenin bundan sonrası için ne yapacaklarını düşünürlerken Hussonnet bağırdı:</p>

  <p>- Vay! Markiz d’Amaêgui!</p>

  <p>Kalkık burunlu, solgun benizli bir kadındı bu: Dirseklerine kadar tek parmaklı eldivenler giymişti, yanaklarından iki köpek kulağı gibi sarkan iri siyah küpeler takmıştı kulaklarına.</p>

  <p>Hussonnet:</p>

  <p>- Senin evde ufak bir eğlenti yapsak ne dersin? Hani Doğu işi bir şölen! Şu Fransız şövalyeleri için de bir iki kadın arkadaşını çağırırsın. Ne o, bir şeye mi sıkılıyorsun? Beyzadeni mi bekliyorsun yoksa?</p>

  <div>
    <br/>
  </div>

  <p>İspanyol kızı başını eğdi; arkadaşının hiç de cömert olmayan alışkanlıklarını bildiği için içkilerin parasını da kendisi ödemekten korkuyordu. Sonunda para lafını edince, Cisy kesesindeki beş napolyonun hepsini ortaya koydu; mesele de halledilmiş oldu. Fakat Frédéric ortadan yok olmuştu.</p>

  <p>Arnoux’nun sesini tanıdığını sanmış, bir kadın şapkası fark etmiş ve hemen yandaki ağaç kümesinin içine dalmıştı.</p>

  <p>Matmazel Vatnaz, Arnoux ile baş haşaydı.</p>

  <p>- Affedersiniz! Rahatsız etmiyorum ya?</p>

  <p>- Katiyen; dedi tablo taciri.</p>

  <p>Konuşmalarındaki son sözlerden, Frédéric, Arnoux’nun Matmazel Vatnaz’la çok acele bir şey konuşmak için koşup Alhambra’ya geldiğini anlamıştı. Ancak, Arnoux herhalde tam rahatlamamış olacak ki sıkıntılı bir sesle sordu:</p>

  <p>- İyice emin misiniz bundan?</p>

  <p>- Elbet eminim! Seviyorlar sizi! Ah! Ne adam!</p>

  <p>Matmazel Vatnaz bunu dedi ve boyadan kanlı gibi görünen kalın dudaklarını ileri doğru uzatarak ağzını büzdü. Ama altın benekli, yabansı, zekâ, aşk ve şehvet fışkıran, hayranlık uyandıran gözleri vardı. Bu gözler, birer lamba gibi, zayıf ve biraz sarı yüzünü aydınlatıyordu. Arnoux onun bu terslemelerinden hoşlanır görünüyordu. Ona doğru eğilerek:</p>

  <p>- Çok naziksiniz, öpsenize beni! dedi.</p>

  <p>Kadın kulaklarından tutup alnından öptü onu.</p>

  <p>Bu sırada dans durdu; orkestra şefinin yerini çok semiz, mum gibi beyaz tenli, yakışıklı bir genç aldı. Siyah uzun saçlarına İsa tarzı verilmişti; sırmadan hurma dallı mavi kadife bir yelek vardı üstünde; bir tavus gibi kasıntılı, bir hindi kadar ahmak bir hali vardı. Halkı selamladı ve bir şarkı söylemeye başladı; bir köylünün başkente yaptığı yolculuğu anlatmasıydı bu şarkının konusu; şarkıcı aşağı-Normandiya ağzıyla konuşuyor, sarhoş taklidi yapıyordu; ve:</p>

  <div>
    <br/>
  </div>

  <p class="p3"><i>Ah! bi güldüm bi güldüm ki deme</i></p>

  <p class="p3"><i>Şu hınzır şu rezil Paris’te</i></p>

  <div>
    <br/>
  </div>

  <p>Nakaratına sıra gelince dinleyenler coşup tepinmeye başlıyordu. Ağzından “anlamlar akan” Delmas, bu coşku havasının arasını soğutmayacak kadar kurnazdı. Hemen bir gitar tutuşturdular eline. <i>Arnavut kızının erkek kardeşi</i> adlı bir balad söylemeye başladı.</p>

  <p>Baladın sözleri birden, vapurun davlumbazları arasındaki kılıksız adamın söylediği romansı hatırlattı Frédéric’e. Gözleri, farkında olmadan, önünde yayılmış elbisenin eteğine takılmıştı. Baladın her kıtasından sonra araya uzun bir sessizlik giriyor ve rüzgârın ağaçlar arasındaki uğultusu dalgaların gürültüsünü andırıyordu.</p>

  <p>Matmazel Vatnaz, sahneyi görmesini önleyen bir kurtbağrının dallarını eliyle aralayarak, burun delikleri gerilmiş, kirpikleri bitişmiş, büyük bir haz içinde kendinden geçmiş, gözlerini şarkıcıya dikmiş onu seyrediyordu.</p>

  <p>- Hadi hadi! dedi Arnoux, bu akşam niçin Alhambra’da olduğunuzu anlamıyor değiliz. Delmas’ya bayılıyorsunuz, sevgilim.</p>

  <p>Matmezel Vatnaz bu konuda konuşmak istemedi.</p>

  <p>- Aman! Bu ne utangaçlık!</p>

  <p>Sonra Frédéric’i göstererek:</p>

  <p>- Bu burada diye mi yoksa? Ama haksızlık ediyorsunuz. Ağzı çok sıkı bir gençtir.</p>

  <p>O sırada, dostlarını aramakta olan ötekiler de yeşillikler içindeki salona girdiler. Hussonnet onları tanıştırdı. Arnoux hepsine yaprak sigarası tuttu, şerbet ısmarladı.</p>

  <p>Dussardier’yi görünce Matmazel Vatnaz’ın yüzü kızarmıştı. Hemen kalktı, ona elini uzatarak:</p>

  <p>- Beni hatırladınız mı, mösyö Auguste? dedi.</p>

  <p>Frédéric sordu:</p>

  <p>- Nereden tanıyorsunuz Matmazeli?</p>

  <p>- Aynı mağazada çalışmıştık, dedi Dussardier.</p>

  <p>Cisy, ceketinin yeninden çekiyordu Dussardier’yi; ikisi, çıktılar. Onlar daha gözden kaybolmadan Matmazel Vatnaz, Dussardier’nin karakterini övmeye başladı. Onda “kalbin dehası” olduğunu ekledi sözlerine.</p>

  <p>Sonra, tiyatroya geçse pandomimde büyük başarılar sağlayabilecek olan Delmas üstüne konuştular; bunu bir tartışma izledi; işin içine Shakespeare, sansür, anlatım, halk, Porte-Saint-Martin tiyatrosunun hasılatı, Alexandre Dumas, Victor Hugo ve Dumersan da karıştırıldı. Arnoux birçok ünlü kadın oyuncuyu tanıyordu; gençler onu dinlemek için eğilmişlerdi. Ama sözler müziğin gürültüsü içinde duyulmuyordu; polka ya da kadril biter bitmez bu kez masalara üşüşülüyor, garson çağrılıyor, gülüşülüyordu; dallar yapraklar arasında bira ve gazoz şişeleri patlatılarak açılıyor, kadınlar tavuk gibi gıdaklıyordu; arada, iki bayın kapışmak istediği oluyordu; bir de hırsız yakalanmıştı.</p>

  <p>Galop<a href="../Text/dipnotlar.xhtml#a13" id="k13"><sup>[13]</sup></a>&nbsp;çalınmaya başlayınca çiftler ağaçlı yollara hücum ettiler.</p>

  <p>Soluyarak, gülüşerek, yüzler kıpkırmızı, giysileri ve ceketleri eteklerini uçuran bir fırtına içinde geçip geçip gidiyorlardı; trombonlar giderek daha fazla böğürüyor, ritim daha hızlanıyordu; o ortaçağ duvarının arkasından patlamalar duyuldu; kestane fişekleri atıldı, çarkıfelekler dönmeye başladı; zümrüt rengi maytapların parıltısı bir an bütün bahçeyi aydınlattı ve son hava fişeği atılınca herkes derinden bir iç çekti.</p>

  <div>
    <br/>
  </div>

  <p>Fişek usul usul aktı. Bir barut bulutu dalgalanıyordu havada. Kalabalığın içinde adım adım yürüyen Frédéric’le Deslauriers gördükleri bir manzara karşısında durakladılar; Martinon vestiyere para veriyordu; elli yaşlarında, çirkin, ama pek görkemli giyinmiş, toplumsal durumu belirsiz bir kadın vardı yanında.</p>

  <p>Deslauriers:</p>

  <p>- Bu arkadaş sanıldığı kadar basit biri değil, dedi. Cisy nereye kayboldu yahu?</p>

  <p>Dussardier barı işaret etti. Eski şövalyelerin oğlunu orada bir punç fincanının önünde gördüler. Pembe şapkalı bir kadın vardı yanında.</p>

  <p>Beş dakikadır ortadan kaybolmuş olan Hussonnet da tam o sırada göründü.</p>

  <p>Bir kız, koluna yaslanmış, yüksek sesle “Yavrucuğum benim!” diyordu ona.</p>

  <p>- Hayır! diyordu Hussonnet. Hayır! Herkesin içinde olmaz! Vikont falan diye çağır beni, daha iyi! XIII. Louis’den bir esinti yaratıyor ve çok hoşuma gidiyor böylesi! Evet dostlarım, işte eski bir gözağrım! Ne tatlı şey değil mi?</p>

  <p>Kızın çenesini tutuyordu.</p>

  <p>- Selamla bu bayları! Hepsi de ayan üyesi çocuklarıdır! Beni de elçi melçi yaparlar diye arkadaşlık ediyorum bunlarla.</p>

  <p>- Ne deli şeysiniz siz? diye sızlandı Matmazel Vatnaz.</p>

  <p>Ve Dussardier’ye kendisini eve kadar götürmesini rica etti.</p>

  <p>Arnoux onların uzaklaşışına baktı, sonra, Frédéric’e dönerek:</p>

  <p>- Nasıl, hoşunuza gitti mi Vatnaz? Ama siz böyle konularda pek açık konuşmazsınız, o da başka. Gönül işlerinizi gizli tutuyorsunuz sanırım.</p>

  <p>Frédéric’in yüzü sapsarı kesilmişti. Bir şey gizlemediğine yemin etti.</p>

  <p>- Hani bir metresiniz olduğunu gören yok da, diye lafı yetiştirdi Arnoux.</p>

  <p>Gelişigüzel bir ad söylemek istedi Frédéric. Ama ya bu hikâye onun kulağına kadar giderse?.. Şu anda metresi olmadığını söyledi.</p>

  <p>Tablo satıcısı bundan dolayı ayıpladı onu.</p>

  <p>- Oysa tam fırsatı gelmişti bu akşam! Niçin siz de kollarına birer kadın takıp giden öbürleri gibi yapmadınız?</p>

  <p>Onun bu üstelemeleri karşısında sabrını yitiren Frédéric:</p>

  <p>- Ya siz niçin öyle yapmadınız? dedi.</p>

  <p>- Ben mi? Bana ne bakıyorsun oğlum! Eve, benimkinin yanına dönüyorum ben!</p>

  <p>Bir araba çağırdı ve gözden kayboldu.</p>

  <p>İki arkadaş, yürüye yürüye gittiler. Bir doğu rüzgârı esiyordu. İkisi de konuşmuyordu. Deslauriers bir dergi yöneticisinin karşısında kendini gösteremediği için hayıflanıyor, Frédéric ise kederi içine gömülmüş bulunuyordu. Sonunda, bu meyhane balosunu saçma bulduğunu söyledi.</p>

  <p>- Suç kimin? Arnoux için bizi ekmeseydin?</p>

  <p>- Hadi canım sen de! Ne yapsam faydasızdı!</p>

  <p>Ne var ki kâtibin kendine göre birtakım teorileri vardı. Bir şeyi elde etmek için onu çok fazla istemek elverirdi.</p>

  <p>- Ama, daha demin sen...</p>

  <p>Bu sözdeki açık imayı yakalayan Deslauriers:</p>

  <p>- Onlarla eğleniyordum ben! dedi. Başıma ne diye kadın belası sarayım?</p>

  <p>Ve kadınların yapmacıklıklarını, saçmalıklarını anlatan bir söyleve girişti; kısacası, hoşlanmıyordu onlardan.</p>

  <p>- Pozlar takınma öyleyse! dedi Frédéric.</p>

  <p>Deslauriers sustu. Sonra, birdenbire:</p>

  <p>- Geçen ilk kadını ayarlayacağım, yüz frangına bahse giriyor musun?</p>

  <p>- Evet, giriyorum!</p>

  <p>Geçen ilk kadın iğrenç bir dilenciydi; kaderlerine küstükleri bir anda, Rivoli sokağının ortasında elinde küçük bir karton kutuyla giden uzun boylu bir kız gördüler.</p>

  <p>Deslauriers kemerlerin altında kıza yanaştı. Kız birden Tuileries tarafına saptı ve hemen Carroussel Meydanı’na çıktı; sağına soluna bakınıyordu. Bir arabanın arkasından koştu; Deslauriers yetişti ona. Anlamlı tavırlarla konuşuyor, onun hemen yanından yürüyordu. Sonunda, kız, soluna girmeyi kabul etti ve rıhtım boyunca ilerlediler. Sonra, Châtelet üstlerinde, nöbete çıkan iki gemici gibi, en az yirmi dakika kadar kaldırımda gezindiler. Daha sonra da, birdenbire, Change Köprüsü’nü, Çiçek Pazarı’nı, Napoléon rıhtımını geçtiler. Frédéric de onların ardı sıra eve girdi. Deslauriers hareketiyle ona kendilerini rahatsız ettiğini, oysa kendisi gibi yapması gerektiğini anlattı.</p>

  <p>- Kaç para kaldı?</p>

  <p>- İki onluk.</p>

  <p>- Yeter. Hadi eyvallah!</p>

  <p>Frédéric, bir oyunun böyle başarı kazandığını görmekten dolayı büyük bir şaşkınlık içindeydi: “Benimle alay ediyor,” diye düşündü. Gitsem mi acaba? Ama o zaman da Deslauriers onun bu aşka imrendiğini sanırdı belki “Sanki benim yüz kat daha eşsiz, daha soylu, daha güçlü bir aşkım yokmuş gibi”. Bir çeşit öfke sürüklüyordu Frédéric!. Madam Arnoux’nun kapısının önüne geldi.</p>

  <p>Dış pencerelerin hiçbiri onun oturduğu daireye ait değildi. Yine de gözlerini binaya dikti, bakışlarıyla duvarları yarıp geçecekmiş gibi.</p>

  <p>Kuşkusuz, şimdi o, yastığın dantelaları arasında yayılmış güzel siyah saçlarıyla, dudakları yarı aralık, başı kolunun üstünde, uyumuş bir çiçek kadar sakindi, dinleniyordu.</p>

  <p>Arnoux’nun başını fark etti. Bu görüntüden kaçmak için uzaklaştı oradan.</p>

  <p>Deslauriers’nin öğüdü geldi aklına; bir dehşet duygusu uyandırdı bu onda. Sokakları arşınlamaya başladı.</p>

  <p>Karşıdan biri mi geliyor, uzaktan yüzünü seçmeye çalışıyordu. Ara sıra, bacaklarının arasından bir ışık geçiyor, kaldırımın üstüne büyük bir yay çiziyordu ve karanlığın içinde, sırtında küfe, elinde fener, bir adam beliriveriyordu. Rüzgâr orada burada bir bacanın borusunu sallıyordu. Uzaklardan gelen sesler kafasının uğultusuna karışarak yükseliyor ve havadan kulağına bir kadril müziğinin belli belirsiz temposu geliyordu; bir de baktı ki Concorde Köprüsü’nün üstüne gelmiş.</p>

  <p>O zaman geçen kışki o akşamı hatırladı: O akşam onun evinden ilk çıktığında, umutlarla dolup taşan kalbi öyle hızlı çarpıyordu ki, durmak zorunda kalmıştı. Hepsi de sönüp gitmişti şimdi bu umutların !</p>

  <p>Ayın yüzünden karanlık bulutlar geçiyordu. Aya baktı, mesafelerin büyüklüğünü, hayatın sefaletini, her şeyin hiçliğini düşündü. Gün ağardı; dişleri birbirine çarpıyordu; yarı uykuda, sis içinde ıslanmış, gözleri yaşlı, bu işe niçin bir son veremediğini soruyordu kendine. Tek bir adım atacaktı, ondan sonra tamam! Başının ağırlığı bütün vücudunu çekip sürüklüyordu; suyun üstünde cesedinin dalgalandığını görüyordu; eğildi. Köprünün korkuluğu yüksekti biraz. İçinde bulunduğu bezginlikten, yorgunluktan dolayı üstünden atlamayı göze alamadı.</p>

  <p>Bir ürküntüye kapıldı. Yeniden caddelere döndü, bir bankın üstüne çöktü. Bir “cümbüş”ten sonra buraya geldiğini sanan polisler tarafından uyandırıldı.</p>

  <p>Yine yürümeye koyuldu. İyice acıkmıştı; bütün lokantalar kapalı olduğundan bir şeyler atıştırmak için Halles’deki meyhanelerden birine gitti. Ondan sonra da, eve dönmek için vaktin daha erken olduğunu düşünerek, saat sekizi çeyrek geçeye kadar Belediye binasının oralarda dolandı durdu.</p>

  <p>Deslauriers çoktan savmıştı sürtüğünü; odanın ortasında, masada yazı yazıyordu. Saat dörde doğru Mösyö de Cisy geldi.</p>

  <p>Dussardier’nin sayesinde, dün akşam bir kadınla iş pişirmişti. Hatta onu, kocasıyla birlikte, arabayla evinin kapısına kadar götürmüş, bir de randevu koparmıştı. İşte şimdi oradan geliyordu. Bu tür işlere adı karışmış bir kadın değildi.</p>

  <p>- Ne yapmamı istiyorsun? dedi Frédéric.</p>

  <p>Kişizade bundan sonra saçmalamaya başladı. Matmazel Vatnaz’dan, İspanyol kızından ve başka kadınlardan konuştu. Nihayet, bir sürü laf kalabalığından sonra, gelişinin nedenini söyledi: Dostunun sıkı ağızlı oluşuna güvenerek, deneyeceği bir girişimde yardım istemeye gelmişti; ancak bu girişimden sonra kendisine bir erkek gözüyle bakacak bakabilecekti; Frédéric de olmaz demedi buna. Hikâyeyi, kiminle ilgili olduğunu söylemeden, Deslauriers’ye anlattı.</p>

  <p>Kâtip, onun “şimdiki gidişatının pek güzel olduğunu” düşündü. Frédéric’in, öğütlerini tutuyor olması neşesini artırmıştı.</p>

  <p>Askerî üniformalar için sırmalı nakışlar işleyen Matmazel Clémence Daviou’yu da daha ilk günde bu neşeyle baştan çıkarmıştı; bir kamış kadar narin bir kızdı Matmazel Clémence Daviou, her zaman hayretle açılmış iri mavi gözleriyle, düşünülebilecek yaratıkların en tatlısıydı. Kâtip onun saflığını sömürüyordu; öyle ki Légion d’honneur sahibi olduğuna bile inandırmıştı kızcağızı; onunla baş başa olduğu zamanlarda redingotuna kırmızı bir şerit takıyor, başkalarının yanında şeridi çıkarıyor, bunu da patronunu küçük düşürmemek için yaptığını söylüyordu. Zaten, kızla arasında bir mesafe bırakıyor, onun kendisine bir paşa gibi saygı göstermesine izin veriyor ve şaka yollu “halk kızı” diye çağırıyordu onu. Kız her seferinde menekşe buketleri getiriyordu Deslauriers’ye. Frédéric bu çeşit bir aşkı olsun istemezdi.</p>

  <p>Yine de, onlar kolkola, Pinson ya da Barillot Kahvelerinin özel bir odasında yemek yemek için dışarı çıktıklarında tuhaf bir hüzün duyuyordu içinde. Frédéric, bir yıldır her perşembe Choiseul Sokağı’na akşam yemeğine gitmeden önce tırnaklarını fırçalarken kendisinin Deslauriers’ye ne acılar çektirdiğini bilmiyordu!</p>

  <p>Bir akşam, balkondan onların gidişini gözledikten sonra, uzaktan Arcole Köprüsü’nün üstünde Hussonnet’yi gördü. Bohemyalı, işaretler yaparak onu çağırıyordu; Frédéric beş kat aşağı inince:</p>

  <p>- Mesele şu: Gelecek cumartesi, ayın 24’ünde, Madam Arnoux’nun isim günü.</p>

  <p>- Ama nasıl olur? Marie değil mi onun adı?</p>

  <p>- Ne önemi var, bir adı da Angèle! Kutlama Saint-Cloud’daki yazlık evlerinde yapılacak; bunu size bildirme görevini de ben üstlendim. Saat üçte Dergi’nin önünde bir taşıt bekleyecek. Böyle kararlaştırılmış! Özür dilerim, rahatsız ettim sizi. Öyle de çok işim var ki!</p>

  <p>Frédéric daha arkasını yeni dönmüştü ki kapıcı bir mektup uzattı:</p>

  <p>“Mösyö ve Madam Dambreuse, ayın 24’üne rastlayan cumartesi günü evlerinde akşam yemeğine gelerek kendilerine onur vermelerini rica ederler. -Lütfen karşılık verilmesi.”</p>

  <p>“Çok geç” diye düşündü.</p>

  <p>Bununla birlikte, mektubu Deslauriers’ye gösterdi. Deslauriers:</p>

  <p>- Oh! Hele şükür! diye bağırdı. Ama memnun olmamış gibi bir halin var senin? Neden?</p>

  <p>Küçük bir duraksama geçiren Frédéric aynı gün başka bir yere daha davetli olduğunu söyledi.</p>

  <p>- Gel sen şu Choiseul Sokağı işini kafandan çıkar. Enayilik etme! Sıkılıyorsan, ben bir karşılık vereyim senin yerine.</p>

  <p>Ve kâtip oturup üçüncü kişi ağzından bir kabul karşılığı yazdı.</p>

  <p>Sosyeteye sadece hırs ve özleyiş içinde baktığından, matematik yasalarla işleyen yapma bir evren olarak düşünürdü onu. Dışarıda bir akşam yemeği, toplumda önemli yeri olan bir adamla buluşmak, güzel bir kadının gülümsemesi, birbirine zincirlenen bir eylem dizisiyle büyük sonuçlar yaratabiliyordu. Paris’in bazı salonları bir maddeyi hal olarak alıp onu yüz kat değerli hale koyan makineler gibiydi. Diplomatlara akıl veren kibar fahişelere, entrikalarla elde edilen zengin evliliklere, suçluların dehasına, kaderin kuvvetli eller arasında yoğrulabileceğine inanıyordu. Nihayet Dambreuselerle sıkı ilişki kurmayı o kadar yararlı buluyor, bunun öylesine güzel kanıtlarını getiriyordu ki Frédéric neye karar vereceğini bilemez oluyordu.</p>

  <p>Madam Arnoux’nun isim günü olduğuna göre ona bir armağan sunmadan olmazdı; tabii, bir şemsiye almayı düşündü hemen, böylece o günkü sakarlığını da bağışlatmış olurdu. Çin işi, sapı fildişi kakmalı, kumaşı yanar döner ipekten bir markiz buldu. Ancak fiyatı yüz yetmiş beş franktı; cebindeyse beş para yoktu, gelecek üç aylık parasını karşılık tutarak borçla geçiniyordu. Gelgeldim bu şemsiyeyi almayı bir kez aklına koymuştu, gözü kalmıştı onda, bütün tiksintisine rağmen Deslauriers’ye başvurdu.</p>

  <p>Deslauriers parası olmadığını söyledi.</p>

  <p>- İhtiyacım var, dedi Frédéric, çok lazım!</p>

  <p>Öbürü aynı özrü tekrarlayınca kafası kızdı.</p>

  <p>- Ama en yeri gelince, pekâlâ...</p>

  <p>- Neymiş bakalım pekâlâ?</p>

  <p>- Hiç!</p>

  <p>Kâtip anlamıştı. Köşeye ayırdığı paradan çıkarıp istediği miktarı verdi ona. Parayı avcuna sayarken de:</p>

  <p>Frédéric bin türlü sevgi gösterisiyle arkadaşının boynuna sarıldı. Deslauriers soğukluğunu bozmadı. Sonra, ertesi gün, şemsiyeyi piyanonun üstünde görünce:</p>

  <p>- Demek bunun içindi! dedi.</p>

  <p>Frédéric ürkek ürkek:</p>

  <p>- Gönderirim belki, dedi.</p>

  <p>Rastlantı yardım etti Frédéric’e, o akşam siyah çerçeveli bir pusula aldı, Madam Dambreuse amcalarından birini kaybettiğini bildiriyor, kendisiyle tanışmak zevkini bir başka güne ertelemek zorunda kaldığı için özür diliyordu.</p>

  <p>Frédéric daha saat iki der demez Dergi’ye attı kapağı. Arnoux onu arabasıyla götürmek için bekleyeceği yerde, açık havanın güzelliğine dayanamayıp dünden çıkıp gitmişti.</p>

  <p>Her yıl, ilk yapraklar yeşermeye başladı mı, günler günü, sabahtan kendini dışarı atar, tarlalar arasında uzun yürüyüşler yapar, çiftliklerde süt içer, köylü kadınlarla şakalaşır, ürün durumunu öğrenir ve mendiline salatalık doldurup getirirdi. Sonunda, eski bir düşü gerçekleştirecek, bir kır evi satın almıştı.</p>

  <p>Frédéric tehgâhta konuşurken Matmazel Vatnaz çıkageldi. Arnoux’yu bulamayınca pek bozuldu. Arnoux, belki daha iki gün kalabilirmiş orada. Tezgâhtar, Matmazel Vatnaz’a “oraya gitmesini” öğütledi; ama o gidemezmiş; bir mektup yazsa; o zaman da mektubun kaybolacağından korkarmış. Frédéric, mektup yazarsa kendisinin götürebileceğini söyledi. Matmazel Vatnaz hemen birkaç satır karaladı ve mektubu Arnoux’ya gizlice vermesini rica etti.</p>

  <p>Kırk dakika sonra Frédéric Saint-Cloud’ya varmıştı.</p>

  <p>Köprüden yüz adım ötede bulunan ev, tepenin ortasında kurulmuştu. Bahçenin duvarları iki sıra ıhlamur ağacının arkasında gizleniyor, geniş bir çimenlik ırmağın kıyısına kadar iniyordu. Demir parmaklığın kapısı açıktı, Frédéric içeri girdi.</p>

  <p>Arnoux, otların üstüne uzanmış, birkaç kedi yavrusuyla oynuyordu. Bu eğlenceye kendini iyice vermiş görünüyordu. Matmazel Vatnaz’ın mektubu onu bu uyuşukluğundan çekip çıkardı.</p>

  <p>- Hay Allah! Görüyor musun sen aksiliği! Hakkı var kızın; gitmeliyim.</p>

  <p>Sonra, mektubu cebine koyarak, büyük bir zevkle genç adama mülkünü gösterdi. Her yeri gezdirdi; ahırı, ambarı, mutfağı. Salon sağdaydı ve Paris tarafında, filbahar çiçekleriyle donanmış bir çardağa bakıyordu. Birden yukarıdan gelen bir ses yankıdı kulaklarında; Madam Arnoux, yalnız olduğunu sanarak, şarkı söyleyip eğleniyordu. Gamdan gama geçiyor, sesini titretiyor, arpejler yapıyordu. Sesindeki bazı notalar havada asılı gibi duruyor, bazıları da çavlanın damlacıkları gibi hızlı hızlı art arda dökülüşüyordu; pencere kafeslerinden süzülen sesi büyük sessizliği biçiyor, mavi göğe doğru yükseliyordu.</p>

  <p>Komşuları Mösyö ve Madam Oudry’nin gelmesiyle birden şarkı söylemeyi kesti.</p>

  <p>Sonra kendisi de taşlığın ucunda göründü ve merdiven basamaklarını inerken Frédéric ayağını gördü. Rengi altına çalan kahverengi, küçücük ve açık papuçlar vardı ayağında, çoraplarının üstünde sırma bir ağ meydana getiren çapraz üç atkısı vardı bunların.</p>

  <p>Davetliler geldiler. Avukat Mösyö <i>Lefaucheux</i>’ü saymazsak, gelenlerin hepsi de perşembe gününün davetlileriydi. Her biri birer armağan getirmişti: Dittmer, Suriye işi bir eşarp, Rosenwald bir romans albümü, Burrieu suluboya bir tablo, Sombaz kendi karikatürünü, Pellerin ise berbat bir şekilde yapılmış iğrenç bir fanteziyi, bir çeşit ölüm dansını temsil eden karakalem bir resim sundu. Hussonnet bir şey getirmek gereğini duymamıştı.</p>

  <p>Frédéric, kendi armağanını vermek için öbürlerinden sonraya kalarak bekledi.</p>

  <p>Madam Arnoux çok teşekkür etti bu armağana. Frédéric de:</p>

  <p>- Fakat... Bir borç da diyebiliriz buna! Öyle üzülmüştüm ki! dedi.</p>

  <p>- Neden dolayı üzüldünüz? diye sordu Madam Arnoux. Anlayamadım.</p>

  <p>O sırada Arnoux, Frédéric’in kolundan çekerek:</p>

  <p>- Sofraya buyurun! dedi.</p>

  <p>Sonra kulağına eğildi:</p>

  <p>- Sizde hiç anlayış yokmuş yahu ! diye fısıldadı.</p>

  <p>Hiçbir şey su-yeşili duvarlarıyla bu yemek salonu kadar şirin olamazdı. Bir ucunda, taştan bir su perisi, istiridye şeklindeki bir havuza ayağının başparmağını daldırıyordu. Açık pencerelerden, kenarında yapraklarının dörtte üçü dökülmüş yaşlı bir İskoçya çamı bulunan geniş çimenlikle birlikte bütün bahçe görünüyordu; bir çiçek örtüsü, kimi yerde az kimi yerde fazla, kabartıyordu bu çimenliği ve nehrin ötesinde büyük bir yarım çember halinde Boulogne Ormanı, Neuilly, Sèvres, Meudon yayılıp gidiyordu. Karşıda, parmaklığın önünde, yelkenli bir kayık kıyıdan kıyıdan gidiyordu.</p>

  <p>Önce karşılarındaki bu manzara üstüne konuşuldu, sonra da genellikle manzaralar üstüne; tartışmalara geçilmişti ki Arnoux uşağına faytonu saat dokuz buçuk için hazır etmesini emretti. Veznedarından aldığı bir mektup yüzünden şehre dönmek zorundaydı.</p>

  <p>Madam Arnoux:</p>

  <p>- Ben de seninle döneyim istersen, dedi.</p>

  <p>- Hay hay! dedi Arnoux. Ve güzel bir selam verdi karısına.</p>

  <p>Sonra ekledi:</p>

  <p>- Çok iyi bilirsiniz ki, Madam, sizsiz yaşanamaz.</p>

  <p>Böyle iyi bir kocaya düştüğü için hepsi kutladı onu.</p>

  <p>Madam Arnoux, küçük kızını işaret ederek pek şirin bir tavırla:</p>

  <p>- Ah, dedi. Ne yazık ki yalnız değilim!</p>

  <p>Sonra, konuşma yine resim konusuna gelince, Ruysdaêl’in bir tablosundan bahsedildi; Arnoux iyi para getireceğini umuyordu bu tablonun; Pellerin, geçen ay ünlü Saül Mathias’ın Londra’dan gelip tablo için yirmi üç bin frank teklif ettiği haberinin doğru olup olmadığını sordu.</p>

  <p>- Bundan daha doğru bir şey olamaz! dedi Arnoux; sonra Frédéric’e dönerek - Geçen gün Alhambra’da gezdirdiğim adam oydu işte, ama inanın, istemeye istemeye yapıyordum bu işi, çünkü bu İngilizlerden hoş adam çıkmıyor, diye ekledi.</p>

  <p>Matmazel Vatnaz’ın mektubunda bir kadın meselesinden söz edildiğinden kuşkulanan Frédéric, Arnoux’nun sıvışmak için uygun bir çare bulmaktaki rahatlığına hayran olmuştu; ama onun hiç gereği yokken attığı bu yeni yalanla gözleri fal taşı gibi açıldı.</p>

  <p>Tacir masum bir tavırla ekledi:</p>

  <p>- Şu uzun boylu arkadaşınızın adı neydi yahu?</p>

  <p>- Deslauriers, dedi Frédéric ürkek ürkek.</p>

  <p>Arkadaşına karşı işlediğini sandığı haksızlıkları onarmak düşüncesiyle övdü onu, üstün bir zekâ olduğunu söyledi.</p>

  <p>- Yok canım, sahi mi? Ama öbürü kadar mert bir görünüşü yok onun. Hani şu ulaştırma işinde çalışanı demek istiyorum.</p>

  <p>Frédéric içinden ilençler yağdırdı Dussardier’ye. Madam Arnoux kendisinin bayağı kimselerle düşüp kalktığını sanabilirdi.</p>

  <p>Daha sonra, söz dönüp dolaşıp başkentin güzelleştirilmesi konusuna geldi ve saf bir adam olan Oudry büyük spekülatörler arasında Mösyö Dambreuse’ü de saydı.</p>

  <p>Kendini göstermek için fırsatı kaçırmayan Frédéric, Mösyö Dambreuse’ü tanıdığını söyledi. Ne var ki bu sırada Pellerin bakkallara karşı bir yergi söylevi vermeye başlamıştı; satıcı değil mi, ha mum satmış ha gümüş, hepsi birdi ona göre. Sonra, Rosenwald ve Burrieu porselenler üstüne bir sohbete daldılar; Arnoux, Madam Oudry ile bahçe işlerinden konuşuyordu; eski tarz nüktecilerden biri olan Sombaz da onun kocasına takılarak eğlenmekteydi; Oudry diyordu ona, aktör Oudry’ye hitap ediyormuş gibi; alnında görünür şekilde hayvanlarınkini andıran bir çıkıntı olduğu için de köpek ressamı Oudry’nin neslinden gelmiş olabileceğini söylüyordu. Hatta bunu adamcağızın kafatasını yoklayacak kadar ileri götürdü; beriki, başında peruk olduğu için, kendisini savunuyordu; böylece yemek sonu kahkahalar içinde bitti</p>

  <p>Ihlamurlar altında kahveler içildikten, sigaralar tellendirildikten, bahçede beş on tur atıldıktan sonra, nehir kıyısında gezintiye çıkıldı.</p>

  <p>Grup, bir balıkçı dükkânının önünde durdu; balıkçı yılan-balıkları temizliyordu. Matmazel Marthe balıkları görmek istedi. Balıkçı, kutusunu otların üstüne boca etti; küçük kız da onları yakalamak için diz çöktü, sevinçle gülüyor, korkarak çığlıklar atıyordu. Balıkların hepsi kayboldu. Arnoux çıkarıp parasını ödedi balıkçıya.</p>

  <p>Ondan sonra da bir sandal gezintisi yapmak geldi aklına. Ufkun bir yanı solmaya başlarken, öbür yanında göğe kocaman bir turuncu yayılmış ve bu renk şimdi kararmış bulunan tepelerin üstünde daha bir kızıllık edinmişti. Madam Arnoux, bu yangın parıltısını arkasına almıştı, büyük bir taşın üstünde oturuyordu. Öbürleri orada burada dolaşıyorlardı; Hussonnet, yamacın altında, suda taş sektiriyordu.</p>

  <p>Arnoux peşine eski bir şalupayı takmış olarak geldi; en ihtiyatlıların itirazlarına rağmen, bütün davetlileri teknenin içine doldurdu. Kayık bu yüzden batma tehlikesi geçirdi; karaya çıkmaları gerekti.</p>

  <p>Bu arada, Hint kumaşı kaplı ve duvarlarında kristal avizeler bulunan salonda mumlar yakılmıştı. Oudry ana bir koltukta rahat bir uyku kestiriyor, ötekilerse Baro’nun onuru üstüne söylev çeken Mösyö Lefaucheux’ü dinliyorlardı. Madam Arnoux pencerenin yanında yalnızdı. Frédéric onun yanına yaklaştı.</p>

  <p>Tartışılan konu üstüne konuştular. Madam Arnoux’nun hatip kişilere bir hayranlığı vardı; Frédéric ise yazarların şanını yeğ tutardı. Ama, Madam Arnoux’ya kalırsa, kişiliğiyle halk yığınlarını doğrudan doğruya harekete getirmenin, kendi ruhundaki duyguları onlarınkine geçirmeyi görmenin verdiği tat daha bir başkaydı elbet. İçinde bir yükselme hırsı taşımayan Frédéric’i bu çeşit zaferler hiç imrendirmiyordu.</p>

  <p>- Ama nasıl olur? dedi Madam Arnoux. İnsanın bir parça hırs olmalı içinde!</p>

  <p>Pencere aralığında, yan yana, ayakta duruyorlardı. Önlerinde gümüşle işlenmiş büyük ve karanlık bir örtü gibi yayılıp gidiyordu gece. İlk defadır ki anlamsız şeylerden konuşmuyorlardı. Onun hoşuna giden, gitmeyen şeyleri bile öğrendi Frédéric: Bazı kokulardan rahatsız oluyordu, tarih kitaplarına ilgi duyuyordu, rüyalara inanıyordu.</p>

  <p>Frédéric aşk serüvenleri konusuna getirdi sözü. Tutkunun doğurduğu yıkıntılara acıyordu Madam Arnoux, ama ikiyüzlü dolaplara karşı da isyan ediyordu; anlayışındaki bu doğruluk yüzünün düzgün güzelliğine öylesine yakışmaktaydı ki sanki güzelliği o doğruluğa bağlıydı.</p>

  <p>Arada bir gülümsüyor ve gözleri bir an Frédéric’in üstünde kalıyordu. O zaman genç adam, onun bakışlarının, suyun dibine kadar süzülen büyük güneş ışınları gibi, ruhuna işlediğini duyuyordu. Seviyordu onu, hiçbir ard düşünce taşımadan, umutsuzca ve kayıtsız şartsız ve minnettarlık atılımlarını andıran şu sessiz sedasız coşkular içinde, alnının bir öpücük yağmuruna tutulmasını isterdi. Bu sırada içinden kopup gelen bir soluk, genç adamı kendi dışına taşırıyordu; bir kendini adama isteğiydi, ani bir bağlanma ihtiyacıydı bu; çok şiddetli olduğu için susturamıyordu.</p>

  <p>Frédéric öbürleriyle gitmedi. Hussonnet de gitmemişti. Arabayla döneceklerdi; fayton binek taşının altında bekliyordu; o sırada Arnoux gül toplamak için bahçeye indi. Gül demetini bir iple bağladıktan sonra, bunların uzunlu kısalı olduğunu görerek, kâğıt dolu ceplerini karıştırdı, herhangi bir kâğıt çekerek demeti ona sardı, eserini kalın bir iğne ile tutturdu, sonra da belirli bir coşku içinde, karısına sundu.</p>

  <p>- A! Sen burada mısın, yavrum! Seni unuttuğum için özür dilerim.</p>

  <p>Ne var ki Madam Arnoux küçük bir çığlık attı: Beceriksizce tutturulmuş iğne çanını yakmıştı. Odasına çıktı yine. Bir çeyrek kadar beklediler onu. Nihayet göründü, Marthe’ı kucakladı ve arabanın içine attı kendini.</p>

  <p>- Peki ama çiçeklerin? diyecek oldu Arnoux.</p>

  <p>- Hayır! Hayır! İstemez.</p>

  <p>Frédéric çiçekleri almak için seğirtiyordu ki Madam Arnoux:</p>

  <p>- İstemiyorum! diye bağırdı.</p>

  <p>Ama genç adam biraz sonra bir zarfın içine koyduğunu söyleyerek çiçekleri getirdi; çünkü yerde bulmuştu bunları. Madam Arnoux, çiçekleri oturduğu sıranın karşısındaki deri çantanın içine tıktı. Yola çıktılar.</p>

  <p>Frédéric, Madam Arnoux’nun yanına oturmuştu; onun müthiş bir titreme içinde olduğunu fark etti. Köprüyü geçtikten sonra Arnoux sola sapınca:</p>

  <p>- Olmadı! diye bağırdı. Yanlış yola saptın. Şuradan gidecektin, sağdan!</p>

  <p>Kızgın görünüyordu; her şey sinirine dokunuyordu. Nihayet, Marthe gözlerini kapayınca, çiçek demetini çantadan çıkardı, arabanın kapısından dışarı fırlattı, sonra, bir eliyle Frédéric’in kolunu tuttu, öbür elinin parmağını dudaklarına götürerek bu konuda bir şey söylememesini işaret etti.</p>

  <p>Daha sonra mendilini dudaklarına götürdü, bir daha da kımıldamadı.</p>

  <p>Öbür ikisi, sürücü yerine oturmuş, basım işlerinden, abonelerden konuşuyorlardı. Arabayı sağına soluna pek bakmadan süren Arnoux, Boulogne Ormanı’nda yolunu kaybetti. Dar yollara girdiler. At yavaş gidiyor ve arabanın körüğüne dallar sürünüyordu. Frédéric, karanlıkta Madam Arnoux’nun yalnız gözlerini seçiyordu. Marthe annesinin kucağına uzanmıştı. Frédéric de başını tutuyordu çocuğun.</p>

  <p>- Sizi yoruyor, dedi annesi.</p>

  <p>Genç adam:</p>

  <p>-Yoo! Hayır! Hayır!</p>

  <p>Hafif toz burgaçları uçuşuyordu havada; Auteil’den geçiyorlardı; bütün evlerin pencereleri kapalıydı; orada burada bir sokak feneri bir duvarın köşesini aydınlatıyor, sonra yine karanlıklara dalınıyordu; genç adam, Madam Arnoux’nun ağladığını fark etti bir ara.</p>

  <p>Pişmanlıktan mıydı? Yoksa istekten mi? Nedendi bu? Sebebini kestiremediği bu keder, kendi kişisel hayatıyla bağıntılıymış gibi, ilgilendiriyordu onu. Şimdi aralarında yeni bir ilişki, bir çeşit suç ortaklığı vardı; sesine yapabildiği kadar okşayıcı bir ton vererek sordu:</p>

  <p>- Rahatsız mısınız yoksa?</p>

  <p>- Evet, biraz.</p>

  <p>Arabanın tekerleri dönüp duruyordu; hanımelleri, yaseminler, bahçe duvarlarından taşıyor, gevşetici bir kokuyla dolduruyordu geceyi. Elbisenin sayısız kıvrımları ayaklarını örtüyordu onun. Aralarında uzanmış bu çocuk vücudu sayesinde bu kadının bütün varlığıyla bir bağlantı kurmuştu sanki. Frédéric küçük kıza doğru eğildi, güzel kumral saçlarını ayırarak usulca alnından öptü.</p>

  <p>- İyi bir insansınız! dedi Madam Arnoux.</p>

  <p>- Nereden anladınız?</p>

  <p>- Çocukları seviyorsunuz.</p>

  <p>- Bütün çocukları değil.</p>

  <p>Başka bir şey söylemedi Frédéric, ama sol elini ondan yana uzattı, belki o da aynı şeyi yapar umuduyla parmaklarını açıp bekledi. Sonra utandı, elini geri çekti.</p>

  <p>Az sonra kaldırım döşeli yollar başladı. Araba şimdi daha hızlı gidiyordu. Sokak fenerlerinin sayısı arttı. Paris’teydiler artık. Garde-Meuble’ün önünde Hussonnet arabadan indi. Frédéric inmek için arabanın avluya kadar gelmesini bekledi; indikten sonra Choiseul Sokağı’nın köşesine saklandı, Arnoux’yu fark etti. Bulvarlara doğru gidiyordu ağır ağır.</p>

  <p>Ertesi gün bütün gücüyle çalışmaya başladı. Kendisini, bir kış akşamı, bir ağırceza duruşmasında son savunmasını yaparken görüyordu; jüri üyelerinin yüzlerinde renk kalmamış, heyecandan soluğu kesilmiş dinleyici kitlesi duruşma salonuna sığmıyor; kendisi dört saatten beri konuşuyor, bütün delillerini özetliyor, yeni yeni deliller koyuyor ortaya ve her cümlesinde, her hareketinde, arkasında duran giyotin bıçağının yukarı kalktığını duyuyor; sonra, Meclis kürsüsünde bir hatip olarak görüyor kendini, dudaklarının ucunda bütün bir halkın kurtuluşu, rakiplerini söz sanatının incelikleriyle boğuyor, sesindeki alaycı, duyarlı, taşkın, yüce ve uyumlu tonlarla verdiği karşılıklarla eziyor onları. O da orada, kalabalığın içinde bir yerde oluyor, coşkun gözyaşlarını tülünün altında gizliyor o sırada; biraz sonra buluşacaklar; onun, o hafif ellerini alnında gezdirerek “Ah! Ne kadar güzeldi!” deyişi güç kırıcı sözlerin, iftiraların, küfürlerin hepsini toptan etkisiz kılmaya yetecek.</p>

  <p>Bu hayaller deniz fenerleri gibi parlıyordu hayatının ufkunda. Bunlarla uyarılıp uyarılıp duran zekâsı daha keskinleşti, daha güçlendi. Ağustos ayma kadar eve kapandı ve son sınavı da başarıyla verdi.</p>

  <p>Aralık sonunda ikinci, Şubatta ise üçüncü bir sınava onu hazırlamak için nice sıkıntılara katlanmış olan Deslauriers, arkadaşında uyanan bu büyük çalışma tutkusuna şaşmıştı. Böylece eski milletvekili, on beş yıl içinde de bakan olmalıydı; hem niçin olmasındı? Yakında eline geçecek servetle ilkin bir gazete kurabilirdi; bir başlangıç olurdu bu; gerisi nasıl olsa gelirdi. Kendisine gelince, o hep Hukuk Okulu’nda bir kürsü sahibi olma tutkusundaydı; doktora tezini öyle parlak bir şekilde vermişti ki, profesörler kutlamışlardı kendisini.</p>

  <p>Üç gün sonra Frédéric de kendi tezini verdi. Tatil için sılaya gitmeden önce, cumartesi toplantılarını kapmak amacıyla bir kır gezintisi düzenlemeyi düşündü.</p>

  <p>Pek neşeli görünüyordu o gün. Madam Arnoux, o sırada Chartres’da, annesinin yanındaydı. Ama çok geçmeden onu yine bulacak, sonunda da âşığı olup çıkacaktı.</p>

  <p>Çok alkışlanan bir konuşma yaptıktan sonra, Deslauriers de aynı gün Orsay’deki genç avukatlar demeğine girmişti. İçkiyle başı pek hoş olmadığı halde kafayı dumanladı ve yemeğin sonuna doğru Dussardier’ye:</p>

  <p>- Namuslu bir arkadaşsın sen! dedi. Zengin olduğum zaman yönetici olarak yanıma alacağım seni!</p>

  <p>Herkes mutluydu; Cisy hukuk öğrenimini bitirmeyecekti; Martinon stajını taşrada tamamlayacaktı, savcı yardımcılığına atanmıştı; Pellerin “Devrimin dehası”nı temsil eden büyük bir tablonun hazırlıklarındaydı; Hussonnet gelecek hafta Délassements’ın yöneticisine bir oyunun planını okuyacaktı, başarı kazanacağından da hiç şüphe etmiyordu.</p>

  <p>- Çünkü, diyordu bir dramın iskeletini kurmada ne usta olduğumu herkesler bilir. Tutkular konusunda behre sahibi olabilmek için az ömür törpülememişimdir; espriler bulmak derseniz, bu bana özgü bir sanat!</p>

  <p>Hoş diye sıçradı, ayaklarını havaya kaldırarak elleri üstüne geldi, masanın çevresinde bir süre böyle dolandı.</p>

  <p>Bu çocukça maskaralık Sénécal’in suratındaki aşıklığı gidermemişti: Bir aristokratın oğluna dayak attığı için kaldığı pansiyondan kovulmuş bulunuyordu. Sefaleti arttığı için toplum düzenine verip veriştiriyor, zenginlere lanetler yağdırıyordu; gitgide daha çok hayal kırıklığına uğrayan, hüzünlere batan, her şeyden usanan Regimbart’a açtı içini. Vatandaş, şimdi bütçe sorunlarıyla uğraşıyor ve Camarilla’ya Cezayir’de milyonlar batırmakla suçluyordu.<a href="../Text/dipnotlar.xhtml#a14" id="k14"><sup>[14]</sup></a></p>

  <p>Gidip Alexandre’da iki tek atmadan uyuyamadığı için saat on birden sonra ortadan kayboldu. Ötekiler daha sonra gittiler. Frédéric, Hussonnet ile vedalaşırken Madam Arnoux’nun bir gün önce dönmüş olması gerektiğini öğrendi.</p>

  <p>Arabada ayrılan yerini bir sonraki gün için değiştirmek üzere Messageries’ye uğradı, akşam saat altıya doğru da Madam Arnoux’nun kapısını çaldı. Kapıcı, Madam’ın dönüşünün bir hafta ertelendiğini söyledi. Frédéric akşam yemeğini yalnız yedi, sonra da caddelerde dolandı durdu.</p>

  <p>Eşarp biçiminde pembe bulutlar çatıların ötesinde uzanıyordu; dükkânların tenteleri çekilmeye başlamıştı; sulama arabaları tozun üstüne bir yağmur serpiyor ve açık duran kapılarından gümüş takımları ve yaldızlı eşya arasında yüksek aynalarda çiçek demetleri seçilen kahvelerin buğusuna beklenmedik bir serinlik karışıyordu. Kalabalık ağır ağır ilerliyordu. Kaldırımın ortasında duraklayıp konuşan erkek toplulukları vardı; kadınlar, baygın bakışlarla ve büyük ateşlerin yorgunluğunun kadın etine verdiği o kamelya rengi tenle yürüyüp gidiyorlardı. Büyük büyük bir şeyler açılıyor, evleri sarmalıyordu. Paris hiçbir zaman gözüne bu kadar güzel görünmemişti. İlerisi için önünde aşklarla dolup taşan tükenmez bir yıllar dizisinden başka şey görünmüyordu.</p>

  <p>Porte-Saint-Martin Tiyatrosu’nun önünde afişe bakmak için durdu; yapacak bir işi yoktu, bir bilet aldı.</p>

  <p>Eski, fantastik bir oyun vardı sahnede. Pek az da seyirci. Paradin’in tavan pencerelerinde gün ışığı küçük mavi karelere bölünürken, sahnenin önünde sıralanmış lambalar sarı ışıklardan tek bir çizgi meydana getiriyordu. Sahnede Pekin’deki bir esir pazarı temsil ediliyordu: çıngıraklar, davullar, sultan karıları, sivri külahlar, kelime oyunları. Perde inince, fuayede bir başına dolaştı. Binek taşının alt tarafında, bulvarda bekleyen yeşil renkli büyük bir landoya hayran oldu; iki at koşulmuştu bu arabaya, kısa külotlu bir arabacı vardı.</p>

  <p>Dönüp yerine oturduğu sırada, balkonda sahneye en yakın locaya bir bayanla bir bay girdi. Kocanın kır ve ince bir sakal şeridiyle çerçevelenmiş bir yüzü, göğsünde Légion d’honneur’ün <i>officier</i> rozeti ve daha çok diplomatlara özgü soğuk bir görünümü vardı.</p>

  <p>Kendinden en aşağı yirmi yaş genç olan karısına ne iri ne ufak denebilirdi, ne güzel ne çirkin de, sarı saçları bukle bukleydi, göğüs kısmı düz bir elbise giymişti, elinde siyah dantelden büyük bir yelpaze tutuyordu. Bu sınıftan kimselerin yılın bu mevsiminde tiyatroya gelmeleri ancak bir rastlantıyla ya da gece baş başa kalmaktan sıkılmalarıyla açıklanabilirdi. Bayan yelpazesinin ucunu kemiriyor bay ise esniyordu. Frédéric bu yüzü daha önce bir kere daha nerede gördüğünü bir türlü hatırlayamadı.</p>

  <div>
    <br/>
  </div>

  <p>Daha sonraki perde arasında koridordan geçerken onlara rastladı. Verdiği belirsiz selam üzerine Mösyö Dambreuse onu tanıyarak yanına geldi ve hemen, bağışlanmaz ihmalleri dolayısıyla özür diledi. Kâtibin öğütleri sonucu Frédéric’in yolladığı bir sürü kartviziti ima ediyordu bununla. Ama tarihleri birbirine karıştırıyor. Frédéric’i hukukun ikisinde sanıyordu. Onun sılaya dönüşüne imrendiğini söyledi. Kendisinin de dinlemeye ihtiyacı vardı, ama işler yüzünden Paris’te kalmak zorundaydı.</p>

  <div>
    <br/>
  </div>

  <p>Kocasının koluna yaslanmış olan Madam Dambreuse başını hafifçe eğmişti; yüzündeki tatlı ve zeki ifade deminki keder görünümüne hiç uymuyordu.</p>

  <p>Kocasının son sözleri üzerine:</p>

  <p>- Ama burada da insanın başını dinleyebileceği eğlenceler bulunur, dedi. Ne saçma bir piyes, değil mi Mösyö?</p>

  <p>Üçü de ayakta durup, tiyatrodan, yeni oyunlardan konuştular.</p>

  <p>Taşra kadınlarının yapmacıklarına alışmış olan Frédéric, bu davranış rahatlığını, bu yalınlığı, zeki bakışların hemen bir sevimlilik bulacağı bu ifadeyi daha önce hiçbir kadında görmemişti.</p>

  <p>Tatilden döner dönmez kendisini bekleyeceklerdi; Mösyö Dambreuse, Roque Baba’ya selamlarını iletmesini rica etti.</p>

  <p>Frédéric eve dönünce Dambreuselerin kendisine nasıl davrandıklarını Deslauriers’ye anlatmayı ihmal etmedi.</p>

  <p>Kâtip:</p>

  <p>— Çok güzel! dedi. Şimdi yapacağın şey annenin dizi dibinde çakılı kalmamak, kısa sürede kapağı buraya atmak.</p>

  <p>Geldiğinin ertesi günü Madam Moreau oğlunu öğle yemeğinden sonra bahçeye götürdü.</p>

  <p>Bir meslek sahibi olduğunu görmekten mutluluk duyduğunu söyledi; çünkü sanıldığı kadar varlıklı değillerdi; topraklarının pek bir şey getirdiği yoktu; çiftçiler ödemelerini doğru dürüst yapmıyorlardı; hatta arabasını bile satmak zorunda kalmıştı. Sonunda mali durumlarını anlattı ona.</p>

  <p>Dulluğunun ilk güç günlerinde hilekâr bir adam, Mösyö Roque, kendisine borç para vermiş, sonra kendisi istemediği halde bu borcu yenilemiş, uzatmıştı. Sonra da günün birinde borcun ödenmesini istemişti birdenbire. Kadıncağız Presle’deki çiftliği pek küçük bir bedel karşılığında ona devretmek suretiyle borçtan kurtulmuştu. Bu olaydan on yıl sonra, Melun’daki bir bankerin iflasıyla elindeki sermayeyi de yitirmişti. İpoteklerden yıldığı ve oğlunun geleceğiyle ilgili olanakları elden çıkarmamayı düşündüğü için, Roque Baba yeniden karşısına dikildiğinde onu bir kez daha dinlemek zorunda kalmıştı. Ama şimdi bütün bu borçlardan kurtulmuş bulunuyordu. Kısacası, yılda yaklaşık olarak on bin franklık bir gelirleri vardı, bunun iki bin üç yüz frangı Frédéric’e aitti ve ona veraset yoluyla intikal eden gelirin tamamını meydana getiriyordu!</p>

  <p>- Olamaz bu! diye bağırdı Frédéric.</p>

  <p>Annesi “Pekâlâ olur” anlamında başını salladı.</p>

  <p>Ama amcası kendisine bir şeyler bırakırdı herhalde.</p>

  <p>Pek belli değildi orası da!</p>

  <p>Hiç konuşmadan bahçede bir gidip bir geldiler. Sonunda annesi onu bağrına bastı ve gözyaşlarıyla tıkanan bir sesle:</p>

  <p>- Ah! zavallı yavrum! dedi. Bilsen ne hülyalarımdan vazgeçmek zorunda kaldım.</p>

  <p>Frédéric büyük bir akasyanın gölgesindeki sıraya oturdu. Annesi dava vekili Mösyö Prouharam’ın yanına kâtip olarak girmesini öğütlüyordu; Mösyö Prouharam yazıhanesini de ona bırakırdı ileride; eğer işleri iyi yürütebilirse, kendisi de bir gün orayı devredebilir, iyi bir evlilik yapabilirdi.</p>

  <p>Frédéric söylenenleri işitmiyordu artık. Gözlerini çitin üstünden karşıki bahçeye dikmiş hiçbir şey düşünmeden oraya bakıyordu.</p>

  <p>On iki yaşlarında gösteren kızıl saçlı küçük bir kız bir başına duruyordu orada; kulağına üvez meyvelerinden küpeler takmıştı; beyaz eteğinde reçel lekeleri vardı. Aynı zamanda güçlü ve narin görünen beden yapısı genç bir yaban hayvanının güzelliğini taşıyordu. Bir yabancının varlığı kendisini şaşırtmış olacak ki birden durmuş, elinde kovası, duru mavi-yeşil gözlerini bu yabapcıya dikmişti.</p>

  <p>Madam Moreau:</p>

  <p>- Mösyö Roque’un kızı, dedi. Hizmetçisiyle evlendi, çocuğunu da kendi üstüne yazdırdı.</p>

  <h3 id="sigil_toc_id_6">VI</h3>

  <p class="p1">Yıkılmıştı, varını yoğunu yitirmişti, mahvolmuştu!</p>

  <p>Geçirdiği sarsıntıyla aptallaşmış, oturduğu sırada kalakalmıştı. Kaderine ilençler yağdırıyor, karşısına biri çıksın da dövsün istiyordu; umutsuzluğunu artırmak için aşağılanma gibi, onursuzluk gibi bir şeyin omuzlarında ağırlaştığını duyuyordu. Çünkü Frédéric babadan kalan servetinin günün birinde on beş bin liralık bir gelir getirecek düzeye yükseleceğini kurup durmuş, bunu söz arasında, dolaylı yoldan, Arnouxlara da çıtlatmıştı. Onların evine çıkar kaygısıyla girip çıkan biri, bol keseden atıp tutan, serseri, ne idüğü belirsiz biri durumuna düşmüyor muydu şimdi? Hele Madam Arnoux’nun yüzüne nasıl bakacaktı?</p>

  <p>Üç bin franktan fazla gelir olmayınca bu zaten bütün bütüne imkânsız bir şeydi! Her zaman dördüncü katta oturamazdı, kapıcıyı uşağı gibi kullanamaz, bütün bir yıl uçları mavileşmiş siyah eldivenlerle, yağlı bir şapkayla, aynı redingotla dolaşamazdı. Hayır, hayır! Olamazdı bu! Hiçbir zaman! Ama onsuz bir hayat da yaşanır şey değil. Bir sürü insan parasız pulsuz pekâlâ yaşayıp gidiyordu. Deslauriers de onlardan biriydi işte. Böyle önemsiz şeylere önem verdiği için kendini ayıpladı. Yoksulluk belki de yeteneklerini yüz kat artıracaktı. Tavan aralarında çalışan büyük adamları aklına getirerek coştu. Madam Arnoux gibi bir kadının ruhu da böyle bir manzara karşısında harekete geçecek, yumuşayacaktı herhalde. Böylece bu felaket aslında bir mutluluk anlamı taşıyordu; toprakta gömülü hâzineleri ortaya çıkaran yer sarsıntıları gibi, bu felaket de varlığındaki gizli zenginlikleri esinletmişti ona. Ama yeryüzünde onları değerlendirecek tek bir yer vardı: Paris! Çünkü onun gözünde sanat, bilim ve aşk (Pellerin’in dediği gibi Tanrı’nın bu üç yüzü yalnız başkente vergiydi.</p>

  <div>
    <br/>
  </div>

  <p>Akşam, Paris’e döneceğini söyledi annesine. Madam Moreau şaşırdı ve öfkelendi. Bir çılgınlıktı, münasebetsizlikti bu. Öğütlerini tutması, yani bir avukat yazıhanesine girerek yanında kalması daha iyi olacaktı. Frédéric omuzlarını silkti, bir hakarete uğramış gibi: “Hadi canım sen de!” dedi.</p>

  <div>
    <br/>
  </div>

  <p>O zaman kadıncağız başka bir yola başvurdu. Hıçkırıklarla kesilen tatlı bir sesle kendi yalnızlığından, ihtiyarlığından, yaptığı fedakârlıklardan söz etmeye başladı. Şimdi şu en mutsuz zamanında kendisini bırakıp gidiyordu. Sonra, bir ayağının çukurda olduğunu anlatmak isteyerek:</p>

  <p>- N’olur biraz sabret! dedi. Yakında nasıl olsa serbest kalacaksın!</p>

  <p>Bu sızlanmalar üç ay boyunca günde yirmi kez tekrarlandı durdu; evde bulduğu rahatlık da bozuyordu onu; daha yumuşak bir yatakta yatmaktan, ıcığı çıkmamış havlular kullanmaktan hoşlanmaya başlamıştı; öyle ki sonunda bıkıp usandı, yumuşak tavrın korkunç gücü karşısında pes etti, Üstad Prouharam’ın bürosuna devam etmeye razı oldu.</p>

  <p>Ne bilgi ne de işe yatkınlık gösterebildi orada. O zamana kadar kendisine ilin yüzünü ağartacak büyük yetenek sahibi bir genç gözüyle bakılmıştı. Herkes düş kırıklığına uğradı.</p>

  <p>Önce kendi kendine: “Madam Arnoux’ya haber uçurmalı,” demiş, bir hafta boyunca destanlar döşenmeyi ya da yüce ve veciz bir tarzda kısa mektuplar yazmayı düşünmüştü. Ancak, buradaki durumunu anlatmak gerekeceği korkusuyla kendini tutuyordu. Sonra kocasına yazmanın daha doğru olacağını düşündü. Arnoux hayatı bilen bir adamdı, anlayacaktı kendisini. Nihayet, on beş günlük bir kararsızlıktan sonra:</p>

  <p>- Boş ver yahu! dedi. En iyisi bir daha görmemek onları; beni unutup giderler! Hiç değilse onun hatırasında da küçülmemiş olarak kalırım! Öldüğümü sanır, acır bana, belki de.</p>

  <p>Aşırı çözüm yolları bulmakla pek bir şey kaybetmediği için, bir daha Paris’e dönmemeye, Madam Arnoux’yu arayıp sormamaya yemin etti.</p>

  <p>Yine de gaz lambalarının kokusuna, omnibüslerin gürültüsüne varıncaya kadar her şeyiyle özlüyordu Paris’i. Söylenen her sözde onun ses tonunu, onun gözlerindeki ışığı düşlüyor ve kendini ölü bir adam saydığından eli hiçbir işe varmaz oluyordu.</p>

  <p>Sabahları geç kalıyor, pencereden yük arabalarına koşulmuş atların geçişini seyrediyordu. Özellikle ilk altı ay çok kötü geçti.</p>

  <p>Bununla birlikte bazı günler kendine karşı nefret duyduğu oluyordu. O zaman kendisini dışarı atıyordu. Kış boyunca yarı yarıya Sein’in taşmış suları altında kalan çayırlara gidiyordu. Kavak dizileri ayırır bunları birbirinden. Şurada burada küçük bir köprü yükselir. Sararmış yapraklara basa basa, sisi ciğerlerine doldura doldura, hendeklerden atlaya atlaya akşama kadar başıboş dolaşıp duruyordu. Damarlarındaki kan daha kuvvetli aktıkça, çılgınca bir şeyler yapmak isteğiyle doluyordu varlığı; Amerika’da bir tuzak avcısı olmak, Doğu’da bir paşanın hizmetine girmek, tayfa olarak deniz seferlerine katılmak istiyordu; içinde biriken kederi Deslauriers’ye yazdığı uzun mektuplara döküyordu.</p>

  <p>Öteki, işinde sivrilmek için çabalamaktaydı. Arkadaşının miskin davranışı, bitmez tükenmez sızlanmaları anlamsız geliyordu ona. Çok geçmeden yazışmaları da iyiden iyiye seyrekleşti. Frédéric bütün eşyasını kendi tuttuğu yerde oturan Deslauriers’ye bırakmıştı; annesi zaman zaman bu eşyayı diline dolardı; Frédéric, sonunda, bir gün, bunları arkadaşına armağan ettiğini söyleyerek kestirip attı; annesi yine ağzını açmıştı ki Frédéric’e bir mektup geldi.</p>

  <p>- Ne var kuzum? dedi annesi. Titriyorsun!</p>

  <p>- Yok bir şey! diye karşılık verdi o da.</p>

  <div>
    <br/>
  </div>

  <p>Deslauriers mektupta Sénécal’i yanına aldığını bildiriyordu; on beş günden beri beraber oturmaya başlamışlar. Demek şimdi Sénécal, Arnoux’nun dükkânından gelme şeylerin ortasında yan gelip duruyordu! O şeyleri götürüp satması da beklenirdi ondan; onlar üstüne fikirler yürütebilir, şakalar yapabilirdi. Frédéric yüreğinin en derin yerinden yaralandığını duydu. Odasına çıktı. Ölmek istiyordu.</p>

  <p>Annesi çağırdı. Bahçeye dikilecek bir şeyler için fikrini soracaktı.</p>

  <p>İngiliz parkı biçimindeki bu bahçe çubuklardan yapılmış bir çitle ikiye bölünmüştü; yarısı, nehrin kıyısında ayrıca bir sebze bahçesi olan Roque Baba’ya aitti. Dalaşmış olduklarından, iki komşu genellikle aynı saatlerde bahçede görünmekten sakınırlardı. Ama, Frédéric geleli beri ihtiyar adam orada sık sık dolaşıyor, Madam Moreau’nun oğluna karşı nezaket gösterilerinde bulunmaktan geri durmuyordu. Onun küçük bir şehirde oturması duygulandırmıştı kendisini. Bir gün Mösyö Dambreuse’ün onu sorduğunu söyledi. Bir başka sefer, annesi yönünden soyluluk kazandığı Champagne âdetlerinden dem vurdu.</p>

  <p>- Anneniz Fouvens adını taşıdığına göre, siz de bir senyör olurdunuz o günlerde. Ne derseniz deyin, yine de önemli şeydir ad. Hem sonra, diye ekledi delikanlıya kurnazca bakarak, Adalet Bakanı’nın parmağını oynatmasına bakar bu iş.</p>

  <p>Bu soyluluk iddiası tuhaf bir şekilde ihtiyar adamın görünüşüne hiç uymuyordu. Kısa boylu olduğundan bol kahverengi redingotu gövdesinin genişliğini daha da abartıyordu. Kasketini çıkarınca, iyice sivri burnuyla hemen hemen bir kadın yüzü gördüğünüzü sanırdınız; sarı saçları peruka izlenimi uyandırırdı; yerlere eğilerek, duvarlara sürünerek selamlardı herkesi.</p>

  <p>Elli yaşına kadar, kendisiyle aynı yaşta, Lorraineli çiçek bozuğundan yüzü çeteleye dönmüş bir kadının, Catherine’nin hizmetleriyle yetinmişti. Ama, 1834’e doğru, Paris’ten koyun yüzlü, “kraliçe edalı” güzel bir sarışın getirdi. Çok geçmeden bu kadının kulaklarında iri küpelerle kurumlu kurumlu yürüdüğü görüldü; bir kız çocuğu dünyaya gelince de her şey anlaşıldı; Elisabeth-Olympe-Louise Roque koydular kızın adını.</p>

  <p>Catherine’in kıskançlık duyarak çocuğa kin besleyeceği sanılıyordu; oysa, tersine, sevdi onu. Annesinin yerini almak, onu çocuğun gözünde küçültmek için özenle donattı onu, sevdi okşadı. Madam Eléonore satıcılarla gevezelik etmeyi daha çekici bulduğundan iyice yüzüstü bırakmıştı küçüğü. Evliliğinin hemen ertesinde kaymakamlığı ziyaret etmiş, hizmetçi takımıyla senli benli konuşmaya son vermiş ve kibarlığın bir sonucu olarak çocuğuna karşı sert davranması gerektiği sanısına kapılmıştı. Kızının derslerinde hazır bulunuyordu; Belediye’nin emektar bürokratlarından biri olan öğretmen de bu durum karşısında ne yapacağını bilemiyordu. Öğrenci isyan ediyor, tokadı yiyor ve kendisini hep haklı bulan annesinin dizlerine koşarak ağlıyordu. İşte o zaman iki kadın tutuşuyorlardı; Mösyö Roque gelip susturuyordu onları. Kızına karşı duyduğu sevgiden ötürü evlenmişti, ona eziyet edilmesini istemiyordu.</p>

  <p>Louise genellikle parçalı beyaz bir elbise ve dantellerle süslü bir pantolon giyerdi; büyük bayram günlerinde ise, gayrimeşru olduğu için yumurcaklarının kendisiyle oynamasına engel olan burjuvalara biraz inat olsun diye, prensesler gibi giyinip kuşanıp dışarı çıkardı.</p>

  <p>Bahçesinde bir başına yaşar, salıncak sallanır, kelebek kovalar, gül dallarına konan ziba böceklerini seyrederdi. Yüzüne aynı zamanda cesaret ve hülyalı bir anlam kazandıran da bu alışkanlıklardı kuşkusuz. Öte yandan boyca Matmazel Marthe’ı öylesine hatırlıyordu ki Frédéric daha ikinci karşılaşmalarında:</p>

  <p>- Sizi öpmeme izin verir misiniz, Matmazel? demişti.</p>

  <p>Küçük kız başını kaldırarak:</p>

  <p>- Veririm tabii! diye karşılık vermişti.</p>

  <p>Ama çitin çubukları vardı aralarında.</p>

  <p>- Üstüne çıkayım bari, dedi. Frédéric.</p>

  <p>- Hayır, beni kaldır!</p>

  <p>Frédéric çitin üstünden sarktı, kollarından tutup kaldırarak iki yanağından öptü onu. Sonra aynı şekilde yerine bıraktı. Daha sonraları defalarca tekrarlayacaktı bu usulü.</p>

  <p>Louise, dostunun geldiğini duyar duymaz, ancak dört yaşında bir çocuktan beklenebilecek bir tavırla onu karşılamaya koşar ya da bir ağacın arkasına saklanarak onu ürkütmek için köpek gibi havlardı.</p>

  <p>Madam Moreau’nun dışarı çıktığı bir gün, odasına çıkardı onu. Kız, bütün koku şişelerini açtı, saçlarını bol bol pomatladı; sonra, boylu boyunca yatağın üstüne uzandı, gözleri açık, öylece durdu.</p>

  <p>- Senin karın olduğumu düşünüyorum, dedi.</p>

  <p>Ertesi gün Frédéric gözleri yaşlı buldu onu. “İşlediği günahlara ağladığını” itiraf etti; o, bu günahların neler olduğunu öğrenmek isteyince de;</p>

  <p>- Daha fazla sorma! diye karşılık verdi.</p>

  <p>İlk komünyon töreni yaklaşıyordu; o sabah kendisini alıp günah çıkarmaya götürmüşlerdi.</p>

  <p>Kutsama töreni de hiç uslandırmamıştı onu. Kimi zaman büyük bir ölke krizine tutulur, sakinleşsin diye Mösyö Frédéric’in yardımına başvurulurdu.</p>

  <p>Frédéric gezintiye çıkarken çoğunlukla onu da yanına alıyordu. Kendisi dalgın dalgın yürürken o buğday tarlalarının kenarından gelincik topluyor; Frédéric’i her zamankinden daha kederli gördümü tatlı sözlerle avutmaya çalışıyordu. Genç adam aşktan yoksun kalbini bu çocuğun dostluğuna bağladı; ona resimler çiziyor, hikâyeler anlatıyor, kitaplar okuyordu.</p>

  <div>
    <br/>
  </div>

  <p>O günlerde pek ünlenmiş şiir nesir karışımı bir kitapla, Annales <i>romantiqiues</i>'le işe başladı. Sonra kızın zekâsına kapılıp yaşını unutarak sırasıyla Alala’yı, <i>Cinq-Mars’i</i> ve <i>les Feuilles d’autommne</i>’u okudu. (Macbeth’i Letourneur’ün basit çevirisinden dinlediği) Bir akşamın gecesinde Louise “Leke! Leke” diye bağırarak uyandı; dişleri birbirine vuruyor, titriyordu; korku içindeki gözlerini sağ eline dikmiş, “Her zaman bir leke!” diyerek ovuşturuyordu o elini. Nihayet hekim geldi, çocuğun her türlü heyecandan uzak tutulmasını öğütledi.</p>

  <div>
    <br/>
  </div>

  <p>Şehir halkı bu olayı yalnız kendi göreneklerine aykırı bir sanı keşif olarak değerlendirmişti. “Moreau’nun oğlunun” kızı ileride aktrist yapacağı söyleniyordu.</p>

  <div>
    <br/>
  </div>

  <p>Çok geçmeden başka bir olayı, yani Barthélemy amcanın gelişini dile doladılar. Madam Moreau kendi yatak odasını ona verdi ve perhiz günlerinde et sunacak kadar konukseverliği ileri götürdü.</p>

  <p>İhtiyar ise bunlara pek az incelik gösterdi. Boyuna Havre ile Nogent’ı karşılaştırıp duruyor, Nogent’in havasını ağır, ekmeğini kötü, kaldırımlarını bozuk, yiyeceklerini tatsız, insanlarını tembel buluyordu.</p>

  <p>- Ticaret hayatı ne berbat sizin burada! diyordu.</p>

  <p>Rahmetli kardeşinin her şeyde aşırı gitmesini eleştirdi. Oysa kendisi yirmi yedi bin lira gelir getiren bir servet yapmış bulunuyordu! Nihayet, geldiğinin haftasında çıkıp gitti, arabanın basamağında şu pek iç açıcı olmayan sözler dökülmüştü ağzından;</p>

  <p>- Sizi iyi bir durumda gördüğüm için içim rahat.</p>

  <p>Salona girince Madam Moreau oğluna:</p>

  <p>- Hiçbir şey bırakmayacak sana! dedi.</p>

  <p>Kendisinin uzun uzun ısrarları üstüne kalkıp gelmişti ve bir hafta boyunca Madam Moreau belki de fazla açık bir şekilde onun fikrini öğrenmek isteyip durmuştu. Şimdi bu yaptıklarından pişman, başı öne eğik, ağzı sımsıkı kapalı, koltuğunda oturuyordu. Frédéric karşısına geçmiş onu seyrediyordu; beş yıl önce Montereau vapuruyla döndüğü zamanki gibi sessizce birbirlerini bakıyorlardı. Düşüncesine de yansıyan bu benzerlik Madam Arnoux’yu hatırlattı genç adama.</p>

  <div>
    <br/>
  </div>

  <p>Bu sırada pencerenin altında vurulan bir kırbaç şaklamasıyla kendisini çağıran bir ses aynı zamanda duyuldu.</p>

  <p>Roque Baba’ydı bu; arabasının içinde yalnızdı. Bütün günü Dambreuselerde geçirmek üzere Fortelle’e gidiyordu. İçtenlikle Frédéric’i de beraber götürmeyi teklif etti.</p>

  <p>- Benimle olunca ayrıca davetli olmanız gerekmez, bu konuda kaygınız olmasın, dedi.</p>

  <p>Frédéric çok isterdi bu teklifi kabul etmeyi. Ama o zaman Nogent’a temelli yerleştiğini nasıl açıklayacaktı? Şöyle uygun bir yazlık elbisesi de yoktu. Hem sonra annesi ne derdi? Reddetti.</p>

  <p>Bundan sonra komşusu daha az dostluk göstermeye başladı. Louise büyümüştü; Madam Eléonore tehlikeli surette hastalanıp yatağa düştü; böylece aradaki bağ da kopmuş oldu; oğlunun böyle insanlarla düşüp kalkmasından mesleğine zarar gelebileceğinden korkan Madam Moreau çok sevindi buna.</p>

  <p>Oğluna adliye kâtipliği görevini satın almayı aklına koymuştu; Frédéric de fikre pek fazla karşı koymadı. Şimdi, pazar günleri kiliseye giden annesine eşlik ediyor, akşamları onunla kâğıt oynuyor, taşra hayatının gereklerine alışıyor, gitgide bu hayatın içine giriyordu; aşkı bile yaslı bir tatlılık, uyuşturucu bir güzellik kazanmıştı. Mektuplara döke döke, okuduğu şeylere karıştıra karıştıra, kırlarda dolaştıra dolaştıra, gittiği her yere yaya yaya acısını hemen hemen dindirmişti; gerçekten bu sevgi öyle sakin, öyle boyun eğici bir hale gelmişti ki Madam Arnoux onun gözünde artık mezarının nerede olduğunu bilmediği için şaştığı bir ölüden ibaretti.</p>

  <div>
    <br/>
  </div>

  <p>Bir gün, 12 Aralık 1845 sabahı, saat dokuz sularında, aşçı kadın bir mektup getirip bıraktı odasına. İri iri harflerle yazılmış adres, kimin olduğunu bilmediği bir elden çıkmıştı. Uykusunu tamamen üstünden atamamış olan Frédéric zarfı açmakta acele etmedi. Sonunda okudu mektubu:</p>

  <p>“Havre Sulh Yargıçlığı. III. Bölge...”</p>

  <p>“Mösyö...”</p>

  <p>“Amcanız, Mösyö Moreau, <i>vasiyetname bırakmadan</i> öldüğünden...”</p>

  <p>Mirasa konmuştu!</p>

  <p>Duvarın öbür tarafını yangın alevleri sarmış gibi, don gömlek, yalın ayak yataktan fırladı; elini yüzünün üstünden geçirdi; gözlerine inanamıyor, hâlâ uykuda sanıyordu kendini; rüya görmediğini anlamak için gidip pencereyi sonuna kadar açtı.</p>

  <p>Kar yağmıştı; çatılar bembeyazdı; hatta avluda dün akşam çarptığı bir çamaşır çamçağım bile tanıdı.</p>

  <p>Arka arkaya üç kez okudu mektubu; bundan daha gerçek bir şey olamazdı! Amcasının bütün serveti kendisine kalmıştı! Tam yirmi yedi bin liralık bir gelir! Madam Arnoux’yu bir daha göreceğini düşününce sınırsız bir sevinçle altüst oldu. Bir sayıklama berraklığı içinde, kendini Madam Arnoux’nun evinde, onun yanında, elinde ipek bir kâğıda sarılı bir hediye ile görüyordu; o sırada faytonu da, ne faytonu, kupa arabası da kapının önünde bekliyordu! Bir kupa arabası bir de kahverengiler giymiş bir uşak! Atının eşindiği duyuluyor ve gem zincirinin sesi öpüşlerine karışıyordu. Sürekli olarak hep böyle olacaktı bu; Arnouxları çağıracak, kendi evinde ağırlayacaktı; yemek salonu kırmızı deri, oturma odası sarı ipek kaplama olacak, her yerde divanlar bulunacaktı. O etajerler! O Çin vazoları! O halılar!.. Bu düşler kafasına öylesine kalabalık bir şekilde hücum etmekteydi ki başının döndüğünü hissetti. O zaman aklına annesi geldi; mektubu elinde tutarak aşağı indi.</p>

  <p>Madam Moreau heyecanını tutmaya çalıştı ve bir baygınlık geçirdi. Frédéric annesini kucakladı, alnından öptü.</p>

  <p>- Benim iyi anneciğim, artık yine arabanızı satın alabilirsiniz şimdi. Ama hadi artık ağlamayı bırak da biraz gül! Mutlu ol!</p>

  <p>Haber on dakika içinde dış mahallelere kadar yayılmış bulunuyordu. Üstad Benosit, Mösyö Gamblin, Mösyö Chambion, bütün dostlar, koşup geldiler. Frédéric, Deslauriers’ye mektup yazmak için bir ara ortadan kayboldu. Başkaları da geldi. Öğle sonrası hep kutlamalarla geçti. Herkes o sırada “pek ağır” durumda olan Roque’un karısını unutmuştu.</p>

  <div>
    <br/>
  </div>

  <p>Akşam yalnız kaldıklarında, Madam Moreau, oğluna Troye’da avukatlık yapmasını öğütledi. Kendi memleketinde başka yerlere göre daha tanınmış olduğundan burada kolayca kârlı işler bulabilirdi.</p>

  <p>- Ama bu kadar da fazla! diye bağırdı Frédéric.</p>

  <p>Mutluluğu daha yeni yakalayabilmişken başkaları tutup onu elinden çekmek istiyorlardı. Paris’te oturmaya kesin olarak karar verdiğini söyledi annesine.</p>

  <p>- Ne yapacaksın orada?</p>

  <p>- Hiç!</p>

  <p>Oğlunun bu tavrı karşısında şaşırmış olan Madam Moreau ona ne olmak istediğini sordu.</p>

  <p>- Bakan! diye karşılık verdi Frédéric.</p>

  <p>Sonra hiç de şaka etmediğini, diplomasi mesleğine atılmak istediğini, çalışmalarının ve güdülerinin kendisini bu yola sürüklediğini belirtti. İlkin Mösyö Dambreuse’ün de yardımıyla Danıştay’a girecekti.</p>

  <p>- Mösyö Dambreuse’ü tanıyorsun demek?</p>

  <p>- Tanıyorum tabii. Mösyö Roque tanıştırdı.</p>

  <p>- Bu tuhaf işte! dedi Madam Moreau.</p>

  <p>Madam Moreau’nun yüreğinde oğlunun yükselmesi konusundaki eski tutku yeniden uyanmıştı. İyice bu düşlere daldı, başka konularda konuşmadı.</p>

  <div>
    <br/>
  </div>

  <p>Frédéric’e kalsa hemen kalkıp gidecekti. Ne var ki ertesi gün için posta arabalarındaki bütün yerler başkaları tarafından tutulmuştu. Ertesi gün saat yediye kadar sabırsızlıktan kudurdu durdu.</p>

  <p>Akşam yemeğine oturmuşlardı ki kilisenin çanı üç kere çaldı. Hizmetçi kadın içeri girerek Madam Eléonore’un öldüğünü haber verdi.</p>

  <p>Bu ölüm aslında kimse için bir felaket anlamı taşımıyordu. Çocuk için bile! Genç kızın durumu ilerisi için çok daha iyi olacaktı.</p>

  <p>İki ev yan yana olduğundan, gidip gelmeler, telaşlı telaşlı konuşmalar işitiliyordu; bir kapı ötedeki bu ölüyü düşünmek ana oğulun ayrılışlarına bir yas havası katıyordu. Madam Moreau iki üç kere gözyaşlarını sildi. Frédéric’in de yüreği kabarmıştı.</p>

  <p>Yemekten sonra, Catherine onu iki kapı arasında durdurdu. Matmazel mutlaka kendisiyle görüşmek istiyormuş. Bahçede bekliyormuş şimdi. Frédéric bahçeye çıktı, çitten atladı, ağaçlara usulca sürüne sürüne Mösyö Roque’un evine doğru ilerledi. İkinci kattaki bir pencerede ışık vardı; az sonra karanlığın içinde bir yüz belirdi, bir ses:</p>

  <p>- Benim, diye fısıldadı.</p>

  <p>Siyahlar giydiğinden olacak, Louise, Frédéric’in gözüne her zamankinden daha büyük göründü. Lafa neyle başlayacağını bilmediği için sadece ellerini tutup içini çekerek:</p>

  <p>- Ah, zavallı Louiseciğim! dedi.</p>

  <p>Louise karşılık vermedi. Uzun süre derin bir bakışla onu seyretti. Frédéric postayı kaçırmaktan korkuyordu. Kulağına uzaktan bir araba gürültüsü gelir gibi olmuştu, işi çabucak sonuçlandırmak istedi:</p>

  <p>- Catherine söyledi, bir şeyler diyecekmişsin..</p>

  <p>- Evet, doğru! Size diyecektim ki...</p>

  <p>Bu “size” kelimesi şaşırttı Frédéric’i; kız yine susunca sordu:</p>

  <p>- Peki ne diyecektin?</p>

  <p>- Bilmem. Unutmuşum. Gidiyormuşsunuz, doğru mu?</p>

  <p>- Evet, biraz sonra.</p>

  <p>Louise tekrarladı:</p>

  <p>- Biraz sonra mı?.. Temelli mi?.. Bir daha birbirimizi görmeyecek miyiz?</p>

  <p>Hıçkırıklarla boğuluyordu.</p>

  <p>- Güle güle! Güle güle! Öpsene beni!</p>

  <p>Louise büyük bir coşkunlukla Frédéric’i kolları arasına alarak sıktı.</p>
</body>
</html>