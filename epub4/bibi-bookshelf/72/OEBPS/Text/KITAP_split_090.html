<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KITAP.html</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:ac93ea31-770f-48cb-b039-b7a09a2389bb" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">“BURSA CEZAEVİNİN MUHTEREM MÜDÜRÜ” YÜZBAŞI TAHSİN</h1>

  <p class="normal">1890 yılında İznik’te doğan Hasan Tahsin Akıncı, Anadolu’ya Kafkaslardan göç eden Cambazlar Mustafa’nın dört çocuğundan biridir. İstanbul’da hukuk öğrenimi görürken eğitimini yarıda bırakıp 1 Nisan 1915’te Çanakkale Savaşlarına gönüllü olarak katılır. Üçüncü Kolordu Süvari Bölüğünde savaş bitinceye kadar savaşır. Savaş sonucunda <span class="ideitalik">Harp Madalyası</span> ile ödüllendirilerek teğmenliğe terfi ettirilir.</p>

  <p class="normal">Daha sonra Kafkasya Cephesindeki savaşlara katılır. Cesaret ve başarılardan dolayı Gümüş <span class="ideitalik">Liyakat Madalyası</span> verilerek üsteğmenliğe yükselir.</p>

  <p class="normal">Buradan Suriye Cephesine gönderilir. İngilizlere karşı ön saflarda savaşır. Osmanlı Ordusu’nun Filistin-Kanal Harekâtı sırasında esir düşer. İngilizlerin elinde bulunan İskenderiye Esir Kampı’nda sekiz ay tutsak kalır.</p>

  <p class="normal">1918 yılında imzalanan Mondros Ateşkes Antlaşması sonucu serbest bırakıldıktan sonra İznik’e döner...</p>

  <p class="normal">Anadolu’nun işgali bu genç yurtsever subayı tekrar harekete geçirir. İznik Müdafaa-i Hukuk Cemiyetini kurar ve başkanlığını yapar. Aynı yıllarda topladığı İznikli gençlerle ilk Kuvâyi Milliye birliği olan, <span class="ideitalik">Millî Targan Bey Taburu</span>’nu oluşturur.</p>

  <p class="normal">Batı Cephesinde savaşlar başlayınca, 41. ve 24. Alaylar içinde Yunanlılara karşı savaşır. Yüzbaşılığa terfi eder. Bu savaşlar sırasında o dönem Batı Cephesi Komutanı olan Ali Fuat Cebesoy’un yaverliğini yapar. O, Ali Fuat Paşa’dan sonra bu göreve getirilen İsmet İnönü’yle de yakın temas içindedir...</p>

  <p class="normal">Hasan Tahsin Akıncı, Afyon-Dumlupınar Savaşlarında yine ön saflardadır. Büyük Taarruz’un ardından savaşlarda gösterdiği üstün çaba nedeniyle TBMM tarafından <span class="ideitalik">Takdirname</span> ve İstiklal Madalyası ile ödüllendirilir.</p>

  <p class="normal">Tüm bu yaşanılanlar ileriki yıllarda Memduh Ün’le beyaz perdede ölümsüzleşecektir...</p>

  <p class="normal">Senaryosunu Oğuz Özdeş’in yazdığı, yönetmenliğini Memduh Ün’ün yaptığı, başrollerinde Orhan Günşiray, Nebahat Çehre ve Pervin Par’ın oynadığı <span class="ideitalik">Dağ Başını Duman Almış</span> <span>adlı</span> 1964 yapımı film, Kurtuluş Savaşı yıllarında Yunan İstihbarat Teşkilatı içine girmek için görevlendirilen Yüzbaşı Hasan Tahsin Akıncı’nın öyküsünü anlatmaktadır.</p>

  <p class="normal">Savaşların bitmesi üzerine Bayındırlık Bakanlığında Daire Müdürlüğü görevine getirilen Hasan Tahsin Akıncı, ardından onun Nâzım Hikmet’le tanışmasını sağlayacak Bursa Ceza ve Tevkif Evi Müdürlüğü görevine getirilir.</p>

  <p class="normal">“Karıcığım,</p>

  <p class="normal">Bursa’ya geldiğime dair çektiğim telgrafı herhalde almışsındır. İşte telgraf gibi bir mektup daha... Rahatım iyidir. Müdürümüz kibar bir zat. Dayımın vaktiyle yanında çalışmış.</p>

  <p class="normal">Seni beklemekten başka işim yok. Doğru hapishaneye gel. Öyle hasretim ki sana...</p>

  <p class="normal">Anneme telefon edip Bursa’ya geldiğimi bildir. Ona da ayrıca mektup yazacağım sonra.</p>

  <p class="normal">...”</p>

  <p class="normal">(Nâzım Hikmet, Piraye’ye Mektuplar -1, s. 200)</p>

  <p class="normal">Yer, Nâzım Hikmet’in adına şiirler yazdığı İznik Gölü kıyısı. Torun Akıncı’nın evi, Nâzım Hikmet’in anılarıyla doluydu. Nâzım Hikmet, hapis yattığı yıllarda cezaevi müdürü olan Tahsin Akıncı’nın da portresini yapmıştı.</p>

  <div class="calibre1" id="calibre_pb_91"></div>
</body>
</html>
