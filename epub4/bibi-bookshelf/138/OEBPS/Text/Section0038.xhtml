<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>2</h2>

  <h3 class="sigil_not_in_toc">Asılmışlar Evi'nin esrarı I</h3>

  <blockquote style="margin: 20px 0 20px 40px; border: none; padding: 0px;">
    <p style="text-align: right;">*** dergisi, 7 ekim sayısı</p>

    <p><b>Setagaya'nın ünlü esrarı Asılmışlar Evi:</b></p>

    <p><b>Tüm bir ailenin intihar ettiği yer olan uğursuz Asılmışlar Evi'ni kim satın aldı?</b></p>

    <p><b>Bu mahallede bugün neler oluyor?</b></p>

    <p>Setagaya Nitşom Mahallesi'nde bulunan bu ev, çevrede "Asılmışlar Evi" diye tanınır. Yamanote'nin sakin bir yerleşim bölgesinde, cephesi güneye bakan ve güzel bir konumda bulunan bu geniş bahçeli ev, bulunmaz bir konuta benzese de, burayı bilen herkes, evin tapusunu bedava bile verseler, orada oturulamayacağı üzerinde görüş birliğine varmıştır. Gerçekten, orada yaşamış olan herkesin yazgısı, istisnasız, çok acı olmuştur. Araştırmamızın sonucuna göre, Şova Çağı'nın (1925) başından beri burada yaşamış olan yedi kişi, intihar etmiştir, çoğu kendini asarak ya da boğularak.</p>
  </blockquote>

  <p>(İntihar olaylarının teker teker ve ayrıntılı öyküsü geliyor arkadan.)</p>

  <blockquote style="margin: 20px 0 20px 40px; border: none; padding: 0px;">
    <p><b>Bir paravan şirket lanetli evi satın mı alıyor?</b></p>

    <p>En yeni örnek, Rooftop Grill restoranlar zincirinin sahibi Bay Kociro Miyavaki'nin (foto 1) ailesiyle birlikte toplu intiharıdır.</p>
  </blockquote>

  <p>Parasal sıkıntıların ardından Bay Miyavaki iki yıl önce, çok borca girmiş ve tüm restoranlarını satmak zorunda kalmıştı. İflası resmen ilan edildikten sonra bile, yeraltı dünyasına mensup çeşitli alacaklılar tarafından izlenmeye devam edildi. Sonunda, geçen ocak ayında, Takamatsu kasabasının tipik bir otelinde, uykusunda, küçük kızı Yuki'yi (yaş 14) ardından da karısı Natsuko'yu, kemerle boğduktan sonra, salt bu iş için getirdiği bir iple de kendini astı. Olaylar sırasında üniversite öğrencisi olan büyük kızı, o zamandan beri kayıplara karıştı. Bay Miyavaki, nisan 1972'de bu evi aldığı zaman eve ilişkin uğursuz söylentileri duymuş, ama gülüp geçmişti: ona göre bunlar sadece rastlantılardan ibaretti. Ev haraptı ve uzun süre boş kalmıştı, bu yüzden yıktırdı ve bir kat ekleyerek yeni bir ev yaptırdı. Ne olur ne olmaz diye, kötücül akımları kovmak için de bir bozu<a href="../Text/Section0078.xhtml#Footnote0007" id="Feedback0007"><sup>[7]</sup></a> getirtmişti. Komşulara bakılırsa, çocuklar neşeliydi, aile de uyumluydu. Bununla birlikte, bu eve yerleştiklerinden on yıl sonra, bu aile de, burada daha önce yaşayanların hepsi gibi, kötü bir akıbete uğradı.<br /></p>

  <blockquote style="margin: 20px 0 20px 40px; border: none; padding: 0px;">
    <p>1983 sonbaharında, ipotekli olan evi, Bay Miyavaki'nin elinden alındı, ama alacaklılar arasında, borçların ödenmesi konusunda çıkan anlaşmazlıkların çözümü için gerekli olan dava sürecinde mülkiyet hakkı dondurulmuş olduğundan, konut ancak geçen yaz satışa çıkarılabildi. Başlangıçta Tokyo'daki önemli bir emlak şirketi olan, "Arsa ve Yapım" tarafından gerçek değerinin oldukça altında bir fiyata satın alındı. Bu şirket, Bay Miyavaki'nin oturduğu evi yıkıp arsasını satmayı tasarlıyordu. Ama bu iş yürümedi: ev, Setagaya'daki konumu çok elverişli olduğundan pahalıydı, ama hakkında dolaşan uğursuzluk söylentileri yüzünden bir türlü satılamıyordu. İşte Arsa ve Yapım şirketi yetkililerinin söyledikleri:</p>

    <p>"Aslında bu söylentiler bizim de kulağımıza çalınmıştı. Bununla birlikte arsa, olağanüstü bir konuma sahipti ve onu gerçek fiyatının biraz altında satsak bile iyi bir iş yaptığımızı sanıyorduk. Meğer biraz fazla iyimser davranmışız, çünkü bu mülkü satışa sunduğumuzda alıcısı çıkmadı. Talihsiz rastlantılar sonucu, Miyavaki ailesinin intihar haberi, mülkün şirketimiz tarafından satın alınmasından ancak bir ay sonra geldiği için, açık söylemek gerekirse neredeyse saçımızı başımızı yolduk.</p>

    <p>Arsa sonunda, geçen nisan ayında satıldı. Satış fiyatını da, alıcının adını da vermediğim için beni bağışlayın."</p>

    <p>Bu yüzden, işlemin ayrıntılarını verecek durumda değiliz, ama emlak çevrelerine bakılırsa Arsa ve Yapım, bu arsayı, istemeyerek ve gerçek değerinin çok altında satmış bulunmakta. "Kuşkusuz," diyor yetkili, "müşterimiz olayı biliyor. Gerçeği gizlemek âdetimiz değildir, kendisine bu evin tüm geçmişini ayrıntılarıyla anlatmış bulunmaktayız."</p>

    <p>Ama bu lanetlenmiş evi bile bile kimin ve niçin aldığını sormak da bizim hakkımızdır. Bununla birlikte, soruşturma kolay değildi ve alıcının kimliğini de, burayı ne yapacağını da öğrenmemiz mümkün olmadı. Kadastrodan edinilen bilgilere göre arsa, Akasaka Research adında bir şirket tarafından satın alınmış; bu şirket kendi tanımıyla, bir "ekonomi danışmanlığı" şirketiymiş ve amacı da burasını şirket çalışanlarının lojmanı olarak kullanmakmış. Gerçekten de sonradan buraya bir konut yapıldı, ama şirketin sadece kâğıt üstünde var olduğu da anlaşıldı. Şirketin Akasaka Nitşom'daki merkezine gittiğimizde, küçük bir apartmanda bulunan bir işyerinin kapısındaki "Akasaka Research" tabelasından başka bir şey göremedik ve zilini çaldığımız da kapısını da kimse açmadı.</p>

    <p><br /></p>

    <p><b>Gözetim ve mutlak gizlilik</b></p>

    <p>Bugün, eski Miyavaki Konağı, komşu evlerinkinden çok daha yüksek bir beton duvarla çevrilmiş durumdadır. Siyaha boyanmış büyük demir kapı, çok sağlam olduğu izlenimi verdiği gibi, meraklı bakışları engelliyor (foto 2); ayrıca giriş kapısının yanına bir de gözetleme cihazı yerleştirilmiş. Bilgi edinebildiğimiz komşulara bakılırsa; elektrikli kapı günde birkaç kez, camları karartılmış siyah bir Mercedes'e yol vermek için açılıyormuş. Komşular, bunun dışında kimsenin girip çıktığını görmedikleri gibi, hiç ses de duymamışlar.</p>

    <p>Yapım çalışmaları mayısta başlamış, ama bu yüksek duvarın arkasında sürdürüldüğü için kimse –komşular bile– içeride yapılan evin türü konusunda en ufak bir bilgi edinememiş. Çalışmalar, şaşırtıcı bir hızla, iki ay gibi kısa bir zamanda tamamlanmış. İşte, birkaç kez şantiyeye yemek götürme olanağı bulan, çevredeki bir restoranın çalışanından öğrenebildiğimiz: "Ev pek büyük değil. Özel bir biçimi de yok, betondan kare bir kutu gibi, normal insanların burada yaşabileceğini sanmıyorum. Bir bahçe uzmanı her yere nefis ağaçlar dikmiş, bahçe epey pahalıya patlamış olmalı."</p>

    <p>Biz de bunun üzerine Tokyo yöresindeki en büyük peyzajcılara telefon ettik ve içlerinden biri bize eski Miyavaki Konağı'nın düzenlemesine katkıda bulunduğunu söyledi. Ama siparişi veren kişi konusunda hiç bilgisi yoktu. Tanıdığı bir müteahhit, yapılacak işlerin listesini almış, ona da bahçeye dikilecek ağaç ve bitkileri sipariş etmişti, hepsi bu. Gene bu bahçe uzmanına göre, bahçeye oldukça derin bir kuyu kazdırmak için bir de kuyucu çağrılmıştı.</p>

    <p>"Kuyucu, kazdığı delikten toprak çıkarmak için bir iskele kurmuş. Ben de hemen yanı başına bir abanoz ağacı dikiyordum, bu yüzden, kuyu kazılmasının tüm evrelerini yakından izleyebildim. Görünüşte çok kolaydı, çünkü eskiden zaten kuyu olan bir yeri yeniden kazıyorlardı. Ama bana garip görünen, içinde bir damla bile su olmamasıydı. Neden kör bir kuyuyu yeniden kazıyorlar? Eskiden suyu olmayan yer bu kez de su vermez ki. Bana saçma göründü bu."</p>

    <p>Ne yazık ki, kuyucuyu bulamadık. Buna karşılık, Mercedes Benz'in büyük bir araba kiralama şirketine ait olduğunu ve temmuz ayından beri de merkezi Minato-ku'da bulunan bir şirkete üç yıllığına kiralandığını öğrendik. "Arabaların kiralandığı şirketlerin adları açıklanamaz," demişlerdi bize, ama söz konusu şirketin de Akasaka Research olduğuna, hemen hemen kesin gözüyle bakılıyor. Bu arada şunu da belirtmeden geçmeyelim, bu tip bir Mercedes'in üç yıllık kira bedeli on milyon yeni bulabilir. Kiralayan şirket, şoför de sağlıyormuş, ama bu anlaşmayla şoför de kiralanmış mı, bunu öğrenemedik.</p>

    <p>Mahallede oturanlar muhabirimize Asılmışlar Evi üzerine pek bir şey söyleyememişler. Evlerin konumu komşuluk ilişkilerine elverişli değil ve komşular da kuşkusuz bu lanetli mülkün yeni sahipleriyle ilişki kurmaya pek hevesli değiller. Komşulardan biri, Bay A. bize şunları söyledi:</p>

    <p>"Evet, koruma önlemleri şaşırtıcı, ama benim en ufak bir şikâyetim yok, ne de olsa çevredekileri hiç rahatsız etmiyorlar. En azından, evin boş olduğu zamana oranla şimdi durum daha iyi. Hiç olmazsa ortada dolaşan garip söylentilerin arkası kesildi!"</p>

    <p>Her neyse, durum gizemini koruyor hâlâ: esrarengiz yeni sahip kim ve burası ne işe yarıyor? Bilen yok.</p>
  </blockquote>
</body>
</html>
