<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>1</h2>

  <h3 class="sigil_not_in_toc">Olabildiğince somut<br />
  Edebiyat oburluğu</h3>

  <p>Teğmen Mamiya'yı otobüs durağına kadar geçirdiğim günün gecesi, Kumiko eve dönmedi. Kitap okuyarak ve müzik dinleyerek onu bekledim ama, geceyarısından sonra artık vazgeçtim ve gidip yattım. Uyurken ışığı açık bıraktım. Uyandığımda sabahın altısıydı. Ortalık iyice aydınlanmıştı. İnce perdelerin arkasında, kuşlar cıvıldıyordu. Ama yatakta karımdan eser yoktu. Beyaz yastık hâlâ öyle kabartılmış duruyordu ve besbelli gece ona baş koyan olmamıştı. Yeni yıkanmış yazlık pijaması, özenle katlanmış duruyordu komodinin üstünde. Onu yıkayan da, katlayan da bendim. Lambayı söndürdüm ve zamanın akışını düzene koymak istercesine derin bir soluk aldım.</p>

  <p>Pijamamla evi dolaşıp onu her yerde aradım: önce mutfağa, sonra oturma odasına baktım, çalışma odasına bir göz attım, banyoya, tuvalete girdim, hatta ne olur ne olmaz diye dolapların içine bile baktım. Ama hiçbir yerde Kumiko'nun izine rastlamadım. Ev, ruhunu yitirmiş gibiydi, her zamankinden de daha sessizdi. Orada kıpırdayan ve bu sakin uyumu boşu boşuna bozan sadece bendim sanki.</p>

  <p>Mutfağa gidip çaydanlığa su doldurmaktan ve ocağı yakmaktan başka ne yapabilirdim ki? Su kaynamaya başlayınca, kahve yaptım, masaya oturup kendime bir fincan doldurdum. Sonra da makinede ekmek kızarttım ve buzdolabında bulduğum patates salatasını yedim. Yalnız başıma kahvaltı etmeyeli öyle uzun zaman oluyordu ki. Düşündüm de, evlendiğimizden beri birlikte kahvaltı yapmadığımız tek bir gün bile yoktu. Öğle yemeğini sık sık ayrı yiyorduk, hatta kimi zaman akşam yemeğini de. Ama ne olursa olsun, kahvaltıyı asla. Bu aramızda bir tür sözsüz anlaşma, neredeyse bir tür dinsel törendi. Ve çok geç yatmış olsak bile, olabildiğince zengin bir kahvaltı hazırlamak ve baş başa tadını çıkarmak için ertesi sabah erkenden kalkardık.</p>

  <p>Ama bu sabah Kumiko yoktu. Kahvemi yalnız içtim, ekmeğimi de yalnız yedim, sessizce. Karşımda boş bir sandalyeden başka bir şey göremeden. Ona bakarken, dün sabah sürdüğü parfümü düşündüm. Belki de onu armağan etmiş olan erkeği hayal ettim. Kumiko'yu onunla birlikte yatakta, çıplak gördüm: bedenleri sarmaş dolaş. Daha bir gün önce elbisesinin fermuarını kapatırken hayran hayran seyrettiğim, porselen gibi pürüzsüz sırtını düşündüm.</p>

  <p>Bilmem neden, kahvem sabunlu gibi geldi. Daha ilk yudumun ardından ağzımda kekremsi bir tat bırakmıştı. Önce bana öyle geliyor sandım, ama ikinci yudum da aynı tadı bıraktı. Fincanı musluğa döküp yeniden doldurdum. Ama içmeye kalktığımda gene o sabun tadını aldım. Nereden geliyordu ki bu? Anlayamıyordum bir türlü. Kahveliği iyice çalkalamıştım, suda hiçbir sorun yoktu. Ama gene de o sabun kokusu vardı işte, belki de makyaj çıkarma losyonuydu. Bu yüzden kahveyi tümüyle boşaltıp yeniden su ısıtmaya hazırlanırken vazgeçtim. Bunlarla oyalanmanın ne anlamı vardı ki? Musluktan bir fincana su doldurup kahve niyetine içtim. Ne de olsa artık canım kahve falan istemiyordu.</p>

  <p><br /></p>

  <p>Kumiko'nun işyerine telefon etmek için dokuz buçuğu bekledim. Ve santraldaki kızdan karımı istedim. "Üzgünüm," dedi, "galiba, Bayan Okada henüz gelmemiş." Teşekkür edip kapadım telefonu. Sonra, sinirli olduğumda hep yaptığım gibi, ev temizliğine giriştim: eski gazete ve dergileri toplayıp iple bağladım, mutfak musluğunu ve dolap raflarını sildim, tuvaleti ve banyoyu temizledim, pencere camlarını parlattım, abajurları söküp donuklaşmış camlarını yıkadım, çarşafları değiştirdim ve çamaşır makinesini çalıştırdım.</p>

  <p>Saat on birde Kumiko'nun işyerini aradım. Gene aynı kız açıp bana aynı karşılığı verdi:</p>

  <p>— Bayan Okada henüz gelmedi.</p>

  <p>— Bugün gelmeyecek mi acaba? diye sordum.</p>

  <p>— Bilgim yok, diyerek, sadece olayı söylemekle yetinen, tarafsız bir sesle yanıt verdi.</p>

  <p>Ne olursa olsun, Kumiko'nun saat on birde hâlâ işyerine gelmemesi normal değildi. Çoğu yayın kuruluşunda, çalışanların iş saatleri değişkendir ama, sağlık ve doğal beslenmeyle ilgili dergiler yayımlayan, Kumiko'nun şirketinde öyle değildi. O dergilere katkıda bulunanların tümü, yazarlar, üreticiler, çiftçiler, doktorlar, erken çalışan, erken kalkan ve işleri bitince evlerine dönen insanlardı. Bu yüzden, Kumiko ve meslektaşı gazeteciler de onlara ayak uyduruyorlardı: personelin tamamı sabah saat dokuzda işinin başındaydı ve özellikle yoğun çalışma dönemleri dışında, en geç akşam saat altıda ayrılırlardı işyerinden.</p>

  <p>Telefonu kapadıktan sonra, yatak odasına gidip Kumiko'nun dolaptaki elbiselerini, gömleklerini ve eteklerini hızla gözden geçirdim. Evi terk ettiyse, giysilerini de götürmüş olmalıydı. Elbette nesi var nesi yok hepsini anımsayamazdım. Ben kendiminkileri bile tam olarak bilemediğimden, bir başkasına ait giysilerin her birini anımsamam kesinlikle olanaksızdı. Ama onunkileri sık sık kuru temizlemeye götürdüğüm ya da kuru temizlemeden aldığım için, düzenli olarak neler giydiğini ya da neleri yeğlediğini az çok öğrenmiştim. Hatırlayabildiğim kadarıyla, hepsi yerindeydi.</p>

  <p>Zaten Kumiko'nun giysilerini götürecek zamanı olmamıştı ki. Dün sabahki evden çıkışını bir kez daha, ayrıntılarıyla anımsamayı denedim. Ne giymişti, hangi çantasını almıştı? Çanta olarak sadece, işyerine giderken hep kullandığı ve not defterini, makyaj malzemesini, cüzdanını, dolmakalemlerini, mendilini, kâğıt mendillerini içine tıktığı, omuzdan çapraz astığı çantayı kullanırdı. Onun içine yedek bir giysi koyması da olanaksızdı.</p>

  <p>Şifoniyerini açıp baktım: takıları, çorapları, güneş gözlüğü, çamaşırları, keten gömlekleri hepsi çekmecelere düzenli olarak yerleştirilmişti. Bir şey eksik olsa nereden bilecektim? Örneğin, çamaşırları ve çorapları, çantasına koyabilirdi. Ama düşündüm de, her yerde kolayca satın alabileceği eşyayı yanında götürmesi belki de gereksizdi. Sonra makyaj malzemesinin bulunduğu çekmeceyi incelemek için tekrar banyoya geçtim. Orada da hiçbir değişiklik yoktu. Her tür ufak tefek güzellik ürünü ve öteberiyle tıklım tıklım doluydu. Christian Dior şişesini açtım ve bir kez daha kokusunu duydum. Hep aynı kokuydu. Bir yaz sabahı için birebir: beyaz bir çiçeğin kokusu. Gene kulakları ve bembeyaz sırtı geldi aklıma.</p>

  <p>Oturma odasına dönüp kanepeye uzandım. Sonra gözlerim kapalı, sesleri dinledim. Ama zamanı belirleyen duvar saatinin tiktaklarının dışında, gürültü denebilecek hiçbir ses duymadım. Ne araba sesi ne kuşların cıvıltısı. Hiç, kesinlikle hiç. Şimdi ne yapmalıydım? Aklıma bir şey gelmiyordu. Ahizeyi elime aldım, işyerine telefon etmek için, numarayı çevirmeye hazırlanıyordum ki, aynı sekreter kızın bana karşılık vereceği geldi aklıma. Tekrar yerine koydum: çok zor bir şeydi. Bu koşullarda, Kumiko'yu sabırla beklemekten başka bir şey gelmiyordu elimden. Peki ya gerçekten beni terk etmeye karar verdiyse? Nedenini bilmiyordum ama, olabilirdi pekâlâ. Her şeye rağmen beni hiçbir açıklama yapmadan terk edecek bir kadın değildi, üstelik olabildiğince titiz ve ayrıntılara meraklı bir insandı. En azından bunu, yüzde yüz biliyordum.</p>

  <p>Belki başına bir kaza gelmişti: bir araba çarpmıştı da baygın bir halde hastanedeydi ve şu anda ona kan veriyorlardı. Bu olasılık aklıma gelince yüreğim çılgın gibi atmaya başladı. Ancak sürücü ehliyetini, kredi kartlarını, adres defterini her zaman çantasında bulundururdu. Kaza olsaydı, hastane ya da polis, bana ulaşırdı kesinlikle.</p>

  <p>Verandada oturup dalgın dalgın bahçeye baktım. Gerçekte hiçbir şey görmüyordum. Düşünmeye çabalıyor ama zihnimi bir türlü toplayamıyordum. Elbisesinin fermuarını kapattığım sırada, Kumiko'nun sırtının görünüşü ve kulaklarının arkasından gelen o nefis parfüm kokusu, düşüncelerimi kaplıyordu.</p>

  <p><br /></p>

  <p>Bir saat sonra telefon çaldı. Telaşla kanepeden kalkıp açtım.</p>

  <p>— Alo, dedi bir ses, rahatsız ettiğim için özür dilerim, Bay Okada'nın evi mi acaba?</p>

  <p>Malta Kano'ydu.</p>

  <p>— Evet, benim.</p>

  <p>— Ben Malta Kano. Kedinizle ilgili olarak arıyorum sizi.</p>

  <p>— Kedi mi? dedim aptal aptal.</p>

  <p>Onu tümüyle unutmuştum! Sonradan geldi aklıma elbette. Ama bu olay bana, sanki ışık yılları kadar uzakta kalmış göründü.</p>

  <p>— Karınızın aradığı kedi söz konusu, dedi Malta Kano.</p>

  <p>— Evet, evet tabii.</p>

  <p>Malta Kano hattın öteki ucunda, durumu inceliyormuş gibi susuyordu. Belki de sesimden bir şeyler anlamıştı. Hafifçe öksürdüm ve ahizeyi diğer elime aldım.</p>

  <p>Kısa bir sessizliğin ardından, Malta Kano konuştu:</p>

  <p>— Korkarım, kedinizi hiç bulamayacaksınız, Bay Okada, tabii beklenmedik bir olay gerçekleşmezse. Söylemesi zor ama bence, ona kavuşmak umudundan vazgeçseniz iyi edersiniz. Dönmemek üzere gitmiş o. Herhalde bir daha hiç gelmez.</p>

  <p>— Beklenmedik bir olay gerçekleşmezse, diyorsunuz öyle mi?</p>

  <p>Yanıt alamadım. Malta Kano uzun bir süre sustu. Devam etsin diye bekledim ama ne denli kulak kesildiysem de ahizeden bir nefes sesi bile gelmedi. Hattın kesildiğine inanıyordum ki, yeniden konuşmaya başladı.</p>

  <p>— Bunu söylememi belki büyük nezaketsizlik sanacaksınız ama bay Okada, size yardımcı olabileceğim, bu kedi olayından başka bir konu var mı acaba?</p>

  <p>O anda, soluğum kesildi. Elimde ahize duvara yaslandım. Ancak bir süre sonra konuşabildim:</p>

  <p>— Hâlâ tam anlayamadım, dedim. Anlamaya çalışmak için durmadan kafa patlattığım halde, pek bir şey bilemiyorum. Ama galiba karım beni terk etti.</p>

  <p>Kadına, Kumiko'nun bir akşam önce eve dönmediğini ve bu sabah da işyerine gitmediğini anlattım.</p>

  <p>Malta Kano, hattın öteki ucunda, düşünüyor gibiydi.</p>

  <p>— Gerçekten de çok kaygılanıyor olmalısınız, Bay Okada. Şu sırada size ne söyleyeceğimi bilmiyorum. Ama hiç kuşkum yok ki, her şey çabucak aydınlığa kavuşacaktır. Şimdilik, beklemekten başka çareniz yok. Kesinlikle, bu sizin için çok zor, ama biliyorsunuz, her şeyin bir zamanı vardır. Tıpkı denizlerin gelgitle yükselip alçalması gibi. Kimse bunu değiştiremez. Beklemek gerektiğinde, beklemeli.</p>

  <p>— Dinleyin, Bayan Kano, sizinle böyle konuşmak hoşuma gitmiyor, siz ki kedimiz konusunda çok nazik davrandınız, ama şu anda böyle sıradan şeyler dinleyecek halim yok. Kendimi kaybolmuş hissediyorum. Gerçekten kaybolmuş. Ve içimde kötü bir önsezi var. Ne yapmam gerektiğini hiç bilemiyorum, beni duyuyor musunuz? Telefonu kapadıktan sonra ne yapmam gerektiğini bile bilmiyorum. İstediğim, somut bir şey. Anlıyor musunuz? Küçücük, önemsiz bir ipucu bile olsa. Gözle görülen, elle dokunulan bir şey.</p>

  <p>Hattın öteki ucunda, yere bir şeyin düştüğünü duydum. Hafif bir nesne, sözgelimi bir inci tanesi döşemede zıplamış gibi. Sonra da şaklamaya benzer bir ses geldi kulağıma. Birisi elinde bir saman kâğıdı tutuyormuş da yaprağı birden gerivermiş gibi. Bu gürültüler telefonun ne çok uzağından, ne çok yakınından geliyor gibiydi. Ama anlaşılan o ki, Malta Kano hiç önemsememişti.</p>

  <p>— Anlıyorum, dedi ruhsuz bir sesle. Elle tutulur bir şey istiyorsunuz.</p>

  <p>— Kesinlikle öyle. <i>Olabildiğince elle tutulur.</i></p>

  <p>— Size telefon edilmesini bekleyiniz.</p>

  <p>— Ben de öyle yapıyorum ya, başka şey yaptığım yok ki.</p>

  <p>— Çok kısa zamanda, adı O harfiyle başlayan birinden bir telefon alacaksınız.</p>

  <p>— Bu kişi Kumiko konusunda bir şey mi öğrenmiş?</p>

  <p>— O kadarını bilmiyorum. Size bunu söylememin tek nedeni, ne olursa olsun, elle tutulur, somut gerçekleri bilmek istemeniz. Bir şey daha, Bay Okada, birkaç gün süreyle yarımay olacak.</p>

  <p>— Yarımay mı? Gökteki aydan mı söz ediyorsunuz?</p>

  <p>— Evet, gökyüzünde görülenden. Ama ne olursa olsun, Bay Okada, beklemelisiniz. Beklemek, hepsi bu. Yakında yine ararım, dedi Malta Kano.</p>

  <p>Sonra da telefonu kapadı.</p>

  <p><br /></p>

  <p>Masanın üstündeki telefon defterini alıp O sayfasını açtım. Kumiko'nun küçük, özenli yazısıyla yazılı topu topu dört tane isim, adres ve telefon numarası içeriyordu. Birincisi babamınkiydi, Tadao Okada. Bir başkası, Onoda adında üniversiteden bir arkadaşın, üçüncüsü bir dişçinin, Osuka'nın ve sonuncusu da köşedeki bakkalın, Omura'nın. Bunu hemen silebilirdim. Dükkânı yürüyerek on dakika kadar uzaklıktaydı ama ondan sadece birkaç kez, telefonla bir kasa bira göndermesini istemiştik, bunun dışında onunla hiçbir özel ilişkimiz yoktu. Dişçiyle de öyle. İki yıl önce sadece bir azı dişimi tedavi ettirmiştim ve Kumiko ona hiç gitmemişti. Aslında, benimle evlendiğinden beri hiç dişçiye gitmemişti. Arkadaşım Onoda'ya gelince, onu görmeyeli yıllar oluyordu. Üniversiteden çıktığında, bir bankada iş bulmuş, ertesi yıl da bankanın Sapporo'daki bir şubesine gönderilmişti. O zamandan beri, Hokkaido'da yaşıyordu. Şimdi, ilişkilerimiz, yılbaşında birbirimize kart göndermekten öteye gitmiyordu. Acaba onunla Kumiko'yu tanıştırmış mıydım? Bunu bile anımsayamıyordum.</p>

  <p>Geriye bir tek babam kalıyordu. Ama Kumiko kesinlikle onunla bağlantı kurmuş olamazdı. Annemin ölümünden sonra yeniden evlendiğinden beri, babamı bir kere bile görmemiştim, birbirimize hiç yazmamıştık, telefonda da konuşmamıştık. Ve Kumiko onunla hiç tanışmamıştı.</p>

  <p>Karımın telefon defterini karıştırırken, karıkoca, ikimizin de sosyal yaşama ne derece uzak olduğumuzu fark ettim. Altı yıllık evliliğimiz boyunca, çalışma arkadaşlarıyla kurduğumuz birkaç zorunlu ilişki dışında, kabuğumuza çekilmiş ve neredeyse dışarıyla hiçbir bağlantısı olmayan bir yaşam sürmüştük.</p>

  <p><br /></p>

  <p>Öğle yemeği için yine makarna yapmaya karar verdim. Öyle, acıktığımdan değil. Hatta hiç iştahım yoktu. Ama sonsuza dek kanepede oturup telefonun çalmasını bekleyemezdim. Bedenimi kımıldatmak için kendime bir amaç bulmam gerekiyordu. Bir tencereye su doldurdum, ocağı yaktım ve suyun kaynamasını beklerken, domatesli sos hazırlamaya başladım, radyo FM açıktı. Bach'tan eşliksiz bir solo keman sonatı yayınlıyordu. Yorum kusursuzdu, ama gene de bu çalışta beni tedirgin eden bir şey vardı. Yorumcudan mı kaynaklanıyordu bu, yoksa benim o andaki ruhsal durumumdan mı? Bilinmez, ama ben gene de radyoyu kapatıp yemek pişirmeye müziksiz devam ettim. Zeytinyağını kızdırdım, küçük küçük doğranmış sarmısak ile soğanı ekledim ve tam renkleri dönmeye başladığında, yıkandıktan sonra dilimlenmiş bir domatesi de ekledim. Yemek malzemesini güzelce kesmek ve kızartmak bana iyi geliyordu. Bu hareketleri yapmak bende somut izlenimler uyandırıyordu: sesler duyuyor, kokular alıyordum.</p>

  <p>Su kaynamaya başlayınca, içine tuz ve bir avuç makarna attım. Sonra mutfak saatini on dakikaya ayarlayıp eviyedeki bulaşığı yıkadım. Ama özenle hazırlanmış makarna tabağımın görünüşü bile, ağzımı sulandırmaya yetmedi. Ancak yarısını yiyebildim, tabağımda kalanları çöpe attım. Sosun kalanını bir kutuya koyup buzdolabına yerleştirdim. Neyse, zarar yok, zaten başından beri yiyesim yoktu. Eskiden okuduğum bir şeyi anımsadım, bir şey beklerken durmadan yiyen bir adamın öyküsünü. Uzun uzun düşündükten sonra, sonunda öykünün başlığını buldum: Hemingway'in Silahlara Veda'sıydı bu. Kahraman –ki adını hatırlamıyorum– kayıkla İtalyan sınırını geçmeyi başarıp İsviçre'ye sığınır ve küçük bir kasabanın kliniğinde karısının doğum yapmasını bekler. Bu uzun bekleyiş boyunca durmadan karşıdaki kahveye gider ve yiyip içer. Bu romanın kurgusunu hiç hatırlamıyordum. Hatırladığım tek şey, sonuna doğru olan bu sahneydi: kahramanın, yabancı bir ülkede karısının doğum yapmasını beklerken yemek üstüne yemek yemesi. Bu sahne, yoğun gerçekçiliği nedeniyle bende iz bırakmıştı. Yazınsal açıdan, kahramanın aşırı iştahı, kaygının yarattığı iştahsızlığa oranla daha ilginç gelmişti bana.</p>

  <p>Buna karşılık, gerçekte, sessiz evde, bakışlarım saatin akrebi ile yelkovanına dikilmiş, bir şeyler olmasını beklerken, hiç mi hiç iştahım yoktu. Mademki iştahım açılmıyor, diye düşündüm, demek ki yazınsal boyuttan yoksunum ben. Ben de kötü bir roman kahramanı olup çıkmış gibiydim. Sanki biri beni bir kenara çekip, "Hiç de gerçekçi değilsin!" diye beni suçluyormuş gibi. Ve belki de bu, doğruydu.</p>

  <p>Saat ikiye doğru, nihayet telefon çaldı. Hemen açtım.</p>

  <p>— Bay Okada'nın evi, değil mi? diye sordu tanımadığım bir erkek sesi.</p>

  <p>Genç bir adama ait olan ses, kalın ve etkileyiciydi.</p>

  <p>— Evet, benim, dedim biraz gergin bir sesle.</p>

  <p>— Siz 26 numaradan Bay Okada'sınız, değil mi?</p>

  <p>— Evet, ta kendisi.</p>

  <p>— Omura içki dükkânından arıyorum. Sürekli müşterimiz olduğunuz için size teşekkür ederim. Faturanızın ödenmesi için evinize uğramayı düşünüyordum. Şimdi gelsem olur mu acaba!?</p>

  <p>— Fatura mı?</p>

  <p>— Evet, iki kasa bira ve bir kasa meyve suyunun faturası.</p>

  <p>— Tamam, diye yanıt verdim, bir süre daha evdeyim.</p>

  <p>Telefonu kapattıktan sonra, bu konuşmadan Kumiko konusunda bir şey öğrenebilir miyim acaba, diye düşündüm. Ama ne denli kafamın içinde evirip çevirsem de alt tarafı kısa ve gerçekçi bir konuşmadan ibaretti işte. Yarım saat sonra içki dükkânının çırağı geldi ve borcumu ödedim.</p>

  <p>Sevimli bir gençti, gülümseyerek makbuzu uzattı.</p>

  <p>— Ha, aklıma geldi de, Bay Okada, bu sabah istasyonun girişinde olan kazayı duydunuz mu? Saat dokuz buçuğa doğru?</p>

  <p>— Kaza mı? diye sordum, şaşırmıştım. Kaza geçiren kimmiş?</p>

  <p>— Küçük bir kız, düşünebiliyor musunuz, geri geri giden bir kamyonetin altında kalmış. Durumu ciddiymiş. Kazadan hemen sonra geçtim oradan, sabah sabah bunu görmek korkunç bir şey değil mi? Bu çocuklar dikiz aynasında görülmezler. İstasyonun yanındaki kuru temizlemeciyi bilirsiniz. Tam onun önünde olmuş işte. Oraya park etmiş bisikletler ve karton kutu yığınları nedeniyle o köşede görüş alanı oldukça dar zaten.</p>

  <p>Genç adam gidince, birden, bu evde bir dakika daha kalmaya dayanamayacağımı anladım. Ev bana ansızın sıcak, rutubetli, karanlık, daracık geldi. Pabuçlarımı giyip kapıyı kilitlemeden, pencereleri kapamadan ya da mutfak lambasını söndürmeden fırladım evden. Sonra limonlu pastilimi emerek mahallede öylesine amaçsız dolaştım. Ama içki dükkânının çırağıyla konuşmamızı düşünürken aklıma istasyondaki kuru temizlemeye bıraktığım elbiseler geldi: Kumiko'nun bir gömleği ile bir eteği. Makbuzu evde kalmıştı ama, zararı yok, dedim kendi kendime, bir yolunu bulurum elbet.</p>

  <p>Mahalle bana diğer günlere oranla biraz değişik göründü. Sokakta karşılaştığım insanların hepsinin, doğal olmayan, neredeyse yapay bir görünümü vardı. Yürürken, yanımdan her geçenin yüzünü inceliyordum. Bunların nasıl erkekler ve kadınlar olduğunu soruyordum kendime. Hangi evde otururlar, aileleri nasıl, nasıl bir yaşam sürerler? Karılarından başka kadınlarla, kocalarından başka erkeklerle yatarlar mı? Mutlular mı? Bana ne kadar yapay göründüklerini biliyorlar mı?</p>

  <p>Kuru temizlemecinin önünde, kazanın izleri hâlâ görülüyordu: yola beyaz tebeşirle çizilmiş çizgiler ve alışverişe çıkmış, olaydan söz eden insanların ciddi hali. Ama dükkânın içi her zamanki gibiydi. Aynı radyo-kasetçalar, aynı fon müziğini çalıyor, dükkânın dibinde eski model bir havalandırma aygıtı inliyor ve ütülerin buharı tavanı sise boğuyordu. Tam o sırada Robert Maxwell arple, "Ebb Tide"ı çalıyordu. Denize gitmeyi nasıl da canım çekti! Kumsalların kokusunu duydum; kıyıda patlayan dalgaların sesini, martıların uçuşunu hayal ettim; buz gibi bira kutularını düşledim.</p>

  <p>Dükkân sahibine, makbuzu unuttuğumu söyledim.</p>

  <p>— Ama geçen cuma ya da cumartesi size bir gömlek ile bir etek getirdiğimden eminim.</p>

  <p>— Okada adına dediniz, değil mi? Okada... Okada... diye yineleyerek bir okul defterinin sayfalarını çevirdi. İşte, buldum! Bir gömlek, bir etek. Ama durun, karınız onları almış zaten, Bay Okada.</p>

  <p>— Ya, öyle mi?</p>

  <p>— Dün sabahtı. İyi hatırlıyorum, ona ben verdim. Sonra da işyerine gidecekmiş gibi gelmişti bana. İşte bana verdiği makbuz.</p>

  <p>Şaşkın, adamın yüzüne bakıyor, ne diyeceğimi bilemiyordum.</p>

  <p>— Eşinize sorun, aldı götürdü onları. Hiç kuşkum yok, eminim.</p>

  <p>Dükkân sahibi, tezgâhın üstündeki kutudan aldığı sigarayı çakmakla yaktı.</p>

  <p>— Dün sabah mı, dediniz? Sakın dün akşam olmasın?</p>

  <p>— Ah, hayır. Sabah. Sekizde. Karınız ilk müşterimdi de onun için iyi hatırlıyorum. Hah, ha! Günün ilk müşterisi genç bir hanım olduğunda insanın keyfi yerine geliyor, değil mi?</p>

  <p>Güleç bir yüz takınmayı başaramayarak kalktım ve ağzımdan çıkan ses bana, bir yabancının sesi gibi geldi.</p>

  <p>— Öyleyse, iyi. Üzgünüm, karımın uğrayıp aldığından haberim yoktu.</p>

  <p>Dükkân sahibi başını salladı, bir an yüzüme baktıktan sonra sadece iki üç nefes çektiği sigarayı söndürüp ütüsünün başına döndü. Onda merak uyandırmışım da bana bir şeyler söyleyecekmiş duygusuna kapıldım. Ama anlaşılan bir şey söylememeye karar vermişti. Bense ona birçok soru sormak istiyordum: giysilerini almaya geldiğinde Kumiko'nun davranışı nasıldı? Neler giymişti? Ama pusulayı şaşırmıştım ve susuzluktan ölüyordum. Her şeyden önce bir yerlerde oturup soğuk bir şey içmek istiyordu canım. Yoksa, kafamı toparlayamayacağımı hissediyordum. Dükkândan çıkıp karşıma ilk çıkan kafeye girdim, bir buzlu çay istedim. İçerisi serindi. Tek müşteri bendim. Duvarda asılı küçük hoparlörden Beatles'ın "Eight Days A Week" şarkısının orkestra için düzenlenmiş versiyonu yayılıyordu. Yine denizi düşündüm. Kendimi, dalgaların vurduğu kumsal boyunca yalınayak yürüyor hayal ettim. Kum yakıyordu, olağanüstü bir deniz kokusu rüzgâra karışıyordu. Derin bir soluk alıp gökyüzüne baktım. Ellerimi iyice açıp güneşe çevirince yazın sıcağını hissettim. Ansızın, serin bir dalga ayaklarımı ıslattı.</p>

  <p>Düşündükçe, Kumiko'nun, işyerine gitmeden önce kuru temizlemeciden giysilerini almasını büsbütün anlaşılmaz buluyordum. Kuru temizlemeden henüz alınmış giysileri kolunda taşıyan bir yolcu için hiç de müsait olmayan tıklım tıklım dolu bir trene binmesi gerekiyordu. Dönüşte de öyle. Rahatsız edici bir şeydi, giysileri buruşabilirdi. En ufak bir kırışığa ve en ufak bir lekeye karşı aşırı duyarlı olan Kumiko'nun günün sonunda işyerinden dönüşte o dükkâna uğraması yeterli olacakken, bu denli anlamsız bir şey yapması akla hayale sığmıyordu. Ya da eğer geç dönmeyi düşünüyorsa, giysilerini almamı benden isteyebilecekken... Bunun tek bir açıklaması olabilirdi: <i>Kumiko'nun o sırada eve dönmeye zaten niyeti yoktu.</i> Herhalde, gömlek ile etek elinde, bir yere gitmişti. Böylelikle bir değişimlik kılığı oluyordu ve gerisini herhangi bir yerden her zaman alabilirdi. Bir kredi kartı, bir banka kartı, kişisel hesabı vardı. Canının istediği yere gidebilirdi bunlarla.</p>

  <p>Ve birisiyle –herhalde bir erkekle– birlikte olmalıydı. Yoksa başka hangi neden onu evden ayrılmaya sürükleyebilirdi ki?</p>

  <p>Ciddi bir şey olmalıydı. Kumiko tüm giysilerini arkasında bırakarak kayıplara karışmıştı. Giysi almaya bayılır, değerli eşyalarmışçasına onlarla titizlikle ilgilenirdi. Tüm bunları terk edip öylece, dımdızlak çekip gitmek onun açısından büyük bir kararlılığı gerektiriyordu. Ama işte, Kumiko, en ufak bir duraksama göstermeden –bana öyle geliyordu– sadece bir gömlek ve bir etekle evden ayrılmıştı. Ya da daha doğrusu, belki o sırada giyim gibi sıradan şeyleri aklına bile getirmemişti.</p>

  <p>Kafenin sandalyesine yaslanmış, dalgın kulağım, hüzün verici derecede kısılmış fon müziğinde; kuru temizlemeden aldığı, tel askılarına asılmış giysileri elinde, işine gitmek için tıklım tıklım dolu trene binmeye çalışan Kumiko gözlerimin önünde canlandı. Giydiği elbisenin rengini, kulaklarının arkasındaki parfüm kokusunu, kusursuz sırtının yumuşaklığını anımsadım. Bitkin düşmüştüm. Bana öyle geliyordu ki, gözlerimi kapatırsam, kendimi buradan tümüyle bambaşka bir yerde zayıf ve sendeler bir durumda bulacağım.</p>
</body>
</html>
