<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>4</h2>

  <h3 class="sigil_not_in_toc">Kış uykusundan uyanış<br />
  Bir kartvizit daha<br />
  Paranın adı yok</h3>

  <p>Çok doğaldır ki, ne kadar istersem isteyeyim, o arsayı hemen satın alamazdım. Param, neredeyse sıfıra inmişti. Gerçi annemin mirasından biraz param kalmıştı, ama o da göz göre göre eriyordu ve çok geçmeden tükenecekti. Üstelik, işsizliğim uzayıp gidiyordu ve kimse bana kefil olamazdı. Bu koşullar altında bana kredi açacak kadar insansever bir bankacı bulmak, peşinen kaybedilmiş bir bahse girmekle eşanlamlı görünüyordu. Tek umut, bu paranın bana bin mucizeyle gökten inmesiydi. Hem de iş işten geçmeden.</p>

  <p>Bir sabah, istasyona gidip bir biletçiden ikramiyesi yüz elli milyon yen olan piyango için, numaraları birbirini izleyen on tane bilet satın aldım. Biletleri mutfağımın duvarına raptiyeledim ve her gün seyrettim. Karşılarında bir saat oturduğum oluyordu. Onlardan, ancak benim görebileceğim bir işaret bekliyordum sanki. Birkaç gün sonunda bir önseziye kapıldım, ki oldukça yerinde olduğu ortaya çıkmakta gecikmedi:</p>

  <p><i>Büyük ikramiyeyi kazanamayacaktım.</i></p>

  <p>Piyango bileti alarak ve oturup çekiliş gününü bekleyerek sorunu çözebilme şansım hiç yoktu. Yeteneklerimi kullanmam, bu parayı kendi olanaklarımla sağlamam gerekiyordu. Biletleri yırtıp attım. Sonra banyodaki aynanın karşısına dikilip yüzümü inceledim. "Mutlaka bir yolu olmalı, değil mi?" diye aynadaki kendime sordum. Tabii ki yanıt alamadım.</p>

  <p><br /></p>

  <p>Evime kapanarak boşuna kafa patlatmaktan bıkmıştım, çıkıp mahallede dolaşmaya karar verdim. Üç dört gün, çevrede dolanıp durdum. Hep aynı yeri arşınlamaktan bıkınca, trene binip Şincuku'ya gideyim bari, dedim. İstasyonun yakınına gelince, canım gidip şehre şöyle bir dolaşmak istemişti, bunu çoktandır yapmamıştım. Belki de başka bir ortamda olursam, aklıma başka şeyler gelirdi. Trene giderken, epey zamandır binmediğimin farkına vardım: parayı otomatik bilet makinesine sokarken, alışık olmadığı bir hareketi yapanların hafif heyecanını, sıkıntısını duymuştum.</p>

  <p>Şehre adımımı atmayalı altı ay oluyordu. Şincuku İstasyonu'nun batı kapısından son çıkışımda, koltuğunda gitar kutusu taşıyan birini görüp peşine takılmıştım...</p>

  <p>Şehrin gürültüsü ve kargaşası beni şaşkına çevirdi. Caddeden aşağı oluk oluk inen insanları, ardı arkası kesilmeyen bu dalgayı sadece görmekle bile çarpıntım tutuyor, soluk almakta zorlanıyordum. Oysa ki, bu, henüz en kötüsü değildi, çünkü işe gidiş zamanı geçmişti. Önceleri, bu kalabalığa karışıp ayak uydurmakta zorlandım. Bu insan dalgası bana, depremle yerle bir olmuş evlerinden kaçan binlerce insanın koşuşturmasını anımsatıyordu. Bir süre caddede yürüdüm, sonra caddeye bakan büyük bir kafeye girip biraz sakinleşmek için pencere önünde bir köşeye oturdum. Öğle olmamıştı, içerisi henüz tenhaydı. Bir sıcak kakao ısmarlayıp camın önünden geçit yapan insan dalgasını seyredaldım.</p>

  <p>Böyle ne kadar zaman geçti bilmiyorum, ama birden fark ettim ki, kalabalık caddeden aşağıya inen Porsche'leri, Jaguar'ları ve Mercedes'leri boş bakışlarla seyrediyorum. Kısa süre önce yağmur yağmıştı ve sabah güneşi, kendine özgü bir şekilde parıldıyordu ve bu güneşin altında pırıl pırıl karoserler, bir şeyi simgelemek istiyor gibiydi. Tek bir çizik, tek bir toz yoktu üstlerinde. Hiç olmazsa bu bu heriflerin, parası var, diye düşündüm. Ömrümde ilk kez böyle bir şey geçiyordu aklımdan. Camdaki aksime bakıp başımı salladım. Yine ömrümde ilk kez, <i>gerçekten</i> paraya ihtiyaç duyuyordum.</p>

  <p>Yemek saati yaklaştığından, kafe dolmaya başladı, ben de çıkmaya karar verdim. Öyle, başıboş dolaşmaya başladım. Kimseye çarpmamaya dikkat ederek, bir caddeyi arşınladım; sonra bir başkasını ellerim cebimde, kendimi tümüyle bu bedensel eyleme, yürümeye vermiş olarak geçtim. Büyük mağazaların ve geniş dükkânların olduğu anacaddeden, vitrinleri cırtlak seks shop'ların bulunduğu yan sokaklara, sonra sinemaların olduğu çok canlı caddeye, mahallenin ağırbaşlı ve sakin Şinto tapınağının bulunduğu sokağa saptım, sonra da anacaddeye döndüm yeniden. Öğle sonrası ılıktı, gelen geçenlerin yarısı paltosuzdu, ara ara hoş bir rüzgâr esiyordu. Birdenbire kendimi bilinmedik bir bölgede buldum. Ayaklarımın dibindeki, kiremit döşeli zemine, çepeçevre küçük heykelciklere, karşımda dikilen yüksek cam duvarlara baktım: bir alanın ortasında, koskocaman bir gökdelenin önündeydim; tam, geçen yaz dayımın öğüdüne uyarak, gelen geçenin yüzünü seyretmek için konuşlandığım yerde. Bu işi on bir gün tekrarlamış ve sonunda koltuğunun altında gitar kutusu taşıyan o garip herife rastlamış ve peşine düşmüştüm. Kendimi, bilmediğim bir evin holünde, zor bir duruma sokmuş, beyzbol sopası darbeleri altında yarı bayılmıştım, sol kolum ciddi örselenmişti. Demek böyle, Şincuku'da amaçsız gezinirken adımlarım beni tıpatıp aynı yere getirmişti.</p>

  <p>Geçen defaki gibi, köşedeki Dunkin Donuts'dan bir kahve ile çörek satın aldım ve yemek için gidip bir banka oturdum. Sonra öyle, kımıldamadan kaldım, gelen geçeni seyrettim. Yavaş yavaş bir rahatlama duygusuna kapıldım, sanki duvarın birinde, bedenimin biçimine tıpatıp uyan bir oyuk bulmuştum. Anladım ki, uzun zamandır artık bakmadığım pek çok şey varmış, sadece sokaktaki insanların yüzü değil. Böyle, hemen hemen hiçbir şeye bakmayalı altı ay oluyordu. Oturduğum bankın üstünde doğruldum; yine gelen geçeni, çevremdeki gökdelenleri, birkaç bulutun birbirini izlediği mavi ilkbahar göğünü, büyük ve renkli ilan panolarını seyrettim. Sonunda, yanıma bırakılmış bir gazeteyi alıp göz gezdirdim. Akşamla birlikte nesneler de renklerine kavuşmuş gibi geliyordu bana.</p>

  <p>Ertesi sabah, gene Şincuku trenine bindim ve yine gelen geçeni seyretmek için aynı banka oturdum. Yine öğleyin kendime bir kahve ile bir çörek ısmarladım. Sonra, akşam dönüş saati başlamadan biraz önce kalkıp evime geldim. Ertesi gün, aynı şeyi tekrar yaptım. Ama hiçbir şey olmadı, hiçbir şey keşfetmedim. Sırlar, sır olarak kalıyordu, kuşkular kuşku. Gene de içimde, belli belirsiz bir duygu, bir şeye çok yaklaşmışım duygusu vardı. Banyodaki aynanın karşısındayken bu duygunun gerçekliğini saptayabiliyordum. Yüzümdeki leke daha koyulaşmış, ısınmıştı. Bu leke canlı, dedim sonunda kendime, o da benim kadar canlı.</p>

  <p>Bir hafta süreyle, geçen yaz olduğu gibi aynı değişmez programı her gün uyguladım: sabah ondan sonra trene biniyor, gökdelenin önündeki meydanda bir banka oturuyor, gün boyu hiçbir şey düşünmeden gelen geçeni seyrediyordum. Zaman zaman, çevremi kuşatan gürültüler uzaklaşıyor, siliniyor, yerini derin ve yatıştırıcı bir şıpırtıya bırakıyordu. Bu, aklıma yine Malta Kano'yu getiriyordu: bana bir su sesinden söz etmişti, bundan hiç kuşkum yoktu. Ama bu konuda tam olarak ne dediğini bir türlü anımsayamıyordum. Zaten yüzünü bile artık anımsayamıyordum. Sadece kırmızı plastik şapkası aklımdaydı. Neden acaba, hep bu şapka olurdu başında?</p>

  <p>Az sonra, suyun şıpırtısı uzaklaşıyor ve bakışlarım tekrar gelen geçene dönüyordu.</p>

  <p><br /></p>

  <p>Bankta oturup geçirdiğim sekizinci gün öğleden sonra, bir kadın benimle konuştu. Elimde boş karton bardak, oralı olmadım, karşı tarafa baktım.</p>

  <p>— Hey, siz, diye üsteledi kadın.</p>

  <p>Ona bakmak için döndüm: bu kırk beşlik kadını geçen yaz da aynı yerde görmüştüm. On gün içinde benimle konuşan tek kişiydi. Onu bir daha göreceğimi hiç ummazdım ama, seslendiğini duyunca, bana öyle geldi ki bu, olayların doğal akışıydı.</p>

  <p>Geçen defaki gibi şık ve oldukça zevkli giyinmişti. Bağa çerçeveli güneş gözlüğü takmış, koyu mavi, apoletli bir ceket ile kırmızı bir flanel etek giymişti. İpek gömleğinin yakasında küçük, zarif bir altın iğne parlıyordu. Ayağındaki, çok sade, yüksek topuklu kırmızı iskarpinlerin ederi, herhalde benim birkaç aylık harcamamı karşılardı. Onun karşısında üniversiteye girdiğim yıl alınmış montumla, yakası sarkmış gri tişörtüm ve paçaları eprimiş blucinimle bir korkuluğa benziyordum herhalde. Tenis ayakkabılarım, bir zamanlar beyazdı ama şimdi öyle kirlenmişti ki, asıl rengi anlaşılamıyordu.</p>

  <p>Kadın, gene de, yanıma oturdu, hiçbir şey söylemeden bacak bacak üstüne attı, çantasından bir paket Virginia Slims sigarası çıkardı, geçen seferki gibi bana bir tane uzattı. Geri çevirdim. Sigarasını küçücük altın bir çakmakla yaktı, sonra gözlüğünü çıkardı, ceketinin göğüs cebine soktu; bir havuza düşürdüğü parayı ararmış gibi gözlerini gözlerime dikti. Garip gözleri vardı: derin ama donuk ve ifadesiz.</p>

  <p>Gözkapaklarını hafifçe kıstı:</p>

  <p>— Demek böyle, döndünüz, sonunda? dedi.</p>

  <p>Başımı salladım. Sigarasının incecik ucundan yükselen dumanın havada ince bir iplik gibi erimesine baktım. Oturduğum yerden ne görebildiğimi öğrenmek istercesine çevreye bir göz gezdirdi. Sonuç, herhalde pek inandırıcı olmadı ki bakışları hemen yüzüme döndü; önce lekeye baktı uzun süre, sonra gözlerimi, burnumu, ağzımı, sonra gene lekeyi inceledi. Yapabilseydi, güzellik yarışmasına giren köpeklere yapıldığı gibi ağzımı açıp dişlerime ya da kulaklarımın içine de bakacaktı.</p>

  <p>— Bana para lazım, dedim.</p>

  <p>— Ne kadar? dedi, kısa bir sessizliğin ardından.</p>

  <p>— Seksen milyon yeter herhalde.</p>

  <p>Bakışlarını öte yana çevirdi, bir an başını gökyüzüne kaldırdı. İçinden bu paranın neyi karşılayacağını hesaplıyor gibi geldi bana. Bu arada ben de onun makyajını inceledim. Hafif bir göz farı, garip biçimde, bilmem hangi gizemli işaret gibi kıvrılmış takma kirpikler.</p>

  <p>Hafifçe dudaklarını büzdü:</p>

  <p>— Biraz fazla, değil mi?</p>

  <p>— Bana sorarsanız, <i>inanılmaz</i> bir para.</p>

  <p>Ancak üçte birini içtiği sigarasını yere attı, iskarpininin ucuyla, özenle ezdi. Sonra çantasından küçük bir kartvizit kutusu çıkardı, içinden aldığı bir kartı elime tutuştururken dedi ki:</p>

  <p>— Yarın öğleden sonra, saat tam dörtte burada olun.</p>

  <p>Kartta sadece, siyah renkte basılmış, Akasaka'da, Minato-ku'daki bir apartmanın adresi vardı. Ne isim ne telefon numarası. Alışılmış bir hareketle çevirdim, ama arkasında hiç yazı yoktu. Burnuma yaklaştırdım; özel bir kokusu da yoktu. Sadece beyaz bir karton parçası. Kadına baktım:</p>

  <p>— İsim yok mu?</p>

  <p>İlk kez, gülümser gibi yaptı, sonra ağır ağır başını salladı:</p>

  <p>— Size gereken sadece para, değil mi? Ne zamandır paranın adı oluyor ki?</p>

  <p>Ben de başımı salladım. Elbette paranın kokusu olmadığı gibi, adı da yok. Paranın adı olsaydı, para olmazdı zaten. Ona anlamını veren de, işte bu, zifiri karanlık geceye benzer adsızlığı. O boğucu, el değiştirme yeteneği.</p>

  <p>Kadın kalktı.</p>

  <p>— Yarın dörtte gelecek misiniz?</p>

  <p>— Gelirsem, bu parayı alabilir miyim?</p>

  <p>— Bilmiyorum, dedi, gözlerinin kenarında, rüzgârın kum üstüne çizdiği resim gibi bir gülümsemeyle.</p>

  <p>Tekrar çevresine bakındı, eteğinin ucunu silkeledi, sonra hızla kalabalığa karışıp kayboldu. Bir süre durup yere attığı izmarite ve ucundaki ruj izlerine baktım. Bu canlı kırmızı renk, aklıma Malta Kano'nun şapkasını getirdi.</p>

  <p>Oyunumda tek bir kozum vardı: kaybedecek bir şeyim olmaması. Belki...</p>
</body>
</html>
