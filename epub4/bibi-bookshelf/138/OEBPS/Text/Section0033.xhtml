<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>16</h2>

  <h3 class="sigil_not_in_toc">May Kasahara'nın evindeki tek sorun<br />
  Genç kızın gyuşagyuşa ısı kaynağı konusundaki düşünceleri</h3>

  <p>— Hey, Zemberekkuşu, dedi bir kadın sesi. Ahizeyi kulağıma yapıştırıp kol saatime bir göz attım: öğleden sonra dört. Telefon çaldığında uyuyordum, kanepeye uzanmış, terden sırılsıklam olmuştum. Kısa, hoş olmayan bir uykuydu bu. Uyurken üstümde biri oturuyormuş gibi bir duyguya kapılmıştım. Birisi, oturmak için uyumamı beklemiş, ben uyanmadan hemen önce de kalkıp ortadan yok olmuştu.</p>

  <p>— Alo, dedi, mırıltıya yakın alçak bir sesle. Ben May Kasahara...</p>

  <p>— Ha? yaptım.</p>

  <p>Ağız kaslarım henüz doğru dürüst işlemiyordu, bu yüzden, sözcüğün karşımdakinin kulağında nasıl yankılandığını bilmiyordum. O, belki de homurtudan başka bir şey duymamıştı.</p>

  <p>— Şu anda ne yapıyorsun? diye sordu.</p>

  <p>Ses tonuna bakılırsa, zemin yokluyor gibiydi.</p>

  <p>— Hiç, dedim, sonra da hafifçe öksürmek için ahizeyi uzaklaştırdım. Sadece öğle uykusu.</p>

  <p>— Seni uyandırdım mı?</p>

  <p>— Uyandırdın tabii. Ama sorun değil. Yalnızca öğle uykusuydu.</p>

  <p>May Kasahara bir an sustu, benimle bir konuda konuşmak istiyor da, çekiniyormuş gibiydi.</p>

  <p>— Dinle, Zemberekkuşu, şimdi benim eve gelmeye ne dersin?</p>

  <p>Gözlerimi kapadım, her türden ışık ve biçim karanlıkta uçuştu.</p>

  <p>— Gelirim, tabii.</p>

  <p>— Ben bahçede güneşleniyorum, sen arka kapıdan girersin içeri, tamam mı?</p>

  <p>— Tamam.</p>

  <p>— Bana kızgın mısın, Zemberekkuşu?</p>

  <p>— Pek bilmiyorum. Ner neyse, bir duş yapıp üstümü değişeyim, sonra gelirim. Seninle konuşacaklarım var.</p>

  <p>Çarçabuk soğuk bir duşla başladım, sonra zihnim açılınca, kaynar bir duş yaptım ve sonra gene soğuk bir duş. Su, beni uyandırmıştı, ama bedenim hâlâ ağırdı. Bir ara bacaklarım duşun altında titremeye başlamıştı ve birkaç kez havlu asacağına tutunmak veya banyonun kenarına oturmak zorunda kalmıştım. Belki sandığımdan da yorgundum. Yüzümü kurularken, Şincuku'da beni yere düşüren genci düşündüm. Bunların anlamını çözebilmiş değildim bir türlü. Böyle davranmaya onu iten şey neydi? Olay dün olmasına rağmen sanki bir iki hafta önce olmuş gibi geliyordu bana.</p>

  <p>Kurulandıktan sonra, dişlerimi fırçaladım ve aynaya baktım. Sağ yanağımdaki, mavimtırak-siyah leke hâlâ duruyordu. Rengi ne koyulaşmış ne açılmıştı. Gözlerimi mor halkalar kuşatıyordu ve aklarında incecik kırmızı damarlar vardı. Yanaklarım çökmüş, saçlarım biraz uzamıştı. Yeni dirilmiş bir ölüye benziyordum.</p>

  <p>Sırtıma bir tişört, ayağıma bir blucin geçirdim, şapka giyip gözlüğümü takarak sokağa çıktım. Günün sıcağı henüz geçmemişti. Dünyada yaşayan ne varsa, bir sağanak bekleyişinde, soluk soluğaydı, ama bulutun gölgesi bile görülmüyordu. Tek bir esinti de yoktu. Çıkmaz sokağa durgun bir sıcak çökmüştü. Her zamanki gibi, kimseyle karşılaşmadım. Bu sıcakta ve böylesine korkunç görünüşümle, hiç kimseyle karşılaşmayı istemiyordum.</p>

  <p>Sahipsiz evin bahçesinde, taştan kuş aynı durumda, gözlerini gökyüzüne kaldırmış dikiliyordu. Son gördüğümden çok daha pis, daha da eskimiş görünüyordu. Bakışında da daha huzursuz bir şey vardı. Gökyüzünde son derece uğursuz bir manzaraya dikilmiş gibiydi. Gözlerini indirmek isterdi, ama taştan bir kuş olduğundan bu onun için olanaksızdı. Bakmak zorundaydı. Yüksek, yabanıl otlar, heykelin çevresinde, soluğunu tutmuş, kehanet bekleyen bir Yunan tragedyası korosu gibi kıpırtısız dikilmişti. Damlardaki gümüş rengi televizyon antenleri, boğucu sıcağı umursamazlıkla deliyordu. Göz kamaştırıcı yaz aydınlığında her şey kurumuş, tükenmişti.</p>

  <p>Sahipsiz evin bahçesine bir süre baktıktan sonra, May Kasahara'nınkine girdim. Meşe, serin gölgesini toprağa yayıyordu ama genç kız uzağı, güneşin çiğ ışıklarının altını tercih etmişti. Bir şezlonga inanılmaz küçük, çikolata renginde bir bikiniyle yüzükoyun uzanmıştı. Minicik kumaş parçaları ince kordonlarla tutturulmuştu. Bu kılıkta yüzülebileceğinden kuşku duydum. İlk karşılaşmamızdaki güneş gözlüğünü takmıştı ve yüzünde iri iri ter damlacıkları inci gibi parlıyordu. Şezlongun altında büyük beyaz bir plaj havlusu, bir kavanoz güneş kremi ve birkaç dergi duruyordu. Bir tanesi kül tablası ödevi gören, iki boş Sprite kutusu da yerdeydi. Çimlerin üstüne, bir plastik hortum bırakılmıştı.</p>

  <p>Yaklaştığımı görünce, May Kasahara doğruldu ve radyoyu kapattı. Teni daha da esmerleşmişti. Deniz kıyısında geçirilmiş bir hafta sonu ertesinde olduğu gibi, sadece bronzlaşmış değildi de, tepeden tırnağa, güzel bir biçimde yanmış, bedeni nefis ve kesintisiz esmer bir renk almıştı. Günlerini güneşlenmekle geçiriyordu anlaşılan. Ben kuyunun dibindeyken de. Bahçeye göz gezdirdim. Manzara, son geçişimden beri hemen hemen hiç değişmemişti: özenle biçilmiş çimler ve susuz, dibindeki toprak, sadece bakmakla bile insanı susatacak derecede kurumuş bir havuz.</p>

  <p>Yanındaki şezlonga oturdum ve cebimden limonlu bir pastil çıkardım. Sıcaktan, kâğıdına yapışmıştı.</p>

  <p>May Kasahara bir an, bir şey söylemeden baktı bana, sonra birden sordu:</p>

  <p>— Hey, Zemberekkuşu, nedir o yanağındaki leke? Sahiden leke o, değil mi?</p>

  <p>— Sanırım evet. Nasıl olduğunu bilmiyorum. Bir baktım, oradaydı.</p>

  <p>May Kasahara beni süzmek için hafifçe doğruldu. Gözlüğünü biraz kaldırıp parmağıyla burnundaki teri sildi. Koyu renk camların ardındaki gözleri hemen hemen hiç görülmüyordu.</p>

  <p>— Nerede ya da nasıl olduğu hakkında hiçbir fikrin yok mu?</p>

  <p>— Hiçbir fikrim yok.</p>

  <p>— Sahiden mi yok?</p>

  <p>— Kuyudan çıktım ve bir süre sonra aynaya baktığımda gördüm. Hepsi bu.</p>

  <p>— Acıyor mu?</p>

  <p>— Hayır, kaşınmıyor da. Sadece biraz sıcak.</p>

  <p>— Doktora gittin mi?</p>

  <p>Başımı hayır dercesine salladım:</p>

  <p>— Kuşkusuz bir işe yaramayacaktı.</p>

  <p>— Kuşkusuz, dedi. Ben de nefret ederim doktorlardan.</p>

  <p>Şapkamı çıkardım, güneş gözlüğümü indirdim ve bir mendille alnımdaki teri kuruladım. Gri tişörtümün koltukaltları terden lekelenmişti bile.</p>

  <p>— Mayon güzelmiş, dedim.</p>

  <p>— Sağol.</p>

  <p>— Kumaş parçacıklarıyla yapılmış gibi. Gerçekten de, yoktan neler yaratmasını biliyorlar!</p>

  <p>— Evde kimse olmayınca üstünü hep çıkarırım.</p>

  <p>— Ya, öyle mi?</p>

  <p>— Ama içinde açıp gösterecek pek bir şey yok zaten, dedi kendini mazur göstermek istercesine.</p>

  <p>Öyleydi, bikinisinin altında fark edilen memeler küçücüktü, henüz kabarmıştı.</p>

  <p>— Bununla hiç yüzdün mü? diye sordum.</p>

  <p>— Hayır. Ben yüzme bilmem. Ya sen, Zemberekkuşu?</p>

  <p>— Tabii ki biliyorum.</p>

  <p>— Ne kadar süre yüzersin?</p>

  <p>Pastili dilimin üstünde yuvarladım.</p>

  <p>— İstediğim kadar.</p>

  <p>— On kilometre yüzebilir misin?</p>

  <p>— Belki de, olabilir.</p>

  <p>Kendimi Girit denizinde görüyordum. Gezi rehberlerim, "göz alabildiğine uzanan kumsallar"dan, "şarap gibi koyu renk deniz"den söz ediyordu. Bu, ne anlama geliyordu acaba? Gözlerimin önünde canlandıramıyordum bir türlü. Ama hiç de fena gibi gelmiyordu. Yüzümü yeniden kuruladım.</p>

  <p>— Şu sırada senin evde kimse var mı?</p>

  <p>— Hayır, dün, İzu'daki yazlığımıza gittiler. Hafta sonu ya, hepsi yüzecekler. Hepsi dediğim zaman, annemle babam ve bir de küçük erkek kardeşim.</p>

  <p>— Peki, sen neden gitmedin?</p>

  <p>Hafifçe omuz silkti. Sonra, plaj havlusunun kıvrımlarından, Short Hope'larını ve kibritlerini alıp bir sigara yaktı.</p>

  <p>— Öyle bir durumdasın ki, Zemberekkuşu, berbatsın!</p>

  <p>— Berbat görünürüm tabii, günlerce bir kuyunun dibinde hem aç hem susuz kaldım da. Böyle görünmem normal.</p>

  <p>May Kasahara güneş gözlüğünü çıkardı ve bana baktı. Gözünün kıyısındaki o kesik, hâlâ duruyordu.</p>

  <p>— Bana kızgın mısın, Zemberekkuşu?</p>

  <p>— Bilmem. Sanırım, sana kızmaya gelinceye kadar düşünmem gereken çok şey var.</p>

  <p>— Karın döndü mü?</p>

  <p>Başımı hayır anlamında salladım.</p>

  <p>— Bana bir mektup yollamış, dönmeyeceğini söylüyor. Ve Kumiko öyle yazdıysa, gerçekten bir daha dönmeyecek demektir.</p>

  <p>— Yani, bir kez karar vermeyegörsün, kolay kolay kararından vazgeçmeyen biri, öyle mi?</p>

  <p>— Kesinlikle.</p>

  <p>— Zavallı Zemberekkuşu, diyen May Kasahara, doğrulup hafifçe dizime dokundu. Bana inanmayacaksın ama, sonunda gerçekten de gelip seni kuyudan çıkarmaya niyetim vardı. Sadece seni biraz üzmek, korkutmak, bağırtmak istemiştim, o kadar. Seni sınamak istiyordum; aklını kaçırmadan ve uçurumun dibini bulmadan, nereye kadar gidebileceğini görmek için.</p>

  <p>Ne yanıt vereceğimi bilemediğimden, sessizce başımı salladım.</p>

  <p>— Seni orada ölmeye terk edeceğimi söylediğim zaman bana inandın mı yoksa?</p>

  <p>Limonlu pastilin kâğıdını yuvarlayıp top yaptım.</p>

  <p>— Pek bilmiyorum. Söylediğin hem ciddiye benziyordu, hem de tehditten ileri gitmeyecek gibi görünüyordu. Yukarıdan konuştuğunda, sesin aşağıya değişik geliyordu, garip titreşimlerle. Gerçek niyetinin ne olduğunu kavrayamadım. Ama ne de olsa, sorun, neyin doğru olduğunu bilmekte değil. Beni anlıyor musun? Gerçek, bir bakıma, birkaç katmandan oluşur. Bu gerçekte samimi olarak beni öldürmeye niyetli de olabilirdin. Ve ötekinde, bunu yapmayı hiç istemedin. Sorun, senin hangi gerçeği seçeceğini ve benim hangisini anladığımı bilmek.</p>

  <p>Kâğıttan topu boş Sprite kutusuna koydum.</p>

  <p>— Senden bir şey isteyeceğim, Zemberekkuşu, dedi May Kasahara ve çimenlerdeki plastik hortumu işaret etti. Bununla beni sulayabilir misin? Öyle sıcak ki, ara sıra serinlemezsem aklımı oynatacağım!</p>

  <p>Kalktım, gidip çimenlerdeki mavi plastik hortumu aldım. El yakacak kadar sıcaktı ve yumuşamıştı. Ağaççıkların gölgesindeki musluğu açtım. Önce hortumdan neredeyse kaynar su çıktı, ama yavaş yavaş soğuyup sonunda bayağı serin bir su oldu. Otlara uzanan May Kasahara'nın üstüne fışkırttım.</p>

  <p>Gözlerini kapayıp bedenini ıslatan suya bıraktı kendini.</p>

  <p>— Ne kadar da serin, nasıl da iyi geliyor! Sen de yararlansan nasıl olur, Zemberekkuşu?</p>

  <p>— Ama mayom üstümde değil ki, dedim.</p>

  <p>Ancak, May Kasahara öyle keyiflenmiş görünüyordu ki ve sıcak öylesine bastırmıştı ki kıpırdamadan durmanın olanağı yoktu artık. Tere batmış tişörtümü çıkardım, öne eğilip başımdan aşağı su akıttım. Birkaç damlası ağzıma girdi. Soğuk ve nefisti.</p>

  <p>— Kaynak suyu mu bu? diye sordum.</p>

  <p>— Elbette! Motorla çekiliyor. İyi geliyor, değil mi? Buz gibi. Üstelik içilebilir de. Sağlık hizmetlerinden birinden, gelip analizini yapmasını istedik. Günümüzde Tokyo'da böylesine arı bir suyun çok nadir bulunduğunu söyledi. Sonuçlara inanamıyordu! Ama gene de, biraz korktuğumuz için içmiyoruz. Birbirine yapışık tüm şu evlerden, neyin gelip içine karışabileceği bilinmez.</p>

  <p>— Düşününce, anlaşılmaz gibi görünüyor. Karşıdaki, Miyavakilerin evinin kuyusu kupkuru, ama sizinkinden kolayca hem de buz gibi kaynak suyu çekiliyor. O, sokağın tam karşısında olduğuna göre, neden bu kadar fark var ki?</p>

  <p>— Öyle ya, neden? dedi May Kasahara başını eğerek. Belki de yeraltı suyu akarken, rastlantı sonucu hafifçe yön değiştirdi, bu yüzden oradaki kuyu kurudu da bizimki kurumadı. Ama tabii ki, asıl nedenini ben de bilmiyorum.</p>

  <p>— Sizde sorun çıkmadı mı? diye sordum.</p>

  <p>May Kasahara kaşlarını çattı ve başını salladı.</p>

  <p>— Bu evde, şu son on yıldır tek bir sorun var, insanın canının ölesiye sıkılması!</p>

  <p>May Kasahara, epey süre ıslandıktan sonra havlusuyla kurulandı, sonra da bana, bira içmek isteyip istemediğimi sordu. "Evet" karşılığını verdim. O da gidip mutfaktan iki kutu soğuk Heineken aldı, birlikte içtik.</p>

  <p>— Şimdi ne yapmayı tasarlıyorsun, Zemberekkuşu?</p>

  <p>— Aslında karar vermedim, dedim. Buralardan gideceğim sanırım. Hatta belki Japonya'dan bile ayrılırım.</p>

  <p>— Peki, nereye gideceksin?</p>

  <p>— Girit'e.</p>

  <p>— Girit'e mi? Bunun o <i>Girit bilmem ne</i> denen kadınla bir ilgisi var mı acaba?</p>

  <p>— Biraz, evet.</p>

  <p>May Kasahara bir an düşündü.</p>

  <p>— Seni, şu Girit bilmem ne mi kurtardı kuyudan?</p>

  <p>— Girit Kano, dedim. Bildin, beni kuyudan o çıkardı.</p>

  <p>— Senin çok arkadaşın olmalı, ha, Zemberekkuşu?</p>

  <p>— Hayır, pek sayılmaz. Çok az arkadaşı olan biri diye tanınırım.</p>

  <p>— Yine de, Girit Kano senin kuyunun dibinde olduğunu nasıl öğrendi, merak ediyorum doğrusu. Oraya giderken kimseye haber vermemiştin, değil mi? O halde nerede olduğunu nasıl anladı?</p>

  <p>— Hiçbir fikrim yok.</p>

  <p>— Demek, Girit'e gidiyorsun?</p>

  <p>— Gitmeye karar vermedim aslında. Yalnızca bir olasılık bu.</p>

  <p>May Kasahara dudaklarının arasına bir sigara sıkıştırıp yaktı. Sonra parmak ucuyla gözünün kıyısındaki kesiğe dokundu.</p>

  <p>— Biliyor musun, Zemberekkuşu, sen o kuyuda olduğun sürece ben hep burada uzanmış, güneşleniyordum. Sahipsiz evin bahçesini seyrediyordum ve güneşte yanıyordum; o sırada, kuyunun dibinde, karanlıklar içinde açlıktan ölmekte olan ve yavaş yavaş sona yaklaşan, seni düşünüyordum. Orada dipte olduğunu ve çıkamayacağını bilen tek kişi bendim. Bunu düşünürken senin çektiklerini ve kaygılarını inanılmaz ve kesin bir biçimde ben de duyuyordum. Ne demek istediğimi anlıyorsun, değil mi? Böyle düşünürken de kendimi sana <i>son derece</i> yakın hissediyordum! Ama gerçekte, seni öldürmek niyetinde değildim. Bak, bu söylediklerim, doğru! Yine de senin oradan dönme zamanını geciktirmek istiyordum. Son dakikaya kadar. Tam aklını kaçırma noktasına geldiğin ve artık daha fazla dayanamayarak, bir korku yumağına dönüştüğün anı bekliyordum. Bunun her ikimiz için de en iyisi olduğunu düşünüyordum.</p>

  <p>— Ama bana kalırsa, son dakikada inmek istemen, sonuma yetişmek içindi, değil mi? Bu, belki de sandığından çok daha kolaydı. Öylesine geç inince, her şeyin bitmesi için son bir kez dürtmen yeterli olacaktı. O zaman da senin için de, benim için de en iyisinin bu olduğunu düşünecektin, dedim.</p>

  <p>Ve biraz bira içtim. May Kasahara dudaklarını ısırarak bir süre düşündü.</p>

  <p>— Bu da olabilir, diye kabul etti. Ama emin değilim.</p>

  <p>Kalan biramı da içip bitirdim, kalktım, güneş gözlüğümü taktım, tere batmış tişörtümü sırtıma geçirdim.</p>

  <p>— Bira için teşekkür ederim.</p>

  <p>— Dinle, Zemberekkuşu, dedi May Kasahara. Dün gece, ailem hafta sonu için gittikten sonra, ben de o kuyuya indim. Ve dipte, kıpırdamadan oturdum, en az beş altı saat.</p>

  <p>— Demek, ip merdiveni çeken sendin?</p>

  <p>May Kasahara hafifçe kaşlarını çattı.</p>

  <p>— Benim, evet.</p>

  <p>Dönüp çimenlere baktım. Nem yüklü topraktan, bir serabın buharı gibi duman tütüyordu. May Kasahara sigarasını boş Sprite kutusuna atarak söndürdü.</p>

  <p>— İlk iki üç saat, özel hiçbir şey hissetmedim. Kendimi biraz yalnız hissettim, orası doğru, çünkü bir fırının içi kadar karanlıktı, ama hiç korkmuyordum, paniğe de kapılmamıştım; bunların hiçbiri yoktu bende. Ben her yerde rastlanan o sıradan kızlardan değilim, olmadık şeylere korkarak bağıra çağıra kendini kaybeden kızlardan yani. Sen de, Zemberekkuşu, sen de dipte birkaç gün geçirmiştin; hiçbir tehlike, korkmak için hiçbir neden yoktu. Ama iki üç saat kadar geçince, kim olduğumu giderek daha az anımsamaya başladım. O karanlıkta tek başıma, kıpırdamadan otururken içimde <i>bir şeyin</i> kabardığını hissediyordum. Bu <i>bir şey,</i> bedenimin her yerinde büyüyormuş ve sonunda beni paramparça edecekmiş gibi gelmeye başladı bana, bir saksıdaki ağacın, hızla büyüyen ve sonunda saksıyı bin parçaya bölecek olan kökleri gibi. Bu nesne bedenimde kalıyor, güneşe çıkmıyordu ama orada, ürkütücü bir hızla büyümüştü sanki, bu karanlıktan özel bir besin alıyordu. Onu az çok denetim altına almayı denedim. İmkânsızdı. Yapacak bir şey yoktu ve korkmaya başladım. Ömrümde ilk kez böyle bir korku duyuyordum. Bendeki bu şey, yağ topuna benzeyen, beyaz <i>gyuşagyuşa,</i> ben denen yaratığı ele geçirmek istiyordu. Beni yutmak istiyordu. Bu şey, önceleri gerçekten küçüktü, Zemberekkuşu.</p>

  <p>May Kasahara sustu, kuyunun dibinde başına geleni anımsıyormuş gibi eline baktı.</p>

  <p>— Gerçekten korkmuştum, deyip birkaç dakika sustuktan sonra devam etti: senin de duymanı istediğim kesinlikle bu korkuydu işte. Bedenini kemirmekte olan bu şeyin gürültüsünü kesinlikle duymanı istiyordum.</p>

  <p>Kendimi bir şezlonga bıraktım. Sonra, May Kasahara'nın, minicik bikinisi içindeki vücuduna baktım. On altı yaşındaydı, ama on üç ya da on dört yaşındaki bir kızın vücuduna sahipti. Memeleri ve kaba etleri henüz tam olarak gelişmemişti. Vücudu bana, birkaç çizgiyle çizilivermiş ve olağanüstü bir gerçekçilikle size bir kişiliği verebilen resimleri anımsatıyordu. Öte yandan, görünüşündeki bir şey onu neredeyse yaşlı gösteriyordu.</p>

  <p>Birden, ona şu soruyu sormadan edemedim:</p>

  <p>— Sende hiç, kirletilmişsin duygusu ya da benzeri bir şey uyandı mı?</p>

  <p>— Kirletilmiş mi? diye sordu gözlerini hafifçe kısıp bana bakarak. Bedensel olarak mı demek istiyorsun yani? Biri cinsel tacizde bulunmuş filan mı demek istiyorsun?</p>

  <p>— Bedensel olarak ya da ruhsal olarak. Biri veya öteki.</p>

  <p>May Kasahara gözlerini vücuduna indirdi, sonra bana baktı.</p>

  <p>— Bedensel olarak, hayır. Henüz bakireyim. Bir çocuğun göğsümü ellemesine izin verdim, ama sadece giysimin üzerinden.</p>

  <p>Sessizce başımı salladım.</p>

  <p>— Ve ruhsal olarak, şey, buna yanıt vermek benim için zor. Ne demek istediğini pek anlayamadım, ruhsal olarak kirletilmenin.</p>

  <p>— Ben de, dedim. Sorun kendini kirletilmiş hissedip hissetmediğin. Mademki böyle bir şey hissetmedin, demek ki başına gelmedi.</p>

  <p>— Neden soruyorsun bunları?</p>

  <p>— Çünkü tanıdığım bazı insanlar öyle hissediyorlar. Ve bundan, bin bir türlü ve oldukça karmaşık sorunlar çıkıyor. Gene de sana bir şey sormak istiyorum; niçin hep, ama hep ölümü düşünüyorsun?</p>

  <p>Dudaklarına bir sigara sıkıştırdı ve tek eliyle ustalıkla çaktı kibriti. Sonra güneş gözlüğünü taktı.</p>

  <p>— Sen ölümü çok düşünmez misin, Zemberekkuşu?</p>

  <p>— Ölümü düşünürüm tabii. Ama her zaman değil. Ara sıra. Dünyadaki insanların çoğu gibi.</p>

  <p>— Dinle, Zemberekkuşu, bak ben ne düşünüyorum: tüm insanlar, yaşantılarının merkezinde farklı bir şeyle doğarlar. Sonra bu şey, her neyse, ısı kaynağı olup yüzeye çıkar. Bende de var bir tane kuşkusuz, ama zaman zaman, ona artık egemen olamıyorum. Birisine, şu veya bu biçimde, bu şey içimde keyfince şiştiği ya da kasıldığı ve beni sarstığı zaman hissettiklerimi aktarmak istiyorum. Ama bunu açıklamayı başaramıyorum. Belki iyi anlatamıyorum, ama insanlar da söylediklerimi dinlemiyorlar. Dinler görünüyor, ama aslında hiçbir şey dinlemiyorlar. Ben de bunun üzerine, zaman zaman, gerçekten sinirleniyor ve saçmalıklar yapıyorum.</p>

  <p>— Ne gibi saçmalıklar?</p>

  <p>— Mesela, seni kuyunun dibine kapatıyorum ya da bir motosikletin arkasında otururken, motosikleti süren çocuğun gözlerini ellerimle kapatıyorum.</p>

  <p>Bunu söylerken, gözünün kıyısındaki kesiğe dokundu.</p>

  <p>— Şu senin motosiklet kazası mı? diye sordum.</p>

  <p>May Kasahara bana soru sorarcasına baktı. Sorumu iyi duymamış gibi. Ama ağzımdan çıkan sözcüklerin her biri, hiç kuşkusuz kulağına girmişti. Gözlerindeki ifade, güneş gözlüğünün koyu camları arkasından pek iyi görülmese de bir tür uyuşukluk çabucak, sakin bir suya yağ dökülmüş gibi tüm yüzüne yayılmıştı.</p>

  <p>— Ne oldu o çocuğa?</p>

  <p>Sigarası hâlâ dudaklarının arasında, May Kasahara beni seyrediyordu. Daha doğrusu, lekemi seyrediyordu.</p>

  <p>— Bu soruya yanıt vermek zorunda mıyım, Zemberekkuşu?</p>

  <p>— İstemiyorsan değilsin. Konuyu sen açtın. Ama istemiyorsan konuşmazsın.</p>

  <p>May Kasahara, nasıl bir tutum takınacağına bir türlü karar veremiyormuş gibi sessizliğe gömüldü. Sigarasının dumanını ciğerlerinin ta dibine çekti, sonra yavaş yavaş geri püskürttü. Ardından güneş gözlüğünü çıkardı, gerçekten yorgun yüzünü güneşe döndü, gözleri kapalıydı. Bu davranışı bana zamanın ilerleyişinin gittikçe yavaşladığı izlenimini verdi. <i>Zamanın devinimi, mekanizması kurulmadığı için duruyordu sanki.</i></p>

  <p>— Öldü, dedi ruhsuz bir sesle, sonunda çaresiz, bir şeye boyun eğmiş gibi.</p>

  <p>— Öldü mü?</p>

  <p>May Kasahara sigarasının külünü silkti. Sonra havluyu alıp yüzündeki teri kuruladı, bir daha ve bir daha. Sonra da, söylemeyi unuttuğu, yapılması çok önemli bir şey, birden aklına gelmişçesine, çabuk çabuk ve işi bilen biri gibi açıkladı:</p>

  <p>— Epey hızlı gidiyorduk. Enoşima yakınlarında oldu.</p>

  <p>Bir şey söylemeden ona baktım, plaj havlusunu iki eliyle tutmuş, yanaklarına bastırıyordu. Parmaklarının arasındaki sigarasından beyaz bir duman yükseliyordu. Bu esintisiz günde, duman, küçücük bir imdat fişeği gibi dimdik göğe çıkıyordu. Belli ki, May, ağlamakla gülmek arasında kararsızdı. En azından bana öyle gelmişti. Dengesini yitirmişti, iki olasılık arasındaki önemli noktada durmadan gidip geliyordu. Sonunda, ne bir yana düştü, ne ötekine. Yüzü sertleşti, kendine gelir gibi oldu ve havlusunu yere bırakarak sigarasından bir nefes çekti.</p>

  <p>— Onu öldürdüm, dedi. Tabii, amacım onu öldürmek değildi. Sadece sınır noktasına, sonuna kadar gitmek istiyordum. Bu tür şeyleri her zaman yapıyorduk. Bir oyun gibiydi. Motosikletin arkasında oturur, gözlerini kapatır ya da yandan gıdıklardım... Ama hiçbir zaman, hiçbir şey olmamıştı. Sadece o gün, rastlantı işte.</p>

  <p>May Kasahara dimdik gözlerimin içine baktı.</p>

  <p>— O halde, Zemberekkuşu, ben kirlenmiş sayılır mıyım? Kendimi öyle bulmuyorum. Sadece içimdeki o şeye, <i>gyuşagyuşa'</i>ya, yaklaşmak istiyordum. Ve onu çıkarmayı, zorla dışarı çekmeyi, ezmeyi başarmak. Ve bunu yapmak için de gerçekten son sınıra kadar gitmek gerekiyordu. Yoksa, onu içinden çekip çıkartamazsın. İyi bir yemle çekmek gerekir, dedi, sonra ağır ağır başını salladı. Hayır kirlendiğimi düşünmüyorum. Ama kurtulmuş da değilim. Artık beni kimse kurtaramaz. Baksana, Zemberekkuşu, dünya bana bomboş geliyor. Çevremde ne varsa hileyle çarpıtılmış, boyanmış görünüyor. Aldatmaca olmayan tek şey, içimdeki o nesne, <i>gyuşagyuşa.</i></p>

  <p>May Kasahara uzun süre, düzenli aralıklarla iç çekti. Başka hiç ses yoktu, ne böcek cırlaması, ne kuş cıvıltısı. Bahçeye ürkütücü bir sessizlik çökmüştü. Dünya, gerçekten boşalmışa benziyordu.</p>

  <p>May Kasahara, ansızın bir şey aklına gelmiş gibi, bana doğru dönmek için duruşunu değiştirdi. Yüzündeki ifade de tümüyle silinmişti. Büyük bir temizliğin sonrası gibi tertemizdi.</p>

  <p>— Söylesene, o kadınla, Girit Kano'yla yattın mı?</p>

  <p>Başımla onayladım.</p>

  <p>— Girit'e gidersen bana mektup yazar mısın? diye sordu.</p>

  <p>— Olur, sana yazarım. Ama eğer gidersem. Henüz kesin bir karar vermiş değilim.</p>

  <p>— Ama gitmeyi istiyorsun, değil mi?</p>

  <p>— Sanırım, evet.</p>

  <p>— Buraya gelsene, Zemberekkuşu, dedi May Kasahara.</p>

  <p>Şezlongunda doğruldu. Ona yaklaştım.</p>

  <p>— Şuraya otur!</p>

  <p>Dediğini yaptım.</p>

  <p>— Yüzünü çevir bana.</p>

  <p>Bir süre yüzüme baktı. Sonra bir elini dizlerime, ötekini de yanağımdaki lekenin üstüne koydu.</p>

  <p>— Zavallı Zemberekkuşu, diye mırıldandı. Eminim ki pek çok şeyin yükünü yükleneceksin. Ne seçme olanağın olacak, ne de bu şeylerin nereden geldiklerini bileceksin. Bir tarlada her yere yağan yağmur gibi. Dinle, Zemberekkuşu, gözlerini kapat. Sımsıkı kapat, zamkla yapıştırılmışlar gibi.</p>

  <p>Gözlerimi sımsıkı kapattım.</p>

  <p>May Kasahara dilini lekeme yaklaştırdı. Küçük ince bir dil; çok iyi yapılmış bir taklide benziyordu.</p>

  <p>Sonra lekemin tüm yüzeyini, en ufak zerresine varıncaya değin uzun uzun yaladı, sıcak ve nemli öbür eli ise dizlerimin üzerindeydi. Sonra benim elimi aldı ve gözünün kıyısındaki kesiğin üstüne koydu. Bir santim uzunluğundaki yara izini yavaş yavaş okşadım. Onun yara izini okşarken, bilincindeki dalgalanmalar, parmaklarım aracılığıyla bana aktarıldı. Bir şey arıyormuş gibi, belli belirsiz titriyordu. Birisi bu yeniyetme kızı iyice bağrına basmalıydı. Benden başka birisi belki. İhtiyaç duyduklarını ona vermek için gereken niteliklere sahip biri.</p>

  <p>— Girit'e gidersen, mutlaka, yaz bana, Zemberekkuşu. Ben uzun uzun mektuplar almayı severim. Ama kimse yazmıyor bana.</p>

  <p>— Yazacağım. Söz.</p>
</body>
</html>
