<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>39</h2>

  <h3 class="sigil_not_in_toc">Aynı haberin iki ayrı anlatımı Şey artık yok</h3>

  <p>— Seni buraya Tarçın getirmiş, dedi Muskat.</p>

  <p>Uyandığımda ilk hissettiğim, acılar ve ağrılardan bir çeşitleme oldu. Yaralarım, eklemlerim, kemiklerim, kaslarım, hepsi ağrıyor, canımı yakıyordu. Karanlıklarda kaçarken herhalde, sandığımdan da çok daha fazla şeye çarpmış ve hemen hemen her yerimi incitmiş, berelemiştim. Yine de bunlar, belirsiz ağrılardı, gerçek anlamıyla ıstırap veren diye nitelenemeyecek şeyler. Sonra baktım, üstümde, tanımadığım, lacivert bir pijamayla konağın prova salonundaki kanepeye uzanmışım, bir de battaniye örtülmüş üstüme. Açık pencerelerden içeri, sabah aydınlığı dalga dalga giriyordu. Saat sabahın onu olmalıydı. Burada, temiz hava vardı ve zaman normal akışında gidiyordu, ama bu gibi şeylerin neden var olduğunu ben anlamıyordum.</p>

  <p>— Seni buraya Tarçın getirmiş, diye yineledi Muskat. Yaraların pek ciddi değil. Omzundaki, oldukça derin, ama neyse ki damara gelmemiş ve yüzündeki de sadece bir sıyrık. Tarçın, izi kalmasın diye iğne iplikle dikti onları. Bu konularda pek beceriklidir. Birkaç gün içinde kendin çıkartabilirsin ipliklerini ya da bir hastanede çıkarttırırsın.</p>

  <p>Bir şey söylemek istedim, ama dilim ağzımın içinde dolaşıyordu. Sadece biraz hava çıkartabildim, bir de boğuk sesler.</p>

  <p>— Şimdilik fazla kıpırdamamaya çalış, konuşma da, dedi başucuma, bir sandalyeye oturmuş, bacak bacak üstüne atmış olan Muskat. Tarçın, kuyuda fazla uzun zaman kaldığını söyledi. İyi atlatmışsın doğrusu! Ama neler olduğunu bana sorma, gerçekten de hiçbir şey bilmiyorum. Tarçın geceyarısı aradı beni, ben de bir taksi çağırıp buraya koştum. Ondan önce neler olup bittiğini bilmiyorum. Ama şunu bil ki, giysilerini attım: hepsi sırılsıklam ve kan içindeydi.</p>

  <p>Gerçekten, Muskat da evinden telaşla çıkmış olmalıydı, çünkü kılığı her zamankine oranla çok daha sadeydi. Çizgili bir erkek gömleğinin üstüne krem rengi kaşmir bir kazak ile zeytin yeşili yün bir etek giymişti. Takı filan takmamıştı, saçlarını da arkadan bağlamıştı, o kadar. Ve uykulu bir hali vardı ama, bu gene de bir moda çizimine benzemesini engellemiyordu. Dudaklarının arasına bir sigara sıkıştırdı, her zamanki gibi, küçük altın çakmağıyla yaktı sonra da gözlerini kısarak dumanını içine çekti.</p>

  <p>— Tarçın çok şey bilir, dedi. Senin benim gibi değildir o: her zaman, olabilecek her şeyi büyük bir dikkatle inceler, öngörür. Ama o bile bu kuyunun böylesine birdenbire, yeniden suyla dolabileceğini hiç aklına getirmemişti. Bu, üzerinde düşündüğü olasılıklara girmiyordu. Bu yüzden de bu olayda neredeyse canından oluyordun. Oğlumun böylesine bir paniğe kapıldığını hiç görmemiştim ben de.</p>

  <p>Hafifçe gülümsedi.</p>

  <p>— Sanırım seni gerçekten de seviyor, dedi.</p>

  <p>Gerisini duyamadım. Gözlerim ağrıyordu, gözkapaklarım ağırlaşmıştı. Gözlerimi kapadım ve karanlıklara gömüldüm, sanki bir gökdelenin tüm katlarını, asansörle hızla iniyordum.</p>

  <p><br /></p>

  <p>Doğru dürüst kendimi toparlamam iki gün sürdü. Bu sürede Muskat hep yanımdaydı. Kendi başıma kalkamıyordum, konuşamıyor, yiyemiyordum. Ara sıra bir yudum portakal suyu içiyor, bir dilim konserve şeftali yutuyordum, hepsi o kadar. Akşam, Muskat evine dönüyor, sabah, uyandığımda onu yine başucumda buluyordum. Nasıl olsa gece, bebek gibi uyuyordum. Üstelik, sadece gece de değil: hemen hemen gün boyu da uyuyordum. Kendimi toparlamam için her şeyden çok, uyumaya ihtiyacım vardı. Tüm bu zaman içinde, Tarçın'ı bir defacık bile görmedim. Nedenini bilmiyordum, ama sanki benden bile bile kaçıyordu. Arabasının bahçe kapısından geçtiğini ya da çıktığını duyuyordum. Porsche motorlarına özgü o yoğun homurtuyu tanıyordum. Tarçın, Mercedes'i kiralamıyordu artık ve şimdi annesini getirmek, üst baş ve yiyecek taşımak için de Porsche'sini kullanıyordu. Ne var ki, tek bir kez evin içine girmedi. Aldıklarını kapının eşiğinde Muskat'a veriyor ve çekip gidiyordu.</p>

  <p>— Yakında konağı satacağız, dedi bana Muskat. O kadınlarla yine ben ilgilenmek zorunda kalacağım. Çaresiz. Anlaşılan benim yazgım bu: tek başıma sürdürmek zorundayım, gerçekten içim tümüyle boşalıncaya değin. Ve bundan böyle senin de bizimle hiçbir ilişkin olmayacak. Tüm bunlar bittiğinde ve sen de tamamen iyileştiğinde, bizi bir an önce unutman en iyisi. Çünkü... Ah, evet, sana bir şeyi söylemeyi unutmuşum, kayınbiraderin, konusunda, Noboru Vataya...</p>

  <p>Muskat gidip bitişik odadan bir gazete alıp getirdi yanımdaki komodinin üstüne koydu.</p>

  <p>— Tarçın bunu biraz önce getirdi. Kayınbiraderin dün akşam bir kriz geçirmiş. Nagasaki hastanesinde, komada. Kendine gelip gelemeyeceği bilinmiyormuş, gazete öyle diyor.</p>

  <p>Nagasaki mi? Anlattıklarından hiçbir şey anlamıyordum.</p>

  <p>Bir şey söylemek istedim, ama sesim çıkmadı. Noboru Vataya Akasaka'da saldırıya uğramıştı, bu kadın bana neden Nagasaki deyip duruyordu ki?</p>

  <p>— Nagasaki'de inanılmaz bir kalabalığın karşısında söylev vermiş, sonra da arkadaşları ve yakınlarıyla yemeğe gitmiş. Yemek sırasında bir kriz geçirip birden yığılmış. Hemen en yakın hastaneye kaldırmak zorunda kalmışlar. Beyin kanamasıymış, anlaşılan. Daha önce de bu şiddette bir sarsıntı geçirmişliği varmış zaten. Gazeteye bakılırsa, bir süre hastanede kalacakmış ve komadan çıksa bile, herhalde bir daha hiç konuşamayacakmış ki, bu da siyasal yaşamının sonu demek oluyor. Henüz genç, çok acı bir durum bu. Gazeteyi sana bırakıyorum, kendini biraz iyi hissettiğinde, yazıyı rahat rahat okursun.</p>

  <p>Otelin lobisindeki televizyon ekranında gördüklerim zihnimde öylesine yer etmişti ki, bu olayları gerçek olarak algılamam biraz zaman aldı. Noboru Vataya'nın Akasaka'daki işyerinin görüntüleri, içerdeki polisler, hastanenin kapısında konuşan televizyon muhabiri ve onun gergin sesi... Yavaş yavaş; kendimi inandırmayı başardım ve aklımı başıma topladım: bu haberler oradaki dünyada yayınlanmıştı, buradakinde değil. Aslında, Noboru Vataya'ya bir beyzbol sopasıyla saldırmakla suçlanmış değildim. Polis tarafından sorguya çekilmeyecektim, benim için tutuklanma tehlikesi söz konusu değildi. Noboru Vataya beyin kanaması geçirmiş, birçok tanığın gözleri önünde yığılmıştı. Bu, her türlü suç sayılacak eylemi ortadan kaldırıyordu. Bunun böyle olduğuna inanınca, üzerimden büyük bir yük kalkmış gibi rahatladım. Ne de olsa, sanığın eşkâli tıpatıp benimkine uyuyordu ve orada olmadığımı kanıtlayacak hiçbir geçerli tanığım da yoktu. Gene de, kafasını, beyzbol sopasıyla vura vura paramparça ettiğim şey ile Noboru Vataya'nın geçirdiği kriz arasında bir bağlantı olmalıydı. Herhalde ya onun içindeki bir şeyi ya da onunla sıkı sıkıya bağlı olan bir şeyi öldürmüştüm. Belki de Noboru Vataya da bunu önceden sezmişti ve buna ilişkin karabasanlar görüyordu. Ama onu tam anlamıyla ortadan kaldırmayı başaramamıştım demek. Hâlâ yaşıyordu. <i>Bu adamın varlığını yeryüzünden hepten silebilseymişim keşke.</i> Şimdi Kumiko ne olacaktı? Noboru Vataya yaşadığı sürece, oradan çıkabilecek miydi? Bilinçaltının karanlıklarının dibinden, Noboru Vataya onu, yaptığı büyünün kıskacında tutmayı sürdürecek miydi?</p>

  <p>Ancak buraya kadar mantık yürütebildim. Sonra, düşüncelerimin ucunu kaçırdım ve bölük pörçük rüyalarla kesilen huzursuz bir uykuya daldım. Girit Kano'yu, yüzünü görmediğim bir bebeği sıkı sıkı bağrına bastırmış gördüm. Saçları kısacık kesilmişti, makyaj yapmamıştı. Bebeğin adının Korsika olduğunu, babalığını da Teğmen Mamiya ile benim paylaştığımızı söyledi. Gerçekten Girit'e gitmemiş, çocuğunu dünyaya getirmek ve büyütmek için Japonya'da kalmıştı. Son zamanlarda adını değiştirmişti ve şimdi Teğmen Mamiya'yla Hiroşima yakınlarındaki tepelerde sakin bir yaşam sürüyor, sebze yetiştiriyorlardı. Bu haber beni pek de şaşırtmadı –en azından rüyamda– çünkü önceden böyle olacağını sezmiştim.</p>

  <p>— Kardeşiniz Malta, o ne oldu? diye sordum.</p>

  <p>Girit Kano karşılık vermedi, ama yüzünden bir hüzün gölgesi geçti. Sonra yok oldu kadın.</p>

  <p><br /></p>

  <p>Üçüncü günün sabahı, ancak kalkabildim. Hâlâ yürümekte güçlük çekiyordum, ama yavaş yavaş konuşmaya başlamıştım. Muskat bana çorba yaptı ve biraz da meyve yedim.</p>

  <p>— Kedimle ilgilenen oldu mu? diye sordum.</p>

  <p>Bir süredir zihnimi kurcalıyordu bu sorun.</p>

  <p>— Evet, merak etme. Tarçın her gün senin evine gidip ona yiyecek verdi, suyunu değiştirdi. Hiç endişelenme.</p>

  <p>— Konağı ne zaman satacaksınız?</p>

  <p>— İlk fırsatta. Herhalde önümüzdeki ay. Sen de paranın birazını geri alırsın. Mülk, elbette satın aldığımızdan daha ucuza gider, bu yüzden çok fazla para getirmez, ama en azından, senin payın, borç almak için her ay ödediğin parayı karşılar ve bu da bir süre için geçimini sağlar. Bu yüzden, belirli bir süre hiç para sıkıntısı çekmeyeceksin. Doğru olanı da bu, hak ettiğin bir şey: burada iyi çalıştın.</p>

  <p>— Bu ev tekrar yıkılacak mı yani?</p>

  <p>— Kuşkusuz evet ve kuyu da doldurulacak. Yazık da olacak, artık yeniden su verdiğine göre, ama günümüzde pek az kimse bahçesinde böyle eski moda ve büyük bir kuyu tutmak istiyor. Yeraltı su yollarını ve pompalama sistemini tercih ediyorlar. Böylesi hem daha kullanışlıymış hem de yer tutmuyormuş.</p>

  <p>— Herhalde burası artık normal bir yer olur, dedim. "Asılmışlar Evi"nin işi bitmiş sayılır artık!</p>

  <p>_ Belki, dedi Muskat, sonra da dudaklarını ısırdı. Nasıl olsa bu konu artık bizi ilgilendirmiyor, ne seni ne de beni. Değil mi? Dinle, şimdilik fazla düşünme de burada dinlen, tamam mı? Galiba adamakıllı kendine gelmen için sana biraz daha zaman gerekecek.</p>

  <p>Getirdiği sabah gazetesindeki küçük bir haberi gösterdi bana:</p>

  <p>— Noboru Vataya hep öyle koma halinde, Nagasaki'den Tokyo'daki büyük bir hastaneye nakledilmiş, orada yoğun bakıma alınmış. Durumunda değişiklik yokmuş. Haber, bu kadarla yetiniyordu. O anda aklımdan bir şey geçti; Kumiko neredeydi acaba? Eve dönmeliydim! Ama henüz oraya kadar bile yürüyecek gücüm yoktu.</p>

  <p>Ertesi sabah, banyoya kadar yürüyebildim ve üç günden beri ilk kez aynaya baktım. Doğrusu berbat durumdaydım ve bitkin düşmüş bir canlıdan çok, kalıbı yerinde bir cesede benziyordum. Yüzümdeki yara gerçekten de pek ustaca dikilmişti, yırtılan yerin kenarları beyaz iplikle, düzenli aralıklarla birbirine tutturulmuştu. Yaklaşık iki santim uzunluğundaydı, ama derin değildi. Yüz kaslarımı kıpırdatmaya kalktığımda yanağım biraz geriliyordu, ama pek acıyor denemezdi artık. Dişlerimi fırçaladım, elektrikli makineyle tıraş oldum. Alelade jilet kullanırsam ellerimin aşırı titremesinden korkuyordum. İşte o zaman bir şeyin bilincine vardım. Tıraş makinesini bıraktım, yeniden dikkatle aynaya baktım: yüzümdeki leke, yok olmuştu! Karanlıktaki adam sağ yanağıma, tam işaretin olduğu yere vurmuştu. Gerçi herhalde, yanağımda bir yara izi kalacaktı ama leke yoktu artık. Yok olmuştu, iz bırakmadan.</p>

  <p>Beşinci günün gecesi, saat sabahın ikisini biraz geçe, kızak çıngırakları duydum. Kalktım, pijamamın üzerine bir kazak giydim, prova salonundan çıktım, mutfağın önünden geçtim Tarçın'ın çalışma odasına gittim. Usulca kapıyı aralayıp içeriye bir göz attım: Tarçın, ekran aracılığıyla yine bana sesleniyordu. Bilgisayarın karşısına oturdum, ekranda görülen mesajı okudum:</p>

  <p><b>"Şimdi 'Zemberekkuşu'nun Güncesi' programına girmiş bulunuyorsunuz. 1'den 17'ye kadar sıralanmış dosyalardan birini açmak için bir numara seçiniz."</b></p>

  <p>17'yi tıkladım ve ekranda dosya açıldı.</p>
</body>
</html>
