<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>11</h2>

  <h3 class="sigil_not_in_toc">Teğmen Mamiya sahneye giriyor<br />
  Ilık çamurdan çıkan<br />
  Parfüm</h3>

  <p>Üç gün sonra, Tokutaro Mamiya bana telefon etti. Saat sabahın yedi buçuğuydu, karımla kahvaltı ediyordum.</p>

  <p>— Bu kadar erken saatte aradığım için çok, çok özür dilerim, umarım uykudan uyandırmamışımdır, diye üzgün bir sesle söze başladı Bay Mamiya.</p>

  <p>Ona, her gün saat altıda kalktığımı ve hiçbir sorun olmadığını söyledim. Gönderdiğim kart için bana teşekkür etti, işe gitmeden önce mutlaka benimle görüşmek istediğini açıkladı ve örneğin, öğle tatilim sırasında onunla buluşacak zamanı bulursam bana son derece minnettar kalacağını da ekledi. Çünkü eğer mümkünse, akşam, hızlı trenle Hiroşima'ya dönmeyi arzu ediyormuş. Aslında niyeti Tokyo'da biraz daha kalmakmış, ama önemli bir işi çıktığından hemen bu akşam dönmeliymiş.</p>

  <p>Ona, şu sırada çalışmadığım için, onunla, kendisi için uygun bir saatte, hatta isterse hemen bu sabah buluşabileceğimi söyledim.</p>

  <p>— Ama herhalde gün içinde planladığınız bir şey vardır? diye hep aynı nezaketle sordu.</p>

  <p>Özellikle yapmam gereken bir şey olmadığı karşılığını verdim.</p>

  <p>— Öyleyse, bu sabah saat onda sizi ziyaret edebilir miyim?</p>

  <p>— Çok uygun olur.</p>

  <p>— O halde yakında görüşmek üzere, diyerek kapadı telefonu.</p>

  <p>O zaman, istasyondan bana nasıl geleceğini tarif etmeyi unuttuğum aklıma geldi. Aman, zarar yok, dedim kendime, ne de olsa adresi biliyor, bir yolunu bulup gelebilir nasılsa.</p>

  <p>— Kimdi o? diye sordu Kumiko.</p>

  <p>— Biliyorsun, bana Bay Honda'nın yadigârını getirecek olan kişi işte. Bu sabah onu bana getirmek için özellikle geliyor buraya.</p>

  <p>— İyi ya... dedi Kumiko, sonra bir yudum kahve içti, kızarmış ekmeğine yağ sürdü. Şaşılacak derecede nazik biri gibi geldi bana bu adam.</p>

  <p>— Hem de nasıl.</p>

  <p>— Baksana, belki de cenaze töreni için Bay Honda'nın evine ödağacı göndermemiz gerekirdi, değil mi?</p>

  <p>— Evet, haklısın. Bu konuyu Bay Mamiya'ya danışırım.</p>

  <p>Kumiko, çıkmadan bana yaklaşıp, elbisesinin arkasındaki fermuarı çekmemi istedi. Biraz zorlandım, çünkü giysi çok sıkı oturmuştu bedenine. Kulaklarının arkasından nefis bir koku yayılıyordu. Bir yaz sabahı kokusu.</p>

  <p>— Parfümünü mü değiştirdin sen? diye sordum.</p>

  <p>Cevap vermek yerine, saatine bir göz attı, eliyle saçlarını düzeltti.</p>

  <p>— Hadi bakalım, gitmem gerek şimdi, diyerek masanın üstünden çantasını aldı.</p>

  <p><br /></p>

  <p>Kumiko'ya çalışma odası işlevi gören dört buçuk hasırlık odayı toplarken, kâğıt sepetindeki, daktiloyla yazılmış karalama kâğıtlarının arasından görünen sarı bir kurdeleye takıldı gözüm. Kurdele canlı, koyu sarı rengi yüzünden dikkatimi çekmişti. Kıvır kıvırdı, çiçek taçyaprakları gibi. Onu alırken sepette bir de Matsuya mağazalarının armağanlarının sarıldığı türden ambalaj kâğıdını buldum. İçinde de bir Christian Dior kutusu. Kutuyu açtım: içinde şişe biçiminde bir boşluk vardı. Zaten kutuyu sadece görmek bile, içine lüks bir nesne konduğunu anlamaya yetiyordu. Aldım, banyoya gittim, Kumiko'nun makyaj kutusunu açtım. İçinde, yepyeni bir Christian Dior parfüm şişesi buldum, armağan kutusundaki boşluğa tıpatıp uyuyordu. Yaldızlı kapağı açtım: bu sabah Kumiko'nun sürdüğü kokuydu.</p>

  <p>Kanepeye oturdum ve kahvemin kalanını içerken düşüncelerime çekidüzen vermeye çalıştım.</p>

  <p>Hiç kuşkusuz bir armağandı bu, üstelik de oldukça pahalı. Eğer bu parfümü armağan eden bir erkekse, onunla epeyce sıkıfıkı olmalıydı. Bir erkek bir kadına –üstelik evli bir kadına– oldukça içlidışlı bir ilişkisi olmadan, parfüm armağan etmezdi. Ya veren bir kadınsa... Ama bir kadın başka bir kadına parfüm armağan eder miydi? Pek bilemiyordum. Bildiğim bir şey varsa o da, Kumiko'nun şu sırada armağan verilecek özel bir durumu olmadığıydı. Doğum günü mayıstaydı, evlenme yıldönümümüz de öyle. Belki de bu parfümü kendisi için satın almış ve armağan paketi istemişti? Ama niçin?</p>

  <p>İçimi çektim ve tavana baktım.</p>

  <p>Bu soruyu ona doğrudan sormalı mıydım acaba? "Bu parfümü sana kim verdi?" Belki de bana, "Ha, o mu, büroda çalışan kızlardan biri verdi. Onun kişisel bir işini yapmıştım, ve o da... Neyse şimdi sana anlatması uzun sürer, ama diyelim ki, başı dertte olduğu bir sırada ona yardım etmiştim ve o da teşekkür olarak bana bu armağanı verdi. Güzel kokuyor, değil mi? Pahalı bir şey, biliyor musun?" gibi bir yanıt verirdi.</p>

  <p>Tamam, mantıklı bir şeydi bu. Bir daha sözü edilmezdi. O zaman neden ille de bu soruyu sormam gerekecekti ki? Niçin benim için bir sorun olacaktı ki?</p>

  <p>Ama bir şey zihnimi kurcalamayı sürdürüyordu. Kumiko bana bu armağandan hiç söz etmemişti. Dün, eve döner dönmez, dosdoğru çalışma odasına gitmiş, orada, kurdeleyi çözmüş, paketi yırtmış, kutuyu açmış, parfüm şişesini alıp kalanını kâğıt sepetine atmış, sonra da gidip şişeyi banyoya koymuştu. Tüm bunları yapacak zamanı bulmuştu madem, o halde bana, "Bak, çalışma arkadaşlarımdan bir kız bana bugün bir armağan verdi," diyecek zamanı da bulması gerekirdi. Ama bunu, yapmamıştı. Belki de lüzum bile görmemişti. Ne var ki şimdi durum, bir şeyleri gizlemeye dönüşüyordu, ve bu da canımı sıkıyordu.</p>

  <p>Uzun süre öyle, dalgın dalgın tavanı seyredip durdum. Başka şey düşünmeyi denedim, ama beynim sanki işlemez olmuştu. Kumiko'nun, fermuarını kapatırken gördüğüm bembeyaz, pürüzsüz sırtından ve kulaklarının arkasından yayılan parfüm kokusundan başka bir şey düşünemiyordum. Uzun süreden beri ilk kez, bir sigara yakıp dumanı ciğerlerimin ta dibine dek çekmek istiyordum. Bu, beni yatıştırırmış gibi geliyordu. Ama sigaram yoktu. Çaresiz, gidip limonlu pastillerime baktım.</p>

  <p><br /></p>

  <p>Saat dokuz ellide telefon çaldı. Tokutaro Mamiya olmalıydı. Herhalde adresi bulmakta zorlanmıştı, eve daha önce gelenler bile yolu kaybederlerdi. Ama arayan o değilmiş. Ahizeyi elime alır almaz, bana saçma sapan önerilerde bulunmak için arayan o esrarlı kadının sesini tanıdım.</p>

  <p>— Günaydın, dedi. Geçen gün için neler düşündün? Seni etkiledi mi? Neden konuşmanın ortasında kapadın? Tam yeni başlıyorken?</p>

  <p>Bir an bana, Girit Kano konusunda gördüğüm o garip düşten söz ediyor sandım. Ama elbette ki, söz konusu olan bu değildi. Bana makarna pişirirken telefon ettiği günden söz ediyordu.</p>

  <p>— Dinleyin, bağışlayın ama biraz acelem var da. On dakika sonra birini bekliyorum ve burada da yapacak çok işim var, işte.</p>

  <p>— Bence işsiz biri için fazlasıyla meşgulsün, dedi, yine alaylı bir sesle. Sonra sesi hafifçe değişti. Makarna pişiriyorsun, ziyaretçi bekliyorsun... Ama on dakika yeter bana. Benimle on dakika çene çal, beklediğin kişi gelir gelmez telefonu kapatırsın.</p>

  <p>Hemen şimdi kapatmak isterdim, yanıt vermeden. Ama yapamadım. Kumiko'nun parfümü zihnimi hâlâ kurcalıyordu. Kim olursa olsun biriyle konuşmak istiyordum.</p>

  <p>— Dinleyin, kim olduğunuzu bilmiyorum, dedim, telefonun yanından bir kalem alıp parmaklarımın arasında evirip çevirerek. Sizi tanıdığıma emin misiniz?</p>

  <p>— Elbette. Ben seni tanıyorum, sen de beni tanıyorsun. Tanımadığım kişilere telefon etmekle yitirecek zamanım yok benim. Belleğinde ölü bir nokta var, orası kesin.</p>

  <p>— Pek anlayamadım. Yani, demek istiyorsunuz ki...</p>

  <p>— İyi, bu kadar yeter, dedi kabaca. Her şeyi böyle ince eleyip sık dokumaktan vazgeç. Ben seni tanıyorum ve sen de beni tanıyorsun. Önemli olan... Bak, biliyor musun, sana karşı yeterince nazik davranacağım. Senin hiçbir şey yapman gerekmeyecek. Bu hoşuna gitmez mi? Hiçbir şey yapmak yok, sorumluluk yok, her şeyi ben üstleniyorum. Her şeyi. Sence de harika değil mi bu? O halde işi yokuşa sürmekten vazgeç, kafanın içini boşalt. Sıcak bir bahar akşamı ılık bir çamur banyosuna uzanmış farzet kendini.</p>

  <p>Susuyordum.</p>

  <p>— Farzet ki ılık çamurun içinde uzanmış, uyuyakalmışsın, düş görüyorsun... Karını düşünme artık. İşsizliği, geleceği düşünme. Hepsini unut. Çamurdan geldik ve çamura dönüyoruz. Söylesene Okada, karınla son seviştiğin günü anımsıyor musun? Aradan epey zaman geçmiş olmalı, değil mi? En azından iki hafta?</p>

  <p>— Üzgünüm, konuğum gelecek...</p>

  <p>— Daha da uzun zaman, belki. Sesinden anlıyorum. Üç hafta?</p>

  <p>Karşılık vermedim.</p>

  <p>— Neyse, önemli değil, dedi kadın. Ne de olsa bu konu sadece ikinizi ilgilendirir. Ama ben, sana istediğin her şeyi vereceğim. Ve senin hiçbir sorumluluk alman gerekmeyecek. Bu köşeyi bir kez dönmeyegör, önceden hiç bilmediğin bir dünya çıkacak karşına, Okada. Söyledim ya, senin içinde ölü bir nokta var, ama henüz bilincinde değilsin, doğru mu?</p>

  <p>Ahize elimde, hâlâ susuyordum.</p>

  <p>— Çevrene bir göz at, dedi kadın, ve neler gördüğünü anlat bana.</p>

  <p>O sırada, kapı çalındı. Rahatlamıştım, karşılık vermeden kapadım telefonu.</p>

  <p>Teğmen Mamiya, kafası özenle kazınmış, uzun boylu bir ihtiyardı ve altın çerçeveli gözlük takıyordu. Hafif yanık teni, sağlıklı renkleri, kaslı gövdesiyle ömrü boyunca bedenini oldukça iyi çalıştırmış gibi görünüyordu, bir gram yağ yoktu üstünde. Kamaşan gözlerini kısmış gibi gözkapaklarının kıyısında üç derin çizgi vardı. Yaşını kestirmek zordu ama en azından, yetmişini geçmiş olmalıydı. Gençliğinde oldukça sağlam yapılı biriydi herhalde. Çakı gibi dimdik duruşundan, rahat yürüyüşünden belli oluyordu bu. Davranışları da, sözleri gibi son derece terbiyeliydi. Gösterişe sapmayan, kendinden emin biri olduğu seziliyordu. Teğmen Mamiya, sorumluluklarını tek başına yüklenmeye alışkın, her şeyi kendi kendine yargılayan birine benziyordu. Sıradan, açık gri bir takım elbise ile beyaz bir gömlek giymiş, koyu gri çizgili bir kravat takmıştı. Bu dürüst vatandaş kostümünün kumaşı, sıcak bir temmuz sabahı için fazla kalın görünüyordu, ama o gene de terlemiyordu. Sol eli takmaydı, takım elbisesiyle aynı renkte bir eldiven giymişti. Esmerleşmiş ve kıllı sağ eliyle karşılaştırılınca bu gri eldivenli el, donmuş ve cansız duruyordu.</p>

  <p>Onu salondaki kanepeye oturttum, çay sundum.</p>

  <p>Kartviziti olmadığı için özür diledi.</p>

  <p>— Eskiden Hiroşima'da bir devlet lisesinde sosyoloji öğretmeniydim, ama emekli oldum ve o zamandan beri hiçbir şey yapmıyorum. Birkaç tarlam var, özellikle zevk için biraz ekiyorum. İşte bu yüzden kartvizite gerek duymuyorum.</p>

  <p>Benim de yoktu.</p>

  <p>— Cüretimi bağışlayın, Bay Okada, ama kaç yaşındasınız?</p>

  <p>— Otuz yaşındayım, diye karşılık verdim.</p>

  <p>Başını salladı. Çayını içti. Yaşımın onda hangi düşüncelere yol açtığını pek anlamamıştım.</p>

  <p>— Gerçekten sakin bir evde oturuyorsunuz, dedi konuyu değiştirmek için.</p>

  <p>Burasını dayımdan, ufak bir para karşılığı kiraladığımı anlattım ona. Karımla ben, kazancımızla bundan ancak iki kat küçük bir ev kiralayabilirdik. Ben konuşurken, çevresine kaçamak bakışlar fırlatarak, başını sallıyordu. "Çevrene bir göz at," demişti kadın. Ben de yeniden çevreme bakarken odadan bir tür soğukluk yayıldığı gibi bir izlenime kapıldım.</p>

  <p>— İki haftadır Tokyo'dayım, dedi Teğmen Mamiya. Siz, yadigâr vermem gereken son kişisiniz, Bay Okada. Bu görev tamamlanınca, gönül rahatlığıyla dönebileceğim Hiroşima'ya, evime.</p>

  <p>— Bay Honda'nın ailesine sunulmak üzere ödağacı göndermek istiyordum, ne dersiniz?</p>

  <p>— Övgüye layık bir niyet, ama Bay Honda, Hokkaido Adası'ndan, Asahikavalıydı, mezarı da orada. Ailesi, işleri yoluna koymak için Tokyo'ya, onun Meguro'daki dairesine gelmişti, ama şimdi hepsi döndü gitti.</p>

  <p>— Anlıyorum. Bay Honda demek Tokyo'da yalnız yaşıyordu, ailesinden uzak.</p>

  <p>— Evet. Asahikava'da yaşayan büyük oğlu, o yaşta, üstelik işitme sorunlarıyla, Tokyo'da yalnız yaşamasına üzülüyordu, bu yüzden Hokkaido Adası'na gelip yerleşmesini önerdi, ama Bay Honda istemedi.</p>

  <p>— Çocukları vardı demek? dedim, şaşırmıştım. Bana Honda San hep, dünyada tek başınaymış gibi gelirdi. Demek karısını kaybetmişti?</p>

  <p>— Bu biraz karışık bir hikâyedir. Gerçekte Bay Honda'nın eşi, savaşın bitiminden kısa süre sonra, başka bir erkekle birlikte canına kıymış. Ellili yılların başında oluyor bu, olayın ayrıntılarını ben de bilmiyorum. Bay Honda bana bundan hiç söz etmedi ve ben de ona sormadım.</p>

  <p>Başımı salladım.</p>

  <p>— Daha sonra Bay Honda oğlu ile kızını tek başına büyüttü. Kendi başlarının çaresine bakacak yaşa geldiklerinde de Tokyo'ya gelip yalnız yaşamaya başladı ve bildiğiniz gibi, falcılık yapmayı sürdürdü.</p>

  <p>— Asahikava'dayken ne yapıyordu?</p>

  <p>— Ağabeyiyle birlikte bir basımevinde çalışıyordu.</p>

  <p>Honda San'ı mavi işçi tulumuyla, bir baskı makinesinin başında, taslakları incelerken gözümün önüne getirmeye çalıştım. Benim için Honda San hep öyle, biraz derbeder, yaşlı bir beyefendi olarak kalacaktı; kış yaz mangalın başına bağdaş kurarak oturmuş, sırtında ne idüğü belirsiz bir giysi, belinde bir tür kimono kuşağı, fal çubuklarını evirip çeviren bir adam.</p>

  <p>Teğmen Mamiya, tek eliyle, getirdiği dört köşe katlanmış bohçayı ustaca açıp içinden pasta kutusuna benzer, birkaç kat ambalaj kâğıdına sarılı bir nesne çıkarıp masanın üstüne koydu ve bana doğru uzattı.</p>

  <p>Paketi şöyle bir tarttım. Ağır değildi. İçinde ne olduğunu anlayamamıştım.</p>

  <p>— Şimdi açabilir miyim?</p>

  <p>Teğmen Mamiya başını olumsuz anlamda salladı.</p>

  <p>— Beni bağışlayın lütfen, yalnız kaldığınızda açacaksınız, müteveffanın vasiyeti böyle.</p>

  <p>Başımla onayladım ve kutuyu tekrar masaya bıraktım.</p>

  <p>— Doğruyu söylemek gerekirse, deyiverdi Bay Mamiya, ölümünden bir gün önce Bay Honda'dan bir mektup aldım. Mektupta, yakında öleceğini, ama bundan hiç korkmadığını yazıyordu. Yazgısı böyleymiş, boyun eğmekten başka çaresi yokmuş. Ama daha birkaç işi kalmışmış. Evindeki dolabında filanca filanca şeyler varmış, öteden beri birtakım kişilere vermeyi tasarladığı şeyler. Ne var ki, artık bu görevi yerine getirecek zamanı kalmamıştı ve bu yüzden de bunları, ekli listede adları yazılı kişilere dağıtma görevini bana veriyordu. "Biliyorum," diyordu, "sana ağır bir sorumluluk yüklediğimi, ama senden, bunu son isteklerim ve vasiyetim saymanı istiyorum." Ansızın gelen bu mektup beni çok şaşırtmıştı, çünkü Bay Honda'dan haber almayalı altı yedi yıl oluyordu. Hemen cevap yazdım. Ne var ki, mektubumu henüz göndermişken oğlundan vefat haberini aldım.</p>

  <p>Teğmen Mamiya, fincanını kaldırıp bir yudum çay içti.</p>

  <p>— Bay Honda ne zaman öleceğini tam olarak biliyordu, diye devam etti. Hiç kuşku yok, sizin de, benim de düşünemeyeceğimiz bir bilinç düzeyine erişmişti. Bana, görüştüğü insanları etkileme verisine sahip olduğunu yazmışsınız, ki bu çok doğruydu. Ben de bunu onunla ilk karşılaştığımızda, daha 1938 ilkbaharında sezmiştim.</p>

  <p>— Nomonhan'da Honda San'la aynı alayda mıydınız?</p>

  <p>— Hayır, dedi Bay Mamiya, hafifçe dudaklarını ısırarak, ayrı birliklerdeydik. Honda San ile ben, Nomonhan Savaşı'ndan önceki küçük bir stratejik görev sırasında birlikteydik. Onbaşı Honda sonra Nomonhan'da ağır yaralanıp Japonya'ya geri gönderildi. Bana gelince, ben Nomonhan Savaşı'na katılmadım, ben...</p>

  <p>Teğmen Mamiya, eldivenli sağ elini kaldırdı.</p>

  <p>— Ben bu eli 1945 ağustosundaki Sovyet istilası sırasında kaybettim. Bir tank savaşı sırasında omzuma bir makineli tüfek salvosu isabet etmiş, bayılmışım, bu yüzden bir Rus tankının paletleri altında kalıp ezilmişim. Tutsak alındım ve Çita'daki bir hastanede tedavim yapıldıktan sonra, Sibirya'da bir toplama kampına gönderildim ve orada dört yıl kaldım. Böylelikle, Mançurya'ya gönderildiğim 1937 yılından başlayarak, kıtada on iki yıl geçirmiş oldum. Ailem, Sovyet ordusuyla çarpışırken öldüğümü sanmış, hatta doğduğum şehirde bir mezarım bile vardı. Japonya'dan ayrılmadan önce genç bir kızla nişanlanmıştım, ama döndüğümde onu bir başkasıyla evlenmiş buldum. Elimden bir şey gelmezdi ki: on iki yıl, uzun bir zaman.</p>

  <p>Başımı salladım.</p>

  <p>— Özür dilerim, dedi. Eski günlerden söz etmek sizin için sıkıcı olmalı, Bay Okada, ama size tek bir şey söylemek isterim ki, bizler tümüyle sıradan gençlerdik, tıpkı sizin gibi. Bir kez olsun askerlik mesleğine girmeyi düşünmemiştim ben. Öğretmen olmak istiyordum. Ama üniversiteyi bitirir bitirmez, biraz da isteğim dışında, silah altına alındım, subay olarak orduya katıldım ve sonra da Japonya'ya dönemedim artık. Tüm ömrüm rüya gibi gelip geçiverdi.</p>

  <p>Teğmen Mamiya bir an sessizliğini korudu.</p>

  <p>— Eğer sakıncası yoksa Bay Honda'yla nasıl tanıştığınızı dinlemek isterdim, dedim. Gerçekten çok merak ediyorum, Bay Honda San'ın eskiden nasıl biri olduğunu bilmeyi öyle çok isterdim ki.</p>

  <p>Teğmen Mamiya bir an, ellerini dizlerinde kavuşturmuş halde düşünceye daldı. Duraksamıyordu, düşünüyordu sadece.</p>

  <p>— Anlatacaklarım çok uzun olabilir ama...</p>

  <p>— Hiç önemi yok, diye karşılık verdim.</p>

  <p>— Bunları henüz hiç kimseye anlatmadım. Honda San da öyle, kuşkusuz. Biz... biz bundan hiçbir zaman, hiç kimseye söz etmemeye karar vermiştik. Ama Honda San artık yok, olanları bilen bir tek ben kaldım. Konuşsam bile, artık kimseye zararı olmaz.</p>

  <p>Bunun üzerine, Teğmen Mamiya hikâyesine başladı.</p>
</body>
</html>
