<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>13</h2>

  <h3 class="sigil_not_in_toc">Girit Kano'nun öyküsü devam ediyor</h3>

  <p>Girit Kano çırılçıplaktı. Bana doğru dönmüş, üstünde hiçbir şey, bir örtü bile olmadan uyuyordu. Biçimli memelerini, pembe, küçük meme uçlarını ve dümdüz karnının altında kurşunkalemle çizilmiş bir resmin tüm tonlarını sergileyen, edep yeri tüylerinin siyah gölgesini görebiliyordum. Teni bembeyaz, yeni yıkanmış gibi pırıl pırıldı. Neler olup bittiğini gerçekten anlayamadan, gözlerim vücuduna dikili, öyle kalmıştım. Bacaklarını kıvırmış, dizlerini sıkıca bitiştirmiş uyuyordu. Saçları yüzünün yarısını örttüğünden, gözlerini göremiyordum. Anlaşılan derin bir uykuya dalmıştı, çünkü ben başucu lambasını yaktığımda bile hiç kıpırdamadan, sakin sakin ve düzenli soluklar alarak uyumayı sürdürdü. Ne var ki, bende artık uyku filan kalmamıştı. Dolaptan ince bir yazlık yorgan alıp üstünü örttüm. Sonra ışığı söndürdüm, pijamayla mutfağa geçtim ve bir süre mutfak masasında oturup kaldım.</p>

  <p>Derken lekem geldi aklıma. Dokunduğumda, yanağımın orası hep öyle sıcakçaydı. Aynaya bakmama bile gerek yoktu. Leke hep oradaydı. Bir gecede rastlantı sonucu yok olup siliniverecek türden değildi. Yarından tezi yok, belki de rehbere bakıp yakınlardaki bir deri hastalıkları uzmanına başvursam iyi olacaktı. Ama doktor bana bu lekenin nasıl oluştuğunu sorarsa ne cevap verecektim? Üç güne yakın bir süre, bir kuyunun dibinde kaldığımı mı söyleyecektim? Hayır, çalışmak için filan değil, öyle bir şey yok da, sadece, biraz düşünmek istedim de ondan. Bir kuyunun dibi, düşünmek için en iyi yerdir, derdim. Hayır, yiyecek filan almadım yanıma. Hayır, benim kuyum değil. Yakınlardaki boş bir evin kuyusu. Oraya izinsiz girdim.</p>

  <p>Bakar mısınız! Bunları nasıl söyleyebilirdim ki?</p>

  <p>Orada, dirseklerimi masaya dayayıp, oturmuş düşünüyordum ki, Girit Kano'nun çıplak bedeni, son derece belirgin olarak zihnimde canlandı. Yatağımda derin derin uyuyordu. Sonra da rüyamda, Kumiko'nun elbisesini giymiş olan Girit Kano'yla sevişmemiz geldi aklıma. Teninin temasını, bedeninin ağırlığını bile anımsadım. Ama gerçek nerede bitiyor, gerçekdışı nerede başlıyordu? Doğrulama yapmadan, kesintili ve tarih sırasıyla ilerleyerek, ayrım çizgisini belirlemem olanaksızdı. İki bölgeyi ayıran duvar yıkılmaya başlamıştı. En azından belleğimde, gerçek ve gerçekdışı, eşit yoğunluk ve eşit belirginlikle, bir arada yaşıyor gibiydi. Girit Kano'yla bir ilişkim hem olmuş hem olmamıştı.</p>

  <p>Bu karmaşık kösnül görüntüleri zihnimden uzaklaştırmak için, gidip yüzümü soğuk suyla yıkama ihtiyacı hissettim. Az sonra, Girit Kano'nun yanına döndüm. Yorganı beline kadar itmiş, hâlâ derin derin uyuyordu. Bulunduğum yerden, ancak sırtını görebiliyordum. Bana Kumiko'nun sırtını hatırlatıyordu. Girit Kano'nun vücudu, şaşılacak derecede Kumiko'nunkine benziyordu. Bu benzerlik gözüme çarpmıştı; saç biçimleri, giyim zevkleri, makyajları tümüyle farklı olsa da aşağı yukarı aynı boydaydılar ve herhalde kiloları da anıydı. Elbise ölçüleri de aynı olmalıydı.</p>

  <p>Yorganımı alıp salona gittim, kanepeye uzandım ve kitabımı bıraktığım sayfadan açtım. Bir süredir, kütüphaneden aldığım, Mançurya'daki Japon yönetimine ve Nomonhan'da Sovyetlerle çatışmaya ilişkin bir tarih kitabı okuyordum. Teğmen Mamiya'nın öyküsü o dönemde Çin'deki durum konusunda ilgimi uyandırmış ve bu konuda birkaç kitap ödünç almıştım. Ama, ayrıntılarıyla anlatılan bu tarih olaylarını on dakika kadar okuduktan sonra uykuya yenik düştüm. Biraz gözlerimi dinlendirmek niyetiyle, kitabı yere bıraktım. Ama çok geçmeden, lamba açık, derin bir uykuya dalmışım.</p>

  <p>Mutfaktan gelen bir gürültü beni uyandırdı. Ne oluyor diye bakmaya gittim: Girit Kano orada, kahvaltı hazırlıyordu. Beyaz bir tişört ile mavi bir şort giymişti, ikisi de Kumiko'nundu.</p>

  <p>— İyi ama, sizin giysileriniz nerede? diye mutfağın kapısında dikilip sordum.</p>

  <p>— Ah, özür dilerim, uyuyordunuz, karınızınkileri almak cüretini gösterdim. Biliyorum, bu yaptığım doğru değil ama giyecek bir şeyim yoktu, dedi Girit Kano, dönüp bana bakarak.</p>

  <p>O eskiden benimsediği, altmışlı yılların makyajına ve saç biçimine dönmüştü yine. Sadece takma kirpikler eksikti.</p>

  <p>— Üzülmeyin, önemli değil, ama sizin giysileriniz nerede merak ettim?</p>

  <p>— Kaybettim, dedi.</p>

  <p>— Kayıp mı ettiniz?</p>

  <p>— Evet, bir yerlerde kaybettim onları.</p>

  <p>Mutfağa girdim ve masaya dayanıp, onun omlet yapmasını seyrettim. Yumurtaları el çabukluğuyla kırdı, tuzunu biberini ekledi, hızlı hızlı karıştırdı.</p>

  <p>— Yani bu, buraya çırılçıplak geldiniz demek mi oluyor?</p>

  <p>— Evet, öyle, diye karşılık verdi dünyanın en doğal şeyini söylüyor gibi. Çırılçıplaktım. Bunu siz de biliyorsunuz, Bay Okada, üzerime yorgan örttüğünüze göre.</p>

  <p>— Evet, kuşkusuz, diye kekeledim. Ama asıl öğrenmek istediğim, giysilerinizi nerede ve nasıl kaybettiğiniz, bir de buraya kadar çırılçıplak nasıl gelebildiğiniz.</p>

  <p>— Ben de bilmiyorum ki, dedi Girit Kano, omleti çevirmek için tavayı sallarken.</p>

  <p>— O halde, siz de hiçbir şey bilmiyorsunuz.</p>

  <p>Girit Kano omleti tabağa alıp haşlanmış brokoliyle süsledi. Ekmek de kızartıp masaya, kahvenin yanına koydu. Ben de tereyağı, tuz ve biberi çıkardım. Sonra iki genç evli gibi, baş başa yaptık kahvaltımızı.</p>

  <p>Ve birden aklıma lekem geldi. Girit Kano bana bakınca en ufak bir şaşkınlık göstermediği gibi, bu konuda tek bir soru bile sormamıştı. Elimi yanağıma götürüp yokladım, hâlâ biraz sıcaktı.</p>

  <p>— Oranız acıyor mu, Bay Okada?</p>

  <p>— Hayır, hem de hiç.</p>

  <p>Girit Kano bir süre yüzüme baktı.</p>

  <p>— Bir leke var sanki.</p>

  <p>— Doğru, var. Acaba bir doktora gitsem mi?</p>

  <p>— Sadece bir tahmin, ama bana öyle geliyor ki, bu doktor işi değil.</p>

  <p>— Belki haklısınız. Ama böyle de bırakamam ki.</p>

  <p>Girit Kano çatalı elinde bir dakika düşündü.</p>

  <p>— Alışverişiniz ya da başka işiniz varsa eğer, ben sizin yerinize giderim. Çıkmak istemiyorsanız siz burada kalabilirsiniz.</p>

  <p>— Teklifinize minnettarım, ama sizin de yapacak işleriniz vardır ve ben de sonsuza dek evde kapanıp kalamam zaten.</p>

  <p>Girit Kano bunu da bir süre düşündü.</p>

  <p>— Malta Kano olsa herhalde ne yapılacağını bilirdi.</p>

  <p>— O halde benim adıma onu arayabilir misiniz?</p>

  <p>— Malta Kano başkalarını arar, başkalarının onu aramasını istemez, diyen Girit Kano, bir brokoli parçası ısırdı.</p>

  <p>— Ama ona siz telefon edebilirsiniz, değil mi?</p>

  <p>— Elbette. Biz kardeşiz.</p>

  <p>— O halde, onunla bir daha konuştuğunuzda, yüzümdeki lekeyi sorabilir misiniz? Yoksa, sizden, ona beni aramasını söylemenizi rica edeceğim.</p>

  <p>— Üzgünüm, bunu yapamam. Ablamla bir başkasının adına konuşamam. İkimizin arasında bir kural bu.</p>

  <p>Ekmeğime yağ sürerken derin derin iç geçirdim.</p>

  <p>— Demek oluyor ki, Malta Kano'ya söyleyecek bir şeyim varsa, onun beni aramasını beklemekle yetinmek zorundayım, öyle mi?</p>

  <p>— Gerçekten de söylemek istediğim buydu, dedi Girit Kano, başını sallayarak. Ama, yüzünüzdeki leke canınızı yakmıyorsa ve kaşınmıyorsa, onu bir süre unutmanızı öneririm, Bay Okada. Bu yüzden, sizin de utanıp sıkılmanız gerekmez. İnsanın başına bazen böyle şeyler gelebilir, biliyorsunuz!</p>

  <p>— Gerçekten öyle mi sizce?</p>

  <p>Sonra bir süre sessizce kahvaltımıza devam ettik. Birisiyle birlikte kahvaltı etmeyeli epey oluyordu ve bu kahvaltıyı özellikle nefis bulduğumu söylemeden edemedim. Bu da Girit Kano'nun hoşuna gitti.</p>

  <p>— Şimdi de, dedim, gelelim giysilerinize...</p>

  <p>— Eşinizin giysilerini iznini almadan giymem sizi tedirgin eder mi? diye kaygıyla sordu.</p>

  <p>— Hayır, hiç. Beni tedirgin etmedi. Nasıl olsa Kumiko onları burada bırakmıştı. İstediğinizi giyebilirsiniz. Benim zihnimi kurcalayan, giysilerinizi nasıl kaybettiğiniz.</p>

  <p>— Yalnız giysilerimi değil, pabuçlarımı da.</p>

  <p>— Peki ama, onları nasıl kaybedebildiniz?</p>

  <p>— Hatırlamıyorum ki, dedi Girit Kano. Bildiğim tek şey, uyandığımda yatağınızda çıplak olduğum, Bay Okada. Öncesinde neler olduğunu hatırlamıyorum.</p>

  <p>— Kuyuya indiniz, değil mi? Ben ordan çıktıktan sonra.</p>

  <p>— Onu hatırlıyorum, evet. Ve aşağıda uyudum. Ama sonrasını hiç hatırlamıyorum.</p>

  <p>— Bu, kuyudan nasıl çıktığınızı da hatırlamıyorsunuz demektir öyleyse?</p>

  <p>— Hiç hatırlamıyorum. Belleğimin o kısmı kesilip çıkartılmış sanki. Ve orada şimdi, geniş bir boşluk var.</p>

  <p>Birbirinden yirmi santim kadar ayrı tuttuğu iki işaretparmağını gözümün önüne dikti. Böyle bir uzaklığın yaklaşık ne kadar zaman olduğunu hiç bilmiyordum.</p>

  <p>— Herhalde ip merdiveni de ne yaptığınızı bilmiyorsunuzdur, değil mi? O da yerinde yok da...</p>

  <p>— Merdivenden hiç haberim yok, kuyudan çıkmak için onu kullanıp kullanmadığımı bile bilmiyorum.</p>

  <p>Gözlerimi bir süre elimdeki kahve fincanına diktim.</p>

  <p>— Bana tabanlarınızı gösterebilir misiniz?</p>

  <p>— Evet, elbette.</p>

  <p>Yanımdaki sandalyeye oturdu ve bana tabanlarını göstermek için bacaklarını uzattı. Ayak bileklerini tutarak inceledim onları. Kusursuzdular. Biçimleri oldukça güzeldi ve üstlerinde hiçbir şey yoktu, ne kesik ne çamur izi.</p>

  <p>— Ne çamur izi görüyorum ne kesik, dedim.</p>

  <p>— Ya, öyle, dedi Girit Kano.</p>

  <p>— Dün bütün gün yağmur yağdı; o halde, pabuçlarınızı kaybetmiş ve buraya kadar yalınayak yürümüş olsaydınız çamurlanırlardı. Ve bahçeden geçip geldiğinize göre, verandada da çamur izi olurdu. Öyle değil mi? Ama ayaklarınız tertemiz.</p>

  <p>— Yaa, öyle.</p>

  <p>— Demek ki yalınayak gelmediniz.</p>

  <p>Girit Kano hafifçe başını eğdi, etkilenmiş gibiydi.</p>

  <p>— Bunlar mantık açısından tutarlı görünüyor.</p>

  <p>— Mantık açısından tutarlı olabilir, ama bizi bir yere götürmüyor ki, dedim. Giysilerinizi ve pabuçlarınızı nerede kaybettiniz ve buraya nasıl geldiniz?</p>

  <p>— Hiçbir fikrim yok, diye cevap verdi Girit Kano.</p>

  <p><br /></p>

  <p>Girit Kano eviyenin başında ayakta, bir heves bulaşığı yıkarken ben masanın başında oturmuş, tüm bu soruları soruyordum kendime. Kuşkusuz ben de bunlara bir yanıt bulamıyordum.</p>

  <p>— Böyle şeyler sık sık başınıza gelir mi? Nereye gittiğinizi ya da ne yaptığınızı hatırlamamak gibi? diye sordum.</p>

  <p>— Böyle bir durumla ilk karşılaşmam değil, evet. Ara sıra oluyor bana. Giysilerimi, bir kez kaybetmiştim. Ama hepsini birden, giysilerimi, pabuçlarımı filan kaybetmek, ilk kez geliyor başıma.</p>

  <p>Girit Kano musluğu kapadı ve masayı bir bezle sildi.</p>

  <p>— Söylesenize, Girit Kano. Henüz öykünüzün tümünü anlatmadınız. Geçen gün, yarısına gelmişken kayıplara karıştınız. Hatırlıyor musunuz? Tamamını anlatamamıştınız bana. O çetenin sizi nasıl ele geçirip sokak kadını olarak çalıştırdığını söylediniz de Noboru Vataya'yla tanıştıktan ve onunla yattıktan sonra başınıza gelenlerden söz etmediniz.</p>

  <p>Girit Kano mutfak tezgâhına yaslandı ve bana baktı. Su, elinden akıp damla damla yere düşüyordu. Memeleri, beyaz tişörtün altında iyice belli oluyordu. Onları görünce, geceki görüntüsü, çıplak bedeni açık seçik belirdi gözlerimin önünde.</p>

  <p>— Anlaşıldı. Şimdi size, sonradan başıma gelenlerin hepsini anlatacağım, dedikten sonra karşımdaki sandalyeye oturdu. Geçen gün, anlattıklarımın orta yerinde kayıplara karıştıysam, bu her şeyi anlatmaya henüz yeterince hazır olmadığımdandı. Ve, her şeye karşın, size anlatmaya başladıysam, bu da gerçekten başıma gelenleri size olabildiğince dürüstçe anlatmayı yeğlediğimdendi. Ama tamamlayamadım. Herhalde ben ortadan kaybolunca şaşırmış olmalısınız, Bay Okada.</p>

  <p>Girit Kano, gözlerini gözlerime dikerek konuşmuştu, elleri masanın üzerindeydi.</p>

  <p>— Şaşırmasına şaşırdım evet. Ama bu, son zamanlarda başıma gelen şeylerin en şaşırtıcısı değildi.</p>

  <p><br /></p>

  <p>— Size önce de söylediğim gibi, fahişe olarak <i>yani bedenini satan bir kadın olarak</i> son müşterim, Noboru Vataya'ydı. Onu ikinci kez, Malta Kano'nun evinde gördüm ve hemen tanıdım. Zaten istesem de onu asla unutamazdım. Buna karşılık o, beni hatırlıyor muydu, bilmiyorum. Noboru Vataya duygularını gösterecek türden biri değildir. Ama galiba olayları tarih sırasıyla anlatırsam daha iyi olacak. Size önce Noboru Vataya'nın müşterim olduğu dönemden söz edeyim. Altı yıl önceydi.</p>

  <p>Önce de söylediğim gibi, acı diye nitelendirilebilecek hiçbir şey duymaz olmuştum artık. Yalnız acı değil, başka her türlü duygu da. Duyular açısından tam bir algılama yokluğu içinde yaşıyordum. Bir şeyin sıcak mı, soğuk mu, yoksa can acıtıcı mı olduğunu tanımaya olanak verecek o bedensel algılamalara duyarsızlıktan söz ediyorum. Ama bunlar bana, yabancısı olduğum uzak bir dünyadan geliyordu sanki. İşte bu yüzdendir ki vücudumu satmakta hiçbir sakınca görmüyordum. Duyuları boşalmış bedenim artık benim olmadığına göre, bana ne yaparlarsa yapsınlar umurumda bile değildi. Aşağı sınıftan adamlar, sokak kadını olarak satmak için bana el koymuşlardı. Ve bana, müşterilerle yatmamı emredip sonra da para verdiklerinde kabul etmiştim. Anlattıklarımın burasında kalmıştım, değil mi?</p>

  <p>Başımla onayladım.</p>

  <p>— O gün bana, şehir merkezinde bir otelin altıncı katındaki bir odasına gitmemi söylediler. Vataya adına ayrılmıştı oda. Az bulunur bir isim bu. Vurduktan sonra kapıyı açtığım zaman adamı, kanepeye oturmuş, kahvesini içip kitabını okurken buldum. Yeşil bir kazak ile kahverengi bir keten pantolon giymişti, saçları kısaydı ve kahverengi çerçeveli bir gözlük vardı gözünde. Önündeki alçak masada bir kahve ibriği, fincanı ve kitap duruyordu. Sanırım elindeki kitaba dalmıştı, çünkü gözlerinde bir heyecan okunuyordu. Yüz çizgilerinin hiçbir özelliği yoktu ama sadece gözleri ona neredeyse kaygı uyandırıcı enerjik bir hava veriyordu. Göz göze gelince, bir an yanlış odaya girdiğimi sandım, ama bana içeri girip kapıyı kapatmamı söyledi.</p>

  <p>Sonra da, hep öyle kanepeye oturmuş tek söz etmeden beni tepeden tırnağa süzdü. Müşterilerin çoğu beni böyle, girer girmez bakışlarıyla soyarlardı. Bu soruyu sorduğum için beni bağışlayın, Bay Okada, ama sizin hiç bir fahişe satın aldığınız oldu mu?</p>

  <p>Hayır karşılığını verdim.</p>

  <p>— Sanki bir mala bakar gibidirler. Böyle seyredilmeye kısa sürede alışılır. Eti satın almak için para ödüyorlar, o halde ürünü incelemeleri de normal. Ama bu adamın bakışı farklıydı. Bedenimin içinden, öte yandaki bir şeye bakıyor gibiydi. Gözleri beni huzursuz etti, yarı saydamlaşmışım gibi.</p>

  <p>Herhalde biraz şaşırmıştım, ki el çantamı yere düşürdüm. Hafif bir gürültü çıkardı ama aklım başka yerdeydi ve bir an, düşürdüğümü fark etmedim. Sonra yerden almak için eğildim. Çantam açılmış ve makyaj malzemelerim ayaklarımın dibine saçılmıştı. Rimelimi, rujumu ve küçük parfüm şişemi toplayıp teker teker çantama koydum. Tüm bu sürede o, gözlerini dikmiş bana bakıyordu.</p>

  <p>Eşyamı toplama işini tamamlayınca bana soyunmamı söyledi. Bir duş yapmak istedim çünkü ter içindeydim. O gün çok sıcaktı ve gelirken metroda enikonu terlemiştim. "Terden rahatsız olmam," diye karşılık verdi. Hemen soyunmamı istiyordu, çünkü çok zamanı yokmuş.</p>

  <p>Çıplak kalınca, yüzükoyun yatağa uzandım. Bana böyle kalmamı, gözlerimi kapatmamı ve kendisi isteyinceye kadar konuşmamamı emretti.</p>

  <p>Öyle giyinik, yanıma oturdu, parmağının ucuyla bile dokunmadı bana. Yanıma oturmuş, gözlerini çıplak bedenime dikip seyretmekle yetindi. Galiba on dakika kadar, ben hâlâ orada, yüzükoyun yatıyorken gözlerini benden ayırmadı. Delici bakışlarını ensemde, sırtımda, kaba etlerimde, bacaklarımda neredeyse acıtacak bir yoğunlukta hissediyordum. Acaba iktidarsız mıydı? Müşteriler arasında bazen böyleleri çıkıyordu. Bir fahişe satın alır, çırılçıplak soyar, sonra da onu seyretmekle yetinirler. Bazıları da onu soyar, sonra da karşısına geçip, işlerini kendileri görürler. Her tür erkek, pek çok nedenle fahişelere para verir. Bu yüzden ben de onu bu adamlardan biri sanmıştım.</p>

  <p>Ne var ki bir süre sonra, ellerini uzattı ve üzerimde gezdirmeye başladı. On parmağı, acele etmeden, omuzlarımdan sırtıma, sırtımdan kaba etlerime kadar, bir şeyler aramaya koyuldu. Bu, bir aşka hazırlık oyunu değildi, elbette bir masaj da değildi. Parmakları bedenim üzerinde, bir harita üstünde yol çiziyormuşçasına dikkatle geziniyordu. Ve böyle, bana dokunduğu sürece bir yandan da, derin derin düşünüyor gibiydi. Sadece düşüncelerine dalıp gitmiş değildi de zihnini <i>ciddi ciddi</i> bir şey üstünde yoğunlaştırıyordu sanki.</p>

  <p>On parmağı rasgele şurada burada geziniyor gibi yaparken birden durdu, sonra uzun süre aynı yerde kıpırdamadan kaldı. Elleri kendiliğinden, kararsız ya da kararlı davranıyor gibi geldi bana. Ne demek istediğimi anlıyor musunuz? Her parmak sanki canlıydı, iradesi vardı ve bir şeyler düşünüyordu. Garip bir duyguydu bu. Hatta ürkütücü.</p>

  <p>Ne var ki, parmaklarının teması, beni cinsel açıdan heyecanlandırıyordu. Ömrümde ilk kez. Fahişe oluncaya kadar, cinsellik benim için bir ıstırap kaynağından başka bir şey değildi. Sadece düşünmesi bile korkuturdu beni. Bir kez fahişe olunca, tutumum tam tersine döndü, çünkü artık hiçbir şey duyumsamaz olmuştum. İçimi çeker, müşteriyi hoşnut etmek için sözde zevk alıyormuş gibi yapardım. Hepsi sahteydi. Mesleğine saygılı biri olarak, rolümü oynardım sadece. Ama onunla, onun parmakları altında, gerçekten iç geçiriyordum. Bu sesler bedenimin derinliklerinden fışkırıyordu. İçimde bir şeylerin kıpırdamaya başladığını anladım. Sanki ağırlık merkezim bir yandan ötekine geçiyordu.</p>

  <p>Adam, parmaklarını oynatmayı kesti. Elleri belimde, düşünüyor gibiydi; parmak uçlarından, soluklarının temposunu usulca ayarladığını hissettim. Sonra yavaş yavaş soyunmaya başladı. Gözlerim kapalı, yüzüm yastığa gömülü, devamını bekliyordum. Çıplak kalınca, bacaklarımı da, kollarımı da iyice açtı.</p>

  <p>Oda inanılmaz derecede sessizdi. Sadece klimanın hafifçe üflemesi duyuluyordu. Ve adam da hemen hemen hiç ses çıkarmıyordu. Soluk alışını bile duymuyordum. Avuçlarını sırtıma koydu, yamyassı oldum. Penisi kaba etlerime dokundu. Ama daha sertleşmemişti.</p>

  <p>O anda, komodinin üstündeki telefon çalmaya başladı. Gözlerimi açtım ve başımı çevirip adama baktım. Telefon sesinin farkında bile değil gibiydi, telefon da sekiz dokuz kez çaldıktan sonra sustu. Oda tekrar sessizliğe gömüldü.</p>

  <p>Girit Kano, biraz soluk almak için sustu. Ellerine bakıyordu.</p>

  <p>— Rica ederim beni bağışlayın, dedi, biraz dinlenmek istiyorum. Sizce sakıncası yok ya?</p>

  <p>— Elbette hayır, karşılığını verdim.</p>

  <p>Kendime bir fincan daha kahve doldurup bir yudum içtim. O da biraz soğuk su aldı. Böyle, on dakika kadar, konuşmadan karşılıklı oturduk.</p>

  <p><br /></p>

  <p>— Sonra, diye sözlerini sürdürdü Girit Kano, on parmağıyla bedenimi, en ufak kıvrımlarına varıncaya kadar tekrar okşamaya başladı. Her yerimi yokluyor, mıncıklıyordu. Artık hiçbir şey düşünemiyordum. Kulaklarım, garip bir biçimde yavaşlamış olan kalp atışlarımın sesiyle doluydu. Kendimi kontrol edemiyordum. Beni okşarken çığlık atıyordum, bir daha, bir daha. Kendimi tutmak istiyordum, ama sanki benden başka bir kadın, hızlı hızlı soluk almak, haykırmak için benim sesimi kullanıyordu. Bedenimin tüm <i>zemberekleri</i> boşanıyor gibi geliyordu bana. Sonra, uzun bir zaman sonra, arkamdan <i>bir şey</i> soktu içime; hâlâ yüzükoyun uzanmıştım. Neydi bu? Hâlâ bilmiyorum. Çok sert, inanılmaz büyük bir şeydi ama penisi değildi. Bundan hiç kuşkum yok. <i>Bu adam gerçekten iktidarsız biri,</i> diye düşündüğümü anımsıyorum.</p>

  <p>Ama, içime soktuğu nesne her neyse, intihar girişimimden bu yana ilk kez gerçek anlamda ve şiddetli bir acı duydum. Nasıl anlatmalı? Bu, neredeyse akla hayale sığmaz yoğunlukta bir acıydı; benliğim, bedenimle birlikte içimden ikiye bölünmüş gibiydi. Her şeye rağmen bu işkence altında, zevkten kıvranıyordum. Zevk ile acı, yekvücut olmuştu. Sanki ikisi bir bütündü ve gövdem ortasından ikiye ayrılıyordu. Artık bu gidişi durdurmak benim için olanaksızdı. Sonra anlaşılmaz bir şey oldu. O güne kadar hiç görmediğim, dokunmadığım bir şeyin ikiye yarılmış bedenimden dışarı, sürünerek çıktığını hissettim. Büyüklüğünü söyleyemeyeceğim. Ama yeni doğmuş bir bebek gibi kaygan ve vıcık vıcıktı. Bunun ne olabileceği konusunda hiçbir fikrim yoktu. Bu nesne hep içimdeymiş de hiç haberim yokmuş. Bir gerçek varsa, o da bu adamın onu içimden çekip çıkardığıydı.</p>

  <p>Bu nesnenin ne olduğunu bilmek istiyordum. Hem de çok. Onu gözlerimle görmek istiyordum. Çünkü, ne de olsa, benim bir parçamdı. Onu görmek hakkımdı. Ama olanaksızdı. Zevk ve acı burgacına kapılmıştım. Sadece etten bir varlık olarak bağırıyor, salyalarımı akıtıyor, kaba etlerimi şiddetle kıvırıyordum. Artık gözlerimi bile açamaz olmuştum.</p>

  <p>Sonra zevkin en yüksek noktasına ulaştım. Ama doruk yerine, bir yalıyardan aşağı yuvarlanıyormuşum gibi geldi bana. Haykırdığım zaman, odada cam ne varsa paramparça oldu sandım. Sadece sanmadım, pencerelerin ve camların tuzla buz olduğunu ve parçaların üzerime yağdığını gözlerimle de gördüm. Sonra inanılmaz derecede kötü oldum. Aklım başımdan gitmeye başladı, bedenim soğudu.</p>

  <p>Garip bir benzetme ama, bir kâse soğuk lapaya dönüştüğümü hissettim. Yapışkan, pürtüklü bir lapa. Ve pürtükler, yüreğimin her vuruşunda, büyük bir acı veriyordu. Bunun ne olduğunu anlamam biraz zaman aldı. Eskiden, âdet görmek üzereyken duyduğum o <i>uğursuz</i> ağrıydı bu, saplanır gibi, aman vermez. Ve ağrı bir <i>levye</i> gibi, bilincimin kapağını kırıyordu. İrademin tümüyle dışında, onu zorluyor, içinde pelteleşmiş anıları çekip çıkarıyordu. Ne denli garip görünürse görünsün, otopsisinde hazır bulunan bir ölüye benzetiyordum kendimi. Ne demek istediğimi anlıyorsunuz değil mi? Kesilip biçilen ve içindeki vıcık vıcık organları peş peşe çekilip çıkartılan bedenimi dışarıdan seyrediyordum.</p>

  <p>Kasıntılarla sarsılarak ve kendimi tutamayarak, salyalarımı yastığa akıtmayı sürdürdüm. Kendimi toparlamalıydım. Ama artık bedenime engel olamayacağımı biliyordum. Yayları gerilmiş ve sonunda hepsi birden boşalmıştı. Bulanık zihnimde, yalnızlığımı ve güçsüzlüğümü olanca yoğunluğuyla hissediyordum. Her şey dışarı fışkırmıştı. Sıvıya dönüşen elle tutulur ve elle tutulamaz öğeler, salya ve idrar gibi dışarı akıp gidiyordu. Tüm bunların böyle akmasına, tepki göstermeden seyirci kalmamam gerektiğini biliyordum. Bu, benim varlığımdı, tüm bu sıvıyı böyle boşu boşuna akıtıp sonsuza dek yitirmemeliydim. Ama bu gidişi engelleyemiyordum. Sadece akıp gidişine seyirci kalabiliyordum. Bu böyle ne kadar sürdü? Bilmiyorum. Bana tüm anılarım, tüm bilincim beni bırakıp gitmiş gibi geliyordu. Hepsi, şimdi benim dışımdaydı. Birden iniveren ağır bir perde gibi, karanlık ansızın beni kucakladı. Kendime geldiğimde, başka biri olmuştum.</p>

  <p>Girit Kano sustu ve bana baktı.</p>

  <p>— İşte başıma gelenler bunlar, dedi sakin sakin.</p>

  <p>Hiçbir şey söylemeden anlattıklarının devamını bekledim.</p>
</body>
</html>
