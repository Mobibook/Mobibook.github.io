<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>15</h2>

  <h3 class="sigil_not_in_toc">Uygun isim<br />
  Bir yaz sabahı salata yağıyla yakılanlar<br />
  Yanlış bir metafor</h3>

  <p>Sabahleyin, Girit Kano adını yitirmişti.</p>

  <p>Şafak sökmeye başlarken yatakta usulca doğruldu. Gözlerimi açtığımda günün ilk ışıklarının perdeden içeri sızdığını gördüm. Sonra onu gördüm: yanı başımda oturmuş, bana bakıyordu. Pijama niyetine benim eski bir tişörtüm vardı üstünde. Edep yerinin tüyleri yarı karanlıkta hafifçe parlıyordu.</p>

  <p>— Bay Okada! Benim artık ismim yok, dedi.</p>

  <p>Fahişe olmaktan çıkmıştı, falcı olmaktan çıkmıştı, Girit Kano olmaktan da çıkmıştı.</p>

  <p>— lâ! Artık Girit Kano değilsiniz demek.</p>

  <p>Parmaklarımın ucuyla gözlerimi oğuşturdum.</p>

  <p>— Tebrikler! Yeni bir kişisiniz. Bir kez daha. Ama bundan böyle nasıl çağrılacaksınız, artık bir adınız yoksa! Çok zor olacak. Mesela, arkanızdan size seslenmek çok zor olacak.</p>

  <p>O –dün akşama kadar Girit Kano olan kadın– başını sallayarak karşılık verdi:</p>

  <p>— Bilmiyorum. Herhalde yeni bir isim aramam gerekiyor. Eskiden doğduğumda verdikleri adı taşıyordum. Fahişe olunca onu kullanmak istemedim ve bir meslek adıyla çalıştım. Bedenimi satmaktan vazgeçince Malta Kano bana, falcı olarak "Girit Kano" adını verdi. Artık ne biri ne de öteki olduğuma göre, sanıyorum yeni ben için yepyeni bir isim gerekiyor bana. Sizin aklınıza bir şey geliyor mu acaba, Bay Okada? Şimdi olduğum kişiye uygun bir isim düşünüyor musunuz?</p>

  <p>Bir süre düşündüm, boşuna.</p>

  <p>— Sanırım, bunu kendiniz bulmalısınız. Artık bir başkasısınız, bağımsız bir kişi. Ve bu, zamanınızı alsa bile, eminim ki adınızı sizin bulmanız daha iyi olacaktır.</p>

  <p>— Ama insanın kendisi için uygun bir isim bulması çok zor.</p>

  <p>— Kuşkusuz, dedim, kolay değil. Çünkü isim, kimi durumlarda insanın bütünlüğünü simgeler. Belki benim de artık sizin gibi, hiç adım olmasa daha iyi olacak.</p>

  <p>Yatakta yanıma oturan, Malta Kano'nun kardeşi, parmağıyla sol yanağıma dokundu. Bir bebek yumruğu büyüklüğündeki leke, anlaşılan hâlâ oradaydı.</p>

  <p>— Bir adınız olmasaydı, Bay Okada, size ne demem gerekirdi?</p>

  <p>— Zemberekkuşu. En azından bu, benim için öngörülebilecek tek yeni isim.</p>

  <p>— Bay Zemberekkuşu, diye yankı gibi yineledikten sonra, bıraktı heceler havada uçuşsun, onları hayranlıkla sindirmek için. Bence bu çok güzel bir isim, ama nasıl bir kuş ki bu?</p>

  <p>— Zemberekkuşu gerçekten var. Neye benzediğini ben de bilmiyorum, Hiç görmedim. Onun hakkında bildiğim tek şey, ötüşü: <i>ki kii kiii!</i> Bir ağaç dalına konuyor ve düzenli olarak dünyanın zembereğini kuruyor. O olmasa dünya işleyemeyecek. Kimse bilmiyor bunu. Dünyadaki insanlar sanıyorlar ki dünya dev boyutlu, karmaşık, göz kamaştırıcı bir mekanizma sayesinde çalışıyor. Ama öyle değil. Aslında zemberekkuşu her yere gidiyor ve bulunduğu yerde, dünyayı işleten küçük çarkları yavaş yavaş kuruyor. Mekanik bir oyuncağa benzeyen çok basit bir kuş. Ama mekanizması, tümüyle zemberekkuşuna özgü.</p>

  <p>— Zemberekkuşu, diye yineledi. Dünyanın zembereğini kuran Bay Zemberekkuşu.</p>

  <p>Başımı kaldırıp çevreme bakındım. Her zamanki odamdaydım. Son beş yıl boyunca uyuduğum odamda. Ama bana, garip denecek kadar boş ve geniş göründü.</p>

  <p>— Ne yazık ki, dedim, bu kuşun nereye gittiğini bilmiyorum. Neye benzediğini de.</p>

  <p>Girit Kano parmak ucuyla omzuma küçük bir daire çizdi. Sırtüstü uzanıp, uzun uzun tavandaki küçük bir lekeyi seyrettim. Tam yastığımın üstüne geliyordu. Varlığını ilk defa fark ediyordum. Ne zamandır oradaydı acaba? Kim bilir belki de biz Kumiko'yla buraya yerleşmeden önce de oradaydı. Ve biz yatakta aşkla debelenirken o hep tepemizde, tavana yapışmış, soluğunu tutup sessizce duruyordu. Derken işte, bir sabah varlığını ansızın fark ediyordum.</p>

  <p>Yanı başımda, sabık Girit Kano'nun sıcak soluğunu hissettim. Bedeninin tatlı kokusunu alabiliyordum. Omzuma küçük daireler çizmeyi sürdürüyordu. Onu bir kez daha kollarıma almak istiyordum, ama bu iyi bir şey miydi? Karar vermek zordu. Tüm bu olaylar ve bu kişiler arasındaki bağlar, giderek çözülmesi çok zor oluyordu. Ben de vazgeçtim ve kıpırdamadan, sessizce tavanı seyredaldım. Malta Kano'nun kardeşi nihayet üzerime eğildi ve sağ yanağıma bir öpücük kondurdu. Yumuşacık dudaklar lekeme değince tatlı bir uyuşukluk sardı beni.</p>

  <p>Dünyadaki gürültülere kulak vermek için gözlerimi kapadım. Bir güvercinin şarkısı bir yerlerden yankılandı. Dünyaya karşı iyi niyetle dolu olarak bıkmadan usanmadan <i>"Riyu, riyu, riyu,"</i> diye kuğuruyordu. Yaz sabahını kutsuyor ve insanlara bir günün başladığını haber veriyordu. Ama eğer sadece bu kadarsa, yeterli değil, diye düşündüm. Birinin saati kurması gerekiyor.</p>

  <p>— Zemberekkuşu, dedi sabık Girit Kano, bir gün o kuşu bulacaksınız, eminim.</p>

  <p>Gözlerim hâlâ kapalı, sordum:</p>

  <p>— Eğer söylediğiniz doğruysa ve onu bulursam, zembereği kurabilirsem, çevremdeki yaşam, normale döner mi acaba?</p>

  <p>Usulca başını salladı, bakışlarına belli belirsiz bir hüzün çökmüştü, tam ufuk çizgisinin üzerinde beliren bir bulutun gölgesi gibiydi.</p>

  <p>— Bilmiyorum, dedi.</p>

  <p>— Kimse bilemez, dedim.</p>

  <p><i>"Dünyada bilinmemesi daha iyi olan şeyler vardır,"</i> demişti Teğmen Mamiya.</p>

  <p><br /></p>

  <p>Malta Kano'nun kardeşi, kuaföre gitmek istediğini söyledi. Meteliği olmadığı için –çırılçıplak gelmişti buraya– ona borç para verdim. Kumiko'nun bir gömleğini, bir eteğini ve sandaletlerini giyip istasyonun oradaki kuaföre gitti.</p>

  <p>O gittikten sonra, yerleri elektrik süpürgesiyle süpürdüm –gerekiyordu– birikmiş kirli çamaşırları çamaşır makinesine doldurdum. Sonra yazı masamın çekmecelerini teker teker açıp içindekileri karton bir kutuya boşaltmaya başladım. Aralarından çok gerekenleri seçip geri kalanını yakmak niyetindeydim, ama aslında gerekli bir şey yoktu ki! Çoğu işe yaramaz şeylerdi: eski bir günlük, yanıt vermek isteyip de nicedir elimi sürmediğim mektuplar, sıradan tasarılarla doldurulmuş eski bir defter, yaşamımdan gelip geçmiş insanların adlarının sıralandığı bir adres defteri, hepsi sararmış gazete ve dergi kupürleri, yıpranmış bir yüzme havuzu üye kartı, kasetçaların kullanım broşürü ve garanti belgesi, yarım düzine kadar kullanılmış dolmakalem ve kurşunkalem, üstünde telefon numarası olan bir kâğıt (numaranın kime ait olduğunu şimdi çıkaramıyordum). Dolabın içindeki bir kutuda şimdiye kadar saklanmış tüm eski mektupları da yakmaya karar verdim. Neredeyse yarısı Kumiko'dandı. Evlenmeden önce çok mektup yazmıştık birbirimize. Zarfların üstünde onun özenli ve titiz yazısıyla çizilmiş satır satır harfler vardı. Yedi yılda yazısı değişmemişti. Mürekkebinin rengi bile aynıydı.</p>

  <p>Karton kutuyu bahçeye götürdüm, üzerine bol bol salata yağı döküp bir kibritle ateşe verdim. Kutu kolayca alev aldı, ama hepsinin kül olması, tahmin ettiğimden çok daha uzun sürdü. Rüzgârsız bir gündü. Beyaz duman, gökyüzünde dimdik yükseliyordu. <i>Sihirli Fasulye</i> masalında olduğu gibi, sanki upuzun bir ağaç, bulutların üstüne çıkıyordu. Bu ağacın tepesine tırmanırsam belki orada, yukarıda güzel güzel yaşayan tüm geçmişimin bir araya geldiği küçük dünyaya ulaşırdım. Bahçede bir taşın üstüne oturmuş, iri damlalar halinde ter dökerken dumanın izlediği yolu seyrediyordum. Gökyüzünün sabahki rengi, öğle sonrasının daha da sıcak olacağını gösteriyordu. Tişörtüm tenime yapışmıştı. Eski Rus romanlarında mektuplar, genellikle bir kış akşamı, ocakta yakılır. Bir yaz sabahı, salata yağıyla, bahçede değil. Ama, bizim şu hain, gerçekçi dünyamızda bir yaz sabahı, kan ter içinde mektup yakıldığı da olur. Yeryüzünde, mevsim filan seçiminde beğenmemezlik olamaz. Bakarsın, kışa kadar beklemek olanaksızdır.</p>

  <p>Mektupların yanıp bittiği zaman, gidip bir kova su getirdim, söndürmek için ateşe döktüm. Sonra da kalan son külleri sandaletlerimle ezdim.</p>

  <p>Beni ilgilendirenlerin hesabı görüldükten sonra, yazı masasının içindekileri incelemeye Kumiko'nun odasına gittim. Evi terk ettiği zaman, eşyasını karıştırmaya cesaret edememiştim. Bu, bana yapılmaması gereken bir şey gibi görünmüştü. Ama Kumiko, geri dönmeyeceğini söylediğine göre, kesinlikle çekmecelerini açmamda da bir sakınca görmeyecekti.</p>

  <p>Anlaşılan, gitmeden önce onlarda ciddi bir ayıklama yapmıştı, çünkü hemen hemen hepsi boştu. Bir mektup kâğıdı bloknotu ve yeni zarflar, bir kutu ataş, bir cetvel, makas, yarım düzine kadar tükenmezkalem ve kurşunkalem, bu türden ıvır zıvır. Belki de her an gitmeye hazır olmak için, işlerini önceden yoluna koymuştu. Onun varlığını bana anımsatacak hiç ama hiçbir şey kalmamıştı.</p>

  <p>Mektuplarımı ne yapmıştı peki? Onda da yaklaşık bendeki kadar mektup vardı, bir yerlere saklamış olmalıydı. Ama onları bulamadım.</p>

  <p>Sonra banyoya geçtim ve tüm makyaj malzemelerini bir kutuya boşalttım: rujlar, makyaj temizleme kremleri ve pamukları, parfüm, tırnak cilası, rimeller, losyonlar ve başka anlamsız ıvır zıvır. O kadar da fazla yoktu aslında. Kumiko, makyajına saatler harcayanlardan değildi. Son olarak diş fırçası ve macununu da attım.</p>

  <p>Bu temizlik işleri beni bitkin düşürmüştü. Gidip mutfakta oturdum ve su içtim. Kumiko'nun geri kalan eşyasına gelince, yalnızca kitaplıktaki kitapların ufak bir bölümü ile giysileri kalıyordu. Kitaplarının tümünü ikinci elden bir kitapçıya satabilmeyi umuyordum. Ama giysileri? Kumiko bana, onları ne istersem yapabileceğimi yazmıştı, çünkü bir daha giymeye hiç niyeti yokmuş. Ama onlardan nasıl kurtulacağımı söylemiyordu. İkinci el bir giysi dükkânına mı satmalıydı, bir plastik torbaya doldurup çöp tenekesine mi atmalıydı, isteyen birine mi vermeliydi, hayır kurumuna mı bağışlamalıydı? Bu çözümlerden hiçbiri duruma uygun görünmüyordu. İyi ya, dedim içimden, acelesi yok. Şimdilik, bir karara varmadan, onları alıkoyabilirim. Girit Kano –eski Girit Kano– belki giyerdi onları ya da Kumiko kararından vazgeçerdi, gelip alırdı. Gerçi bu, kesinlikle olanaksızdı, ama kim bilebilir? Yarın neler olacağı belli mi? Kimse bilemez. Hele öbür gün, daha da bilinmez! Hatta, ondan da önce, çok değil, daha öğleden sonra bile neler olacağını kimse bilemez ki!</p>

  <p>Sabık Girit Kano kuaförden öğleye doğru döndü. Yeni saç modeli inanılmayacak derecede kısaydı, en uzun saçı üç dört santimi geçmezdi. Bir tür saç kremiyle, saçlarını kafasına yapıştırmıştı. Ve yüzündeki boyaları da sildiğinden, onu neredeyse tanıyamayacaktım. En azından, artık Jacqueline Kennedy'ye hiç benzemiyordu.</p>

  <p>Yeni saç kesimini beğendiğimi söyledim.</p>

  <p>— Böyle çok daha doğal, daha genç duruyorsunuz. Ama en çok da, başka biri olup çıkmışsınız gibi geldi bana.</p>

  <p>— Çünkü şimdi gerçekten de yeni bir kadınım da ondan, dedi gülümseyerek.</p>

  <p>Benimle yemeğe kalmasını önerdim ama istemedi.</p>

  <p>— Bundan böyle kendi başıma yapmam gereken çok şey var, dedi. Bay Okada... Bay Zemberekkuşu, sanırım bu yeni saç biçimini benimsemekle yeni bir insan olarak ilk adımlarımı atmış bulunuyorum. Şimdi eve dönüyorum, ablamla sakin sakin konuşuyor, sonra da Girit'e gitmek üzere hazırlanıyorum; pasaport alıyorum, uçak bileti ayırtıyorum, eşyamı topluyorum. Bu tür şeylere alışık olmadığımdan, neler yapmam gerektiğini bilmiyorum. Şimdiye kadar, hiç seyahate çıkmadım ki! Hatta yalnız başıma Tokyo dışına bile çıkmadım.</p>

  <p>— Hâlâ benimle Girit'e gitmeyi mi düşünüyorsunuz? diye sordum.</p>

  <p>— Kuşkusuz, dedi. Bu sizin için de çok iyi olacak, Bay Okada, benim için de. Bu yüzden, teklifimi iyi düşünün, rica ederim. Bu, çok önemli.</p>

  <p>— Düşüneceğim.</p>

  <p>O gidince temiz bir pantolon ile bir tişört giydim, lekemi kara gözlüğümün ardına gizledim. Sonra kızgın güneş altında istasyona yürüyüp güpegündüz boş olan Şincuku trenine bindim. Kinokuniya Kitabevi'nde Yunanistan'la ilgili iki tane kitap seçtim ve İsetan mağazasının çanta reyonundan orta boy bir valiz satın aldım. Bu alışveriş tamamlanınca, dikkatimi çeken bir restoranda yemek yemeye karar verdim. Garson kız son derece sevimsizdi, aksiliği üstündeydi. Böyle ters garson kızları tanıdığımı sanırdım ama bu, o güne kadar gördüklerimin en haşiniydi diyebilirim. Anladığım kadarıyla, ne kişiliğimi, ne verdiğim siparişi beğendi. Ben listeyi inceleyip ne yiyeceğimi düşünürken, gözlerini yüzümdeki lekeye dikip öyle bekledi başımda, gelecek konusunda kötü haber veren niyet kâğıdı çekmiş birine benziyordu. Bakışlarını yanağımda hissediyordum. Bir küçük şişe bira ısmarlamıştım, ama epey sonra getirdiği büyük şişeydi. Ben yine de sesimi çıkarmadım. Herhalde bana köpüklü bir soğuk bira getirdiği için ona minnet duyuyordum. Fazla gelirse, yarısını içer, gerisini bırakırdım olur biterdi.</p>

  <p>Yemeğim gelinceye değin, gezi rehberlerini okuyarak biramı içtim. Girit Yunanistan'ındır, upuzundur, Afrika'ya en yakın adadır. Demiryolu yoktur, yolcular genelde karayoluyla giderler bir yerden bir yere. En büyük şehri, ünlü Knossos Tapınağı kalıntıları yakınlarındaki Heraklion'dur. Başlıca ürünü zeytinyağıdır, şarabı da ünlüdür. Ada çok rüzgâr alır ve pek çok yeldeğirmeni vardır. Çeşitli siyasal nedenlerle, Türkiye karşısında bağımsızlık kazanması, Yunanistan'ın öteki bölgelerine oranla daha geç gerçekleştiğinden, bu adanın genel havası ve töreleri ülkenin geri kalan bölgelerine oranla biraz farklıdır. Savaşçı ruhu taşıyan halkı, İkinci Dünya Savaşı sırasında Alman ordusuna karşı şiddetli direnişiyle kendini göstermiş, ün kazanmıştır. Kazancakis de Zorba romanına sahne olarak bu adayı seçmiştir. Bu rehberleri okuyarak Girit konusunda edinebildiğim bilgiler işte bu türdendi. Orada günlük yaşam nasıldı? Bunu öğrenmeme olanak yoktu. İyi ya, belki de normaldi; bu rehberler turistler için yazılır, gidip elin ülkesinde yerleşmeye ve yaşamaya karar veren insanlar için değil.</p>

  <p>Kendini sabık Girit Kano'yla Girit'te yaşıyor olarak hayal etmeyi denedim. Nasıl bir evde otururduk, ne yer ne içerdik? Sabahleyin uyandıktan sonra ne yapardık, gün boyu ne konuşurduk? Sonra da, oradaki yaşamımız kaç ay, kaç yıl sürecekti? Hayal denebilecek hiçbir şey gözlerimin önünde canlanmıyordu.</p>

  <p>Ama ne önemi var, diye düşündüm, tüm bunları bilmeden de pekâlâ Girit'e gidebilirim. O adaya gidebilir ve sabık Girit Kano'yla yaşayabilirim. Bir masanın üstündeki iki kitaba, bir ayağımın dibindeki valize bakıyordum. Bu nesneler benim <i>gitme olasılığımı</i> somutlaştırıyordu. Salt bu gitme kavramını elle tutulur hale getirmek için, özellikle kalkıp şehre inmiş, rehberleri ve valizi satın almıştım. Onlara baktıkça, bu yolculuk düşüncesi bana çekici geliyordu. Yapacağım tek şey, her şeyi bırakıp valizim elinde, buradan hemen gitmekti. Bu kadar basit.</p>

  <p>Japonya'da kalırsam yapabileceğim tek şey, evime kapanıp sabırla Kumiko'nun dönüşünü beklemekti. O, dönmeyecekti. Bunu mektubunda açık açık yazmıştı: beni bekleme, beni arama. Ne derse desin, onu beklemeyi sürdürmeye hakkım vardı. Ama böyle davranırsam, kuşkusuz hızla eriyip gidecektim. Ve daha da yalnız, daha da yitik, daha da güçsüz olacaktım. Sorun, burada kimsenin bana ihtiyacı olmamasıydı.</p>

  <p>Belki de Malta Kano'nun kardeşiyle Girit serüvenine atılmam gerekiyordu. O da söylemişti ya: her ikimiz için de en iyisi buydu. Bir daha valize baktım. Elimde bu valiz, yanımda Malta Kano'nun kardeşi, kendimi Heraklion Havaalanı'na ayak basarken hayal ettim. Sakin bir köyde, balık yiyerek, masmavi denizde yüzerek geçireceğim hayatı da hayal etmeye çalıştım. Ama ben, bu çekici ve basit, kartpostallardan da güzel görüntüleri hayalimden geçirirken, ağır, kara bir bulut yavaş yavaş yüreğimin üstüne yayılıyordu. Ve yeni valizim elimde, kum gibi insan dolu Şincuku'da yürürken boğulacak gibi oluyordum. Kollarımı da, bacaklarımı da doğru dürüst kullanamıyormuşum gibi geliyordu bana.</p>

  <p>Lokantadan çıktıktan sonra, öylesine başıboş, sokakta yürüyordum ki valizim, karşı yönden hızla gelen birinin bacağına çarptı. Uzun boylu gri tişörtlü, başında beyzbol kasketi, kulaklarında volkmen kulaklıkları olan bir gençti bu. "Özür dilerim," dedim. Adam bir şey söylemeden kasketini düzeltti, kolunu göğsüme doğru uzatıp beni şiddetle itti. Hiç beklemediğim bu darbe öyle ansızın gelmişti ki, sendeledim, arkaüstü düştüm, başım duvara çarptı. Beni öyle yerde görünce, adam içi rahatlamış gibi yürüdü gitti. O anda, peşine düşmek istedim ama vazgeçtim. Neye yarar, olan olmuş bir kere! İçimi çekerek ayağa kalktım, pantolonumun tozunu silkeledim. Sonra valizimi aldım, yaşlı bir kadın da yerden kitaplarımı toplayıp bana uzattı. Ufak tefekti, kenarsız, yuvarlak, garip biçimli bir şapkası vardı. Kitapları bana uzatırken, hiçbir şey söylemeden hafifçe başını salladı. Bu yaşlı kadını ve bana acır havasını görünce, neden bilmem, birden zemberekkuşu geldi aklıma. Bir yerlerde, bir ormanın dibindeki zemberekkuşu.</p>

  <p>Kafam bir süre acıdı ama yaralanmamıştım. Sadece kafamın arkasında küçük bir şiş vardı. Böyle yerlerde sürüneceğine, dedim kendime, bir an önce evine dönsen iyi edersin. Kendi sakin sokağına.</p>

  <p>Kendimi toparlamak için, istasyonun oraadaki kulübeden bir gazete ile limonlu pastil aldım. Sonra gazetem kolumda, gişeye gidiyordum ki, arkamdan bir ses gürledi.</p>

  <p>— Hey! Siz! diye bağırdı. Siz, oradaki, suratı <i>lekeli!</i></p>

  <p>Kulübedeki satıcı kızdı. Anlamı yoktu, ama döndüm.</p>

  <p>— Paranızın üstünü unuttunuz, diyerek bana bin yen para üstü verdi.</p>

  <p>Nezaketine teşekkür ederek aldım parayı.</p>

  <p>— Lekeniz için özür dilerim, diye ekledi. Başka türlü nasıl sesleneceğimi bilemedim, ağzımdan kaçtı işte.</p>

  <p>Bir baş işaretiyle, olabildiğince güler bir yüz takınarak, önemli olmadığını söylemek istedim. Yüzüme baktı.</p>

  <p>— Ama ter içindesiniz siz... İyi olduğunuza emin misiniz? Bir şeyiniz yok ya?</p>

  <p>— Sıcaktan, diye yanıtladım, yürürken çok terledim de. Sağolun.</p>

  <p>Trene bindim ve gazeteyi okudum. Birden, nicedir gazete almadığım aklıma geldi. Hiçbir günlük gazeteye abone değildik. Kumiko, işyerine giderken zaman buldukça istasyondan gazete alıp akşam bana getirirdi. Ben de böylece bir gün öncenin gazetesini ertesi sabah okumuş olurdum. İş ilanlarına bakmak için. Kumiko gittikten sonra kimse bana gazete almadı.</p>

  <p>İlk sayfasından son sayfasına kadar gazeteye göz gezdirdim, ama ilgimi çekecek bir şey göremedim. Vazgeçilmez hiç ama hiçbir şey yoktu. Gazeteyi katladım ve vagona ilan diye asılmış, haftalık gazetelerden başlıklara bakarken gözüm, <i>Noboru Vataya</i> adına takıldı. İri iri harflerle, <i>"Bay Noboru Vataya'nın adaylığını koyması, politika dünyasında çalkantılara yol açtı."</i> yazıyordu. Uzun süre gözlerim adına takılı kaldı. Demek ki şaka yapmıyordu bu adam. Gerçekten de politikacı olmak istiyordu. Sadece bu yüzden bile Japonya'dan ayrılmaya değer, diye düşündüm.</p>

  <p>İstasyona inince, boş valizim elimde, otobüse binip eve geldim. Ev, yaşayan bir ölüye benziyordu, ama ben gene de, oraya döndüğüm için rahat bir soluk aldım. Biraz dinlendikten sonra duşa girdim. Banyoda Kumiko'dan hiç iz kalmamıştı. Diş fırçası, banyo bonesi, makyaj malzemeleri, hepsi gitmişti. Çorapları ile küçücük külotları kurusunlar diye asılı değildi, özel şampuanı orada yoktu artık.</p>

  <p>Havluyla kurulanırken, acaba Noboru Vataya'dan söz eden dergiyi almalı mıyım, diye düşündüm. Onun hakkında ne yazmışlardı acaba? Bu sorun beni gittikçe daha çok kaygılandırıyordu. Ayrıca mademki Noboru Vataya politikacı olmak istiyor, varsın olsun. Bu ülkede herkesin hakkı bu, canı isterse. Nasıl olsa, Kumiko'nun gitmesiyle, ağabeyiyle aramdaki ilişkiler fiilen kopmuştu ve geleceğin ona nasıl bir yazgı hazırladığı umurumda bile değildi. Tıpkı benimkinin de onun umurunda olmadığı gibi. Çok iyiydi. <i>Başlangıçtan beri böyle olması gerekiyordu.</i></p>

  <p>Ama derginin iri iri başlıklarını bir türlü zihnimden kovup atamıyordum. Akşama kadar dolaplara ve mutfağa çekidüzen vermekle geçirdim zamanımı, yine de, ne kadar başka şeylere dalsam da, iri iri matbaa harfleriyle <i>Noboru Vataya</i> adı silinmez bir görüntü gibi gözlerimin önünde uçuşuyordu. Bitişik dairede, duvardan gelen, uzak bir telefon sesi gibi. Durmadan çalan ama kimsenin gelip açmadığı bir telefon. Bunun olmadığına kendimi inandırmaya çalıştım.</p>

  <p>Duymuyormuş gibi yapmayı denedim. Boşuna. Bunun üzerine, çaresiz teslim oldum ve mahalledeki süpermarkete gidip dergiyi aldım.</p>

  <p>Mutfakta oturdum, buzlu çay içerek okudum makaleyi. Ünlü ekonomist ve eleştirmen Noboru Vataya'nın, gelecek seçimde Niigata ilinden milletvekilliğine adaylığını koymayı ciddi ciddi düşündüğünü yazıyordu. Dergi ayrıca, Vataya'nın ayrıntılı yaşamöyküsünü de yayımlamıştı: son yıllarda medyadaki yazıları, konuşmaları, etkinlikleri. Amcası Bay Şoşikama Vataya, Niigata'dan Temsilciler Meclisi üyesiydi. Sağlık nedeniyle bir dahaki seçimlerden çekilme arzusunu belirtmişti ve yerine, yeğeni kadar etkili olacak bir başkası düşünülemediğinden, her şey normal giderse, bu seçim bölgesinde Noboru Vataya'nın onun yerine geçeceğine gittikçe daha kesin bakılıyordu. Ve bu durumda, şimdiki temsilci Vataya'nın bağlı olduğu yerel politik örgütün, gençlik oylarının ve kişisel ününün sayesinde Bay Noboru Vataya'nın kesinlikle seçileceği söyleniyordu. Bölgeden, sözüne güvenilir birisi anlatıyordu:</p>

  <blockquote style="margin: 20px 0 20px 40px; border: none; padding: 0px;">
    <p>Bay Noboru Vataya'nın seçimlerde kazanma olasılığı yüzde 95. Aday olmasının belirli koşulları, yapılacak pazarlıklara bağlı ama Bay Noboru Vataya adaylığını koymaya hazır göründüğünden, sonuç şimdiden belli sayılır.</p>
  </blockquote>

  <p>İlgiliyle bir görüşme de yer alıyordu dergide. Oldukça uzun bir metindi.</p>

  <blockquote style="margin: 20px 0 20px 40px; border: none; padding: 0px;">
    <p>Henüz resmen aday olma kararı vermiş değilim. Gerçi böyle bir şey söz konusu. Ama benim de kendime göre bir düşüncem var ve "evet" yanıtı vermem için bana "aday olun" demeleri yetmez. Politika dünyasında benim aradığım ile o dünyanın benden beklediği arasında bir sapma olabilir. Bunun içindir ki, tartışmalar giderek artacak ve düzeltmeler yapmak gerekecektir. Ama eğer iki parti anlaşır ve ben de Temsilciler Meclisi'ne adaylığımı koymaya karar verirsem, niyetim, ne pahasına olursa olsun, seçilmek ve sıradan genç bir üye olarak kalmamaktır. Daha otuz yedi yaşındayım ve politikayı seçersem, önümde uzun bir meslek yaşamı açılacaktır. Açık bir ileri görüşe ve bunu halka mal etme yeteneklerine sahibim. Oldukça uzun bir geleceği ve belirli bir stratejiyi göz önüne alarak davranacağım. Hedefim, on beş yıllık bir süreyi kapsıyor. Şu yirminci yüzyıl sonunda, yirmi birinci yüzyıldan önce, Japon ulusunun kimliğini pekiştirmeye kararlı siyasetçi görüşümü ortaya koyacağım. İşte esas amacım budur. Japonya'yı çevresel bir ülke durumundan çıkarıp bir siyasal ve kültürel örnek olma yolunda ilerletmeyi öngörüyorum. Başka bir deyişle, ulusun çerçevesini yeniden çizmek istiyorum. İkiyüzlülüğü uzaklaştırmayı, yerine temel olarak mantık ve kültürü almayı öngörüyorum. Gerekli olan, ne anlaşılmaz söylevler, ne kısır laf oyunları; gerekli olan, kolaylıkla sunulabilecek açık seçik bir görünüm. Güzel, anlaşılır bir görüntüye ihtiyacımız olan bir dönemdeyiz ve şimdi siyasetçilerden istediğimiz, bir ulusal uzlaşı hazırlamalarıdır. Japonya'nın bugün uyguladığı, düşünceden yoksun politika, ülkeyi, akıntılara kapılıp sürüklenen kocaman bir denizanasına dönüştürür. Ben ne idealle ilgiliyim ne hayalle. Ne pahasına olursa olsun yapılması gerekenden söz ediyorum. Gerçekleştirilecek somut bir tasarım var ve gelecekte durumun gelişmesine göre giderek aydınlatılacaktır.</p>
  </blockquote>

  <p>Makale, Noboru Vataya hakkında çok nazik sözlerle doluydu:</p>

  <blockquote style="margin: 20px 0 20px 40px; border: none; padding: 0px;">
    <p>Bay Vataya yetenekli, akıllı bir siyasal eleştirmendir. Güzel konuşma yeteneğiyle tanınmıştır. Gençtir, iyi bir çevreden gelmiştir, siyasal geleceği umut doludur. Bu bağlamda, sözünü ettiği uzun vadeli stratejiler sadece hayal olarak nitelendirilemeyecek bir gerçeklik kazanır. Seçimlere aday olması çok sayıda seçmen tarafından coşkuyla karşılanmıştır. Tutucu bir seçim bölgesinde, boşanmış olması sorun yaratabilirdi ama gençliği ve yeteneği, bu olumsuz özelliği silmeye rahat rahat yeterlidir. Oldukça çok sayıda kadın seçmenin oyunu harekete geçirmesi beklenebilir.</p>
  </blockquote>

  <p>Bununla birlikte makale, sert bir tonda noktalanıyordu:</p>

  <blockquote style="margin: 20px 0 20px 40px; border: none; padding: 0px;">
    <p>Bay Vataya'nın, amcasının bölgesinden onun yerine aday olması, "ilk eleştirenin kendisi olduğu o ilkesiz" politikadan yararlandığını akla getirebilir. Politika konusundaki yüksek düşünceleri inandırıcıdır, ama gerçekten politik eylemlere geçildiğinde ne dereceye kadar etkin olabilecektir? Buna, gelecekteki yönelimine bakarak karar vermek gerekiyor.</p>
  </blockquote>

  <p>Makaleyi okuduktan sonra, dergiyi çöp tenekesine attım. Ve Girit'e yolculuk için gerekecek giysileri ve öteberiyi toplamaya koyuldum. Orada kışları soğuk olur mu, olmaz mı hiç bilmiyordum. Haritaya bakılırsa ada, Afrika'ya yakındı. Ama o kıtada bile, kış mevsiminin soğuk olduğu bölgeler olabilirdi. Deri montumu valize koydum. Sonra, iki kazak ile iki pantolon. İki uzun kollu ve üç kısa kollu gömlek. Bir tüvit ceket. Tişörtler ve şortlar. Çoraplar ve külotlar. Şapka, güneş gözlüğü. Mayo, havlular. Bir tuvalet çantası, seyahat için. Hepsini yerleştirdiğimde valizimin yarısı boş kalmıştı. Ama, bunların dışında, ekleyecek hiçbir şey bulamıyordum. Valizimi kapatınca, gerçekten Japonya'dan ayrılıyormuşum gibi geldi bana. Bu evden ve bu ülkeden ayrılmaya hazırlanıyordum. Limonlu pastillerimi emerken yeni valizimi seyrediyordum. Birden Kumiko'nun, giderken bir valiz bile almadığı geldi aklıma. Güzel bir yaz sabahı, boyundan çapraz astığı küçük çantası ve kuru temizlemeden aldığı iki giysisiyle gitmişti buradan. Benden de az şey götürmüştü o. Ve denizanalarını düşündüm. "Böyle düşüncesiz ve ilkesiz bir politika, bu ülkeyi akıntılara kapılıp sürüklenen kocaman bir denizanasına dönüştürür," demişti Noboru Vataya. Gerçek denizanalarını yakından gözlemlemiş miydi? Herhalde, hayır. Ama ben, evet, istemeye istemeye, bir akvaryumda akla hayale gelebilecek tüm türlerini görmüştüm. Kumiko her akvaryumun önünde saatlerce, konuşmadan dikiliyordu, o belirsiz ve sakin devinimlerinin büyüsüne kapılmıştı. Sevgili olarak ilk buluşmamız olmasına rağmen, o benim varlığımı tümüyle unutmuş gibiydi. Her biçimden, her boydan bu varlıkları tutkuyla izliyordu. O kadar ki sonradan ona denizanaları konusunda ansiklopedik bir eser armağan etmiştim. Noboru Vataya anlaşılan bilmiyordu, ama içlerinden bazılarının kemikleri hatta kasları bile vardı. Oksijen soluyorlar, hatta spermalara ve yumurtacıklara bile sahipler. Şemsiyeleri ve dokunaçlarıyla, zarafetle kıpırdıyorlar ve kendilerini akıntıya bırakıp öylece sürüklenmiyorlardı. Onların avukatlığını yapmak istediğimden değil, ama onlar da kendilerine göre bir yaşamsal güçle donatılmışlardı.</p>

  <p>Dinle, Noboru Vataya, dedim içimden, bir politikacı olmakta özgürsün. Bu senin işin, ben karışamam. Ama izninle sana bir şey söyleyeyim: yanlış bir metafor kullanarak denizanalarını küçük düşürmen hiç de dürüst bir davranış değil.</p>

  <p><br /></p>

  <p>Saat dokuzu geçtiğinde telefon çaldı. Önce açmayacaktım. Gözlerim masanın üstündeki alette, arayanın kim olabileceğini düşündüm. Ve bu kez benden ne istediklerini.</p>

  <p>Anladım. Telefondaki kadındı bu. Nereden bildin, diyeceksiniz ama emindim. O garip ve karanlık odadan arıyordu beni. Ağır bir çiçek kokusunun yüzdüğü o odadan. Şimdi bile, o amansız cinsel isteğinin yüzdüğü odadan. "Sana her istediğini yaparım. Karının bile yapmayacağı şeyleri." Açmadım telefonu, inat ettim. Telefon on kez çaldı, durdu, sonra yeniden çalmaya başladı. On kez daha. Sonra sessizlik. Bu sessizlik, telefon çalmadan önceki sessizlikten daha derindi. Yüreğim güm güm vuruyordu, uzun uzun parmak uçlarıma baktım. Yüreğin attığı kanın, uzun süre bedenimde dolaştıktan sonra parmak uçlarıma ulaştığını hissediyordum. Yüzümü ellerime gömdüm ve derin derin iç geçirdim.</p>

  <p>Sessizlikte sadece duvar saatinin tik takları yankılanıyordu. Odaya geçtim, yere oturup dalgın dalgın yeni valize baktım. Girit ha? Neden olmasın, diye düşündüm. Üzgünüm ama, Girit'e gidiyorum, sonunda. Burada, <i>Toru Okada</i> adıyla yaşamaktan bıktım. Sabık Toru Okada olarak, sabık Girit Kano'yla Girit'e gidiyorum. Bunu yüksek sesle söyledim. Ama sözlerimin kime söylendiğini bilmiyordum. Ben bile bilmiyordum bunu. <i>Birineydi</i> işte.</p>

  <p>Saat, zamanı belirtmeyi sürdürüyordu. <i>Tik tak tik tak...</i> Sesi, yürek vuruşlarımla uyumluydu.</p>
</body>
</html>
