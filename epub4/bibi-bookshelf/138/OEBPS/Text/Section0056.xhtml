<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>20</h2>

  <h3 class="sigil_not_in_toc">Yeraltında dolambaçlı yollar<br />
  Tarçın'ın iki kapısı</h3>

  <p>— O konakta bir bilgisayar var, değil mi, Bay Okada? Kim kullanıyor bilmem, ama... dedi Uşikava.</p>

  <p>Saat akşamın dokuzuydu, mutfağımdaydım, kulağım telefona yapışmış. Uşikava biraz burnunu çektikten sonra devam etti:</p>

  <p>— Her zamanki soruşturmalarımdan o kadarını öğrendim. Bu bir sitem değil, Bay Okada, tersine, bunu hiç de garip bulmuyorum: günümüzde, işinde beyin hücrelerini çalıştıran herkesin bilgisayarı var. Uzun sözün kısası, Bay Okada, kendime, bu bilgisayar yoluyla sizinle iletişim kurabilirsem iyi olacağını söyledim. Bunun üzerine araştırdım, ama o kadar kolay değil. Sıradan telefon hattından aramak yetmiyor. Üstelik özel bir şifre gerek, yoksa girilemiyor. Açıl susam açıl, demeden kapı açılmıyor.</p>

  <p>Karşılık vermedim.</p>

  <p>— Beni yanlış anlamayın, Bay Okada, bilgisayarınıza zorla girmeye kalkışacak değilim, size herhangi bir yoldan zarar vermeye de niyetim yok. Böylesine bir güvenlik sistemiyle, isteseydim bile, sizden bilgi çalmak kolay olmazdı. Hayır, kafamda bunca karmaşık şeyler yok benim. Sadece, Bayan Kumiko ile sizin aranızda, söz verdiğim gibi, özel bir konuşma ayarlamayı düşünüyordum. Karınız evden ayrılalı epey zaman oldu artık, işleri böyle askıda bırakamazsınız ki. Belki de yaşantınız gittikçe daha garipleşir, Bay Okada ve hiç olmazsa karşılıklı, açık açık konuşmak önemlidir, yoksa yanlış anlamalara kapı açılır ve yanlış anlamalar da felaket getirir... Bayan Kumiko'ya da böyle söyledim ve kabul etmesi için olmadık çaba harcadım.</p>

  <p>Ne var ki bana, "Kesinlikle hayır," dedi. "Onunla karşı karşıya görüşmem söz konusu değil." İşte bana böyle söyledi ve sizinle telefonda da konuşmak istemiyor. Bu, beni çaresiz bıraktı, biliyor musunuz? Onu kararından caydırmak için elimden geleni yaptım, ama kararı kesin ve sarsılmaz. Tam bir kaya. Kararından dönünceye dek yosun tutacak.</p>

  <p>Uşikava sustu, benden yorum bekledi, ama hiç sesimi çıkarmadım.</p>

  <p>— Yine de onun sözünü dinleyip geri çekilemem. Bunu yaparsam, Profesör Vataya hizmetimden memnun kalmaz. Karşınızdaki bir kaya gibi, bir duvar gibi sağlam olsa bile, her zaman, küçük bir uzlaşma noktası bulunabilir... Bizim işimiz bu: uzlaşma sağlamak. Buzdolabını satın alamazsan, buzu götürürsün: işte bu anlayış, görüyorsunuz ya. Bir yolunu bulmak için kafa patlattım ve işte böylelikle pek de açık olmayan zihnimden birdenbire bir çare fışkırıverdi, kayan bir yıldız gibi: bilgisayar ekranı yoluyla bir görüşme! Bir şifre, sözcükler ekranda beliriveriyor! Bunu yapmayı biliyorsunuz, değil mi, Bay Okada?</p>

  <p>Hukuk bürosundayken sık sık bilgisayar kullanırdım, bilgi edinmek için ya da elektronik posta aracılığıyla iletişim kurmak için. Kumiko da işyerinde bir tane kullanıyordu, dergi yayıncılığı yaptığına göre.</p>

  <p>— Her bilgisayarda olmaz, diye devam etti Uşikava. Bizim makineden sizinkiyle, hızla konuşulabilmesi gerekir. Bayan Kumiko sizinle ekran aracılığıyla konuşmaya razı olduğunu söyledi bana. Doğrudan doğruya, karşılıklı iletişim kurabilirseniz, bu karşılıklı konuşmaya yakın olur. İşte size önerebileceğim tek uzlaşma. Benim gibi ihtiyar bir maymun, her zaman bir şey bulur. Bu çözüm belki de pek hoşunuza gitmedi, ama onu bulmak için tüm beyin hücrelerimi kazımak zorunda kaldım. İnsanın beyni yetersizse, kullanması çok yoruyor.</p>

  <p>Yanıt vermeden ahizeyi öbür elime geçirdim.</p>

  <p>— Alo, beni duyuyor musunuz, Bay Okada? dedi Uşikava, kaygılı bir sesle.</p>

  <p>— Evet, sizi dinliyorum.</p>

  <p>— Belki biraz erken olacak ama, bilgisayarınıza girmem için şifreniz gerekiyor. Böylece Bayan Kumiko'yla görüşmenizi ayarlayabilirim. Ne dersiniz?</p>

  <p>— Uygulamada sorun var, dedim.</p>

  <p>— Ne gibi?</p>

  <p>— Her şeyden önce, Kumiko'yla bağlantı kuracağım ne belli? Kim güvence veriyor?</p>

  <p>— Haklısınız! dedi Uşikava, hayranlık belirten bir sesle. Bu hiç aklıma gelmemişti ama, elbette klavyeyi bir başkasının kullanma olasılığı var. Pohpohlamak için söylemiyorum ama kuşkuculuğunuzu beğendim. "Kuşku duyuyorum, o halde varım." Bakın, size önerim şu: ancak Bayan Kumiko'nun yanıt verebileceği bir soruyla başlarsınız konuşmaya. Mutlaka yalnızca ikinizin bildiği bir şey olmalı, onca zaman birlikte yaşadığınıza göre.</p>

  <p>Akla yakındı bu öneri.</p>

  <p>— Olur herhalde, dedim. Ama şifreyi bilmiyorum. O bilgisayara elimi bile sürmedim.</p>

  <p><br /></p>

  <p>Muskat bana, Tarçın'ın bilgisayar konusunda oldukça usta olduğunu söylemişti: bilgisayarının sistemini kendi ayarlamış ve onu, gizli bir kodla ve başka akıllıca yöntemlerle koruma altına almıştı. Parmaklarını klavyeye koyar koymaz, Tarçın, üç boyutlu bir yeraltı labirentinin tek efendisi oluyordu; bu labirentin her geçidini ezbere biliyordu ve sadece bir tuşa dokunarak bir geçitten ötekine atlayabiliyordu. Muskat'a bakılırsa, yeterli bilgiye sahip olmayan bir korsanın –yani Tarçın'dan başka herkesin– bu labirente girmesi, tüm alarm sistemlerini ve tuzaklarını atlatarak önemli bilgilere ulaşması, aylar ve aylar sürecek bir çalışmayı gerektirirdi. Konaktaki bilgisayar pek büyük değildi, Akasaka'daki işyerindekiyle aynı modeldi. Ama ikisi birbirine, onların evindeki bir merkez bilgisayarla bağlanmıştı. Herhalde Tarçın, annesinin müşterileri konusundaki tüm gizli bilgileri ve çifte muhasebe kayıtlarını orada tutuyor olmalıydı; öte yandan, bilgisayarının donanımındaki sırların bu kadar olduğundan da kuşkuluydum.</p>

  <p>Beni böyle düşünmeye yönelten şey, Tarçın ile makinesi arasındaki derin içlidışlılık ve konaktaki özel bürosunda saatlerce bilgisayarıyla baş başa kalmasıydı. Zaman zaman, şu veya bu nedenle kapıyı aralık bıraktığında, onu işbaşında görüyordum: o zaman da görmemem gereken bir sahneye tanık olmuşum duygusuna kapılıyordum. Makinesiyle neredeyse yekvücut olmuş gibi bir yakınlık vardı aralarında ve sanki onunla erotik bir ilişki kurmuştu. Bir tuşa dokunuyor sonra ekrana, duruma göre, ya canı sıkılmış gibi yüzünü buruşturarak ya da zevkle gülümseyerek bakıyordu. Kimi zaman tuşlara tek tek, derin düşüncelere dalmış gibi yavaş yavaş basarken, kimi zaman da parmakları, Lizst'ten bir etüt çalan bir piyanistinki gibi tuşların üstünde koşuyordu. Makinesiyle böyle, sessizce söyleşirken ekranda sanki bambaşka, yaşadığımız dünyadan daha önemli ve çok yakından tanıdığı bir dünyadan manzaralar seyrediyordu. Ona göre, gerçeğin çevresini saran âlemden çok, bu yeraltı labirentinde olduğunu düşünmeden edemiyordum. Belki de, bu ekran dünyasında onun, iyice anlaşılan, güzel konuşmasına, gülmesine ve hıçkırmasına olanak veren bir sesi de vardı.</p>

  <p>— Tersini yapamaz mıyız acaba? diye sordum Uşikava'ya. Ben sizin bilgisayarınıza girersem, benim şifremi öğrenmenize gerek kalmaz.</p>

  <p>— Hayır, bu yürümez. Bilgisayar sizin tarafınızdan açılır da bizimkinden açılmaz. Sorun, şifrede, "açıl susam açıl"da, o olmadan bir şey yapamayız. Kurt, sesini istediği kadar değiştirsin, kapı açılmaz. Her tonda, "Günaydın, anneanneciğim, ben geldim" dese de, eğer büyülü formülü bilmiyorsa kapıda kalır.</p>

  <p>Telefonun öteki ucunda Uşikava'nın bir kibrit çaktığını duydum. Sarkık dudaklı, sarı ve eğri büğrü dişli ağzına sigarayı tutuşturmasını gözümün önüne getirdim.</p>

  <p>— Şifrede üç karakter olacak, harf, sayı ya da her ikisinin karışımı. Sinyalden sonra girmek için sadece on saniye var. Üç yanlış yapılınca, bir daha kesinlikle girilemiyor ve alarm çalmaya başlıyor. Elbette bir otomobil alarmı değil, ama kurdun geçişinden bir iz kalıyor yine de, girmek istediği anlaşılıyor. Ustaca, değil mi? Şifre bilinmeden kesin bir şey yapılamaz ve çok basit, hesap edin: alfabenin yirmi dokuz harfi, artı 1'den 10'a kadar sayılar, bunlar hemen hemen sonsuz karışım olanakları sunar. Bir fikriniz yok mu acaba, Bay Okada?</p>

  <p>Düşünmeye koyuldum.</p>

  <p><br /></p>

  <p>Ertesi gün öğleden sonra, Tarçın ve son müşterim Mercedes'e binip gidince, ben de Tarçın'ın çalışma odasına girdim ve bilgisayarının başına geçtim. Açar açmaz, ekran tatlı bir mavi ışık yaydı ve bir mesaj göründü:</p>

  <p><b>"Şifreyi girmek için on saniyeniz var."</b></p>

  <p>Aklımdaki sözcüğü yazdım: zoo. Yanlış ışığı öttü.</p>

  <p><b>"Yanlış şifre. Yeni bir şifre girmek için on saniyeniz var."</b></p>

  <p>Tekrar ZOO yazdım, bu kez büyük harflerle. Başarısız.</p>

  <p><b>"Yanlış şifre. Yeni bir deneme için on saniyeniz var. Otomatik kapanmadan önceki son deneme."</b></p>

  <p>Son kez şansımı deneyip: Zoo yazdım yine, bu kez Z büyük harfle. Hoş bir ses çınladı ve ekranda menü belirdi.</p>

  <p><b>"Doğru şifre. Menüden bir program seçiniz."</b></p>

  <p>Soluğumu yavaş yavaş, koyverdim, sonra gözlerimin önünden geçen uzun program listesini okudum. <b>"İnteraktif bağlantı"</b>yı tıkladım. Bilgisayar benden yine şifre istedi. Düşündüm. Burada da, Tarçın, önemli bir girişi güvenliğe almış olmalıydı ve bu yüzden de "zoo" derecesinde önemli bir sözcük seçmiş olmalıydı. Üç harfli? Denizaltı, yani submarine'in sub'uyla denedim şansımı. Ekranda hemen bir yazı çıktı:</p>

  <p><b>"Yanlış şifre. Yeni bir deneme için on saniyeniz var."</b></p>

  <p>Geri sayım başladı. 10, 9, 8 saniye. Deminki gibi bir deneme yaptım, birincisi büyük harf: Sub.</p>

  <p>Küçük bir çınlama duyuldu ve yeni bir yazı göründü:</p>

  <p><b>"Aradığınız telefon numarasını giriniz."</b></p>

  <p>Yaptığım işten memnun halde ekrana baktım: Tarçın'ın labirentinin iki kapısını art arda açmayı başarmıştım. Ana menüye dönmek için, <b>"çıkış"</b>ı tıkladım, sonra da <b>"kapat"</b>ı.</p>

  <p><b>"Yapılan işlemler kayda geçsin mi?"</b> diye sordu bilgisayar.</p>

  <p><b>"Hayır"</b>ı tıkladım, Uşikava'nın bana söylediği gibi, arkamda iz bırakmamak kaygısıyla. Ekran, yavaş yavaş karardı. Alnımda biriken teri sildim. Fareyi, santimetre santimetresine aynı yere koydum, sonra uzaklaştım.</p>
</body>
</html>
