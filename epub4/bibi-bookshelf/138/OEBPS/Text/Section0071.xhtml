<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>35</h2>

  <h3 class="sigil_not_in_toc">Tehlikeli bir yer<br />
  Televizyon seyircileri<br />
  İçi boş adam</h3>

  <p>Kapı içeriden aralandı. Kat görevlisi garson, tepsiyi iki eliyle tutarak hafifçe eğildikten sonra odaya girdi. Saksının ardına saklanmış, ne yapacağımı düşünerek, çıkmasını bekledim. Belki de çıkacağı andan yararlanıp odaya süzülebilirdim. İçeride biri vardı. Her şey geçen defaki gibi olursa –ki olacağa benziyordu–, kapı anahtarla kapatılmış olmayacaktı. Öte yandan da, peşine takılır, nereden geldiğini öğrenebilirdim.</p>

  <p>Bu iki çözüm arasında duraksadım, sonunda onun peşine takılmaya karar verdim. Belki de bu 208 numaralı odada gizli bir tehlike vardı. Benim için uğursuz sonuçlar getirebilecek bir tehlike. Bir bıçağın göz alıcı parıltısını ve karanlıkta kapının güm güm vurulduğunu pek iyi anımsıyordum. İhtiyatı elden bırakmamalıydım. Önce görelim hele şu garsonun nereye gittiğini. Sonra nasıl olsa odaya dönmeye zaman bulunurdu. Ama nasıl? Ceplerimi karıştırdım: cüzdanım, birkaç bozuk para, bir mendil, küçük bir tükenmezkalem vardı. Kalemi çıkarıp yazıyor mu görmek için avucuma bir çizgi çektim. Duvara işaretler çizerim, olur biter, diye düşündüm. Ve yeniden odayı bulmak için, bu işaretleri izlemem yeterdi.</p>

  <p>Kapı açıldı, garson çıktı. Tepsisini içeride bırakmıştı. Çıkar çıkmaz, sırtını dikleştirip <i>Hırsız Saksağan'</i>ı ıslıkla çalarak, hızlı adımlarla yürümeye başladı. Ben de saksının arkasından çıkıp peşine takıldım. Her köşede, krem rengi duvara mavi kalemle küçük bir çarpı işareti yapıyordum. Garson, bir kez bile arkasına dönmedi.</p>

  <p>Kendine özgü bir yürüyüşü vardı, kafe garsonları uluslararası şampiyonluğuna katılıyormuş gibi. Baş yukarıda, çene ileride, sırt dimdik, kollarını ıslıkla çaldığı ezginin ritmiyle sallayarak geniş adımlarla koridordan aşağı yürüyordu. Birkaç kez saptı, birkaç kez basamakları çıktı ve indi. Aydınlık, kimi yerde yeterli, kimi yerde zayftı. Duvarlardaki oyuklar, çeşit çeşit gölge oyunları oluşturuyordu. Ondan belirli bir uzaklıkta kendimi gizlemeye özen göstererek yürüyordum, zaten izlenmesi zor biri değildi. Koridoru saptığında gözden yitirsem bile, ıslıkla çaldığı ezgi sayesinde ne yana saptığını hemen anlıyordum. Sakin bir göle ulaşmak için akış yukarı yüzen bir balık gibi, sonunda geniş bir hole çıktı. Burası, Noboru Vataya'yı televizyonda gördüğüm o kalabalık lobiydi. Şimdi hemen hemen boştu, sadece bir köşede, dev bir ekranın karşısında, bir avuç insan toplanmıştı. Japon devlet televizyonunun haber saatiydi. Garson, lobiye varınca, televizyonu izleyenleri rahatsız etmemek için ıslık çalmayı kesti. Sonra holü boydan boya geçerek bir servis kapısından girip gözden kayboldu.</p>

  <p>Zaman öldüren biri gibi ben de lobiyi enine boyuna arşınlamaya başladım, ara sıra oradaki kanepelerden birine oturuyor, tavana bakıyor, ayaklarımın dibini, halıyı inceliyordum. Sonra bir telefon kabinine yöneldim, deliğe birkaç bozuk para attım. 208 numaranın telefonu gibi bu da çevir sesi vermedi. İç hatlardan birinin ahizesini kaldırıp 208'i çevirdim. Yine ses yok.</p>

  <p>Televizyonun karşısına yerleşmiş insanları çaktırmadan izlemek için az ötedeki bir sandalyeye oturdum. On iki kişiydiler: dokuz erkek ve üç kadın, ellisinde görünen ikisi dışında, hepsi otuz ile kırk yaşlar arasındaydı. Erkekler takım elbiseliydi, göze çarpmayan kravatlar bağlamışlardı, ayaklarında deri mokasenler vardı. Boy ve beden yapısı farklılıklarının dışında, hepsinin de hiçbir özelliği yoktu. Özenle makyaj yapmış, yaklaşık otuz beş yaşlarındaki kadınların hepsi de birbirine oldukça benzeyen, ağırbaşlı tayyörler giymişti. Birbirilerinden uzak durmaları ve birbirlerini tanıyor gibi görünmemeleri olmasa, eski lise arkadaşlarının bir toplantısı sanılırdı. Hepsi de dikkatini sessizce, aynı televizyon programında yoğunlaştırmıştı; onları birleştiren tek şey, buydu. Hiçbir görüş alışverişinde bulunmadıkları gibi, birbirlerine bakmıyorlardı da.</p>

  <p>Ben de bir süre, haberlere baktımsa da özellikle hiçbir haber ilgimi çekmedi. Vali, yeni bir yolu açmak için kurdele kesmiş; kimi kurşunkalemleri, çocuklar için zararlı maddeler içerdiği için, piyasadan çekiyorlarmış; Asahigava'da, anayolda, yoğun kar yağışı ve buzlanma yüzünden, bir kaza olmuş; bir kaplıcaya gitmekte olan bir turist otobüsü bir otomobile çarpmış. Otobüsün sürücüsü oracıkta ölmüş, otobüs yolcularından birkaçı ağır yaralanmış. Spiker, sanki bir iskambil oyununda, değersiz kartlar dağıtıyormuşçasına haberleri zoraki okuyordu. Birden aklıma, ölen yaşlı falcının, Bay Honda'nın televizyonu geldi: o da sürekli Japon resmi televizyonunu izlerdi. Televizyondaki bu görüntüler benim gözüme, hem çok gerçekçi hem de tamamıyla gerçekdışı görünüyorlardı. Otuz yedi yaşındaki kamyon sürücüsünün akıbetine üzülmüştüm. Asahigava'da, karların içinde, bir iç kanamadan ölmeyi kim isterdi ki? Ama o adamla ben, birbirimizi şahsen tanımıyorduk. Bu yüzden ona, kişisel olarak acıyamazdım. Sadece genel anlamda, ansızın ve şiddetli bir şekilde ölen bir türdeşime karşı insan olarak bir üzüntü duymuştum. Böyle bir duygu hem çok somuttu hem de gerçeğin dışında. Bir an gözlerimi ekrandan ayırıp lobiye, çevreme bakındım. Dikkatimi çekebilecek hiçbir şey göremedim: resepsiyonda kimse yoktu, bar henüz açılmamıştı. Tek süs, duvara asılı büyük bir dağ tablosuydu.</p>

  <p>Bakışlarımı yeniden ekrana çevirdiğimde bu kez iyi tanıdığım birinin yüzüyle karşılaştım: Noboru Vataya! Sandalyemde hafifçe doğruldum, kulak kabarttım <i>Noboru Vataya'nın başına bir şey gelmişti,</i> ama haberin başını kaçırmıştım. Fotoğraf kayboldu, yerini elinde bir mikrofon, ceketli ve kravatlı özel bir muhabirin görüntüsüne bıraktı. Büyük bir otelin girişinde, ayaktaydı. "... Tokyo Üniversitesi kadın hastanesine götürülmüş, halen yoğun bakımda ama şimdilik edinebildiğimiz tek bilgi, kafatasının kırıldığından bu yana henüz bilincinin yerine gelmediği. Hastane yetkilileri, hayati tehlike var mı sorumuza, bize, şimdilik hiçbir şey söylenemeyeceği ve durumu konusunda ayrıntılı bir raporun ileride yayınlanacağı yanıtını verdiler. ...hastanesinin girişinden yaptığımız yayın..."</p>

  <p>Ekranda yine yayın stüdyosu göründü ve spiker ona uzatılan bir raporu okumaya başladı: "Milletvekili Noboru Vataya'nın, uğradığı bir saldırı sonucu, ağır yaralandığını öğrenmiş bulunuyoruz. Şimdilik elimizde bulunan bilgilere göre, Bay Noboru Vataya bu sabah, Akasaka'da, Minato-ku'daki işyerinde yalnızken saat on bir buçuğa doğru, odaya dalan bir genç adam, beyzbol sopasıyla, birkaç kez ve şiddetle kafasına vurmuş (spiker konuşurken, ekranda Noboru Vataya'nın işyerinin bulunduğu apartman görülüyordu) apartmanda bulunan tanıklara bakılırsa saldırgan, sopayı, afişlerin konduğu bir boruya gizlemiş ve kendisini bir parti yandaşı olarak tanıtıp içeri girmiş. Adam, odaya girer girmez, tek söz söylemeden, kurbana vahşice saldırmış (şimdi de saldırıya sahne olan oda görünüyordu: devrilmiş bir koltuk, yanında, yerde, siyahımtırak kan lekeleri). Her şey öyle aniden olmuş ki, milletvekilinin yanında çalışanlar, engel olmaya, herhangi bir şey yapmaya zaman bulamamışlar. Saldırgan, kurbanının kendinden geçtiğinden emin olduktan sonra, beyzbol sopası hâlâ elinde olduğu halde kaçmış. Tanıkların tarifine göre; lacivert bir kaban giymiş, bir kayak başlığı ile güneş gözlüğü takmış. Boy: yaklaşık bir yetmiş beş, yaş: otuz dolayları. Özellik: yüzün sağ yanında bir leke. Hemen olay yerine gelen polis, suçlunun peşine düşmüşse de, adam kalabalığa karışmış. Bir daha da izine "rastlanamamış" (saldırının olduğu yerde, araştırmacıların görüntüsü, sonra, Akasaka semtinin kalabalık bir caddesinden bir görüntü).</p>

  <p><i>Beyzbol sopası? Suratında bir leke?</i> Dudaklarımı ısırdım.</p>

  <p>"Ünlü ekenomist ve politika yazarı Noboru Vataya, ilkbaharda, amcasının seçim bölgesi olan Niigata'dan milletvekili seçilmişti ve bu genç, dinamik politikacıdan, bu etkin polemikçiden, çok şey bekleniyordu. Şimdilik soruşturmacılar, iki olasılığı öngörüyorlar: siyasal hesaplaşma ya da kişisel intikam. Şu son dakika haberini yineliyoruz: Milletvekili Noboru Vataya, meçhul biri tarafından, beyzbol sopasıyla vahşi bir saldırıya uğramış ve koma halinde hastaneye kaldırılmıştır. Ve şimdi, öteki haberler..."</p>

  <p>O anda, biri televizyonu kapattı. Spikerin sesi birden sustu, lobiye aniden sessizlik çöktü. Televizyon izleyicileri, yavaş yavaş oturuşlarını değiştirmeye, gevşemeye başladılar. Anlaşılan, televizyonun karşısına sadece Noboru Vataya'ya saldırı haberi için toplanmışlardı. Televizyon kapatılınca kimse yerinden kalkmadı. Tek bir iç çekiş, tek bir dil şaklaması, en ufak bir öksürük sesi duyulmadı.</p>

  <p>Noboru Vataya'ya kim böyle saldırmış olabilirdi ki? Saldırganın tarifi tıpatıp bana uyuyordu. Giyimi, lekesi. <i>Ve özellikle de, beyzbol sopası.</i> Hiç kuşku yok, kuyunun dibinden beyzbol sopamı alan kişi, onu, Noboru Vataya'nın kafasını kırmakta kullanmıştı. O anda, kadınlardan bir tanesi, dönüp bana baktı. Sıskaydı, elmacıkkemikleri iyice fırlak, balık gözlü; upuzun kulakmemelerini beyaz küpeler süslüyordu. Uzun uzun, gözlerini dikti bana, bakışlarını çevirmeden, yüz ifadesi değişmeden. Yanında oturan kel bir adam da meraklanmış olmalıydı ki, o da dönüp beni süzdü. Boyu posu ve görünüşü aklıma istasyonun oradaki kuru temizleme dükkânının sahibini getirdi. Teker teker, tüm televizyon izleyicileri, varlığımı henüz fark etmişler gibi, bana doğru döndüler. Onların ısrarlı bakışları karşısında, sırtımda lacivert bir kaban, başımda aynı renk bir başlık olduğunun, boyumun bir yetmiş beş, yaşımın otuz civarı olduğunun, bilincine vardım. Ve üstüne üstlük, sağ yanağımda da bir leke vardı! Bilmem nasıl ama, Noboru Vataya'nın kayınbiraderi olduğumu ve ona karşı hiç de iyi duygular beslemediğimi de biliyor gibiydiler. Bunu gözlerinden okuyordum. Ne yapacağımı bilemediğimden, sandalyeye yapıştım. Noboru Vataya'nın kafasını beyzbol sopasıyla yarmamıştım. Ama onlara bunu söylesem bile inanmazlardı. Sadece televizyonun söylediklerine inanırdı onlar.</p>

  <p>Ağır ağır kalktım, geldiğim koridora yöneldim, hiç de hoş karşılanmadığım bu yerden bir an önce ayrılmam gerekiyordu. Birkaç adım attıktan sonra arkamı dönüp bakınca, hepsinin de peşimden gelmek için kalktığını gördüm. Adımlarımı hızlandırarak holü geçip koridora daldım. Ağzım kurumuştu, 208 numaralı odayı bulmalıyım, diyordum içimden.</p>

  <p>Ben koridora ayak basar basmaz, otelin tüm ışıkları birden söndü. Birisi var gücüyle bir balta indirmiş gibi, her yere yoğun bir karanlık perdesi çöktü; her şeyi, en ufak bir belirleyici işaret bırakmayan bir mürekkep karasıyla örttü. Arkamdan birisi, hayretle bir çığlık attı. Sandığımdan çok daha yakından gelen bu seste taş gibi sert bir nefret duyumsadım.</p>

  <p>Duvarları ihtiyatla yoklaya yoklaya, karanlıkta ilerlemeyi sürdürdüm. Onlardan uzaklaşmalıydım. Bir sehpaya çarptım, üstündeki vazoyu devirdim, kendimi halının üstünde dört ayak buldum. Telaşla doğrulup kalktım, gene yürüdüm. O anda arkamdan biri beni yakaladı, öylesine sertçe yakaladı ki, önce bir çiviye asılmış gibi oldum. Arkamdan gelenlerden birinin beni yakaladığını anlayınca, hiç duraksamadan kabanımı çıkarıp bir göktaşı hızıyla karanlığa daldım. Koridorun bir köşesinden kıvrıldım, birkaç basamak çıktım, tekrar döndüm, yüzümü ve alnımı çeşitli nesnelere çarparak hep öyle el yordamıyla ilerledim. Bir ara bir merdivenden düştüm, yüzüm yere çarptı. Ama acı duymadım. Sadece iki gözümün arasında bir kamaşmışlık izlenimi. <i>Beni ele geçirmemeliydiler!</i></p>

  <p>Hiçbir yerde en ufak bir ışık çizgisi bile yoktu. Bir elektrik kesintisi olsaydı, yedek lambaların kendiliğinden, az da olsa koridoru aydınlatması gerekirdi. Bu dipsiz karanlıkları hayalet gibi geçtikten sonra, soluklanmak için bir an durup kulak kabarttım: arkamdan hiç ses gelmiyordu: Yüreğimin delice vuruşlarından başka hiçbir şey duymuyordum. İçimi çektim, çömeldim. Beni kovalamaktan vazgeçmiş olmalıydılar. Bu karanlık labirentte kaçmanın artık hiçbir anlamı kalmamıştı: yolumu büsbütün şaşırmamdan başka bir işe yaramayacaktı bu. Sırtımı duvara vererek kafamı toplamaya çalıştım.</p>

  <p>Işıkları kim söndürmüş olabilirdi? Bana kalırsa, televizyon izleyicileri peşimdeyken, şu koridora ayak bastığım anda ışıkların birdenbire sönmesi, rastlantı değildi. Hiç kuşku yok, biri beni bu güç durumdan kurtarmak istemişti. Başlığımı çıkardım, ter içinde kalmış yüzümü kuruladım. Şimdi az çok her yerimin sızladığını hissediyordum, ama yaralı filan sayılmazdım. Saatimin fosforlu ibrelerine bir göz attım, durmuş olduğunu hatırladım: hep on bir buçuğu gösteriyordu, kuyuya indiğim saati. Demek ki tam o sırada Noboru Vataya da işyerinde saldırıya uğruyormuş.</p>

  <p>Suçlu, ben olabilir miydim?</p>

  <p>Bu derin karanlığın dibinde, bu kuramsal olasılık birden, bir gerçek havasına bürünüyordu. Belki de gerçekten de ben, gerçek dünyada yaralamıştım Noboru Vataya'yı da, bundan haberi olmayan, yine sadece bendim. Belki de içimde yaşayan o amansız nefret, kendiliğinden Noboru Vataya'nın bulunduğu yere kadar yürümüş, ona bunları yapmıştı. Yürümek sözcüğü yerinde değildi. Önce Odakyu'dan trene binip Şincuku'da inmek, sonra Akasaka'ya kadar metroya binmek gerekirdi. Kendim bile farkına varmadan, böyle bir şey yapabilir miydim ki? Hayır, olanaksız. <i>Tabii, aynı zamanda iki yerde birden bulunma yeteneğine sahip değilsem.</i></p>

  <p>Noboru Vataya ölürse ya da komada kalırsa bu, Uşikava, istifa etmekle inanılmaz bir önseziye sahip olduğunu kanıtlamış anlamına gelirdi: batan gemiyi tam zamanında terk etmişti demek ki. Ortaya koyduğu hayvansal koku alma yeteneğine hayran kalmıştım. Sesi hâlâ kulaklarımdaydı: "Övünmek gibi olmasın, Bay Okada, ama sezgilerim güçlüdür, gerçekten de güçlüdür."</p>

  <p>— Bay Okada! dedi birden, karanlıkta bir ses.</p>

  <p>Yüreğim hop etti. Bu sesin nereden geldiği konusunda hiçbir fikrim yoktu. Doğruldum, gözlerimle çepeçevre karanlığı taradım, elbette bir şey göremedim.</p>

  <p>— Bay Okada! diye yineledi ses, kalın bir erkek sesi. Merak etmeyin. Ben sizden yanayım. Önce de karşılaşmıştık. Hatırladınız mı?</p>

  <p>Elbette, tanıyordum bu sesi. <i>Suratı olmayan adamın sesiydi bu.</i> Ama ne olur ne olmaz, hemen karşılık vermedim.</p>

  <p>— Bir dakika bile yitirmeden kaçmalısınız, diye devam etti ses. Işıklar yanar yanmaz sizi buralarda aramaya gelecekleri kesin. Beni izleyin, size kestirmeyi göstereyim.</p>

  <p>Esrarengiz yol göstericim, tükenmezkalem biçiminde bir el feneri yaktı. Hafif ışık demeti ayaklarımın dibini aydınlatmaya yeterliydi.</p>

  <p>— Buradan, dedi adam, telaşlı bir sesle.</p>

  <p>Doğruldum ve sesin geldiği yöne yürüdüm.</p>

  <p>— Sizdiniz değil mi, tüm ışıkları söndüren? diye sordum.</p>

  <p>Karşılık vermedi. Ama hayır da demedi.</p>

  <p>— Size çok şey borçluyum öyleyse, dedim.</p>

  <p>— Bunlar tehlikeli insanlar, dedi önümden yürüyen adamın sesi, tahmin edemeyeceğiniz kadar tehlikeli hem de.</p>

  <p>— Noboru Vataya'ya gerçekten beyzbol sopasıyla saldırılmış mı? diye sordum.</p>

  <p>— Televizyon öyle diyor, diye yanıt verdi, sanki sözcüklerini dikkatle seçiyordu adam.</p>

  <p>— Ama ben yapmadım, dedim. Ben o sırada bir kuyunun dibinde, yalnızdım.</p>

  <p>— Öyle diyorsanız, öyle olmalı, dedi adam, bunu pek doğal buluyormuş gibi.</p>

  <p>Basamaklara açılan bir kapıyı araladı, basamakları çıkarken, dikkatle, teker teker aydınlatmaya başladı. Ben de arkasından çıktım, ama merdiven öyle uzundu ki bir süre sonra, çıkıyor muyuz yoksa iniyor muyuz, kestiremez oldum. Artık bunun merdiven olduğundan bile emin değildim.</p>

  <p>— O sırada kuyunun dibinde olduğunuzu kanıtlayabilecek biri var mı? diye sordu yol göstericim birdenbire, arkasını dönmeksizin.</p>

  <p>Karşılık vermedim. Aslında, orada olmadığıma ilişkin, bir tanığın t'sini bile gösteremezdim.</p>

  <p>— O halde, yapacağınız en akıllıca iş kaçmak olur. Suçlunun siz olduğuna karar vermiş onlar.</p>

  <p>— Peki, ama onlar dediğiniz kim?</p>

  <p>Merdivenin tepesine varınca adam sağa döndü, yeni bir odaya açılan bir koridora kadar ilerledi. Durdu, kulak kabarttı.</p>

  <p>— Acele edelim. Ceketime yapışın.</p>

  <p>Sessizce sözünü dinledim ve ceketini ucundan yakaladım.</p>

  <p>— Sürekli televizyon ekranına yapışıktır onlar, dedi suratı olmayan adam. Bu yüzden, doğaldır ki, sizden nefret ediyor ve karınızın ağabeyine bayılıyorlar.</p>

  <p>— Demek benim kim olduğumu biliyorsunuz?</p>

  <p>— Elbette.</p>

  <p>— Peki, şu an Kumiko'nun nerede olduğunu da biliyor musunuz? diye sordum.</p>

  <p>Karşılık vermedi. Hep öyle, karanlıklar içinde, bir oyundaymış gibi onun ceketine sımsıkı yapışmış halde birkaç basamak indim, alçak tavanlı, gizli bir geçide açılan dar bir kapıdan geçtim, bir başka uzun koridora çıktım. Yüzü olmayan adamın bana yürüttüğü bu karmaşık ve garip yol, bir devin bağırsaklarında, sonu gelmeyen bir yolculuğu anımsatıyordu.</p>

  <p>— Dinleyin, dedi, ben burada olan biten her şeyi bilemem. Bu otel çok büyük ben, bense sadece resepsiyonun bulunduğu lobiden sorumluyum. Haberim olmayan çok şey var.</p>

  <p>— Islık çalan kat garsonunu tanıyor musunuz?</p>

  <p>— Hiç tanımıyorum, diye cevabı yapıştırdı adam. Burada ıslık çalan ya da çalmayan kat garsonu filan yoktur. Birine rastladıysanız, kat garsonu olduğunu iddia eden bir şeydir o. Bu arada, sormayı unuttum, 208 numaralı odaydı gitmek istediğiniz, değil mi?</p>

  <p>— Kesinlikle. Orada bir kadınla buluşacağım da.</p>

  <p>Hiçbir yorum yapmadı; kim olduğunu da, o kadınla ne işim olduğunu da sormadı. Alışkın adımlarla koridorda ilerliyordu, gece vakti dolambaçlı kanallardan geçen bir nehir gemisi kaptanı gibiydi. Birden, haber vermeden, bir kapının önünde durdu, öyle ani durdu ki, ona çarptım. Dokunduğumda, sırtı garip denecek kadar hafifti, sanki içi hava doluydu. İçi boş bir leşe çarpmışım gibi bir duygu uyandı bende. Hemen toparlandı, kapıyı el feneriyle aydınlatınca, üstündeki 208 rakamı göründü.</p>

  <p>— Kilitli değil, dedi. Şu feneri alın, ben karanlıkta yolumu bulabilirim. İçeri girince, iki kez çevirin anahtarı, kimseye de kapıyı açmayın. Bu odada yapacak bir işiniz varsa, çabuk yapın, sonra da geldiğiniz yere dönün. Burası tehlikeli bir yerdir. Siz de istenmeyen biri sayılıyorsunuz, burada sizden yana olan tek kişi benim. Bunu sakın unutmayın.</p>

  <p>— Kimsiniz siz? diye sordum.</p>

  <p>Yüzü olmayan adam, el fenerini usulca elime bıraktı, bayrak yarışında bayrağı geçiriyormuş gibi.</p>

  <p>— Ben içi boş adamım, diye karşılık verdi.</p>

  <p>Sonra olmayan yüzünü bana döndü, benden bir tepki bekleyerek ama ben, söyleyecek söz bulamadım. Bunun üzerine sessizce yok oldu. Şimdi oradayken, bir an sonra karanlık, onu yutmuştu. Lambayı birkaç saniye önce durduğu yere yönelttim, ama karanlıkta sadece beyazımtırak bir duvar yükseldi karşımda. Gerçekten de kapı kilitli değildi. Kol, parmaklarımın altında sessizce döndü. Ne olur ne olmaz, lambayı söndürdüm ve yürürken ses çıkarmamaya çalıştım. Oda hâlâ, sessizliğe gömülüydü, insan olduğuna ilişkin en ufak bir belirti yoktu. Kovadaki buzun, erirken hafifçe çatırdadığını işittim. Lambayı yeniden yaktım, kapıyı kapattım. Anahtarın kilitte dönerken çıkardığı madeni ses boş odada gereksiz, yüksek bir yankı yarattı. Ortada, bir masanın üstüne, açılmamış bir Cutty Sark şişesi, iki bardak ve bir buz kovası konmuştu. Vazonun yanında, gümüş tepsi, el fenerimin ışık demetinde, uzun zamandır gelmemi bekliyormuş gibi, tutkulu bir ışıkla parladı. Çiçeklerin baş döndürücü kokusu da, bir saniye kadar daha sürdü. Hava birden daha yoğunlaştı, sanki çevremdeki yerçekimi artmıştı. Sırtımı kapıya vermiş, el fenerinin ışığında bir süre odayı seyrettim.</p>

  <p><i>Burası tehlikeli bir yerdir. Siz de istenmeyen biri sayılıyorsunuz, sizden yana olan tek kişi benim. Bunu sakın unutmayın.</i></p>

  <p>— O ışığı üstüme tutma, dedi bir kadın. Işığı bana doğru tutmayacağına söz veriyor musun?</p>

  <p>— Söz veriyorum, dedim.</p>
</body>
</html>
