<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>37</h2>

  <h3 class="sigil_not_in_toc">Sadece gerçek bir bıçaktı<br />
  Unutulmayan kehanet</h3>

  <p>Beyzbol sopası elimde, lambayla ayaklarımın dibini aydınlatarak kapıya doğru yürüdüm. Kapı tekrar vuruldu: iki kısa vuruş, arkasından iki tane daha. Sabırsız, eskisine oranla daha sert ve daha kısa vuruşlar. Kapının yanında, duvarın girintisine gizlenip soluğumu tutarak bekledim.</p>

  <p>Kapıya indirilen darbelerin yankısı yatışınca hiçbir şey olmamış gibi ortalığa yeniden sessizlik çöktü. Ama kapının öte yanında bir varlık sezebiliyordum: biri, soluğunu tutmuş, kulak kabartıyordu; tıpkı benim gibi, sessizlikte bir iç çekiş ya da bir yüreğin çarptığını duyabilmek için. Olabildiğince az hava dalgalandırmaya çalışarak usulca içimi çektim. Bir yandan içimden yineliyordum: <i>burada değilim ben.</i> Burada değilim, hiçbir yerde değilim.</p>

  <p>Az sonra anahtar kilitte döndü. Kapının arkasındaki kişi her kimse, acele etmiyor, ihtiyatı elden bırakmıyordu. Sesler öylesine titizlikle bölünmüştü ki, artık anlamları çözülemiyor, sadece karanlıkta uzadıkları işitiliyordu. Kapının tokmağı döndü, rezeler gıcırdadı. Yüreğimin kasılmaları hızlandı, yatıştırmaya çalıştımsa da, boşuna.</p>

  <p>Birisi odaya girdi, havanın hafifçe kıpırdadığını sezdim. Tüm duyularımı sivriltince, zayıf bir koku almayı başardım: garip bir koku; bir bedeni saran kalın kumaş, tutulmuş nefes ve sessizlikte alıkonmuş heyecan kokusunun karışımı bir koku. İçeri girenin elinde bıçak mı vardı?</p>

  <p>Evet, kesinlikle. Önceki ziyaretimden, bıçağın beyaz ve göz alıcı parıltısını anımsadım. Soluğumu tuttum ve sopayı iki elimle sımsıkı kavradım, varlığımı olabildiğince belli etmemeye çalışarak.</p>

  <p>Giren kimse, kapıyı içeriden anahtarla kilitledi. Sonra sırtını kapıya verdi, karanlığı dikkatle incelediğini seziyordum. Sopayı tutan ellerim terden ıslanmıştı, pantolonuma silmek istiyordum, ama en ufak davranış, ölümcül sonuçlar getirebilirdi. Miyavakilerin bahçesindeki kuş heykelini düşündüm. Varlığımı silmek için, kendimi o yontuya dönüştürdüm; gündüzün kör edici ışığında yüzen bir kuş heykeliydim, uçmadan hemen önce havada donup kalmış, göğe doğru bakan bir kuş.</p>

  <p>İçeri girenin bir el feneri vardı. Onu yaktı ve küçük bir ışık çizgisi karanlıkları deldi. El feneri aşağı yukarı benimkinin boyunda olmalıydı. Kıpırdamadan, ışık demetinin, varlığımı görmeden, önümdeki boşluğu süpürmeyi bitirmesini bekledim. Ama beriki, bir türlü ilerlemeye karar veremiyordu. Işık, odadaki tüm nesneleri birbiri ardına aydınlatıyordu: vazo, masanın üstündeki gümüş tepsi –parladı, gene duygusallık dolu bir şimşek gibi çaktı–, kanepe, ayaklı lamba. Işık demeti, burnumun dibinden geçti, pabuçlarımın beş santim önünde yeri süpürdü, odayı köşe bucak bir yılanın parlak dili gibi yalayıp geçti. Bekleyişim sonsuza dek sürecek gibi gelmişti. Korku ve gerilim, vicdanımı oyan dayanılmaz bir acıya dönüşmüştü.</p>

  <p><i>Hiçbir şey düşünme,</i> dedim içimden. Hiçbir şey hayal etme. Teğmen Mamiya'nın mektubunda söylediğini hatırla: <i>hayal gücü, ölümcül olabilir.</i></p>

  <p>Sonunda, fenerden yayılan ışık demeti, çok yavaş, odanın içine doğru ilerlemeye koyuldu: içeri giren kişi, yatak odasına gidiyordu. Sopayı iki elimle kavradım. Avuçlarımın teri kurumuştu, şimdi neredeyse kupkuruydu ellerim.</p>

  <p>Adam bana yaklaşıyordu, yavaş yavaş, adım adım. Soluğumu tuttum. İki adım daha yakınımdaydı. Bu gezgin karabasanın sonu iki adım daha yaklaşmıştı. Ama, tam o anda, el feneri söndü. Her şey yeniden karanlıklarda yitip gitti. Karanlıkta hızla düşünmeyi denedim, ama boşuna.</p>

  <p>Bilmediğim bir ürperti beni dondurdu. Varlığımı fark etmiş olmalıydı.</p>

  <p>Kıpırda, dedim kendime. Orada öyle, hareketsiz kalma. Sola doğru sıçramak istiyordum, ama ayaklarım, Miyavakilerin bahçesindeki kuş heykeli gibi yere çakılmıştı sanki. Eğildim, kaskatı kesilmiş gövdemi sola doğru döndürdüm. O anda bir şey, vargücüyle sağ omzuma vurdu, sanki üzerime dolu yağıyordu, buz gibi bir sarsıntı ta iliklerime işledi.</p>

  <p>Uyuşukluğum hemen geçti, ayaklarım yine kıpırdayabiliyordu. Sola doğru atıldım, karanlıkta düşmanımı el yordamıyla aramak için eğildim. Kan, damarlarımda dolaşıyor, kaslarım ve hücrelerim oksijen istiyordu. Sağ kolum uyuşturulmuş gibiydi, ama acıyı duymuyordum. Acı, sonra geldi. Kıpırdamıyordum, düşmanım da öyle. Hareketsiz, soluğumuzu tutmuş, karanlıkta yüz yüzeydik. Hiçbir şey görmüyordum, hiçbir şey duymuyordum.</p>

  <p>Bıçak, haber vermeden, ansızın indi. Eşek arısı gibi, boynumu yalayıp geçti. Sivri ucu sağ yanağımı sıyırdı; tam lekenin bulunduğu yeri. Derinin yırtıldığını hissettim; ama yara, yüzeysel olmalıydı. Düşmanım da beni karanlıkta görmüyordu, yoksa çoktan işimi bitirmiş olurdu. Bu simsiyah perdede, bıçağın saldırdığı yere sopamı vargücümle savurdum. Sadece havayı ıslıkla yardı, boşluktan başka bir şeye ulaşmadı. Gene de karanlıkta kulağa pek hoş gelen bu hışırtı, beni avuttu. Eşit durumdaydık, bıçak bana iki kez değmiş ama ağır yaralanmamıştım. İkimiz de birbirimizi göremiyorduk. Onda bir bıçak vardı, ama benim de bir sopam.</p>

  <p>Soluğumuzu tutarak, birbirimizi el yordamıyla arıyorduk; ikimiz de kıpırdamadan, karşılıklı en ufak hareketi kolluyorduk. Yanağımdan kan sızdığını hissediyordum. Ama gariptir, bende korku diye bir şey kalmamıştı. Ne de olsa, <i>sadece bir bıçak işte,</i> diye düşündüm. <i>Sadece bir bıçak. Ve sadece küçük bir yara.</i> Kımıldamadan, karanlıkta bıçağın ikinci kez şimşek gibi çakmasını bekledim. Gerekirse sonsuza dek bekleyebilirdim. Sessizce havayı içime çektim, sonra yine sessizce ciğerlerimden dışarı koyverdim. Haydi, kıpırda, dedim usulca düşmanıma. Buradayım işte, kıpırdamıyorum. Ne bekliyorsun vurmak için? Korkmuyorum.</p>

  <p>Bıçak birdenbire, şimşek gibi çaktı, kazağımın yakasını yırttı. Sivri ucunun, gırtlağımın birkaç milimetre yakınından geçtiğini hissettim, ama değmemişti bile. Eğildim, yana doğru sıçradım, birden doğrulup sopamı tekrar boşluğa savurdum. Onun köprücük kemiğine vurduğumu hissettim. Ne yaşamsal bir noktaydı, ne de kemiği kıracak kadar güçlü bir darbe. Ancak hiç olmazsa canını yakmıştım: geri çekildi, sesli bir soluk aldı. Sopamı önce geriye savurdum, sonra yine aynı yöne, biraz daha yukarı, soluğunun geldiği yere doğru indirdim. Kusursuz bir vuruş oldu bu. Sopa, boynuna geldi. Uğursuz bir kemik kırılması sesi duydum. Üçüncü vuruşumda, kafasına isabet ettirdim ve adamı havaya uçurdum. Kısa ve garip bir çığlık attı, sonra kurşun gibi yere yığıldı, birkaç kez hırıldadı, sonra çabucak kesildi hırıltılar. Hiçbir şey düşünmeden, gözlerimi kapadım, sopayı soluğunun duyulduğu yere tekrar indirdim. <i>Bunu</i> yapmayı istemiyordum, ama zorunluydum. Yapmam gerekiyordu, nefretimden veya korkumdan değil, sadece gerektiği için. Karanlıkta bir şey, olgun bir meyve gibi patladı. Bir karpuz. Sopayı iki elimle tutup öne doğru eğildim. Tir tir titriyordum. Feneri cebimden çıkarmaya hazırlandığım sırada karanlıktan fışkıran bir çığlık, beni durdurdu:</p>

  <p>— O şeye bakma!</p>

  <p>Kumiko'nun sesiydi bu. Sol elim hep öyle feneri kavramış, "o şeyi" görme isteğiyle yanıp tutuşuyordum. Sopayla vura vura pelteye dönüştürdüğüm, karanlıklardaki bu şeyin neye benzediğini gözlerimle görmek istiyordum. Bilincimin yarısı, Kumiko'nun uyarısını anlıyordu: bunu görmemeliydim. Öteki yarısı ise feneri kavramıştı.</p>

  <p>— Dur, yalvarırım, diye bağırdı yeniden. Beni buradan götürmek istiyorsan eğer, o şeye bakma!</p>

  <p>Kendimi müthiş zorlayarak, çenelerimi açtım, ciğerlerimde alıkoyduğum havayı salıverdim, bir odayı havalandırmak için kalın bir pencereyi açmıştım sanki. Titremem geçmemişti. Havada tiksindirici bir koku yüzüyordu. Bir beyin, şiddet, ölüm kokusu. Ve bu, benim eserimdi. Kanepeye yığıldım, ta içimden yükselen mide bulantısıyla savaştım. Ama o, ağır bastı ve midemde ne varsa halıya çıkardım. Kusacak bir şeyim kalmayınca, safra tükürdüm. Sonra da hava ve salya. Sopayı bırakmıştım. Yerde gürültüyle yuvarlandığını ve bir yerde durduğunu işittim. Midemin kasılmaları sonunda kesildi, cebimdeki mendille dudaklarımı sildim. Yerimden kalkamıyordum.</p>

  <p>— Benimle eve gel, dedim, dipteki odanın karanlıklarına doğru dönerek. Bitti artık. Eve dönelim.</p>

  <p>Yanıt vermedi.</p>

  <p>Odada kimse yoktu şimdi. Kanepeye gömüldüm, gözlerimi kapadım. Tüm gücümün çekildiğini hissediyordum, önce parmaklardan, sonra omuzlardan, boyundan, bacaklardan. Yaralarımın zonklaması da geçti. Bedenim tüm ağırlığını, tüm özünü yitiriyordu, ama bu beni kaygılandırmıyordu. Kendimi, direnmeden bu ılık yumuşaklığa bıraktım, bedenimi ona emanet ettim. Bu, doğaldı. Birdenbire yine peltemsi bir duvarı geçtiğimin farkına vardım. Kendimi bu yumuşacık akıntıya kapıp koyverdim. <i>Herhalde buraya bir daha hiç ayak basmayacaksın,</i> dedim kendime, öteki yana geçerken. Her şey bitmişti. <i>Ama Kumiko nereye gitti?</i> Onu buradan çekip almalıydım. Bunun için öldürmüştüm o şeyi, kafasını karpuz gibi ikiye ayırmıştım. Bunun içindir ki... Bilincim, hiçliğin derinlerine doğru kayarken düşünemez oldum artık.</p>

  <p><br /></p>

  <p>Kendime geldiğimde, karanlıkta oturmuş, her zamanki gibi kuyunun dibinde; sırtımı duvara vermiştim.</p>

  <p>Ne var ki, tam olarak her zamanki gibi değildi. Kuyuda değişen bir şey vardı. Zihnimi topladım, değişen şeyin ne olduğunu anlamak için düşüncelerime çekidüzen vermeye çalıştım. Neydi farklı olan? Duyularım hâlâ felce uğramış durumdaydı, çevremdekileri ancak bölük pörçük kavrayabiliyordum. Beni yanılgı sonucu yanlış bir kaba koymuşlar gibi geldi. Neden sonra, kafama dank etti: <i>suyun ortasındaydım.</i></p>

  <p>Kuyu artık kuru değildi! Belime kadar suyun içinde oturuyordum. Soğukkanlılığımı kazanmak için birkaç kez derin derin soluk alıp verdim. Neler oluyordu böyle? Kuyunun dibinden su fışkırıyordu. Hiç soğuk değildi, hatta ılık bile denebilirdi, ısıtılmış bir yüzme havuzu suyuydu sanki. El fenerini bulmak için ceplerimi karıştırmak istedim. Ama acaba gelirken yanımda getirmiş miyim, merak ediyordum, <i>orada olan bitenin gerçek dünyamla ilişkisi var mı,</i> bilmek istiyordum. Ama ellerimi kımıldatamadım. Parmaklarım bile kımıldamaya yanaşmıyordu.</p>

  <p>Kollarımda, bacaklarımda hiç derman kalmamıştı. Doğrulamıyordum bile. Sakin sakin düşünmeye çalıştım. Su sadece belime ulaşıyordu, demek ki boğulma tehlikesi yoktu. Şimdilik, kımıldayamıyordum, ama bu da geçiciydi: gücümü aşırı zorlamış ve bitkin düşmüştüm. Enerjim geri gelecekti, bu sadece bir zaman sorunuydu. Yaralarım pek derin değildi ve hiç olmazsa kıpırdayamıyor olmam, acı duymamı da engelliyordu. Kan, artık yanağımdan akmıyordu, kurumuştu bile.</p>

  <p>İşte, başımı kuyunun duvarına dayamış, aklımdan geçirdiğim düşünceler: <i>her şey yolunda, endişelenme.</i> Artık hepsi bitti. Biraz gücünü toparlar toparlamaz, yeniden yukarıya çıkabilirsin, aydınlık dünyaya... <i>Ama bu su neden yeniden fışkırmaya başlamıştı ki?</i> Bunca zamandır suyu çekilmiş olan bir kuyu, birdenbire yeniden can buluyor... Acaba bu durumun, öte yanda başardığım işle bir ilgisi var mıydı? Suyu tutan bir şey vardı da, patlayan bir şişe tıpası gibi açılmış mıydı?</p>

  <p><br /></p>

  <p>Bununla birlikte, biraz sonra, hiç de iyiye alamet olmayan bir şeyin farkına vardım. Bu gerçeği vargücümle yadsımakla başladım önce; elle tutulur olguları bilmezlikten gelmenin tüm yollarını teker teker aklımdan geçirdim: karanlığın yarattığı bir yanılsamaydı bu, yorgunluktan ileri gelen bir sanrı durumu. Yine de, sonunda, gerçeği kabullenmek zorunda kaldım: seviyesi yükseliyordu.</p>

  <p>Az önce, belime geliyordu. Ama şimdi, göğsüme dayadığım dizlerime kadar çıktı. Su yükseliyordu, yavaş yavaş ama hiç durmadan. Tekrar kıpırdamayı denedim. Kaslarıma kıpırdama komutunu vermek için olanca gücümü bir noktada yoğunlaştırdım. Boşuna. Ancak biraz başımı çevirebildim, o kadar. Yukarıya doğru baktım: kuyunun kapağı hâlâ kapalıydı. Sol bileğimdeki saatime bakmayı denedim. başaramadım.</p>

  <p>Su, görülmeyen bir yarıktan sızmayı sürdürüyordu. Giderek de hızlanıyor gibi geliyordu bana. Başlangıçta, sakin, küçücük bir sızıntı olarak akarken şimdi dalga dalga fışkırıyordu. Ve kulak kabartınca küçük bir fışkırma sesi duyabiliyordum. Su, göğsüme kadar çıkmıştı bile. Nereye kadar yükselecekti? Honda San bana, sudan sakınmamı söylemişti zaten. Ne o sırada ne de daha sonra, bu kehanetini önemsedim ben. Hiç unutmamış olmakla birlikte –çünkü aşırı garip bir sesle yankılanmıştı– hiçbir zaman da pek ciddiye almamıştım. Ben ve Kumiko için Bay Honda, yaşamımızda zararsız bir dönemden öte bir şey olmamıştı ki. Bu kehanet aramızda bir alay konusu bile olmuştu. Zaman zaman, Kumiko'ya döner, gülerek derdim ki: "Sudan sakınmalısın!" Gençtik, kehanet filan umurumuzda değildi. Yaşamak zaten başlı başına kehanete benziyordu. Ama anlaşılan, Honda San haklıymış. Neredeyse kahkahayla gülmek geliyordu içimden. Su, yükselmeyi sürdürüyordu ve benim de başım beladaydı işte!</p>

  <p>May Kasahara'yı düşündüm. Buraya gelip kuyunun kapağını kaldırdığını hayal ettim. Bu sahneyi, şimdi yaşıyormuşçasına açık seçik görüyordum. İçine girebileceğim kadar elle tutulur bir gerçek olarak. Bedenim artık kıpırdamıyordu, ama hayal gücüm hep çalışıyordu. Zaten hayalimi işletmekten başka ne gelirdi ki elimden?</p>

  <p>— Günaydın, Zemberekkuşu! dedi May Kasahara.</p>

  <p>Sesi kuyunun içinde çın çın yankılanmıştı. O anda, o güne kadar hiç farkına varmadığım bir şey öğrendim: su dolu bir kuyu, suyu çekilmiş bir kuyudan çok daha iyi yankı yaratıyordu.</p>

  <p>— Ne yapıyorsun orada? Hâlâ derin düşüncelerde misin?</p>

  <p>— Hiçbir şey <i>yapmıyorum,</i> diye karşılık verdim. Sana açıklaması biraz uzun sürer, sadece artık kıpırdayamıyorum. Ve kuyuda su var, artık kuru değil. Herhalde boğulacağım burada.</p>

  <p>— Zavallı Zemberekkuşu! dedi May Kasahara. Kumiko'yu kurtaracağım derken olanca gücünü tüketmişsin. Ve belki de başardın onu kurtarmayı. Değil mi? Zaten bu arada az insan kurtarmadın sen. Ama kendini kurtarmayı başaramadın. Ve kimse kurtaramadı, seni. Vargücünü ve olanca karma'nı başkalarını kurtarmaya harcadın. Kendin için artık zerresi bile kalmadı, hepsini başka yerlere saçtın. Sana hiçbir şey kalmadı. Öyle bir haksızlık ki bu, sana tüm yüreğimle acıyorum, zavallı Zemberekkuşu, içtenlikle acıyorum. Ama ne de olsa, bu yolu sen kendin seçtin. Ha, ne demek istediğimi anlıyor musun?</p>

  <p>— Galiba evet.</p>

  <p>Sağ omzuma bir sancı saplandı. Gerçekten olmuş demek, dedim içimden. O bıçak bana gerçekten vurmuş.</p>

  <p>— Söylesene, ölmekten korkuyor musun? dedi May Kasahara'nın sesi.</p>

  <p>— Elbette!</p>

  <p>Sesimin yankısını duydum. Aynı zamanda hem benim hem başkasının sesi.</p>

  <p>— Kim olsa, kapkaranlık bir kuyunun dibinde boğularak ölmekten korkar.</p>

  <p>— Elveda, zavallı Zemberekkuşum, dedi May Kasahara. Üzgünüm, ama senin için bir şey gelmez elimden. Fazlasıyla uzaktayım.</p>

  <p>— Elveda, May Kasahara, dedim. Mayonla pek sevimliydin.</p>

  <p>— Elveda, zavallı Zemberekkuşum! diye yavaş yavaş tekrarladı May Kasahara'nın sesi.</p>

  <p>Sonra kuyunun kapağı yeniden kapandı, görüntüler silinip gitti. Bir daha hiçbir şey olmadı. Bu görüntülerin gerçekle hiç bağlantısı yoktu. Kuyunun kapağına doğru seslendim: <b>"May Kasahara, neredesin? Sana en çok ihtiyaç duyduğum sırada ne yapıyorsun?"</b></p>

  <p><br /></p>

  <p>Su şimdi boğazıma geliyordu. Asılacak adama geçirilen ip gibi yavaş yavaş boğazıma sarılıyordu. Şimdiden, soluk almakta güçlük çekmeye başlamıştım. Suyun altında yüreğim, geri kalan zamanını telaşla vuruyordu güm güm. Bu hızla giderse, beş dakika sonra su ağzıma gelecekti, sonra burnuma ve ciğerlerime dolacaktı. Bu önüne geçilmez yükselişe karşı duramazdım. Sonuçta, bu kuyuyu ben yaşama dördürmüştüm ve o benim ölümüme neden oluyordu. Kötü bir ölüm biçimi değil bu, diye kendi kendime yineledim. Dünyada bundan çok daha beter ölüm biçimleri var.</p>

  <p>Gözlerimi kapattım, yaklaşan ölümü sakin kafayla karşılamaya çalıştım. Kendimi korkmamaya zorluyordum. Hiç olmazsa arkamda birkaç küçük şey bırakıyordum, ki bu benim için bir avuntuydu. Bir iyi haber. İyi haberler hep alçak sesle verilir. Bu cümleyi hatırlarken gülümsemeye çalıştım, ama başaramadım. "Yine de, ölmekten korkuyorum," dedim alçak sesle. Demek ki son sözlerim bunlar olacaktı. Belki de özellikle akılda kalacak şeyler değildi, ama artık değiştirmek için çok geçti. Su ağzıma kadar yükseldi, sonra burnuma. Soluğum kesildi. Ciğerlerim, taze hava solumak için umutsuzca çırpınıyordu, ama ılık sudan başka bir şey bulamıyordu.</p>

  <p>Ölecektim. Şu dünyada yaşayan tüm yaratıklar gibi.</p>
</body>
</html>
