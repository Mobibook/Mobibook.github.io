<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>8</h2>

  <h3 class="sigil_not_in_toc">Arzunun kökeni<br />
  208 numaralı oda<br />
  Duvarın içinden geçme</h3>

  <p>Şafak sökmeden, kuyunun dibinde, bir düş gördüm. Ama gerçekten düş değildi bu. Rastlantı sonucu düş kılığına bürünmüş <i>bir şeydi.</i></p>

  <p>Tek başıma yürüyordum. Geniş bir holün ortasına kurulu büyük televizyon ekranında Noboru Vataya'nın yüzü vardı. Tüvit takım elbise ve çizgili gömlek giymiş, lacivert kravat takmıştı; ellerini masanın üstünde kavuşturmuş, objektife sesleniyordu. Arkasındaki duvara büyük bir dünya haritası asılmıştı. Yaklaşık yüz kişi onu izliyordu ve hepsi de istisnasız, ciddi bir yüzle, kıpırdamadan dinliyordu konuşmasını. Noboru Vataya, halkın geleceğine yön verecek önemli bir haber vermek üzereydi sanki. Ben de durdum ve ekrana baktım. Noboru Vataya, oldukça profesyonel bir sesle, ama son derece içten sözcüklerle görmediği milyonlarca insana sesleniyordu. Onunla karşı karşıyayken hep duyumsadığım o dayanılmaz şey, şimdi onun varlığının ta dibine gizlenmişti. Tümüyle kendine özgü olan, o çok inandırıcı üslubuyla konuşuyordu. Özenle hesaplanmış susuşlar, ses tonu, yüz ifadesindeki değişimler, hepsi, garip denecek kadar etkin bir gerçeklik yaratmasına katkıda bulunuyordu. Besbelli Noboru Vataya, konuşmacı olarak, günden güne ilerleme kaydetmişti. Bu olumlu yönünü önemsemeye hiç niyetim yoktu, ama ister istemez kabullenmek zorundaydım.</p>

  <p>— Size şunu belirtebilirim ki, diyordu, her şey, aynı zamanda hem çok karmaşık hem çok basittir. Bu, şu dünyayı yöneten temel bir kuraldır. Hiç unutulmamalıdır. Karmaşık görünen –ve kuşkusuz gerçekten öyle olan– şeyler, yönlendirilme açısından çok basittirler. <i>Neyi arıyoruz biz?</i> İşte tek soru budur. Yönlendirme, bir bakıma arzunun köküdür. Önemli olan, bu kökü bulmaktır. Gerçeğin karmaşık yüzeyini kazmak gerekir. Sonsuza dek kazmak. O kökün ucuna gelinceye kadar kazmalı ve kazmalısınız. Ve eğer böyle yaparsanız, (parmağıyla arkasındaki haritayı gösterdi) her şey sonunda aydınlanacaktır. İşte dünya böyle işliyor. Budalalar, görünürdeki karmaşadan asla uzak duramazlar. Karanlıkta, el yordamıyla, çıkışı arayarak yürürler ve ölürler, bu dünyanın nasıl çalıştığını anlayamadan. Tıpkı bir cangılda ya da bir kuyunun dibinde kaybolmuş gibi. Ve böyle yönlerini şaşırmalarının nedeni, eşyanın tabiatını anlamamış olmalarıdır. Kafalarının içinde bir bilgi çöplüğünden ya da çakıl taşından başka hiçbir şey yoktur. Hiçbir şey bilmezler. Önü arkadan, yukarıyı aşağıdan, kuzeyi güneyden ayırt etmeyi bile. Bunu bile. İşte bunun içindir ki karanlıklardan çıkamazlar bir türlü.</p>

  <p>Noboru Vataya, sözlerinin dinleyicilerin kafasına iyice girmesine zaman bırakmak için bir an sustu, sonra sürdürdü konuşmasını:</p>

  <p>— Ama biz, bu gibileri unutalım. Mademki yönünü şaşırmış olarak kalmak istiyorlar, varsın kalsınlar. Bizim yapmamız gereken daha önemli işlerimiz var.</p>

  <p>Onu dinledikçe içimde bir öfke kabarıyordu. Neredeyse öfkeden boğuluyordum. Herkese sesleniyordu sözde, ama gerçekte yalnızca benimle konuşuyordu. Ve böyle davranması için canavarca ve kötü niyetli olmalıydı mutlaka. Ne var ki, benden başka kimse, bunun bilincinde değildi. İşte salt bunun için Noboru Vataya dev boyutlu televizyon ekranını kullanarak ancak ve ancak şifresini benim çözebileceğim iletiler gönderiyordu bana. Ceplerime soktuğum yumruklarımı sıkıyordum. Bu öfkeyi üstümden atabilmenin veya başka biriyle paylaşabilmenin olanaksızlığı, beni derin bir yalnızlığa gömüyordu.</p>

  <p>Noboru Vataya'nın söylevinin tek sözcüğünü kaçırmayan kişilerin tıka basa doldurduğu holü boydan boya geçip dosdoğru konuk odalarına giden koridora daldım. Suratı olmayan adam oradaydı. Yanına yaklaştığımda bana, suratı olmayan başıyla baktı. Ve ses çıkarmadan, yolumu kesmek için önümde dikildi.</p>

  <p>— Saat uygun değil, dedi. Burada olmamalısınız.</p>

  <p>Ama Noboru Vataya'nın yarattığı öfke, beni çileden çıkardı. Kolum, adamı itmek için birden uzanınca, o da bir gölge gibi sendeledi ve çekilip bana yol verdi.</p>

  <p>— Sizin için söylüyorum, diye arkamdan seslendi suratı olmayan adam.</p>

  <p>Her bir sözcüğü, cam kırığı gibi sırtıma batıyordu.</p>

  <p>— Buradan ileri giderseniz, bir daha geri dönemezsiniz. Sizce sakıncası yok mu?</p>

  <p>Ama ben, sözlerine aldırış etmeden, hızlı adımlarla ilerlemeyi sürdürdüm. Bilmem gerekiyordu. Sonsuza dek kendimi kaybolmuş hissedemezdim.</p>

  <p>Bana tümüyle yabancı gelmeyen bir koridorda ilerliyordum. Suratı olmayan adamın peşime takılacağını sanıyordum, ama birkaç metre sonra dönüp baktığımda kimseyi görmedim. Kıvrıla kıvrıla giden koridorun iki yanında birbirine benzeyen eş kapılar dizilmişti. Her odanın numarası vardı, ama son kez içeri alındığım odanın numarası kaçtı acaba? Bir türlü hatırlayamıyordum. Oysa ki onu ezberlediğimi sanıyordum, ama aklımdan tümüyle çıkıp gitmişti. Herhalde kapıların hepsini teker teker açamazdım ! Olanaksızdı!</p>

  <p>Bu koridorda başıboş dolaşıp durdum, sonunda, üstünde bir Cutty Sark şişesi, bir buz kovası ve iki bardak bulunan bir tepsi taşıyan uşakla karşılaşıncaya kadar. Geçmesi için yol verdim, sonra gizlice peşine takıldım. Cilalı ve parlak tepsisi tavandaki ışığı pırıl pırıl yansıtıyordu. Tek bir kez bile dönüp bakmadı. Çenesi yukarıda, düzenli adımlarla dosdoğru yürüyordu. Ara sıra ıslıkla bir şeyler çalıyordu. <i>Hırsız Saksağan</i> uvertürünü hemen tanıdım, vurma sazlarıyla. Oldukça iyi ıslık çalıyordu.</p>

  <p>Bu uzun koridor boyunca onu izledim, tek bir canlıyla karşılaşmadık. En sonunda adam, bir odanın önünde durdu, kapıya üç kez hızlıca vurdu. Birkaç saniye sonra biri açtı kapıyı. Adam içeri girdi. Orada bulunan kocaman bir Çin vazosunun arkasına gizlenmek için duvara yapıştım ve uşağın odadan çıkmasını bekledim. 208 numaralı odaydı burası. 208, sahi ya! Nasıl unutabilirdim ki?</p>

  <p>Adam, çıkmak bilmiyordu. Saatime bir göz attım. İbreler durmuştu! Vazodaki çiçekleri teker teker inceledim ve her birinin kokusunu içime çektim. Biri onları dosdoğru bahçeden toplayıp getirmiş gibi taptazeydiler, renklerini de, kokularını da yitirmemişlerdi. Kuşkusuz köklerinden kesildiklerini henüz fark etmemişlerdi. Minicik, kanatlı bir böcek, taçyaprakları etli bir kırmızı gülün içine süzülmüştü.</p>

  <p>Beş dakika ya da belki daha uzun bir zaman sonra, uşak, nihayet odadan çıktığında elleri boştu. Çenesi yine öyle yukarıda, ters yönde yürümeye başladı. Koridorun köşesinde gözden yiter yitmez, kapının önüne dikildim. Bir şeyler duyabilirim umuduyla kulak kabarttım. Boşuna. Çıt yoktu, içeride birinin varlığını belli edecek en ufak bir ses bile. Cesaretimi toplayıp kapıya vurdum. Üç kez, sertçe, uşağın yaptığı gibi. Yanıt yok. Birkaç saniye geçmesini bekledim, sonra gene üç kez vurdum, biraz daha sesli bu defa. Yine yanıt yok.</p>

  <p>Usulca kapı kolunu yokladım. Dönüyordu. Kapı sessizce açıldı. İçerisi karanlıktı, ama kalın perdelerden solgun bir ışık sızıyordu ve gözlerimi dört açınca, bir pencere, bir masa ve bir kanepe seçer gibi oldum. Bu, Girit Kano'yla seviştiğim odaydı: önde bir salon, arkada bir yatak odasından oluşan daire. Masanın üstündeki Cutty Sark şişesinin, bardakların, buz kovasının biçimlerini hayal meyal seçtim. Kapıyı açtığım anda buz kovası, bıçak pırıltısıyla, koridorun ışığını yansıtmıştı. Karanlığa girip kapıyı usulca arkamdan kapattım. Oda ılıktı, ağır bir çiçek kokusu yüzüyordu. Soluğumu tuttum ve sol elim, her an açabilmek için kapının kolunda, kulak kabarttım. Kat görevlisinden viski istendiği ve uşağa kapı açıldığına göre, odada kesinlikle biri olmalıydı.</p>

  <p><br /></p>

  <p>— Yakma ışığı, dedi dipten gelen bir kadın sesi.</p>

  <p>Hemen tanıdım bu sesi: bana o garip telefonları eden esrarlı kadınınkiydi. Kapının kolunu bıraktım, el yordamıyla ilerledim. Yatak odası, salondan daha karanlıktı. İki oda arasında kalıp gözlerimi karanlığa diktim.</p>

  <p>O zaman çarşafların hışırdadığını duydum ve titreyen bir gölge gördüm.</p>

  <p>— Beni karanlıkta bırak, dedi kadının sesi.</p>

  <p>— Merak etmeyin, dedim, ışığı yakmayacağım. Elim, iki odayı ayıran bölmede yapışıp kalmıştı.</p>

  <p>— Yalnız mı geldin? dedi biraz yorgun ses.</p>

  <p>— Elbette, sizi bulacağımı umuyordum. Ya sizi, ya Girit Kano'yu. Kumiko'nun nerede olduğunu bilmem gerek. Anlıyor musunuz, her şey, sizin o ilk telefonunuzla başladı. O esrarlı telefon konuşmasından sonra, başıma bir sürü tuhaf olay geldi, büyülü bir kutuyu açmışsınız gibi. Sonunda, Kumiko kayıplara karıştı. İşte bunun için buraya yalnız geldim. Kim olduğunuzu bilmiyorum, ama anahtar sizde. Öyle değil mi?</p>

  <p>— Girit Kano mu? dedi kadın kuşkuyla. Onun adını hiç duymamıştım. O da burada mı?</p>

  <p>— Nerede olduğunu bilmiyorum. Ama birçok kez rastladım ona.</p>

  <p>Her soluk alışımda, olağanüstü bir çiçek kokusu ciğerlerime doluyordu. Hava yoğun ve ağırdı. Bu odanın bir yerinde, çiçek dolu bir vazo vardı herhalde. Karanlıkta bir yerde, çiçekler koku saçıyor olmalıydı. Yoğun bir kokuyla dolu bu karanlıkta, kendi bedenimi gözden yitirmeye başlıyordum. Küçücük bir böceğe dönüşmüşüm gibi hissediyordum. Bir böcek olmuştum ve dev bir çiçeğin taçyapraklarının ortasına girmeye hazırlanıyordum. Yapışkan bal, çiçektozu ve yumuşacık tüyler beni orada bekliyordu. Benim girmeme, benim varlığıma ihtiyaçları vardı.</p>

  <p>— Dinleyin, dedim, ilk bilmek istediğim şey, sizin kim olduğunuz. Sizi tanıdığımı ısrarla söylüyorsunuz. Ama ne denli düşündüysem de, anımsayamadım bir türlü. Kimsiniz siz?</p>

  <p>— Kim miyim ben? diye papağan gibi, ama hiç de alaycı olmayan bir sesle yineledi kadın. Bir bardak içki içmek isterdim. İki tane <i>on the rocks</i><a href="../Text/Section0078.xhtml#Footnote0006" id="Feedback0006"><sup>[6]</sup></a> viski hazırlayabilir misin? Sen de içersin bir tane, değil mi?</p>

  <p>Salona döndüm, viski şişesini açtım, bardaklara buz koyup iki <i>on the rocks</i> hazırladım. Bu iş, karanlık yüzünden oldukça uzun sürdü. Sonra iki bardağı yatak odasına getirdim. Kadın bir tanesini komodinin üstüne koymamı söyledi.</p>

  <p>— Ve sen de, diye ekledi, yatağın ayak ucunda bir sandalyeye oturursun.</p>

  <p>Söylediğini yerine getirdim: komodinin üstüne bardaklardan birini koyduktan sonra gidip, az ötede bir sandalyeye elimde bardakla oturdum. Gözlerim herhalde karanlığa alışmış olmalı ki, bir gölgenin usulca kıpırdadığını gördüm. Anlaşılan kadın, yatakta doğrulmuştu. Buzların bardaktaki şangırtısından da viskisini içtiğini anladım. Ben de biraz viski içtim.</p>

  <p>Uzun süre bir şey söylemedi. Sessizlik sürdükçe, çiçeklerin kokusu büsbütün baş döndürüyordu.</p>

  <p>— Kim olduğumu gerçekten bilmek istiyor musun? diye sordu kadın birdenbire.</p>

  <p>— Bunun için buradayım zaten, dedim, ama sesimde huzursuzluk seziliyordu.</p>

  <p>— Buraya özellikle benim adımı öğrenmek için geldin, değil mi?</p>

  <p>Cevap vermek yerine hafifçe öksürdüm. Ama öksürüğümde de garip bir tını vardı.</p>

  <p>Kadın, bardağındaki buzları salladı.</p>

  <p>— İsmimi bilmek istiyorsun, dedi. Ama ne yazık ki, sana söyleyemeyeceğim. Ben seni çok iyi tanıyorum. Sen beni çok iyi tanıyorsun. Ama ben, kendimi tanımıyorum.</p>

  <p>— Ne demek istediğinizi anlamıyorum, dedim karanlıkta. Bulmacalardan bıktım artık. Somut bir şey gerekiyor bana. Elle tutulabilir. Ele gelecek olgular. Kapıyı zorlamak için levye niyetine kullanabileceğim bir şey. İşte istediğim bu.</p>

  <p>Kadın, yüreğinin ta derinlerinden, iç geçirir gibi oldu.</p>

  <p>— Toru Okada, ismimi senin bulmanı istiyorum. Ama hayır, zahmetine değmez. <i>Zaten onu çok iyi biliyorsun.</i> Hatırlaman yeterli. Sen adımı bulur bulmaz, buradan çıkabileceğim. Ve bu durumda, öyle sanıyorum ki, Kumiko Okada'yı bulmana yardımcı bile olabilirim. Karına yeniden kavuşmak istiyorsan, adımı anımsamaya çalış, zorla kendini. İşte sana, istediğin <i>levye.</i> Böyle, yönünü şaşırmış bir halde kalamazsın, zamanın yok. Kumiko'yu bulmadan geçirdiğin her gün, seni ondan biraz daha uzaklaştırıyor.</p>

  <p>Viskimi yere bıraktım.</p>

  <p>— İyi ama, neredeyiz biz? diye sordum. Ne zamandır buradasınız? Burada ne yapıyorsunuz?</p>

  <p>— Artık gitmelisin, dedi kadın, ansızın kendine gelmiş gibi. O <i>adam,</i> seni burada bulursa, başın derde girebilir. O senin sandığından çok daha tehlikeli. Seni durup dururken öldürebilir de. Bunda şaşılacak bir şey olmaz, pekâlâ yapabilecek tıynette biri.</p>

  <p>— İyi ama, kim bu <i>adam?</i></p>

  <p>Kadın cevap vermedi. Başka ne söyleyeceğimi bilmiyordum. Yanımı, yönümü tümüyle şaşırmıştım. Odada çıt yoktu, sessizlik derin ve boğucuydu. Başım ateşler içindeydi. Kuşkusuz çiçektozu yüzünden. Havaya karışan mikroskobik tanecikler beynime giriyor ve sinir sistemimi altüst ediyordu.</p>

  <p>— Dinle, Toru Okada, dedi kadın, birden bambaşka bir sesle.</p>

  <p>Sesinin niteliği bir saniye içinde şu veya bu nedenle değişebiliyordu. Şimdi de, odanın yoğun ve nemli havasıyla bir olmuştu.</p>

  <p>— Benimle yine sevişmek ister miydin?.. Tüm bedenimi yalamak? Dinle, bana her istediğini yapabilirsin. Ve ben de senin her istediğini yaparım. Karın Kumiko Okada'nın bile sana asla yapamayacağı şeyleri. Benimle, unutulmaz bir sevişmenin tadına varabilirsin. Eğer sen...</p>

  <p>Birdenbire, kapıya bir darbe indi. Bu, doğrudan doğruya; sert bir şeye çakılan bir çivinin yanılgıya yer bırakmayacak sesiydi, karanlıkta uğursuz bir ses.</p>

  <p>Göremediğim kadın, kolumdan yakaladı beni.</p>

  <p>— Buradan, diye mırıldandı, çabuk!</p>

  <p>Şimdi sesi, aklını başına toplamış birininkiydi. Kapıya tekrar vuruldu. İki kez, tıpatıp aynı güçle. Birden aklıma, kapıyı kilitlemediğim geldi!</p>

  <p>— Hadi, çabuk! dedi kadın. Buradan gitmelisin ve bunun da tek bir yolu var.</p>

  <p>Karanlıkta ilerliyor, kadının beni sürüklemesine izin veriyordum. Kapı kolunun ağır ağır döndüğünü duydum. Bu ses, sırtımı ürpertti. Koridorun aydınlığı odanın karanlığını deldiği anda, biz de duvardan içeri kaydık. Duvar, tıpkı koskocaman, pelte gibi soğuk bir kitleydi. Ağzıma girmesin diye dudaklarımı sımsıkı kapatmak zorunda kaldım. <i>Dosdoğru duvarın içinden geçiyordum.</i> İşte bir yerden ötekine gitmek için yaptığım buydu! Sadece bu kadar da değil üstelik, bu bana dünyanın en doğal işiymiş gibi geliyordu.</p>

  <p>Kadının dilinin ağzıma girdiğini hissettim. Sıcak ve yumuşaktı. Beni yalıyor, dilime dolanıyordu. Çiçeklerin taçyapraklarının baş döndürücü kokusu, gelip ciğerlerimin cidarlarını okşadı. Kasıklarımdan belli belirsiz bir boşalma isteği yükseliyordu. Ama gözlerimi sımsıkı kapalı tutarak bu isteğe gem vurmayı başardım. Bir saniye sonra, sağ yanağımda aşırı bir sıcaklık duydum. Garip bir histi bu. Canım yanmıyordu, sadece <i>orada</i> sıcaklık hissediyordum. Dışarıdan mı geliyor, yoksa içimden mi fışkırıyor, onu bile bilmiyordum. Ama çok geçmeden hepsi silindi: kadının dili de, çiçeklerin kokusu da, boşalma isteği de, yanağımdaki sıcaklık da. Ve duvarın içinden geçtim. Gözlerimi açtığımda, duvarın bu yanındaydım... Derin bir kuyunun dibinde.</p>
</body>
</html>
