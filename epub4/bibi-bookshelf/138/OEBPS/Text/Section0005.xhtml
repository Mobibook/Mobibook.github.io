<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>2</h2>

  <h3 class="sigil_not_in_toc">Dolunay ve Güneş tutulması<br />
  Ahırlarda ölen atlar</h3>

  <p>Bir insan için bir başka insanı derinliğine tanımak olası mıdır? Birini gerçekten tanımak, hem zaman hem de içtenlikle harcanacak çaba ister, ama gene de özüne ne derece yaklaşılabilir ki?</p>

  <p>Hukuk bürosundan ayrılışımdan yaklaşık bir hafta sonra bu soruyu kendime ciddi ciddi sormaya başladım. O zamana değin bu türden bir kuşku aklımın ucundan bile geçmemişti. Neden? Belki de yaşamımı kurma işine o derece dalmıştım ki, temel soruları kendime sormaya zaman bulamamıştım.</p>

  <p>Dünyada geçen önemli olayların çoğu gibi benim de geniş araştırmalarımın kökeninde son derece önemsiz bir ayrıntı vardı. Kumiko, alelacele yaptığı bir kahvaltının ardından telaşla işine gitmişti; ben de bulaşıkları makineye tıkmış, yatağı toplamış, evi süpürmüştüm. Sonra, verandaya, kedinin yanına oturup gazetedeki iş ilanlarına ve ucuzluk reklamlarına bir göz gezdirmiştim. Öğleyin kendime ayaküstü bir yemek hazırlamış, sonra da akşam yemeği için alışverişe, süpermarkete gitmiş ve çamaşır deterjanından başka, "indirim" reyonundan kâğıt mendil ile tuvalet kâğıdı almıştım. Sonra da eve gelip yemeği hazırlamış, ardından da elimde bir kitapla kanepeye yığılıp karımın dönüşünü beklemeye başlamıştım.</p>

  <p>İşsiz kalalı uzun zaman olmamıştı, bu yüzden, bu yeni yaşam biçimini oldukça huzurlu buluyordum. Artık işe gitmek için tıklım tıklım metrolara binmeme ve istemediğim insanları görmeme gerek kalmamıştı. Ve hepsinden güzeli, istediğim kitapları istediğim zaman okuyabilecektim. Bu durumun ne kadar süreceğini bilmiyordum, ama bir haftanın sonunda, hoşuma gitmeye başlamıştı ve geleceği fazla düşünmemek için elimden geleni yapıyordum.</p>

  <p>Ama o akşam, kendimi okumaya veremiyordum işte: Kumiko bir türlü gelmek bilmiyordu. Genelde altı buçuğu asla geçirmezdi ve işi çıkacak da on dakika bile gecikecek olsa, bana telefon ederdi. Bu tür ayrıntılar konusunda aşırı derecede titizdi. Gel gör ki, o gün, saat yediyi geçtiği halde hâlâ ortalarda yoktu, üstelik bana telefon da etmemişti. Bense, gelir gelmez sofraya oturabilmemiz için her şeyi hazırlamıştım. Ah, öyle fazla iddialı bir yemek değil: dibi çukur bir kapta soğan, yeşil biber ve soya fasulyesiyle sote edilmiş incecik sığır dilimleri, üstüne tuz biber bir de soya sosu. Pişirdikten sonra biraz bira ekledim. Bekârken bu yemeği sık sık yapardım. Pirinç haşlamış, sebze çorbasını ısıtmış, Kumiko gelir gelmez bir dakikada pişirmek üzere bir tabağa sebze doğrayıp dizmiştim. Ama o hâlâ gelmemişti. Acıkmaya başlamıştım ve kendime yetecek kadar pişirip onu beklemeden yemeyi tasarlıyordum. Ama bir türlü karar veremiyordum. Özel bir neden olmadıkça, bu bana uygun bir davranış değildi.</p>

  <p>Mutfak masasında oturup bir bira içtim, dolabın dibinde bulduğum, yumuşamış birkaç krakeri atıştırdım. Kol saatimin yedinin buçuğuna yaklaşan büyük ibresinin buçuğu geçmesini, dalgın dalgın seyrettim.</p>

  <p>Kumiko ancak saat dokuzdan sonra, bitkin ve gözleri kızarmış bir halde geldi. Kötüye işaretti bu: gözlerine kan oturduğu zaman kötü bir şeyler olmuş demekti. Soğukkanlılığı elden bırakma, dedim <i>in petto.</i><a href="../Text/Section0078.xhtml#Footnote0001" id="Feedback0001"><sup>[1]</sup></a> Yersiz sözler yok. Onunla sakin sakin, doğallıkla, fazla üstüne gitmeden konuş.</p>

  <p>— Bağışla, bir türlü bitiremedim işimi. Seni aramak istiyordum ama olmadı işte, hep yapılacak bir şeyler çıktı.</p>

  <p>— Zararı yok, bunun için üzülme, dedim olabildiğince normal bir sesle.</p>

  <p>Zaten fazla kızmamıştım da. Bu tür şeyler benim de başıma sık sık gelirdi. Dışarıda çalışmak, kolay iş değildir. Bahçenizdeki en güzel gülü koparmak ya da gidip iki sokak ötede oturan nezle olmuş anneannenizle bir gün geçirmek gibi şeylerle uzaktan yakından benzerliği yoktur. Kimi zaman tatsız insanlar için tatsız işler yapmak zorunda kalırsınız da eve telefon edip sadece, "Bugün geç döneceğim," diyecek otuz saniyeyi bile bulamazsınız. Bunu söylemek otuz saniyeden fazla sürmez ve üstelik her yerde de telefon vardır. Ama işte, zaman olur ki bunu bile yapacak olanak bulunamayabilir.</p>

  <p>Ocağın başına geçtim: ateşi açtım, vok tencereye zeytinyağı koydum. Kumiko da buzdolabından bir bira aldı, mutfak dolabından bir bardak çıkardı, yapmaya hazırlandığım yemeği kontrol etti. Sonra oturup tek söz söylemeden içti birasını. Yüzüne bakılırsa, bira pek iyi değildi.</p>

  <p>— Sen beni beklemeyip yeseydin yemeğini, dedi.</p>

  <p>— Pek acıkmamıştım.</p>

  <p>Ben sebzeleri sote ederken banyoya geçti. Yüzüne su çarptığını, dişlerini fırçaladığını işittim. Elinde, öğleden sonra satın aldığım kâğıt mendiller ve tuvalet kâğıdıyla çıktı banyodan.</p>

  <p>— Neden bunu aldın? diye sordu bezgin bir sesle.</p>

  <p>Bir elim vokun sapında, bir yüzüne bir de elinde tuttuklarına baktım. Sözü nereye getirmek istediğini anlamamıştım.</p>

  <p>— Neden olacak, gerekiyordu da ondan. Evdekiler bitmek üzereydi, üstelik bunlar bozulacak şeyler değil, bir kenarda bekleyebilir.</p>

  <p>— Tuvalet kâğıdı almışsın, mendil almışsın umurumda değil! Sana sorduğum, neden <i>mavi</i> mendil ile <i>çiçekli</i> tuvalet kâğıdı aldığın!</p>

  <p>— İndirimde olan bunlardı da ondan, dedim sabırla. Burnunu mavi mendille siliyorsun diye burnun mora dönmez ki, neden titizleniyorsun anlamadım.</p>

  <p>— Evet, haklısın, ama beni rahatsız ediyor işte! Mavi mendillerden ve çiçekli tuvalet kâğıtlarından hoşlanmıyorum. Bilmiyordun, değil mi?</p>

  <p>— Hayır, bilmiyordum. Özel bir sebebi var mı?</p>

  <p>— Bunu açıklayamıyorum. Sen telefon kılıflarından, çiçekli termoslardan, çivili blucinlerden nefret ediyorsun ama, manikür yapmamdan da nefret ediyorsun. Bir zevk meselesi bu, işte o kadar.</p>

  <p>Gerçekte, bunlardan hoşlanmamamın nedenleri vardı, kuşkusuz açıklayabilirdim de, ama bunu yapmadım.</p>

  <p>— Haklısın, salt bir zevk meselesi. Ama altı yıllık evliliğimiz süresince sen hiç mavi mendil de, çiçekli tuvalet kâğıdı da almadın mı sanki?</p>

  <p>— Hiç, diye sertçe karşılık verdi.</p>

  <p>— Öyle mi?</p>

  <p>— Öyle. Ben beyaz, sarı ya da pembe mendil alırım. Ve tuvalet kâğıdını da en sadesinden. Bunca zamandır benimle yaşadığın halde buna hiç dikkat etmemiş olman şaşırttı beni. Bir şey daha: yeşil biberle sote edilmiş sığır etinden nefret ederim. Bilmiyor muydun?</p>

  <p>— Şey, hayır.</p>

  <p>— Ama öyle. Nedenini sorma. İki nesnenin bir arada pişirilirken çıkardığı kokuya katlanamam, işte o kadar!</p>

  <p>— Altı yılda sen hiç yeşil biberle sığır sote etmedin ha?</p>

  <p>Başını hayır anlamında salladı.</p>

  <p>— Salatada yeşil biber yerim. Sığır etini soğanla sote ederim. Ama biberle sığır, asla!</p>

  <p>— Amma tuhafsın!</p>

  <p>— Bunu hiçbir zaman tuhaf bulmamıştın ama?</p>

  <p>— Farkına bile varmamıştım ki!</p>

  <p>Düşünmeye çalıştım: evlendiğimden beri yeşil biberli sığır yemiş miydim? Anımsamam mümkün değildi.</p>

  <p>— Benimle yaşadığından beri, neyi sevip neyi sevmediğimle hiç ilgilenmedin ki zaten. Sen sadece kendini düşünürsün! deyiverdi.</p>

  <p>Ocağı kapattım.</p>

  <p>— Kendimizi kaptırmayalım. Haklı olabilirsin. Belki de mendillere, tuvalet kâğıdına ve biberli sığıra dikkat etmemiş olabilirim, kabul ediyorum ama bu, seninle ilgilenmediğim anlamına gelmez ki. Mendilin rengine dikkat etmemişim, haklısın, ama masanın üstünde siyah mendil görseydim belki de şaşardım. Biberli sığır için de aynı şey, dünyadan büsbütün kalkmış olsa umurumda bile olmazdı ama bunun, senin kişiliğinin derinlikleriyle hiçbir ilgisi yok. Değil mi?</p>

  <p>Kumiko karşılık vermedi. Birasını bitirdikten sonra masadaki boş kutuya baktı kaldı.</p>

  <p>Vokun içindekileri çöpe boşalttım. Garip şey, diye düşündüm, şu ana kadar bir yemekti bu, şimdiyse çöp tenekesinde çöp oldu. Bir kutu bira açıp bardağa boşaltmadan kutudan içtim.</p>

  <p>— Neden attın? diye sordu Kumiko.</p>

  <p>— Sen sevmiyorsun da ondan.</p>

  <p>— Sen yiyebilirdin pekâlâ.</p>

  <p>— Canım istemedi.</p>

  <p>Karım başını salladı.</p>

  <p>— Nasıl istersen, dedi.</p>

  <p>Sonra dirseklerini masaya koyup yüzünü ellerine gömdü. Ağlıyor gibi değildi, uyuyor gibi de. Bir ocağın üstündeki boş voka, bir karıma bakıyordum. Sonra bir yudum bira içtim. Yahu baksana. Neler oluyor? dedim kendi kendime. Söz konusu olan sadece kâğıt mendil, tuvalet kâğıdı ve biberli sığır eti değildi aslında.</p>

  <p>Elimi Kumiko'nun omzuna koydum.</p>

  <p>— Anlaşıldı. Bir daha hiç mavi mendil almayacağım, çiçekli tuvalet kâğıdı da, sana söz veriyorum. Yarın süpermarkete gider değiştiririm. O da olmazsa, bahçede yakar, küllerini gidip denize atarım. Biberli sığır etine gelince, o iş çözümlendi, bir daha hiç yapmayacağım. Kokusu belki bir süre kalacaktır ama o da geçer. Tüm bunları unutalım, olur mu?</p>

  <p>Ağzını açmıyordu. Çıkıp bir saat dolaşabilse belki sakinleşip dönerdi! Ama bunu yapma olasılığı sıfırdı. Bu durumu tek başıma çözmem gerekiyordu.</p>

  <p>— Yorgunsun, dedim. Biraz dinlen, gider köşede pizza yeriz. Ançuezli ve soğanlı bir pizzayı paylaşırız. Bir defalık dışarıda yemek yememizin ikimize de zararı olmaz.</p>

  <p>Kumiko karşılık vermiyordu. Deminden beri kıpırdamamıştı.</p>

  <p>Başka ne diyeceğimi bilemediğimden, karşısına oturup ona baktım. Kısa kesilmiş siyah saçlarının arasından kulaklarından biri görünüyordu. Balık biçiminde, altın küpeleri vardı, daha önce hiç görmemiştim. Ne zaman ve nereden almış olabilirdi ki bunları? Canım sigara içmek istiyordu. Cebimden sigara paketini çıkardığımı, filtreli bir sigara aldığımı hayal ettim; tam yakacakken kendime geldim ve havayı içime çektim: biberli sığırın kokusu burun deliklerime doldu. Kurt gibi açtım.</p>

  <p>Duvardaki takvime bir göz attım. Küçük işaretler Ay'ın evrelerini belirtiyordu. Dolunay yaklaşıyordu. Anlaşıldı dedim, âdet görmesi yakın da ondan.</p>

  <p>Doğruyu söylemek gerekirse, Kumiko'yla evlendiğimden beri insan türüne dahil olmuş ve Güneş Sistemi'nin üçüncü gezegeninde yaşamaya başlamıştım denebilir. Güneş'in çevresinde dönen ve Ay'ın çevresinde döndüğü Dünya'da yaşıyordum. Ben istesem de istemesem de bu, sonsuza dek –ya da en azından, benim yaşamım ölçüsünde, bana sonsuz gibi gelecek bir süre– böyle sürüp gidecekti. Bunun bilincine, karımın âdet döneminin her yirmi dokuz günde bir, tıpkı Ay'ın evreleri gibi, dönüp geldiğini görmekle varmıştım. Bu dönemi oldukça zahmetli geçiriyordu: başlamasından birkaç gün önce, hep kaygılı, hatta zaman zaman aşırı sinirli oluyor, ortalığı kırıp geçiriyordu. Bu nedenle, dolaylı olarak benim için de önemli bir dönem sayılırdı bu. Ay'ın bu döneminde onu boşuna kaygılandırmamaya özen göstermeliydim. Evleninceye değin, Ay'ın evrelerine hiç dikkat etmemiştim. Ara sıra, başımı kaldırıp gökyüzüne baktığım olurdu gerçi, ama Ay'ın biçimine hiç kafayı takmazdım, oysa ki evlendiğimden beri, onun hangi evrede bulunduğunu her zaman çok iyi bilir oldum.</p>

  <p>Kumiko'dan önce de kadınlarla ilişkim olmuştu ve kuşkusuz onların da, az çok şiddetli kanamalı ve sancılı âdet dönemleri olur, kimi zaman da gecikir ve bana soğuk soğuk terler basmasına yol açardı. Bu dönemde gerçekten pek huysuzlanan kızlar da, hiç oralı olmayanlar da tanımıştım. Ama bu kızların hiçbiriyle tam anlamıyla yaşamamıştım ki. Bana göre tek doğal çevrim, mevsimlerin çevrimiydi. Kışın paltomu çıkarırdım dolaptan, yazın da sandaletlerimi, hepsi buydu. Evlenmekle, hem bir hayat arkadaşı hem de Ay'ın evreleri konusunda yeni bir kavram kazanmıştım. Evlendiğimizden beri, Kumiko'nun âdet dönemi, sadece birkaç ay sekteye uğramıştı: hamile kaldığı zaman.</p>

  <p>— Özür dilerim, dedi neden sonra, başını kaldırarak, sana karşı saldırgan davranmak istememiştim, yorgunum işte, hepsi bu.</p>

  <p>— Aldırma. Herkesin başına gelebilir yorgunluk ve böyle zamanlarda acısını birinden çıkarmak da insana iyi gelir.</p>

  <p>Derin bir soluk aldı, havayı bir an ciğerlerinde tuttu sonra yavaş yavaş geri verdi.</p>

  <p>— Ya sen? dedi.</p>

  <p>— Ne, ben?</p>

  <p>— Sen yorgun olduğunda acısını kimseden çıkarmazsın.</p>

  <p>Başımı olumsuz anlamda salladım.</p>

  <p>— Hiç farkında değilim.</p>

  <p>— Sakın senin içinde bir yerlerde, derin bir kuyu olmasın? Belki de içine eğilip, "Kralın kulakları eşek kulakları!" diye seslenmen yetiyor, tüm sorunların çözülüveriyordur.</p>

  <p>Söylediklerini bir an düşündüm.</p>

  <p>— Belki de, dedim.</p>

  <p>Gözlerini gene boş bira kutusuna dikti. Etiketine, açma halkasına baktı, parmaklarının arasında çevirdi ve her köşesinden inceledi.</p>

  <p>— det göreceğim de o yüzden sinirliyim.</p>

  <p>— Biliyorum. Ama kaygılanma, Ay'dan etkilenen yalnız sen değilsin. Atlar örneğin, dolunayda ölen at çokmuş.</p>

  <p>Kumiko bira kutusunu bıraktı ve ağzı bir karış açık, bana baktı.</p>

  <p>— Birdenbire bu da nereden çıktı şimdi?</p>

  <p>— Geçen gün gazetede okudum. Sana söyleyecektim ama aklımdan çıkmış işte. Söyleşi yapılan veteriner, atların, Ay'ın evrelerinden bedensel açıdan da, zihinsel açıdan da çok etkilenen hayvanlar olduklarını söylüyordu. Dolunay yaklaşırken beyinsel düzenleri bozulur ve başlarına türlü kazalar gelirmiş. Dolunay geceleri, çoğu hastalanır ve ölü atların sayısı ansızın artarmış. Kimse tam olarak nedenini bilmiyormuş ama istatistikler kanıtlıyormuş bunu: at bakımında uzman veterinerler dolunay olduğu gecelerde hangi hastaya koşacaklarını şaşırıyorlarmış.</p>

  <p>— Hımm, yaptı karım.</p>

  <p>— Ama dolunaylardan da beteri varmış, Güneş tutulmaları. Öyle günlerde durum düpedüz acıklı oluyormuş. Eminim ki, şimdiye kadar Güneş tutulmalarında ölen atların sayısına ilişkin en ufak bir fikrin yoktur. Kısacası, söylemek istediğim, şu anda, dünyada, sinek gibi düşüp ölen atların olduğu. Bununla karşılaştırılırsa, insanın, yorgun olduğunda acısını birinden çıkarması nedir ki, ha? Üzülmeye bile değmez. Buna karşılık, düşün biraz, dolunay gecelerinde bir ahırın dibinde samanlara uzanmış, dudakları köpük içinde inanılmaz acılarla kıvranarak ölmekte olan tüm o atları.</p>

  <p>Bir an sanki ahırlarda ölen atları düşünür gibi oldu.</p>

  <p>— İtiraf etmeliyim ki garip bir inandırma gücün var, diye çaresiz, mırıldandı.</p>

  <p>— Hadi, üstünü değiştir de yemeğe çıkalım, dedim.</p>

  <p><br /></p>

  <p>O gece, karanlıkta Kumiko'nun yanına uzanmış, tavanı seyrederken, bu kadını gerçekten ne kadar tanıdığımı sordum kendime. Kol saatim sabahın ikisini gösteriyordu. Kumiko derin uykudaydı. Bense karanlıkta, mavi mendilleri, çiçekli tuvalet kâğıdını ve biberli sığır eti sotesini düşünüyordum. Bu şeylerden hiçbirine katlanamadığından habersiz nasıl yaşayabilmiştim ki? Gerçi, söz konusu olan, son derece boş ve önemsiz ayrıntılardı, gülüp geçmeliydim. İncir çekirdeğini doldurmazdı. Birkaç güne kalmaz, ikimiz de bu gülünç olayı unutup giderdik.</p>

  <p>Ne var ki, bu durum, garip denecek biçimde zihnimi kurcalıyordu. Gırtlağa saplanmış bir balık kılçığı gibi rahatsız ediyordu beni. Bu, belki de sonuçları çok daha ciddi ve kötü olabilecek bir şeyin başlangıcıydı. Bir kapıydı. Ardında tanımadığım bir Kumiko'nun dünyasının açıldığı bir kapı. Kapkaranlık, son derece geniş bir oda hayal ediyordum. Bu odada elimde sadece küçücük bir bölümünü görmeme yardımcı olabilecek bir çakmakla geziniyordum. Bir gün odanın tümünü de seçebilmeyi başaracak mıydım acaba? Yoksa odanın her yanını gezemeden yaşlanacak, hatta ölecek miydim? Eğer böyleyse, evliliğin ne anlamı vardı ki? Tanımadığım birisiyle yaşıyor ve yatağımı paylaşıyorsam, yaşamamın ne anlamı vardı?</p>

  <p><br /></p>

  <p>Bu geceki düşüncelerim bunlardı. Sonuçta arada sırada da olsa, böyle düşünmeye devam etecektim. Belki de çok sonra anlayacaktım, ama şu anda tek yapmam gereken gerçek sorunu ortaya çıkarmaktı.</p>
</body>
</html>
