<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>10</h2>

  <h3 class="sigil_not_in_toc">May Kasahara'nın ölüm ve insanın evrimi konusunda düşünceleri<br />
  "Başka yerde" yaratılmış olan</h3>

  <p>Zifiri karanlıkta çömelmiştim. Tüm görebildiğim, sadece bir <i>hiçlikti.</i> Şimdi parçası olduğum bir <i>hiçlik.</i> Gözlerimi kapatınca, yüreğimin vuruşlarını, bedenimde dolaşan kanın akışını, akciğerlerimin körük sesini, açlıktan inleyen midemin gurultusunu duyuyordum. Karanlığın dibinde, her devinim, her titreşim, aşırı büyüyor, genişliyordu. Bedenim buydu işte. Ama karanlıkta, onu fazla çiğ, fazla maddesel buluyordum. Sonra bilincim yavaş yavaş bu elle tutulur bedenden ayrılmaya başladı.</p>

  <p>Zemberekkuşu olmuştum, yaz göğünde uçtum, koskocaman bir ağacın dalına kondum ve dünyanın saatini kurdum. Mademki zemberekkuşu yoktu artık, onun rolünü elbette birinin üstlenmesi gerekiyordu. Biri saati kurmak zorundaydı. Yoksa yay, gevşedikçe gevşer ve çok nazik işleyen bu sistem, sonunda tümüyle dururdu. Ama anlaşılan, benden başka kimse zemberekkuşunun kayıplara karıştığını fark etmemişti.</p>

  <p>Onun ötüşünü taklit edebilir miyim, diye hafifçe öksürüp gırtlağımı temizledim. Boşuna. Ancak iki ruhsuz nesne birbirine sürtünmüş gibi çirkin ve anlamsız bir ses çıkartabildim. Kuşkusuz, ancak gerçek zemberekkuşu bu iş için uygun sesi çıkarabilme yeteneğine sahipti. Sadece o, dünyanın saatini doğru dürüst kurabilirdi.</p>

  <p>Dünyanın saatini kuramayan, sesi çıkmaz zemberekkuşu olarak, gene de yaz göğünde uçmaya karar verdim. Uçmak, gerçekte pek zor değildi. Bir kez yukarı çıkınca, arzu edilen yüksekliğe ve yöne doğru kanat çırpmak yeterliydi. Bedenim, benden habersiz uçma tekniğini özümsemişti; şimdi hiç zorlanmadan, özgürce havada yüzüyordum. Dönüştüğüm zemberekkuşunun gözüyle seyrediyordum dünyayı. Havada süzülmekten yorulunca, bir dala konuyor, yeşil yaprakların arasından yolları ve damları seyrediyordum. Yeryüzünde insanların dolaşmasına, yaşamını sürdürmesine bakıyordum. Ne yazık ki kendi bedenimi göremiyordum. Zemberekkuşunu hiç görmediğim için, neye benzediğini de bilmiyordum. Uzun zaman zemberekkuşu olarak kaldım. Ne var ki bu, beni hiçbir yere götürmüyordu. Böyle havada uçmak eğlenceliydi ama gene de sonsuza dek bunu sürdüremezdim. Şu karanlık kuyunun dibinde yapmam gereken şeyler vardı. Bu yüzden, zemberekkuşu olmayı bırakıp yeniden kendim oldum.</p>

  <p><br /></p>

  <p>May Kasahara, saat üçü biraz geçe beni ikinci kez ziyarete geldi. Öğleden sonrasının üçünü. Kapağı araladığında başımdan aşağı bir ışık yağmuru döküldü. Gerçekten de bir yaz güneşinin kör edici aydınlığıydı bu. Artık karanlığa alışmış olan gözlerimi bozmamak için, başımı eğip bir an kapalı tuttum. Yukarıdaki ışığı sadece düşünmekle bile gözbebeklerimin gözyaşından da ince bir zarın altında, kamaştığını hissediyordum.</p>

  <p>— Eee, Zemberekkuşu, dedi May Kasahara. Hâlâ yaşıyor musun? Yaşıyorsan cevap ver bana.</p>

  <p>— Yaşıyorum.</p>

  <p>— Acıkmış olmalısın?</p>

  <p>— Sanırım evet.</p>

  <p>— Hâlâ <i>sanıyorsun</i> demek. O halde, açlıktan ölmen epey uzun sürecek. İnsanların suyu oldukça, onları açlıktan öldürmek pek kolay değil.</p>

  <p>— Kesinlikle haklısın, dedim.</p>

  <p>Kuyunun içinde yankılanan sesim çok da kararlı gelmiyordu. Yankı, en ufak bir duraksamayı çoğaltıyordu.</p>

  <p>— Bu sabah gidip araştırma yaptım, dedi. Açlık, susuzluk, işte bu gibi şeyler üzerine bir sürü kitap okudum. Sen, biliyor muydun, Zemberekkuşu, bir adamın tam yirmi bir gün, sadece su içerek yaşadığını? Rus İhtilali sırasında olmuş bu olay.</p>

  <p>— Ya, öyle mi?</p>

  <p>— Kesinlikle çok acı çekmiştir.</p>

  <p>— Kesinlikle.</p>

  <p>— Hayatta kalmış, evet ama dişleri de, saçları da tamamen dökülmüş. Canını kurtarmakla iyi yapmışlar, ama sonrası onun açısından çok korkunç olmuştur herhalde.</p>

  <p>— Gerçekten öyle.</p>

  <p>— Gerçi, dişsiz ve saçsız da olsa insan yine de normal yaşamını bir takma saç ve bir takma dişle sürdürebilir.</p>

  <p>— Evet, sonra da, Rus İhtilali dönemine oranla, takma saç ve takma diş yapım teknikleri de, geniş adımlar atmış, büyük ilerlemeler kaydetmiş olmalı. Bu da belki durumu biraz daha kolaylaştırır.</p>

  <p>— Söylesene, Zemberekkuşu, dedi May Kasahara, hafifçe öksürerek.</p>

  <p>— Neyi?</p>

  <p>— İnsanlar eğer sonsuza dek yaşasalardı, hiç ölmeselerdi, hep bu dünyada sağlıklı ve yaşlanmadan kalabilselerdi, sence gene de, düşünmek için kafa patlatırlar mıydı, şimdi bizim yaptığımız gibi? Biz, görüyorsun ya, her şey üzerinde düşünüyoruz az çok: felsefeydi, ruhbilimdi, mantıktı. Dindi, edebiyattı. Ölüm olmasaydı eğer, acaba bu düşünceler, bu karmaşık kavramlar bu dünyada var olurlar mıydı? Merak ediyorum...</p>

  <p>May Kasahara, bir süre sessizce düşünmek için birden sustu. "Merak ediyorum" sözleri, koparılmış bir düşünce parçası gibi, kuyunun karanlığında asılı kaldı. Belki de konuşmayı sürdürmek istemiyordu artık, hevesi geçmişti. Ya da sonrasını düşünmek için zamana ihtiyacı vardı. Ben yine de başım önümde, sessizce sözlerinin devamını beklemekle yetindim. Aklıma, May Kasahara beni hemen öldürmek isterse, bunun çok kolay olacağı geldi. Kuyuya kocaman bir taş atması yeterliydi. Bunu birkaç kez yaparsa, elbette en azından bir tanesi başıma isabet ederdi.</p>

  <p>— Merak ediyorum... ama görüyorsun, bence insanlar yaşamın anlamı üzerine ciddi ciddi düşünmek zorundalar, bir gün öleceklerini bildikleri için hem de. Sen de öyle düşünmüyor musun? İnsan sonsuza dek yaşayabilecek olsa, yaşamda kalmak konusunu kim ciddi ciddi düşünürdü ki? Bunun ne anlamı olurdu ki? Hatta ciddi ciddi düşünme ihtiyacı duyulsa bile, sonunda insan kendine, "İyi ya, daha önümde çok zaman var. Bunu da sonra düşünürüm?" demez mi? Aslında beklenemez. Hemen o saniye düşünmek zorundayız. Ben yarın öğleden sonra bir kamyonun altında ezilebilirim. Ve sen, Zemberekkuşu, üç gün sonra, bir sabah kuyunun dibinde açlıktan ölebilirsin. Doğru değil mi? Neler olacağını kimse bilemez. Demek oluyor ki, ileri gitmek, evrim geçirmek için insanın mutlaka ölüme ihtiyacı var. Ben böyle düşünüyorum. Ölümün varlığı ne denli diri olursa, biz de o denli yoğunlukla kafa patlatıyoruz bir şeyler konusunda.</p>

  <p>May Kasahara bir an sustu.</p>

  <p>— Söylesene, Zemberekkuşu?</p>

  <p>— Neyi?</p>

  <p>— Aşağıda, o zifiri karanlıkta, ölümün hiç aklına geldi mi? Örneğin, orada nasıl öleceğin?</p>

  <p>Bu soruyu bir an düşündüm.</p>

  <p>— Hayır, böyle bir şey gelmedi aklıma.</p>

  <p>— Neden? diye bağırdı May Kasahara, şaşırmış bir sesle ve sanki gözlerinin önünde biçimsiz bir hayvana bağırıyormuşçasına. Neden düşünmedin? Resmen ölümle karşı karşıyasın, burada ve şimdi. Dalga geçmiyorum, ciddiyim. Az önce konuştuk ya. Ölmen ya da yaşaman sadece bana bağlı.</p>

  <p>— Bir taş atabilirdin.</p>

  <p>— Taş mı? Neler saçmalıyorsun sen?</p>

  <p>— Büyük bir taş bulup üstüme atman yeterli.</p>

  <p>— Ah, elbet, bu da iyi çare, dedikten sonra May Kasahara bu düşünce çok hoşuna gitmiş gibi sözlerine devam etti: Bu bir yana, açlıktan öleceksin, Zemberekkuşu. Gittikçe daha kötü olacaksın. Susuz kalacaksın. O halde nasıl olur da ölümünü düşünmezsin? Gerçekten de çok garip, başka söz bulamıyorum.</p>

  <p>— Biraz garip, gerçekten, dediysem de tüm bu süre içinde, başka şey düşünüyordum aslında. Tam anlamıyla acıktığım zaman, kuşkusuz ölümü düşüneceğim. Ama önümde can çekişmek için daha üç hafta var, değil mi?</p>

  <p>— Eğer su bulursan! diye vurguladı. O Rus, su içebiliyormuş. Büyük bir malikâne sahibi ya da öyle bir şeymiş, ihtilalciler onu, artık işletilmeyen bir maden kuyusuna atmışlar, ama duvarlardan sızan suyu yalamış ve bu hayatını kurtarmış. Senin gibi, zifiri karanlıktaymış o da. Ama senin artık pek suyun kalmadı, değil mi?</p>

  <p>— Çok, çok azıcık kaldı, dedim açıkça.</p>

  <p>— O halde çok dikkkatli kullansan iyi edersin, dedi. Damla damla iç suyunu. Ve bol bol düşün. Ölümü, kendi ölümünü. Önünde daha bolca zaman var.</p>

  <p>— Neden illa ölümü düşünmemi istediğini anlamıyorum, sana bir yararı dokunacak mı?</p>

  <p>— Yok canım! dedi, gerçekten şaşırmıştı. Bana hiç yararı olmaz ki. Neden senin kendi ölümünü düşünmenin bana yararı olacağını sanıyorsun!? Hayat senin hayatın. Benimle hiç ilişkisi yok. Ben sadece ilgilendim.</p>

  <p>— Merak mı? diye sordum.</p>

  <p>— Eh, evet. Merak. İnsanların ölüm biçimi konusunda. Ölüm yaklaşırken neler hissedildiği konusunda. Merak işte.</p>

  <p>May Kasahara sustu. Konuşma kesilince çevremdeki boşluğu derin bir sessizlik kapladı, sanki sabırsızlıkla beni kucaklamayı bekliyordu. Yukarı bakmak için başımı kaldırmak istiyordum. Ve May Kasahara aşağıdan görülebiliyor mu, anlamak için. Ama aydınlık, çok güçlüydü. Kuşkusuz gözlerimi yakardı.</p>

  <p>— Sana bir şey söylemek istiyorum, diye söze başladım.</p>

  <p>— Söyle bakalım.</p>

  <p>— Karımın bir sevgilisi varmış. Sanırım ki bu gerçek. Hiçbir şeyin farkına varmamıştım, ama şu son aylar, birlikte yaşamayı sürdürürken, o bir başkasıyla yatıyormuş. Önceleri inanamamıştım, ama düşündükçe hiç kuşkum kalmıyor. Şimdi, aklıma bir sürü küçük ayrıntı geliyor. Giderek daha uygunsuz saatlerde dönüyordu eve, ben ona dokunur dokunmaz irkiliyor, yerinden sıçrıyordu. Ama ben bu işaretleri okumayı bilemedim. Ona güveniyordum. Beni aldatabileceğini hiç düşünmedim. Bu olasılık hiç aklımdan geçmedi.</p>

  <p>— Ya, öyle mi!</p>

  <p>— Bir gün evden çıktı ve bir daha hiç dönmedi. Daha o sabah birlikte kahvaltı etmiştik. Her zaman işine gittiği kılıkta evden ayrıldı, sadece el çantasıyla, bir de kuru temizlemeden aldığı gömlek ve eteğiyle. Bana veda etmeden, tek satır not bırakmadan. Her şeyini bıraktı, giysilerini ve geri kalanları. Kuşkusuz bir daha hiç bana dönmeyecek. Bunu iyice anlıyorum.</p>

  <p>— Sence şimdi, ötekiyle midir?</p>

  <p>— Bilmiyorum, dedim başımı sallayarak.</p>

  <p>Bu hareketi yaparken, beni kuşatan hava, artık neredeyse sıvı olmaktan çıkacak kadar yoğunlaşmış bir suymuş gibi geldi.</p>

  <p>— Ama kuşkusuz ikisi birliktedir.</p>

  <p>— Demek şimdi yıkıldın, Zemberekkuşu ve bu yüzden kuyuya indin, öyle mi?</p>

  <p>— Olan biteni anladığımda yıkıldım tabii. Ama o yüzden burada değilim. Gerçekten kaçmak için saklanmıyorum. Sana önce de söyledim ya, yalnız kalabileceğim ve düşünmek için kafamı toparlayabileceğim bir yer gerekiyordu bana. Kumiko'yla ilişkim ne zaman ve niçin yolundan çıktı? İşte anlamadığım şey bu. Ama bu elbette, şimdiye kadar her şey yolunda gitseydi, yine de burada olmayacaktım anlamına gelmez. Yirmi yaşını geçmiş, iki ayrı kişiliğe sahip bir erkek ile bir kadın, bir gün rastlantı sonucu karşılaşıyor ve birlikte yaşamaya başlıyorlar. Hiçbir yerde, hiç sorunu olmayan evli bir çift yoktur. Ama sanıyordum ki ben, temelde iyi anlaşıyorduk. Ve, çeşitli sorunlarla karşılaşsak bile, zamanla bunlar kendiliğinden çözümlenecekti. Herhalde önemli bir şey gözümden kaçmıştı. Temelde bir yanlış yapmış olmalıyım, gerçekten temelde. İşte bu konu üzerinde düşünmek istiyordum.</p>

  <p>May Kasahara bir şey demedi. Yutkundum ve konuşmamı sürdürdüm.</p>

  <p>— Dinle, sen anlayabilirsin: altı yıl önce evlendiğimiz zaman kendimize yeni bir dünya yaratmayı denedik. Boş bir arsaya yeni bir ev yapar gibi. Ne aradığımızı açık seçik biliyorduk. Ve gösterişli bir ev gerekmiyordu bize. Başımızı sokacak bir yerimiz olsun ve ikimiz birlikte olalım, bu bize yetiyordu. Fazlasını istemiyorduk ki. Her şey bize basit ve kolay görünüyordu. Senin hiç başına gelmedi mi böyle bir şey, tümüyle değişik bir yere gitmek ve yepyeni bir insan olmak isteği?</p>

  <p>— Elbette ki evet, dedi. Her zaman bana da olur böyle.</p>

  <p>— İşte bizim de evlendiğimizde yapmak istediğimiz buydu. Ben, o zamana kadar olan benden çıkmak istiyordum. Kumiko için de aynı şeydi. Yeni dünyamızda, her ikimiz de, gerçek yaradılışımıza daha uygun düşen yeni bir ben edinmek istiyorduk. Temelde neysek, onunla daha iyi bir uyum içinde yaşayabileceğimizi düşünüyorduk.</p>

  <p>May Kasahara, hafifçe kıpırdandı. Anlattıklarımın arkasını bekliyor gibiydi. Ama şimdilik, benim söyleyecek başka sözüm kalmamıştı. Aklıma hiçbir şey gelmiyordu. Kuyunun beton yapısı içinde yankılanan sesimi dinlemekten bıkıp usanmıştım.</p>

  <p>— Ne demek istediğimi anlıyor musun? diye sordum.</p>

  <p>— Elbette anlıyorum.</p>

  <p>— Ne düşünüyorsun peki?</p>

  <p>— Ama ben henüz sadece küçük bir kızım, evlilikten ne anlarım ki! Karının başka birisiyle olduğu ve seni terk ettiği zaman neler hissettiğini ben bilemem ki! Ama senin bana anlattıklarına bakılırsa, bana öyle geliyor ki sen daha başından, evlilik konusunda yanlış bir anlayışa sahipmişsin. Dinle, Zemberekkuşu, herhangi bir kimseden, bana sözünü ettiğin numaraları yapabilmesini nasıl bekleyebilirsin ki; yani, "Hadi, şimdi yeni bir dünya kuruyorum" veya "Hadi, şimdi yeni bir ben kuruyorum," diyecek, her şey de isteği doğrultusunda gerçekleşecek. İşte benim düşündüğüm şu: kendi kendine, "Süper! Başardım, başka biri oldum işte" desen bile, eski ben'in hep oradadır, yüzeyin altında ve bir şey olur olmaz, hemen başını çıkaracak, "Selam, işte buradayım!" diyecektir. Galiba sen bunu anlamamışsın. Sen <i>başka bir yerde</i> yaratılmışsın. Hatta denebilir ki, senin kendini değiştirme niyetin bile <i>başka bir yerde</i> yaratılmış. Bunu ben bile biliyorum, Zemberekkuşu. Nasıl olur da senin gibi bir yetişkin anlamaz? O halde ortada gerçekten büyük bir sorun var demektir. İşte bunun için cezalandırılıyorsun şimdi. Bir sürü şey tarafından. Başından atmaya, kurtulmaya çalıştığın dünya tarafından ya da kurtulmak istediğin sen tarafından. Ne demek istediğimi anlıyor musun?</p>

  <p>Bakışlarımı ayaklarımı kuşatan karanlığa dikip sustum. Ne yanıt vereceğimi bilemiyordum.</p>

  <p>— Şimdi, Zemberekkuşu, dedi usulca, düşün bakalım... Düşün... Düşün...</p>

  <p>Ve sonra kuyunun kapağı tekrar sımsıkı kapandı.</p>

  <p><br /></p>

  <p>Çantamdan matarayı çıkardım ve salladım. Karanlıkta hafif bir şıpırtı duyuldu. Suyun belki bir çeyreği kalmıştı daha. Başımı duvara dayadım ve gözlerimi kapadım. May Kasahara kuşkusuz haklıydı. Ne de olsa, ben, başka bir yerde yaratılmış bir yaratıktan öte bir şey değilim. Her şey <i>başka yerden</i> geliyor ve yine <i>başka yere</i> gidiyor. Ben, ben denen yaratık için bir geçiş yolundan öte bir şey değilim.</p>

  <p>"Bunu ben bile biliyorum, Zemberekkuşu. Nasıl olur senin gibi bir yetişkin anlamaz?"</p>
</body>
</html>
