<html xmlns="http://www.w3.org/1999/xhtml">
<head>
  <title>guz2-35</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-29"><span class="bold">29<br/>Lord John Dönüyor</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">River Run</span></p>

    <p class="Normal para-style-override-5"><span class="bold char-style-override-9">Mart 1770</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Phaedre, Jocasta’nın bol kesim etekli sarı ipek elbisesini getirmişti.</span></p>

    <p class="Normal para-style-override-5"><span class="char-style-override-8">“Bu akşam Bay Cooper veya Avukat Forbes’tan daha değerli bir misafirimiz var,” dedi büyük bir memnuniyetle. “Gerçek bir lordla tanışacağız, buna ne dersiniz?”</span></p>

    <p class="Normal para-style-override-5"><span class="char-style-override-8">Kucak dolusu kumaş yığınını yatağın üzerine bıraktı ve eğitim çavuşu gibi haberlerini verirken elbisenin parçalarını ayırmaya başladı.</span></p>

    <p class="Normal para-style-override-5"><span class="char-style-override-8">“Hadi, soyunun da şu korseyi takalım. Karnınızı saklamamız için daha güçlü bir şeye ihtiyacımız var. Bu korseleri taşradakiler bile kullanmıyor artık. Halanız bir yarasa kadar kör değil, uzun zamandır uygun bir şekilde dışarıya çıkmadığınızın farkında. Sonra da şu çorapları ve jartiyerleri giyin. Bunlar uygun, değil mi? Küçük yaprak desenli olanları her zaman çok sevmişimdir. Sonra da şu jüponu giyeriz ve- ”</span></p>

    <p class="Normal para-style-override-5"><span class="char-style-override-8">“Ne lordu?” Brianna önerilen korseye bakıp kaşlarını çattı. “Tanrım, bu neden yapılmış böyle, balina kemiğinden mi?”</span></p>

    <p class="Normal para-style-override-5"><span class="char-style-override-8">“Hı-hı. Bayan Jo için teneke veya demir pahalı değildir.” Phaedre etrafta aranıyor, kendi kendine mırıldanıyordu. “Jartiyerler de nereye gitti?”</span></p>

    <p class="Normal para-style-override-5"><span class="char-style-override-8">“Bunlara ihtiyacım yok. Hem şu gelen lord da neyin nesi?”</span></p>

    <p class="Normal para-style-override-5"><span class="char-style-override-8">Phaedre doğruldu ve sarı ipeğin katları arasından Brianna’ya dik dik baktı.</span></p>

    <p class="Normal para-style-override-5"><span class="char-style-override-8">“Onlara ihtiyacınız yok mu?” dedi alayla. “Altı aylık hamileyken mi? Ne düşünüyorsunuz kızım, şişik karnınızla yemeğe inip lord hazretlerinin gözlerinin yerinden çıkmasına neden olmayı mı?”</span></p>

    <p class="Normal para-style-override-5"><span class="char-style-override-8">Brianna buna gülmeden edemedi, fakat düşünceli bir sesle de yanıt verdi. “Ne fark eder ki? Bütün kasaba benim bir bebek beklediğimi biliyor zaten. Şu papaz Bay Urmstone muydu neydi, benim hakkımda vaaz verse şaşırmazdım.”</span></p>

    <p class="Normal para-style-override-5"><span class="char-style-override-8">Phaedre kısa bir kahkaha attı. “Yaptı bile,” dedi. “İki pazar önce. Mickey ve Drusus da oradaydılar ve bunun çok komik olduğunu düşündüler ama halanız öyle düşünmedi. Ona karşı iftira davası açmak için Avukat Forbes’a başvurdu ama Papaz Efendi Urmstone, eğer bu gerçekse iftira değildir dedi.”</span></p>

    <p class="Normal para-style-override-5"><span class="char-style-override-8">Brianna dik dik hizmetçiye baktı. “Peki benim hakkımda ne söylemiş?”</span></p>

    <p class="Normal para-style-override-5"><span class="char-style-override-8">“Bilmek istemezsiniz,” dedi. “Ancak kasaba bilsin ya da bilmesin, o karınla yemeğe inip lord hazretlerini şüphede bırakmakla bu aynı değil, o nedenle şu korseyi takın.”</span></p>

    <p class="Normal para-style-override-5"><span class="char-style-override-8">Onun otoriter ses tonu daha fazla tartışmaya yer bırakmamıştı. Brianna öfkeyle korsenin içine girdi ve Phaedra korseyi sıkarken canı acıdı. Beli hâlâ inceydi ve önündeki şişlik jüpon ve eteğin altında kaybolur giderdi.</span></p>

    <p class="Normal para-style-override-5"><span class="char-style-override-8">Aynada dik dik kendine bakarken, yeşil ipek çorapları bağlayan Phaedre’nin kara başı baldırları hizasından çıkıyordu. Brianna nefes alamıyordu ve korsenin bu kadar sıkı bağlanması da bebek için iyi değildi. İplikleri ön taraftaydı, Phaedre odadan çıkar çıkmaz onları çözecekti. Bu Lord hazretleri her kimse canı cehennemeydi.</span></p>

    <p class="Normal para-style-override-5"><span class="char-style-override-8">Hizmetçinin onun için kolaladığı beyaz kumaşın içine girerken, “Peki bu akşam yemeğe gelecek şu lord kim?” diye sordu üçüncü kez.</span></p>

    <p class="Normal para-style-override-5"><span class="char-style-override-8">“Virginia’da Josiah Dağı çiftliğinin sahibi Lordh John William Grey.” Phaedre kelimeleri büyük bir özenle söylemişti, fakat lordun adı kısa olduğu için hayal kırıklığına uğradığı belli oluyordu. </span></p>

    <p class="Normal para-style-override-5"><span class="char-style-override-8">“Babanızın bir arkadaşıymış, halanız öyle söyledi,” diye ekledi hizmetçi. “İşte, böyle iyi. Şansa göğüsleriniz çok güzel, bu tam onlara göre yapılmış.”</span></p>

    <p class="Normal para-style-override-5"><span class="char-style-override-8">Brianna, bunun elbisenin göğüslerini kapatmayacağı anlamına gelmemesini ümit ediyordu. Korse hemen göğüslerinin altında bittiği için demliğin şişkin kısmı gibi kalkık duruyorlardı. Aynada gördüğü kadarıyla göğüs uçları ahududu şarabı gibi koyu bir renkteydi.</span></p>

    <p class="Normal para-style-override-5"><span class="char-style-override-8">Phaedre’nin diğer yardımlarına dikkat etmemesine neden olan onun hangi şişkinlikleri gözler önüne sereceği değildi, hizmetçinin sıradan bir şekilde, </span><span class="italik char-style-override-7">Babanızın bir arkadaşı</span><span class="char-style-override-8"> deyişiydi.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Fazla kalabalık yoktu. Jocasta nadiren kalabalık misafir ağırlardı. Aşağıdaki hareketlenmeyi dinlediği kadarıyla telaş yapmasına gerek yoktu. Yine de yemek salonu her zamankinden biraz daha fazla kalabalıktı; Avukat Forbes ve elbette onun kız kurusu kardeşi, Bay MacNeil ve oğlu, Yargıç Alderdyce ve annesi, Farquard Campell’in iki bekâr oğlu. Phaedre’nin bahsettiği lord hazretlerinden eser yoktu.</span></p>

    <p class="Normal para-style-override-5"><span class="char-style-override-8">Brianna bozulmuş bir şekilde kendi kendine gülümsedi. “Haydi bakalım,” diye mırıldandı sırtını dikleştirerek, böylece karnı ipek elbisesinin altından gururla çıkıyordu. Cesaretlendirircesine karnını okşadı. “Haydi Osbert, biraz sosyalleşme vakti.”</span></p>

    <p class="Normal para-style-override-5"><span class="char-style-override-8">İçeriye girişi, büyük bir sevinçle karşılanınca eleştirisinden dolayı biraz utandı. Jocasta da dahil, baylar ve bayanlar çok kibardı ve durumla hiç de ilgilenmiyorlardı.</span></p>

    <p class="Normal para-style-override-5"><span class="char-style-override-8">Yine de yargıcın saklamaya çalıştığı şaşkınlıktan ve annesinin küçük boncuk gözlerini doğmamış Osbert’a dikip gülüşünden zevk almıştı. Jocasta bunu düşünebilirdi ama yargıcın annesi hiç de bununla ilgilenmiyordu. Brianna yüzünde bir gülümsemeyle Bayan Alderdyce’ın gözlerine baktı. </span></p>

    <p class="Normal para-style-override-5"><span class="char-style-override-8">Bay MacNeill’ın yanık yüzü, şaşkınlıktan hafifçe seğirmişti ama ona selam verip hiç utanma belirtisi göstermeden kızın sağlığını sordu. Avukat Forbes’a gelince kızın görünüşündeki değişikliği fark ettiyse de profesyonel bir şekilde bunu sakladı ve her zamanki gibi tatlı bir şekilde onu selamladı.</span></p>

    <p class="Normal para-style-override-5"><span class="char-style-override-8">“Ah, Bayan Fraser!” dedi. “Beklediğimiz kişi de geldi. Bayan Alderdyce ve ben estetik konusunda tatlı bir tartışmaya tutuştuk da. Tatlı içgüdüleriniz ve değerli fikirlerinizle beni aydınlatırsanız çok memnun olurum.” Kızın koluna girerek onu MacNeill’ın yanından uzaklaştırdı. </span></p>

    <p class="Normal para-style-override-5"><span class="char-style-override-8">Kızı şömine tarafındaki masaya getirdi. Masanın üzerinde dört kutu vardı. Resmi bir şekilde kutuların kapağını açan avukat, her biri parlaklığını daha iyi göstersin diye mavi kadifeye yerleştirilmiş tombul bir bezelye tanesi büyüklüğündeki mücevherleri gösterdi.</span></p>

    <p class="Normal para-style-override-5"><span class="char-style-override-8">“Bu taşlardan birini satın almak istiyorum,” diye açıkladı Forbes. “Yüzük yaptırmak için. Onları Boston’dan getirttim.” Rekabette bir adım önde olduğunu hissederek - ki MacNeill’ın yüzünden bu belli oluyordu - Brianna’ya sırıttı.</span></p>

    <p class="Normal para-style-override-5"><span class="char-style-override-8">“Siz hangisini tercih edersiniz canım? Safir, zümrüt, topaz yoksa elmas mı?” Topuğunun üstünde ileri geri sallanıyor, göğsü zekâsıyla övünerek şişiyordu.</span></p>

    <p class="Normal para-style-override-5"><span class="char-style-override-8">Brianna hamileliğinde ilk kez midesinin bulandığını hissetti. Başı dönüyor, parmakları uyuşuyordu.</span></p>

    <p class="Normal para-style-override-5"><span class="char-style-override-8">Safir, zümrüt, topaz ve elmas. Ve babasında bulunan yakut. Beş köşeli yıldızın bir ucunu oluşturan beş taş, zaman geçidinin garantisi. Kaçı için? Düşünmeden korumak istercesine bir elini karnına koydu.</span></p>

    <p class="Normal para-style-override-5"><span class="char-style-override-8">Forbes’in onun aklını çelmeyi düşündüğü tuzağı fark etmişti Brianna. Ona bir seçim yaptıracak ve o noktada herkesin önünde bir evlilik teklifi edecekti, böylece ya onu teklifini kabul etmeye zorlayacak ya da Brianna onu herkesin önünde reddederek nahoş bir sahneye neden olacaktı. Gerald Forbes kadınlar hakkında gerçekten hiçbir şey bilmiyor, diye geçirdi aklından.</span></p>

    <p class="Normal para-style-override-5"><span class="char-style-override-8">“Ben… ah… ben Bayan Alderdyce’ın seçimini duymadan fikrimi söylemek istemem,” diyerek gülmeye çalıştı ve böyle bir saygıya maruz kaldığından dolayı hem şaşıran hem de memnun olan yargıcın annesini selamladı.</span></p>

    <p class="Normal para-style-override-5"><span class="char-style-override-8">Brianna’nın midesi düğüm düğümdü ve belli etmeden terlemiş ellerini eteğine sildi. İhtiyaç duyulan dört taşın hepsi de karşısında duruyordu. Bunları bir arada bulmak için bir ömür geçer, diye düşündü.</span></p>

    <p class="Normal para-style-override-5"><span class="char-style-override-8">Bayan Alderdyce zümrüdü göstererek neden onu seçtiğini açıklıyordu, fakat Brianna kadının söylediklerini önemsemiyordu. Avukat Forbes’a, kendini beğenmişlikle parlayan yuvarlak yüzüne bakıyordu. Ani, vahşi bir dürtü tüm bedenini sardı.</span></p>

    <p class="Normal para-style-override-5"><span class="char-style-override-8">Adamın elinde dört taş da varken bu akşam ona evet derse… bunu yapabilir miydi? Onu baştan çıkarıp öpse ve sonra da taşları çalsa?</span></p>

    <p class="Normal para-style-override-5"><span class="char-style-override-8">Evet, yapabilirdi. Peki sonra? Onlarla dağa mı kaçacaktı? Jocasta’yı yüzüstü bırakıp kasabanın dedikodudan kaynamasına neden olarak, adeta bir hırsız gibi kaçıp saklanacak mıydı? Peki bebek doğmadan önce nasıl Kızılderililer’e ulaşacaktı? Bunun delilik olduğunu biliyordu ama yine de… yapılabilirdi.</span></p>

    <p class="Normal para-style-override-5"><span class="char-style-override-8">Taşlar cesaret verircesine parlıyor, göz kırpıyorlardı. Herkes bakmaya gelmiş, başlarını masaya doğru eğmişlerdi ve hayranlıkla bir şeyler mırıldanıyorlardı. Ancak kendisi bunları göz ardı ediyordu.</span></p>

    <p class="Normal para-style-override-5"><span class="char-style-override-8">Saklanabilirim, diye düşündü, istem dışı planı adım adım aklından gözden geçiriyordu. Bir at çalıp taşradaki Yadkin vadisine giderdi. Şömineye yakın olmasına rağmen ürperdi, bu karda kışta kaçma düşüncesiyle üşüdüğünü hissediyordu. Ancak düşünmeye devam ediyordu. </span></p>

    <p class="Normal para-style-override-5"><span class="char-style-override-8">Dağda ailesinin evinde kalabilirdi ve onların Roger’ı getirmesini beklerdi. Eğer geri gelirlerse. Eğer Roger onlarla birlikteyse. Evet, peki ya bebek erkenden doğar ve o dağda olursa, o zaman tek başına kimsenin yardımı olmadan bir avuç çalınmış taşla ne yapardı?</span></p>

    <p class="Normal para-style-override-5"><span class="char-style-override-8">Yoksa doğrudan Wilmington’a gidip Batı Hint Adaları için bir gemi mi bulmalıydı? Eğer Jocasta haklıysa, Roger hiçbir zaman geri gelmeyecekti. Ölü bir adamı veya muhtemelen onu reddedecek bir adamı beklemek için tek dönüş şansını feda mı edecekti?</span></p>

    <p class="Normal para-style-override-5"><span class="char-style-override-8">“Bayan Fraser?”</span></p>

    <p class="Normal para-style-override-5"><span class="char-style-override-8">Avukat Forbes beklemekten neredeyse patlayacaktı.</span></p>

    <p class="Normal para-style-override-5"><span class="char-style-override-8">Brianna ter damlacığının göğüslerinin arasından, gevşemiş korsesinin altından süzüldüğünü hissederek derin bir nefes aldı.</span></p>

    <p class="Normal para-style-override-5"><span class="char-style-override-8">“Hepsi çok güzel,” dedi ve bu kadar sakin konuşabildiğine şaşırdı. “Ben bir seçim yapabileceğimi sanmıyorum. Hem ben mücevherlerle pek ilgilenmem. Sanırım basit bir zevkim var.”</span></p>

    <p class="Normal para-style-override-5"><span class="char-style-override-8">Bay MacNeill’ın hafiften gülümsediğini ve Forbes’ın elma yanaklarının kızardığını gördü ama nazikçe sırtını mücevherlere döndü.</span></p>

    <p class="Normal para-style-override-5"><span class="char-style-override-8">“Sanırım yemeği bekletemeyeceğiz,” diye mırıldandı Jocasta kulağına. “Eğer lord hazretleri gecikirse…”</span></p>

    <p class="Normal para-style-override-5"><span class="char-style-override-8">Tam da lafının üstüne Ulysses bildirisini yapmak için takım elbisesiyle kapıda belirdi. Yumuşak bir sesle, “Lord John Grey, madam,” dedi ve kenara çekildi.</span></p>

    <p class="Normal para-style-override-5"><span class="char-style-override-8">Jocasta memnuniyetle bir iç çekti ve Brianna’yı kapıda duran zayıf figüre doğru itti.</span></p>

    <p class="Normal para-style-override-5"><span class="char-style-override-8">“Güzel. Bu akşam ona eşlik edecesin, tatlım.”</span></p>

    <p class="Normal para-style-override-5"><span class="char-style-override-8">Brianna şöminenin yanındaki masaya göz attı ve artık taşlar yoktu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Lord John Grey bir sürprizdi. Brianna, annesinin John Grey’den bahsettiğini duymuştu; asker, asilzade, beklenildiği gibi uzun boylu ve etkileyici. Ancak lord ondan oldukça kısaydı, zayıftı, iri güzel gözleri vardı ve yakışıklıydı, ağız ve çene yapısı sayesinde kız güzelliğinden kurtulmuştu.</span></p>

    <p class="Normal para-style-override-5"><span class="char-style-override-8">Lord onu görünce şaşırmıştı - ki birçok kişi gibi onun bu kadar uzun boylu oluşuna şaşırırdı - sonra en büyüleyici halini takınarak, seyahat hikâyelerini anlatıp onu eğlendirdi. Jocasta’nın duvara asmış olduğu tablolara duyduğu hayranlığı dile getirdi ve Virginia’daki politik haberlerle masadakileri neşelendirdi.</span></p>

    <p class="Normal para-style-override-5"><span class="char-style-override-8">Bahsetmediği tek şey babasıydı ve Brianna bunun için şükrediyordu. Brianna, Bayan Forbes’ın yüzünde bir gülümsemeyle erkek kardeşinin saygınlığından bahsedişini dinliyordu. Kibarlık denizinde boğuluyormuş gibi hissediyordu Brianna. Onu yalnız bırakmayacaklar mıydı? Jocasta bu davetler için birkaç ay bekleme nezaketini gösteremez miydi?</span></p>

    <p class="Normal para-style-override-5"><span class="char-style-override-8">“…işte Averasboro’nun yukarısında satın aldığı küçük bir bıçkı atölyesi var. Şükürler olsun, işin altından nasıl kalkıyor size anlatamam!”</span></p>

    <p class="Normal para-style-override-5"><span class="char-style-override-8">Hayır, bırakmayacaklar, diye düşündü hayal kırıklığıyla. Onu yalnız bırakmayacaklardı. Onlar kendi doğrularını bilen kibar ama pratik İskoçlardı. Aynı inançla yarısı ölmüştü ve Culloden’dan sonra sürgün edilmişti.</span></p>

    <p class="Normal para-style-override-5"><span class="char-style-override-8">Jocasta ona düşkündü, fakat beklemenin aptallık olduğu fikrini onun aklına sokmaya çalışmıştı. Neden aşk uğruna zengin, sağlam, saygın bir evliliği göz ardı ediyordu ki?</span></p>

    <p class="Normal para-style-override-5"><span class="char-style-override-8">Korkunç olan ise kendisinin de beklemenin aptallık olduğunu düşünmesiydi. Haftalardır düşünmemeye çalıştığı şey buydu ve zihnini meşgul ediyordu.</span></p>

    <p class="Normal para-style-override-5"><span class="char-style-override-8">Eğer. Eğer onlar geri gelirse - eğer, eğer, EĞER. Ailesi geri gelse bile Roger onların yanında olmayabilirdi. Bunu biliyordu. Onu alan Kızılderililer’in izini karlı çamurlu yolda nasıl bulacaklardı ki? Kızılderililer’i bulsalar bile Roger’ın yalnızca hastalık ve işkenceden öldüğünü öğrenebilirlerdi.</span></p>

    <p class="Normal para-style-override-5"><span class="char-style-override-8">Ya da Roger sağ salim bulunursa geri gelmeyi reddedip, onu bir daha görmek istemediğini söyleyebilirdi. Ya da İskoçyalı gururu yüzünden geri gelir onu almaya karar verir ama bunun için ondan nefret edebilirdi. Ya da geri gelir, bebeği görür ve…</span></p>

    <p class="Normal para-style-override-5"><span class="char-style-override-8">Ya da hiçbiri geri gelmezdi. Sonsuza kadar burada tek başına yaşar ve kendi hatası yüzünden boğulurdu. </span></p>

    <p class="Normal para-style-override-5"><span class="char-style-override-8">“Bayan Fraser! Baayan Fraser, iyi misiniz?”</span></p>

    <p class="Normal para-style-override-5"><span class="char-style-override-8">“Hayır, değilim. Sanırım bayılacağım.” Ve bayıldı da. Porselen ve beyaz keten kumaşlar denizinden yere düşerken masa şangırtıyla sarsıldı.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Yeniden gelgiti yaşıyorum, diye düşündü. Nezaket dalgasıyla yukarıya taşınıyordu. İnsanlar etrafında koşuşturup sıcak içecekler ve ayaklarına tuğla getirdiler, onu küçük salondaki koltuğa yatırıp başının altına yastık koydular. Bacaklarını da kalın şalla sardılar.</span></p>

    <p class="Normal para-style-override-5"><span class="char-style-override-8">Sonunda herkes gitmişti. Artık yalnızdı. Şimdi gerçek su yüzüne çıkmıştı, bütün kayıpları için ağlayabilirdi; babası, aşkı, ailesi ve annesi için, olması gereken ve asla olmayacağı yer ve zaman için…</span></p>

    <p class="Normal para-style-override-5"><span class="char-style-override-8">Ancak yapamadı.</span></p>

    <p class="Normal para-style-override-5"><span class="char-style-override-8">Denedi. Yemek salonunda kalabalığın ortasında hissettiği korkuyu yeniden hissetmeye çalıştı. Fakat şimdi yalnızdı ve artık korkmuyordu. Kölelerden biri başını uzattı ama bir el hareketiyle onu uzaklaştırdı.</span></p>

    <p class="Normal para-style-override-5"><span class="char-style-override-8">Evet, o da bir İskoçyalıydı. “Şey, yarı İskoç,” diye mırıldandı elini karnına koyarak. Ve o da inatçıydı. Onlar geri geleceklerdi. Hepsi; annesi, babası ve Roger. Bu inanç demirden ziyade tüyden yapılmıştı sanki… yine de onundu. Adeta bir sal gibi ona tutunuyordu ta ki parmakları kayıp denize batana kadar.</span></p>

    <p class="Normal para-style-override-5"><span class="char-style-override-8">Küçük salonun kapısı açıldı ve ışıklı koridorun önünde Jocasta’nın uzun silueti belirdi.</span></p>

    <p class="Normal para-style-override-5"><span class="char-style-override-8">“Brianna?” Beyaz tenli oval yüz şaşmaz bir şekilde koltuğa dönüktü. Brianna’yı nereye yatırdıklarını tahmin mi etmişti, yoksa onun soluk alış verişlerini mi duyuyordu?</span></p>

    <p class="Normal para-style-override-5"><span class="char-style-override-8">“Buradayım hala.”</span></p>

    <p class="Normal para-style-override-5"><span class="char-style-override-8">Jocasta, ardında Lord John ve elinde çay tepsisiyle Ulysses ile içeri girdi.</span></p>

    <p class="Normal para-style-override-5"><span class="char-style-override-8">“Nasılsınız evladım? Doktor Fentiman’ı çağırayım mı?” Uzun elini Brianna’nın alnına koyarken kaşlarını çattı.</span></p>

    <p class="Normal para-style-override-5"><span class="char-style-override-8">“Hayır!” Brianna, küllü su ve sülüklere inanan, küçük ıslak elli umacı Dr. Fentiman’la tanışmıştı. Onun görüntüsü bile ürkmesine yetmişti. “Şey… hayır. Teşekkürler ama ben çok iyiyim. Yalnızca bir müddet kendimi tuhaf hissettim.”</span></p>

    <p class="Normal para-style-override-5"><span class="char-style-override-8">“Ah, iyi öyleyse.” Jocasta görmeyen gözlerini Lord John’a çevirdi. “Lord hazretleri yarın sabah Wilmington’a gidiyor. Eğer yeterince iyiysen sana saygılarını iletmek istiyor.”</span></p>

    <p class="Normal para-style-override-5"><span class="char-style-override-8">“Evet, elbette.” Doğruldu ve ayaklarını yere sarkıttı. Lord gidecekti, bu onun için olmasa bile Jocasta için hayal kırıklığı olacaktı. Yine de bir süre nazik davranabilirdi.</span></p>

    <p class="Normal para-style-override-5"><span class="char-style-override-8">Ulysses tepsiyi bıraktı ve ağır adımlarla halasının arkasından dışarı çıkıp onları yalnız bıraktı.</span></p>

    <p class="Normal para-style-override-5"><span class="char-style-override-8">Lord John işlemeli ayak taburesini çekip davet beklemeden oturdu.</span></p>

    <p class="Normal para-style-override-5"><span class="char-style-override-8">“Gerçekten iyi misiniz, Bayan Fraser? Sizi öyle bayılırken görmeyi gerçekten istemezdim.” Dudağının köşesinde hafif bir gülümseme belirince Brianna kızardı.</span></p>

    <p class="Normal para-style-override-5"><span class="char-style-override-8">“Ben iyiyim,” dedi kısaca. “Bana söylemek istediğiniz bir şey mi var?”</span></p>

    <p class="Normal para-style-override-5"><span class="char-style-override-8">Bu kabalıktan dolayı geri adım atmamıştı lord. “Evet, ama herkesin içinde bunları anlatmamı istemezsiniz diye düşündüm. Roger Wakefield adında bir adamın nerede olduğuyla ilgileniyormuşsunuz.”</span></p>

    <p class="Normal para-style-override-5"><span class="char-style-override-8">Brianna kendini iyi hissetmeye başlamıştı ama şimdi bayılma hissi geri geliyordu sanki. </span></p>

    <p class="Normal para-style-override-5"><span class="char-style-override-8">“Evet. Onun… nerede olduğunu biliyor musunuz?”</span></p>

    <p class="Normal para-style-override-5"><span class="char-style-override-8">“Hayır.” Lord onun yüzünün değiştiğini görünce kızın elini tuttu. “Hayır, üzgünüm. Babanız üç ay önce bu adamı bulmak konusunda yardım edebilir miyim diye bana yazmıştı. Ona göre Bay Wakefield limanlarda bir yerlerdeyse, zorla kaçırılmış ve majestelerinin bir gemisinde olabilirdi. Böyle bir şeyin Bay Wakefield’ın başına gelip gelmediğini öğrenmek adına deniz civarını araştırmak için benden yardım istedi.”</span></p>

    <p class="Normal para-style-override-5"><span class="char-style-override-8">Babasının Roger’ı bulmak için ne kadar zamandır yok olduğunu fark edince başka bir bayılma hissi sardı bedenini. Bu seferki vicdan azabıydı.</span></p>

    <p class="Normal para-style-override-5"><span class="char-style-override-8">“O gemide değil.”</span></p>

    <p class="Normal para-style-override-5"><span class="char-style-override-8">Lord kızın bu kadar emin konuşmasına şaşırmıştı. “Jamestown ve Charleston arasında bir yerlere götürüldüğüyle ilgili bir kanıt bulamadım. Yine de denize açılma ve geminin limana ulaşana kadar mürettebat kaydına geçmeme olasılığı var. Bu nedenle soruşturma için yarın sabah Wilmington’a gidece- ”</span></p>

    <p class="Normal para-style-override-5"><span class="char-style-override-8">“Gitmenize gerek yok. Onun nerede olduğunu biliyorum.” Mümkün olduğunca birkaç kelimeyle durumu özetledi.</span></p>

    <p class="Normal para-style-override-5"><span class="char-style-override-8">“Jamie - babanız, yani aileniz - bu adamı Kızılderililer’den almaya mı gitti?” Şaşkına dönen lord döndü ve kıza çay ister mi diye sormadan iki fincanı çayla doldurdu.</span></p>

    <p class="Normal para-style-override-5"><span class="char-style-override-8">Brianna fincanı ellerinin arasında tutunca, bu küçük sıcaklığın rahatlatıcı olduğunu keşfetti. Lord John ile konuşmak da büyük rahatlıktı.</span></p>

    <p class="Normal para-style-override-5"><span class="char-style-override-8">“Evet, onlarla gitmek istedim fakat- ”</span></p>

    <p class="Normal para-style-override-5"><span class="char-style-override-8">“Anlıyorum.” Lord kızın karnına göz atıp öksürdü. “Sanırım Bay Wakefield’ı hemen bulmak gerekiyor?”</span></p>

    <p class="Normal para-style-override-5"><span class="char-style-override-8">Biranna üzgün bir şekilde kahkaha attı. “Bekleyebilirim. Lord John, hiç el evliliği diye bir şey duydunuz mu?”</span></p>

    <p class="Normal para-style-override-5"><span class="char-style-override-8">Lordun kaşları bir anlığına çatıldı. “Evet,” dedi yavaşça. “Hızlı evlilik için bir İskoç âdeti, değil mi?”</span></p>

    <p class="Normal para-style-override-5"><span class="char-style-override-8">“Evet, bilmek istediğim onun burada da yasal olup olmadığı?”</span></p>

    <p class="Normal para-style-override-5"><span class="char-style-override-8">Lord John bunu düşünerek çenesini ovaladı. Ya yeni tıraş olmuştu ya da fazla sakalı çıkmıyordu. Akşamın geç vakti olmasına rağmen yüzünde sakaldan eser yoktu.</span></p>

    <p class="Normal para-style-override-5"><span class="char-style-override-8">“Bilmiyorum,” dedi sonunda. “Böyle bir şeye yasalarda hiç denk gelmedim. Yine de birlikte yaşayan çiftler, kanunlar karşısında evlidir.”</span></p>

    <p class="Normal para-style-override-5"><span class="char-style-override-8">“Bizim birlikte yaşamadığımız gerçeği dışında olabilir tabii,” dedi Brianna ve iç çekti. “Ben evli olduğumu düşünüyorum ama halam düşünmüyor. Sürekli Roger’ın gelmeyeceğini veya gelirse de artık ona bağlı olmayacağımı söyleyip duruyor. Bana bir koca bulmak istiyor… ve Tanrım, çabalıyor da! Siz ortaya çıktığınızda da sizin yeni aday olduğunuzu düşündüm.”</span></p>

    <p class="Normal para-style-override-5"><span class="char-style-override-8">Lord John bu fikir karşısında eğlenmişe benziyordu. “Ah, bu yemekteki tuhaf arkadaşları açıklıyor. Şu gösterişli beyefendi Yargıç Alderdyce… sizinle bayağı ilgili görünüyordu.”</span></p>

    <p class="Normal para-style-override-5"><span class="char-style-override-8">Brianna kısa ve öz, “Bayağıdan da fazla,” diye homurdandı. “Bayan Alderdyce’ın yemek boyunca bana nasıl baktığını da görmüş olmalısınız. Eğer onun gözbebeği, bölgenin Babylon fahişesiyle evlenirse - Tanrım, adam kırk yaşında - onu evlatlıktan reddeder.” Karnını okşadı. “Ama sanırım ben bunu anlıyorum.”</span></p>

    <p class="Normal para-style-override-5"><span class="char-style-override-8">Bir kaşını kaldırdı ve Grey ona gülümsedi. Sonra fincanını tepsiye koyup şeri sürahisine ve bardağa uzandı.</span></p>

    <p class="Normal para-style-override-5"><span class="char-style-override-8">“Bu cesur stratejinize hayran kalmakla birlikte Bayan Fraser, bu arada size tatlım diyebilir miyim? Nerede kalmıştım, hayran kalmakla birlikte evdeki hesabın çarşıya uymadığını üzülerek söylüyorum.”</span></p>

    <p class="Normal para-style-override-5"><span class="char-style-override-8">“Bununla ne demek istiyorsunuz?”</span></p>

    <p class="Normal para-style-override-5"><span class="char-style-override-8">Lord elinde bardağıyla arkasına yaslandı ve kızı incelemeye başladı. “Bayan Alderdyce, halanız kadar cingöz olmasa da kör biri değil. Aslında onun size nasıl baktığını gördüm. Lakin onun bu gözlemini siz yanlış anlamışsınız korkarım.” Yudumladığı bardağının kenarından ona bakarak başını iki yana salladı.</span></p>

    <p class="Normal para-style-override-5"><span class="char-style-override-8">“Size öfkeyle bakmıyordu. Onun bakışı tam bir nine şefkati.”</span></p>

    <p class="Normal para-style-override-5"><span class="char-style-override-8">Brianna aniden doğruldu. “Ne?” </span></p>

    <p class="Normal para-style-override-5"><span class="char-style-override-8">“Nine şefkati,” diye yenileyen lord, doğruldu ve bardağını dikkatle yeniden doldurdu. “Bilirsiniz işte, yaşlı bir kadın kucağında hoplatıp onu tatlılarla şımartabileceği ve harçlık verebileceği torun için deli olur.” Bardağı burnuna doğru tutup derin bir nefes aldı. “Ah, muhteşem. En az iki yıldır böyle harika bir şeri içmemiştim.”</span></p>

    <p class="Normal para-style-override-5"><span class="char-style-override-8">“Yani siz demek istiyorsunuz ki Bayan Alderdyce, ona sağlıklı torunlar verebileceğimi göstermek için mi bu şekilde çıktığımı düşünüyor? Bu saçmalık! Yargıç sağlıklı ve iyi huylu başka kızlarla da evlenebilir,” diye ekledi acı acı, “ve eminim onlar da çocuk sahibi olabilirler.”</span></p>

    <p class="Normal para-style-override-5"><span class="char-style-override-8">Lord yanıt vermeden önce içkisinden bir yudum alıp dilinde yuvarladı ve tadını çıkararak yavaşça yuttu. “Şey. Hayır. Sanırım annesi onun başka birini bulamayacağını düşünüyor. Ya da bulmayacağını. Bu fark etmez.” Doğrudan kıza bakıyor, açık mavi gözlerini kırpmıyordu.</span></p>

    <p class="Normal para-style-override-5"><span class="char-style-override-8">“Siz kendiniz söylediniz, kırk yaşında ve hiç evlenmemiş.”</span></p>

    <p class="Normal para-style-override-5"><span class="char-style-override-8">“Yani demek istiyorsunuz ki o… ama o bir yargıç!” Bu korkunç patlamayla birlikte bunun ne kadar aptalca olduğunu fark etti ve öfkeden kızararak eliyle ağzını kapattı. Lord John ise kahkaha atıyordu.</span></p>

    <p class="Normal para-style-override-5"><span class="char-style-override-8">“Kesinlikle,” dedi. “Çok haklısınız. İsterse kasabadaki her kızı elde edebilir. Eğer tercih edilmezse…” Bilerek sustu, sonra alaylı bir ifadeyle kadeh kaldırdı. “Bence Bayan Alderdyce sizin oğlu için en iyi seçim olduğunu düşünüyor.”</span></p>

    <p class="Normal para-style-override-5"><span class="char-style-override-8">“Lanet olsun!” Hiç doğru yapmadım, diye düşünüyordu çaresizlikle. “Ne yaparsam yapayım önemli değil. Lanetliyim ben. Ne yaparsam yapayım beni biriyle evlendirecekler!” </span></p>

    <p class="Normal para-style-override-5"><span class="char-style-override-8">Lord John, “Bundan şüpheliyim,” diye yanıt verdi ve acı acı gülümsedi. “Gördüğüm kadarıyla sizde annenizin pervasızlığı ve babanızın gururu mevcut. Her ikisi de sizi böyle bir tuzaktan kurtarmaya yeter.”</span></p>

    <p class="Normal para-style-override-5"><span class="char-style-override-8">“Bana babamın gururundan bahsetmeyin,” dedi sertçe. “Beni bu karışıklığa sürükleyen o!”</span></p>

    <p class="Normal para-style-override-5"><span class="char-style-override-8">Lord John alaylı bir ifadeyle bakışlarını kızın karnına çevirdi. “Beni şaşırtıyorsunuz,” dedi kibarca ama hiç de şaşkın değildi.</span></p>

    <p class="Normal para-style-override-5"><span class="char-style-override-8">Brianna bütün kanın yüzüne hücum ettiğini hissediyordu. “Ne demek istediğimi gayet iyi biliyorsunuz!”</span></p>

    <p class="Normal para-style-override-5"><span class="char-style-override-8">Lord ona göz kırparken gülümsemesini bardağında gizliyordu. “Affedersiniz Bayan Fraser, siz ne demek istemiştiniz acaba?”</span></p>

    <p class="Normal para-style-override-5"><span class="char-style-override-8">Brianna şaşkınlığını gizlemek için çayından büyük bir yudum aldı ve rahatlatıcı sıcaklığın boğazından göğsüne doğru aktığını hissetti.</span></p>

    <p class="Normal para-style-override-5"><span class="char-style-override-8">“Yani,” dedi dişlerini sıkarak, “öksüz bir kedi gibi birinin beni almasını umut ediyorum! Bu… yerde bir başımayım,” diye sonlandırdı cümlesini. Sesi beklenmedik şekilde titriyordu.</span></p>

    <p class="Normal para-style-override-5"><span class="char-style-override-8">Lord John, “Neden burada yalnızsınız?” diye sordu usulca. “Ben sanmıştım ki anneniz belki- ”</span></p>

    <p class="Normal para-style-override-5"><span class="char-style-override-8">“İstedi ama ben izin vermedim. Çünkü annem yapmak zorundaydı, yani bu… off, lanet olsun her şey birbirine girdi!” Ellerini kucağına düşürdü ve bitkin bir halde masaya baktı. Ağlamıyordu ama çok yakındı.</span></p>

    <p class="Normal para-style-override-5"><span class="char-style-override-8">“Anlayabiliyorum.” Lord John öne eğildi ve boş bardağını tepsiye bıraktı. “Çok geç oldu, tatlım ve eğer kusuruma bakmazsanız sizin de dinlenmeye ihtiyacınız var.” Ayağa kalktı ve bir elini hafifçe kızın omzuna koydu. Dokunuşunun, diğer erkeklerinki gibi küçümseyici değil de arkadaşça olması çok tuhaftı. </span></p>

    <p class="Normal para-style-override-5"><span class="char-style-override-8">“Öyle görünüyor ki Wilmington’a gitmeme gerek yok. Sanırım halanızın bir süre burada kalma davetini kabul edeceğim. Yeniden konuşuruz ve belki de bu durumu nasıl düzeltiriz bir bakarız.”</span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>