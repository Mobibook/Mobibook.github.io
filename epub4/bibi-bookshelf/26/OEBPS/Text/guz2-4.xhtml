<html xmlns="http://www.w3.org/1999/xhtml">
<head>
  <title>guz2-4</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-1"><span class="bold">1<br/>Uçtu Gitti</span><span class="bold"/></p>

    <p class="Normal para-style-override-4"><span class="italik char-style-override-7"> </span></p>

    <p class="Normal para-style-override-4"><span class="italik char-style-override-7">Oxford</span></p>

    <p class="Normal para-style-override-4"><span class="italik char-style-override-7">Nisan 1971</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">“Hayır,” dedi net bir tavırla. Roger telefonu kulağında tutarak pencereden yağmurlu gökyüzüne bakmak için döndü. “Hayatta olmaz. Haftaya İskoçya’ya gidiyorum, söyledim sana.”</span></p>

    <p class="Normal para-style-override-5"><span class="char-style-override-8">“Yapma, Rog,” diye ikna etmeye çalıştı dekan. “Bu tam senin yapacağın türden bir iş. Programını da fazla bozmayacak; gelecek ay bu zamanlar İskoçya’da geyiklerini kovalıyor olursun, senin kızın Temmuz’a kadar gelmeyeceğini kendin söylemiştin.”</span></p>

    <p class="Normal para-style-override-5"><span class="char-style-override-8">Roger dekanın alaylı İskoç aksanı karşısında dişlerini sıktı, tam da yeniden hayır demek için ağzını açmıştı, ama yeterince hızlı davranamamıştı. </span></p>

    <p class="Normal para-style-override-5"><span class="char-style-override-8">“Hem de Amerikalılar, Rog,” dedi kadın. “Konu kızlar olunca Amerikalılar ile çok iyisindir,” diye ekledi ufak bir kıkırdamayla. </span></p>

    <p class="Normal para-style-override-5"><span class="char-style-override-8">“Bak şimdi Edwina,” dedi, sabırlı olmaya çalışarak, “bu tatilde yapmam gereken işler var. Ve Amerikalı turistlere Londra müzelerinde çobanlık yapmak bunlardan biri değil.”</span></p>

    <p class="Normal para-style-override-5"><span class="char-style-override-8">“Hayır, hayır,” diye temin etti onu. “Turistik kısımlar için gözetçilere para ödedik; senin tek yapman gereken konferansla ilgilenmek.”</span></p>

    <p class="Normal para-style-override-5"><span class="char-style-override-8">“Evet, ama- ”</span></p>

    <p class="Normal para-style-override-5"><span class="char-style-override-8">“Para, Rog,” dedi kadın, gizli silahını çekerek. “Amerikalılar dedim. Bunun ne demek olduğunu biliyorsun.” Durdu ve ona asıl rehberleri hastalanmış bir grup Amerikalı akademisyen için, bir haftalık konferans boyunca çalışması karşılığında alacağı parayı düşüneceği kadar süre tanıdı. Normal maaşıyla kıyaslanırsa bu astronomik bir rakamdı.</span></p>

    <p class="Normal para-style-override-5"><span class="char-style-override-8">“Ee…” İnadının kırıldığını hissediyordu.</span></p>

    <p class="Normal para-style-override-5"><span class="char-style-override-8">“Bu aralar evlenmeyi düşündüğünü duydum, Rog. Düğün için fazladan para kazansan fena mı olur?”</span></p>

    <p class="Normal para-style-override-5"><span class="char-style-override-8">“Sana ne kadar kurnaz olduğunu hiç söyleyen oldu mu, Edwina?” diye sordu.</span></p>

    <p class="Normal para-style-override-5"><span class="char-style-override-8">“Asla.” Yine kıkırdadı, sonra patron moduna döndü. “Tamam o halde, pazartesi günü planlama için bir araya geliriz,” dedi ve telefonu kapattı.</span></p>

    <p class="Normal para-style-override-5"><span class="char-style-override-8">Roger telefon ahizesini çarpmak istedi ama onun yerine yavaşça yerine koydu.</span></p>

    <p class="Normal para-style-override-5"><span class="char-style-override-8">Belki o kadar da kötü değildir, diye düşündü kasvetli bir ruh haliyle. Aslına bakılırsa para umurunda değildi, ama yürütülecek bir konferans olması zihnini meşgul edebilirdi. Telefonun yanında duran buruşuk mektubu alıp düzeltti, gözleri paragrafların üstünde onları gerçekten okumaksızın gezindi. </span></p>

    <p class="Normal para-style-override-5"><span class="italik char-style-override-7">Çok üzgünüm</span><span class="char-style-override-8">, demişti. </span><span class="italik char-style-override-7">Sri Lanka’daki mühendislik konferansına özel davetiyem var. </span><span class="char-style-override-8">(Tanrım, bütün Amerikalılar yazın konferanslara mı gidiyordu?)</span><span class="italik char-style-override-7"> Bu değerli bağlantılar ve iş görüşmeleri anlamına geliyor. </span><span class="char-style-override-8">(Tanrım, biliyordu o asla geri gelmeyecekti!) </span><span class="italik char-style-override-7">Bu fırsatı kaçıramam. Çok üzgünüm. Eylül’de görüşürüz. Yazarım. Sevgiler.</span></p>

    <p class="Normal para-style-override-5"><span class="char-style-override-8">“Tabii,” dedi. “Sevgiler.”</span></p>

    <p class="Normal para-style-override-5"><span class="char-style-override-8">Sayfayı tekrar buruşturup etajerin üstüne attı. Gümüş çerçevenin kenarından sekip halıya düştü. </span></p>

    <p class="Normal para-style-override-5"><span class="char-style-override-8">“Bana doğrudan söyleyebilirdin,” dedi yüksek sesle. “Demek başka birini buldun, haksız mıyım? Sen akıllısın bense aptal. En azından dürüst olamaz mıydın, seni küçük kaltak?”</span></p>

    <p class="Normal para-style-override-5"><span class="char-style-override-8">Öfkesini boşaltmaya, karın boşluğundaki hissi giderecek bir şey yapmaya ihtiyacı vardı. Bu işe yaramıyordu.</span></p>

    <p class="Normal para-style-override-5"><span class="char-style-override-8">Gümüş çerçevedeki resmi eline aldı, onu parçalara ayırmak, kalbine bastırmak istiyordu. Sonunda yalnızca ayakta durarak resme uzun süre baktı, sonra yavaşça yüzüstü geri bıraktı. </span></p>

    <p class="Normal para-style-override-5"><span class="char-style-override-8">“Üzgünüm,” dedi. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="bold char-style-override-9">Mayıs 1971</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="char-style-override-8">Konferansın son gününde sıcak basmış, yorgun ve Amerikalılardan bıkmış bir halde üniversiteye döndüğü vakit, kutular onu danışma kabininde bekliyordu. Beş taneydiler, üzerlerine parlak renkli uluslararası gönderi etiketleri yapıştırılmış büyük sandıklar. </span></p>

    <p class="Normal para-style-override-5"><span class="char-style-override-8">“Nedir bu?” dedi Roger kuryenin kendisine imzalaması için uzattığı kâğıda bakarken, bir yandan da cebinde bahşiş aranıyordu. </span></p>

    <p class="Normal para-style-override-5"><span class="char-style-override-8">“Nereden bileyim?” Sandıkları tüm bahçeyi geçerek danışma kabinine dek taşımaktan ter içinde kalmış ve aksileşmiş olan adam son sandığı da diğerlerinin üzerine pat diye koydu. “Hepsi senindir, dostum.”</span></p>

    <p class="Normal para-style-override-5"><span class="char-style-override-8">Roger en üstteki kutuyu şöyle bir yokladı. İçindeki kitap değilse, kurşun olmalıydı. Üstteki kutuyu itince alttakinin üzerine sıkıca yapıştırılmış bir zarfın kenarı göründü. Biraz zorlukla onu çıkarıp açmayı başardı. </span></p>

    <p class="Normal para-style-override-5"><span class="italik char-style-override-7">Bir seferinde bana babanın herkesin bir geçmişe ihtiyacı vardır dediğini söylemiştin</span><span class="char-style-override-8">, yazıyordu içindeki notta. </span><span class="italik char-style-override-7">Bu benimki. Seninkilerle bir arada saklar mısın?</span><span class="char-style-override-8"> Selamlama ya da kapanış faslı yoktu; yalnızca kalın ve köşeli bir tarzda yazılmış “B,” harfi mevcuttu. </span></p>

    <p class="Normal para-style-override-5"><span class="char-style-override-8">Gözlerini bir an nota dikti, sonra onu katlayıp gömlek cebine kaldırdı. Dikkatle çömelerek en üstteki sandığı tuttu ve kollarıyla kaldırdı. İsa aşkına, en azından otuz beş kilo ağırlığında olmalıydı!</span></p>

    <p class="Normal para-style-override-5"><span class="char-style-override-8">Roger sandığı ter içinde, kaldığı odaya çıkardı ve ufacık yatak odasına giderek oradaki bir çekmecenin içinde arandı. Bir tornavida ve bir şişe birayla donanmış halde kutuyla uğraşmak üzere geri döndü. İçinde yükselen coşkuyu bastırmaya çalışıyor, ama yapamıyordu. </span><span class="italik char-style-override-7">Seninkilerle bir arada saklar mısın?</span><span class="char-style-override-8"> Kız sahip olduğu şeylerin yarısını ayrılmayı düşündüğü bir herife mi yollamıştı yani? </span></p>

    <p class="Normal para-style-override-5"><span class="char-style-override-8">“Geçmiş, ha?” diye mırıldandı. “Paketlemene bakılırsa müze kalitesindeler.” Kutunun içindekiler, aralarında talaş bulunan başka kutuların içine konmuştu. İçteki kutular açıldığındaysa, gazete kâğıtlarına sarılmış gizemli yumaklar ve başka küçük kutular çıktı meydana. </span></p>

    <p class="Normal para-style-override-5"><span class="char-style-override-8">Sağlam bir ayakkabı kutusu seçti ve içine baktı. Fotoğraflar; kenarları yıpranmış eski olanlar ve renkli, parlak olan yenileri. Stüdyoda çekilmiş büyük bir fotoğrafın köşesi göründü ve Roger onu dışarı çekti. </span></p>

    <p class="Normal para-style-override-5"><span class="char-style-override-8">Claire Randall’dı, onu son kez gördüğü haline epey benziyordu; ela gözleri ipek gibi kahverengi buklelerinin altından sıcak ve ışıl ışıl bakıyordu, mükemmel dudaklarında ise hafif bir gülümseme vardı. Kendini bir katil gibi hissederek onu kutuya geri soktu. </span></p>

    <p class="Normal para-style-override-5"><span class="char-style-override-8">Gazete kâğıtlarının arasından, durumuna çok uygun bir biçimde ismi Paçavra Ann olan bir bez bebek çıkmıştı. Boyalı yüzü o kadar solmuştu ki ancak meydan okuyan bir tavırla boşluğa dikili bakan düğmeden gözleri seçiliyordu. Elbisesi yırtılmış fakat özenle onarılmıştı, kumaştan yumuşak gövdesi lekeli olsa da temizdi. </span></p>

    <p class="Normal para-style-override-5"><span class="char-style-override-8">Bir sonraki tomardan, kulaklarının arasında hâlâ duran pembe köpükten desteğiyle yıpranmış bir Mickey Mouse şapkası çıkmıştı. Roger onu açtığında “Gökkuşağının Üzerinde”yi çalan ucuz bir müzik kutusu. Sentetik kürkü parça parça dökülmüş oyuncak bir köpek. Rengi atmış, orta boy bir erkek tişörtü. Brianna’ya uyabilirdi, ama Roger bir şekilde onun Frank’a ait olduğunu düşündü. Koyu kahverengi ve yıpranmış bir kadın elbisesi. İçgüdüyle onu burnuna bastırdı. Claire’indi. Kokusu onu canlandırıvermişti; misk ve yeşilliklerin karışımı bir koku… Titreyerek elbiseyi bıraktı. </span></p>

    <p class="Normal para-style-override-5"><span class="char-style-override-8">Ivır zıvırların altında daha değerli hazineler vardı. Sandığın ağırlığının kaynağı büyük ölçüde tabanındaki üç yassı tahta kutudan geliyordu. Kutuların içinde pas önleyici gri kumaşa sarılmış gümüş yemek takımları vardı. Her bir kutunun içinde elle yazılmış, gümüşün kaynağını ve tarihçesini belirten birer not vardı. </span></p>

    <p class="Normal para-style-override-5"><span class="char-style-override-8">Kenarlarına düğüm şekli verilmiş, zanaatkârının işareti DG olan ve 1842’de William S. Randall tarafından satın alınmış gümüş kaplama bir Fransız yemek takımı, III. George zamanından kalma eski bir İngiliz desenine sahip, 1776 yılında Edward K. Randall tarafından satın alınmış bir takım ve Charles Boyton tarafından üretilmiş mısır kabuğu desenli, 1903 yılında Quentin Lambert Beauchamp tarafından Franklin Randall ve Claire Beauchamp’a düğün hediyesi olarak alınmış bir başka takım. </span></p>

    <p class="Normal para-style-override-5"><span class="char-style-override-8">Roger büyüyen bir şaşkınlıkla, her bir objeyi yanındaki zemine özenle koyarak devam etti. Prestij belirtisi olan ve Brianna Randall’ın şahsi geçmişini belirleyen objeler vardı. Geçmiş, İsa aşkına, neden öyle demişti?</span></p>

    <p class="Normal para-style-override-5"><span class="char-style-override-8">Aklına bir düşünce geldiği an birden şaşkınlığı panikle bölündü. Kapağı hızla eline alıp adresi kontrol etti. Oxford. Evet, Brianna paketleri buraya göndermişti. Peki, Roger’ın bütün yaz boyunca İskoçya’da olacağını bildiği ya da düşündüğü halde neden buraya yollamıştı? Nitekim o son dakikada çıkan konferans olmasa, öyle de olacaktı. Bundan da ona bahsetmemişti zaten. </span></p>

    <p class="Normal para-style-override-5"><span class="char-style-override-8">Son köşeye küçük ama değerli bir kutunun içinde mücevherler konmuştu. İçinde çeşitli yüzükler, broşlar ve birkaç takım küpe konmuştu. Doğum günü için hediye ettiği bir broş da oradaydı. Kolyeler ve zincirler de öyle. İki şey ise yoktu.</span></p>

    <p class="Normal para-style-override-5"><span class="char-style-override-8">Ona verdiği gümüş bilezik ve büyükannesinin incileri. </span></p>

    <p class="Normal para-style-override-5"><span class="char-style-override-8">“Tanrı aşkına.” Yeniden baktı ve tüm ışıltılı ıvır zıvırı masasının üstüne serdi. İnciler yoktu. Aralarına antik altın halkalar dizilmiş, barok stili İskoç incilerinden eser yoktu. </span></p>

    <p class="Normal para-style-override-5"><span class="char-style-override-8">Onları Sri Lanka’daki bir mühendislik konferansında takacak hali yoktu. İnciler alelade bir takı değil, ona kalan mirastı. Onları nadiren takardı. Bunlar onunla şey arasında bağlantı- </span></p>

    <p class="Normal para-style-override-5"><span class="char-style-override-8">“Yapmış olamazsın,” dedi yüksek sesle. “Tanrım, bana yapmadığını söyle!”</span></p>

    <p class="Normal para-style-override-5"><span class="char-style-override-8">Mücevher kutusunu yatağa attı ve fırtına gibi telefon odasına inen merdivenlere koştu. </span></p>

    <p class="Normal para-style-override-5"><span class="char-style-override-8">Uluslararası hattı düşürmek sanki sonsuza dek sürdü. Belli belirsiz elektronik vızıltıların arasından bağlantı sinyalini duyması daha da uzun zaman aldı, ardından hafif bir zil sesi geldi. Bir kez çaldı, iki kez, ardından bir klik sesi geldi, kalbi yerinden fırlayacaktı. Evdeydi!</span></p>

    <p class="Normal para-style-override-5"><span class="char-style-override-8">“Üzgünüz,” dedi bir kadının hoş, ruhsuz sesi, “aradığınız numara kullanılmamaktadır.”</span></p>

    <p class="Normal para-style-override-5"><span class="char-style-override-8">Tanrım, yapmış olamazdı! Olabilir miydi? Elbette olabilirdi. Hangi lanet olası yerdeydi?</span></p>

    <p class="Normal para-style-override-5"><span class="char-style-override-8">Okyanus ötesi telefon çalar ve homurdanır, bağlantı kurulur, hastane santralinin ve sekreterlerin bitmek bilmez aptallıklarıyla uğraşırken, sürekli olarak parmaklarıyla sabırsızca uyluklarında trampet çalıyordu. Fakat sonunda kulağında tanıdık, tok ve derin bir ses vardı. </span></p>

    <p class="Normal para-style-override-5"><span class="char-style-override-8">“Joseph Abernathy.”</span></p>

    <p class="Normal para-style-override-5"><span class="char-style-override-8">“Doktor Abernathy? Ben Roger Wakefield. Brianna’nın nerede olduğunu biliyor musunuz?” diye sordu hiç girizgâh yapmadan. </span></p>

    <p class="Normal para-style-override-5"><span class="char-style-override-8">Kalın ses şaşkınlıkla yükseldi.</span></p>

    <p class="Normal para-style-override-5"><span class="char-style-override-8">“Sizinle. Öyle değil mi?”</span></p>

    <p class="Normal para-style-override-5"><span class="char-style-override-8">Roger’ı soğuk terler bastı, sanki böylelikle istediği cevabı elde edebilirmiş gibi ahizeyi daha sıkı kavradı. </span></p>

    <p class="Normal para-style-override-5"><span class="char-style-override-8">Olabildiğince sakin bir tonla, “Değil,” demeyi başardı. “Üniversitede derecesini aldıktan ve bir konferansa katıldıktan sonra, sonbaharda gelmeyi düşünüyordu.”</span></p>

    <p class="Normal para-style-override-5"><span class="char-style-override-8">“Hayır. Hayır, bu doğru değil. Programını Nisan sonunda bitirdi; kutlamak için onu yemeğe götürdüm. O sırada diploma törenini beklemeden doğruca İskoçya’ya gideceğini belirtti. Bekleyin bir düşüneyim… Doğru ya, oğlum Lenny onu havalimanına götürdü… ne zamandı? Evet, salı günü… ayın 27’sinde. Yani şimdi oraya varmadığını mı söylüyorsunuz?” Doktor Abernathy’nin sesi telaşlıydı. </span></p>

    <p class="Normal para-style-override-5"><span class="char-style-override-8">“Buraya varıp varmadığını bilmiyorum.” Roger’ın boştaki eli sıkılı bir yumruğa dönmüştü. “Bana geleceğini söylemedi.” Kendini derin bir nefes almak için zorladı. “Nereye uçuyordu - hangi şehre, biliyor musunuz? Londra mı? Edinburgh mu?” Bir ihtimal onu ani bir sürprizle, beklenmedik gelişiyle şaşırtmak istemiş olabilirdi. Tamam, gerçekten de şaşırırdı, ama onun amacının bu olduğundan şüpheliydi.</span></p>

    <p class="Normal para-style-override-5"><span class="char-style-override-8">Aklından kaçırılmaya, saldırıya uğramaya, IRA bombalamalarına dair görüntüler geçti. Büyük bir kentte tek başına seyahat eden bir kızın başına her şey gelebilirdi. Ve başına gelebilecek şeylerin neredeyse tümü, Roger’ın içine doğan şeyden daha iyi sayılırdı. Lanet kadın!</span></p>

    <p class="Normal para-style-override-5"><span class="char-style-override-8">“Inverness,” dedi Doktor Abernathy. “Boston’dan Edinburgh’a, oradan da trenle Inverness.”</span></p>

    <p class="Normal para-style-override-5"><span class="char-style-override-8">“Ah, tanrım.” Bu hem bir dua hem de lanetlemeydi. Eğer Boston’dan salı günü ayrıldıysa, perşembe günü civarı Inverness’e varmış olmalıydı. Cuma günü ise Nisan’ın 30’uydu, Beltane arifesi, kadim ateş festivali, eski İskoçya’nın tepeliklerinin arınma ve bereket ateşleriyle parıldadığı gün. Belki de Craigh na Dun’da kapının en açık olduğu gün.</span></p>

    <p class="Normal para-style-override-5"><span class="char-style-override-8">Abernathy’nin sesi kulaklarında bir ördeğinki gibi yankılanıyor, ona bir şeyler soruyordu. Dikkatini ona vermeye çalıştı. </span></p>

    <p class="Normal para-style-override-5"><span class="char-style-override-8">“Hayır,” dedi biraz zorlanarak. “Hayır, yapmadı. Ben hâlâ Oxford’dayım. Hiç bilmiyordum.”</span></p>

    <p class="Normal para-style-override-5"><span class="char-style-override-8">Aralarındaki boş hava titreşti, sessizlik dehşetle dolmuştu. Sormak zorundaydı. Başka bir nefes daha aldı; sanki aldığı her nefes için ayrıca gayret sarf etmesi gerekiyordu - ve terli elini pantolonuna silerek ahizeyi tutuşunu değiştirdi. </span></p>

    <p class="Normal para-style-override-5"><span class="char-style-override-8">“Doktor Abernathy,” dedi dikkatle. “Brianna’nın annesine, Claire’e gitmiş olması da mümkün. Söylesenize, onun nerede olduğunu biliyor musunuz?”</span></p>

    <p class="Normal para-style-override-5"><span class="char-style-override-8">Bu defa sessizlik ihtiyatla doluydu.</span></p>

    <p class="Normal para-style-override-5"><span class="char-style-override-8">“Ah… hayır.” Abernathy’nin sesi yavaşlamış, gönülsüz ve dikkatli bir hale gelmişti. “Hayır, korkarım bilmiyorum. Tam olarak değil.”</span></p>

    <p class="Normal para-style-override-5"><span class="char-style-override-8">Tam olarak değil. İfade etmek için mükemmel bir yoldu. Roger eliyle yüzünü sıvazladı, hafifçe uzamış sakalları eline sürttü.</span></p>

    <p class="Normal para-style-override-5"><span class="char-style-override-8">“Size şunu sorayım,” dedi Roger dikkatle. “Hiç Jamie Fraser ismini duydunuz mu?”</span></p>

    <p class="Normal para-style-override-5"><span class="char-style-override-8">Hattan hiç ses gelmiyordu. Sonra derinden bir iç çekiş duydu.</span></p>

    <p class="Normal para-style-override-5"><span class="char-style-override-8">“Ah, Tanrım,” dedi Doktor Abernathy. “Demek yaptı.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Siz yapmaz mıydınız?</span></p>

    <p class="Normal para-style-override-5"><span class="char-style-override-8">Öyle demişti Joe Abernathy, uzun konuşmalarının sonunda; yanından son sürat geçtiği yağmurda flulaşmış trafik işaretlerine doğru düzgün bakmaksızın kuzeye doğru araba sürerken de kafasında işte bu soru yankılanıp duruyordu. </span></p>

    <p class="Normal para-style-override-5"><span class="char-style-override-8">Siz yapmaz mıydınız?</span></p>

    <p class="Normal para-style-override-5"><span class="char-style-override-8">“Ben yapardım,” demişti Abernathy. “Eğer babanızı tanımasaydınız, onu hiç görmemiş olsaydınız - ve birdenbire nerede olduğunu öğrenseniz? Onunla bir araya gelmeyi, gerçekte neye benzediğini öğrenmek istemez miydiniz? Ben olsam merak ederdim.”</span></p>

    <p class="Normal para-style-override-5"><span class="char-style-override-8">“Anlamıyorsunuz,” demişti Roger, öfkeyle elini alnına sürterek. “Bu evlat edinilmiş birinin gerçek babasının adını öğrenerek, onun kapısında bitivermesi gibi bir şey değil.”</span></p>

    <p class="Normal para-style-override-5"><span class="char-style-override-8">“Bana tam da öyle bir şeymiş gibi geliyor.” Tok ses sakindi. “Bree evlatlıktı, öyle değil mi? Bana kalırsa eğer bunun Frank’e sadakatsızlık olacağını düşünmeseydi, daha önce giderdi.”</span></p>

    <p class="Normal para-style-override-5"><span class="char-style-override-8">“O değil, kapıda bitiverme kısmından bahsediyorum. Claire size oraya gelene kadar geçmesi gereken yoldan bahsetti mi?”</span></p>

    <p class="Normal para-style-override-5"><span class="char-style-override-8">Abernathy, “Evet, bahsetti,” diye sözünü kesti. Sesinin tonu sersemlemiş çıkıyordu. “Evet, pek de döner kapıdan geçer gibi olmadığını söyledi.”</span></p>

    <p class="Normal para-style-override-5"><span class="char-style-override-8">“Bu çok iyimser bir anlatım.” Craigh na Dun’daki taş anıtın düşüncesi bile Roger’ın kanını dondurmuştu. </span></p>

    <p class="Normal para-style-override-5"><span class="char-style-override-8">“İyimser bir anlatım mı? Siz nasıl bir şey olduğunu biliyor musunuz?” Uzaktan gelen ses ilgiyle incelmişti.</span></p>

    <p class="Normal para-style-override-5"><span class="char-style-override-8">“Evet, elbette biliyorum!” Uzun, derin bir nefes aldı. “Üzgünüm. Bakın, ben… bunu açıklayamam, kimsenin yapabileceğini sanmıyorum. O taşlar… belli ki onları herkes duyamıyor. Ama Claire duyuyordu. Bree duyuyor ve ben de öyle. Ve bizim için…”</span></p>

    <p class="Normal para-style-override-5"><span class="char-style-override-8">Claire, Craigh na Dun’daki taşların arasından iki buçuk yıl önce, Kasım’ın ilk günü, Samhain’in kadim ateş bayramında geçmişti. Roger bunu ne zaman düşünse ensesindeki tüyler diken diken olurdu. </span></p>

    <p class="Normal para-style-override-5"><span class="char-style-override-8">“Demek herkes geçemiyor ama siz geçebiliyorsunuz.” Abernathy’nin sesi merak - ve belli belirsiz bir miktar da imrenme doluydu.</span></p>

    <p class="Normal para-style-override-5"><span class="char-style-override-8">“Bilmiyorum.” Roger bir elini saçlarından geçirdi. Gözleri sanki bütün gece ayakta kalmış gibi yanıyordu. “Geçiyor olabilirim.”</span></p>

    <p class="Normal para-style-override-5"><span class="char-style-override-8">“Şu var ki…” Sesini, ve onunla birlikte korkusunu da kontrol etmek için yavaşça konuşuyordu. “Eğer o geçitten geçtiyse bile, nereden ve hangi zamanda çıktığını bilmenin bir yolu yok.”</span></p>

    <p class="Normal para-style-override-5"><span class="char-style-override-8">“Anlıyorum.” Tok Amerikalı sesi, şen şakraklığını yitirmişti. “O halde Claire’in de başarıp başarmadığını bilmiyorsunuz, öyle mi?”</span></p>

    <p class="Normal para-style-override-5"><span class="char-style-override-8">Başını salladı; Joe Abernathy’nin gözünün önündeki görüntüsü o kadar netti ki adamın kendisini görmediğini yine unutmuştu. Doktor Abernathy orta boylu, tıknazca, altın çerçeveli gözlükleri olan siyah bir adamdı, ama öyle otoriter bir havası vardı ki karşısındakini adeta sakin olmaya zorluyordu. Roger adamın varlığının telefon hatları aracılığıyla böylesine hissedilebilmesine şaşırmıştı, ama bu duruma müteşekkirdi. </span></p>

    <p class="Normal para-style-override-5"><span class="char-style-override-8">“Hayır,” dedi yüksek sesle. Şimdilik bırak böyle kalsın. Şu an telefonda, neredeyse tümüyle yabancı birine her şeyi anlatacak hali yoktu. “O bir kadın; o zamanlar kadınların ne yaptığıyla fazla ilgilenilmiyordu, başlarına cadılıktan yakılmak ya da cinayet işledikleri için asılmak gibi sıra dışı bir şey gelmediği sürece elbette. Ya da öldürülmedikleri sürece.”</span></p>

    <p class="Normal para-style-override-5"><span class="char-style-override-8">“Ha ha,” dedi Abernathy, ama gülmüyordu. “Yine de bunu yaptı, en az bir kere. Gitti ve geri geldi.”</span></p>

    <p class="Normal para-style-override-5"><span class="char-style-override-8">“Doğru, bunu yaptı.” Roger da bu olasılığa sığınarak kendini yatıştırmaya çalışıyordu, ama zihninin yüzeyine çıkan o kadar fazla başka olasılık vardı ki. “Ama Brianna’nın o derece geriye mi yoksa daha da mı geriye gittiğini bilmiyoruz. Taşlardan kurtuldu ve doğru zamanda dışarı çıktıysa bile… on sekizinci yüzyılın ne kadar tehlikeli olduğundan haberiniz var mı sizin?”</span></p>

    <p class="Normal para-style-override-5"><span class="char-style-override-8">“Hayır,” dedi Abernathy kuru bir sesle. “Ama anladığım kadarıyla sizin var. Fakat Claire orada işini gayet iyi halletmiş gibi görünüyordu.”</span></p>

    <p class="Normal para-style-override-5"><span class="char-style-override-8">“O kurtuldu,” diye katıldı Roger. “Yine de şöyle bir tatil yeri sloganı pek tutmazdı: ‘Eğer şansınız varsa hayatta kalıp geri dönersiniz.’”</span></p>

    <p class="Normal para-style-override-5"><span class="char-style-override-8">Abernathy, sesinde sinirli bir havayla olsa da buna güldü. Sonra öksürdü ve boğazını temizledi. </span></p>

    <p class="Normal para-style-override-5"><span class="char-style-override-8">“Evet. Doğru. Şu var ki - Bree bir yere gitti. Ve bence siz nereye olduğu konusunda haklısınız. Demem o ki ben giderdim. Siz yapmaz mıydınız?”</span></p>

    <p class="Normal para-style-override-5"><span class="char-style-override-8">Siz yapmaz mıydınız? Sola çekti, ön farları yanık bir kamyonu geçti ve basmakta olan sise doğru ağır ağır ilerledi. </span></p>

    <p class="Normal para-style-override-5"><span class="char-style-override-8">Ben yapardım. Abernathy’nin kendinden emin sesi kulaklarında çınladı.</span></p>

    <p class="Normal para-style-override-5"><span class="char-style-override-8">Inverness, 30, diye okudu tabeladan ve küçük Morris arabasını, ıslak zeminde kaydırarak aniden sağa savurdu. Yağmur asfaltı dövüyordu, yol kenarındaki çimlerin üzerinde bir sis oluşturacak denli kuvvetliydi. </span></p>

    <p class="Normal para-style-override-5"><span class="char-style-override-8">Siz yapmaz mıydınız? Gömleğinin göğüs cebine, Brianna’nın kare şeklinde bir fotoğrafının kalbinin üstünde durduğu yere dokundu. Parmakları annesinin madalyonunun yuvarlak sert hatlarına değdi; onu son anda, şans getirsin diye kapıvermişti. </span></p>

    <p class="Normal para-style-override-5"><span class="char-style-override-8">“Evet, belki de yapardım,” diye homurdandı, ön camında aşağıya gürül gürül inen suların arasından gözlerini kısarak bakarken. “Ama yapacağımı söylerdim. Tanrı aşkına kadın, neden bana söylemedin?”</span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>