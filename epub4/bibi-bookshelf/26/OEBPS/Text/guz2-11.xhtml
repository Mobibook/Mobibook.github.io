<html xmlns="http://www.w3.org/1999/xhtml">
<head>
  <title>guz2-11</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-8"><span class="bold">8<br/></span><span class="bolditalik">Gloriana </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Gloriana</span><span class="char-style-override-8"> yola çıkmadan hemen önce Roger, fiziksel olarak gayet iyi durumda olduğunu düşünüyordu. Mürettebatın çoğunun o çağlarda yaşayan tüm insanlar gibi kötü beslenmiş ve çabuk çökmüş olduğunu görünce Roger, kendini hayli şanslı hissetmişti. Ancak bu düşüncesini değiştirmesi için tam olarak on dört saat - bir günlük mesai saati - geçmesi yeterli oldu.</span></p>

    <p class="Normal para-style-override-5"><span class="char-style-override-8">Beklediği gibi günün sonunda elleri su toplamış, tüm kasları ağrıyordu. Eşyaları taşımak, direkleri kaldırmak, ipleri çekmek, bir süredir yapmamış da olsa yabancısı olduğu işler değildi.</span></p>

    <p class="Normal para-style-override-5"><span class="char-style-override-8">Bu işler kadar ıslak kıyafetler nedeniyle sürekli üşümekten de kaynaklanan kemik ağrılarını ise unutmuştu. Kargo bölümünde çalışmayı sevmişti, çünkü burası sıcaktı. Ama buradan güverteye çıktığı anda da rüzgârın terli kıyafetlerini buza çevireceğini ve eskisinden daha çok üşüyeceğini biliyordu.</span></p>

    <p class="Normal para-style-override-5"><span class="char-style-override-8">Islak kenevir nedeniyle çatlayan ve yara içinde kalan elleri çok acıyordu ama bunu da önceden tahmin etmişti. İlk günün sonunda avuç içleri katran yüzünden simsiyahtı; parmaklarındaki deriler tamamen çatlamış, tırnak dipleri kan içinde kalmıştı. Açlık nedeniyle midesinin ezilmesi ise hiç beklemediği bir şeydi. Şu anda olduğu kadar aç olabileceğini hayatta düşünse tahmin edemezdi.</span></p>

    <p class="Normal para-style-override-5"><span class="char-style-override-8">Birlikte çalıştığı beceriksiz - adı da Duff’tı</span><span class="char-style-override-10"><a class="footnote-link" href="#footnote-7589-2" id="footnote-7589-2-backlink">2</a></span><span class="char-style-override-8"> - onun gibi ıslaktı ama durumdan o kadar da etkilenmiş görünmüyordu. Uzun, meraklı burnunu yırtık pırtık ceketinin yakasından bir dağgelinciği gibi dışarı uzatan adamın ucu soğuktan morarmış burnu musluk gibi damlayıp duruyor, gülümsediğinde Körfez’in suyu gibi gri dişlerini gösteriyordu.</span></p>

    <p class="Normal para-style-override-5"><span class="dip char-style-override-13" xml:lang="en-US">2</span><span class="dip char-style-override-13"> (İng.) Beceriksiz anlamına geliyor. (ç.n.)</span><span class="char-style-override-14"/></p>

    <p class="Normal para-style-override-5"><span class="char-style-override-14"> </span></p>

    <p class="Normal para-style-override-5"><span class="char-style-override-8">“İki kere çalan zili duydun mu bil ki yemek molası.” Duff Roger’ın kaburgalarına arkadaşça dirsek attı ve hızla mağaramsı dehlizlerinden küfür dolu bağrışmaların yankılandığı bir deliğe atlayıp gözden kayboldu. </span></p>

    <p class="Normal para-style-override-5"><span class="char-style-override-8">Yemeği düşününce canlanan Roger, kargo ağını boşaltmaya devam etti.</span></p>

    <p class="Normal para-style-override-5"><span class="char-style-override-8">Arkadaki ambar neredeyse yarısına kadar dolmuştu. Su fıçıları gemiye yüklenmişti; kasvetli ambarda üst üste duran ve her biri 100 galonluk büyük fıçıların ağırlığı 300 kilogramın üzerindeydi. Ama öndeki ambar halen boştu. Hamallar ve rıhtım çalışanları karıncalar gibi sürekli gidip geliyor, kutu ve varil yığınlarını, kumaş topları ve bohçaları kümeler şeklinde rıhtıma yığıyorlardı. Roger bu kadar malın gemiye nasıl sığacağına bir türlü akıl erdiremiyordu.</span></p>

    <p class="Normal para-style-override-5"><span class="char-style-override-8">Yükleme tam iki gün sürdü. Tuz varilleri, kumaş topları, kocaman hırdavat sandıkları, ağırlıkları nedeniyle bir ip sistemiyle gemiye yüklenmişti. Bu noktada Roger’ın boyutlarının önemi ortaya çıktı. Bir bocurgata sarılmış ipin bir ucuna bağlanan yükün ağırlığına karşılık, yükü yavaş bir şekilde kaldırıp gemide bekleyen iki adamın yine yavaş bir şekilde tutup uygun yere, yüke ve çevredeki kalabalığa zarar vermeden indirebilmesine yardım edebilmek için tüm ağırlığını ipin diğer ucuna vermesi gerekmişti.</span></p>

    <p class="Normal para-style-override-5"><span class="char-style-override-8">Yolcular o gün öğleden sonra gemiye geldiler. Göçmenler çantaları, bohçaları, kafeste getirdikleri tavukları ve çocuklarıyla bir sıra oluşturdular.</span></p>

    <p class="Normal para-style-override-5"><span class="char-style-override-8">“Köleler ve borçlular,” dedi Duff gemiye binenlere bakarak. “Çiftliklerde eli ayağı tutanların her biri 15 paunt değerinde, çocuklarsa üç ya da dört. Henüz meme emen bebelerden para alınmaz.”</span></p>

    <p class="Normal para-style-override-5"><span class="char-style-override-8">Denizci öksürdü; ciğerlerinden gelen ve antika bir arabanın motorunun çalışırken çıkardığı sesi anımsatan gürültülü öksürüğün ardından boğazını temizleyip balgamını tükürdü. Gemiden hareketli sıraya bakarken başını iki yana salladı.</span></p>

    <p class="Normal para-style-override-5"><span class="char-style-override-8">“Çok azı yol parasını verebiliyor; bu gruptakilerin arasında da pek yoktur veren. Ayrıca yolculuk sırasında ailelerini doyuracak yiyeceği alabilmek için bir iş de yapmaları gerekiyor.”</span></p>

    <p class="Normal para-style-override-5"><span class="char-style-override-8">“Kaptan onlara yiyecek vermiyor mu?”</span></p>

    <p class="Normal para-style-override-5"><span class="char-style-override-8">“Ah, evet.” Duff’ın göğsü yine gürüldedi; adam öksürüp tükürdü. “Ama bir bedeli var.” Roger’a güldü ve ağzını sildi. Başıyla borda iskelesini göstererek “Git de yardım et çocuk,” dedi. “Kaptan’ın sermayesinin denize düşmesini istemeyiz, değil mi?”</span></p>

    <p class="Normal para-style-override-5"><span class="char-style-override-8">Küçük bir kızı gemiye taşırken üzerindeki şişkin kıyafetlere şaşıran Roger, daha dikkatli baktı. Bu kadınların çoğunun dolgun görüntüsü, üst üste giydikleri kıyafetlerden kaynaklanan bir ilüzyondan ibaretti. Sahip oldukları her şeyi belli ki üst üste giymişler, yanlarına da sadece birkaç kişisel malzemenin olduğu küçük bohçalarını, yolculuk için yiyecek doldurdukları kutuları ve bu yolculuğu göze alma nedenleri olan küçük çocuklarını almışlardı.</span></p>

    <p class="Normal para-style-override-5"><span class="char-style-override-8">Roger çömeldi ve annesinin eteğine sıkıca tutunmuş çekingen, küçük bir çocuğa gülümsedi. İki yaşından büyük değildi, sarı bukleleri karman çorman olmuş, tombul küçük dudakları etrafında olup bitenleri onaylamadığını gösterir bir şekilde sarkmıştı.</span></p>

    <p class="Normal para-style-override-5"><span class="char-style-override-8">“Gel bakalım küçük adam,” dedi Roger tatlı bir sesle ve çocuğa elini uzattı. Artık aksanını kontrol etmesine gerek kalmamıştı. Genelde kullandığı Oxbridge aksanı yok olmuş, artık otomatik olarak çocukken öğrendiği zarif İskoç aksanıyla konuşuyordu. “Annen seni taşıyamaz buraya, hadi gel benimle.”</span></p>

    <p class="Normal para-style-override-5"><span class="char-style-override-8">Çocuk burnunu çekti ve Roger’a dik dik baktı. Roger pek kendine güvenmese de çocuğun annesinin eteğine yapışmış parmaklarına uzanıp elini tuttu. Sonra da çocuğu kucaklayıp güverteye taşıdı. Annesi hiçbir şey söylemeden onu takip etti. Kadın Roger’a merdivenden inmesine yardım ederken baktı; göz göze geldiler. Yüzü bir kuyuya atılmış beyaz bir taş gibi giderek karanlığa gömüldü. Roger tedirginlik içinde kadının yanından ayrıldı; sanki boğulan birine sırtını dönüyormuş gibi hissetti kendini.</span></p>

    <p class="Normal para-style-override-5"><span class="char-style-override-8">İşinin başına geri dönerken iskelede genç bir kadın gördü. Çekici bir kadındı; güzel değildi ama hayat dolu, hatları düzgündü. Göze çarpmasına neden olan bir şeyler vardı onda.</span></p>

    <p class="Normal para-style-override-5"><span class="char-style-override-8">Belki de böyle görünmesinin nedeni duruşuydu; etrafındaki kambur ve eğik bükük figürler arasında o, bir zambak gibi dikti. Belki de yüzündeki endişe ve belirsizlik taşıyan ama merakla parıldayan ifadeydi onu çekici kılan. Cesur biri, diye düşündü ve göçmenlerin çoğunun yüzündeki hüzünlü ifade nedeniyle iyice ezilen kalbi, kızı görünce hafifledi.</span></p>

    <p class="Normal para-style-override-5"><span class="char-style-override-8">Geminin görüntüsü ve etrafındaki kalabalıktan çekinmişti. Uzun boylu, güzel saçlı genç bir adam, kucağında bir bebekle kızı izliyordu. Adam kıza güven vermek istercesine omzuna dokundu; kız da ona bakıp gülümsedi, gülümseyince yüzünde güller açtı. Onları izlerken Roger bir çeşit kıskançlık duygusuna kapıldı.</span></p>

    <p class="Normal para-style-override-5"><span class="char-style-override-8">“Sen, MacKenzie!” Lostromonun sesi, onu bu düşüncelerden çekip çıkardı. Lostromo geminin kıçını göstererek, “Bekleyen yük var; gemiye kendi kendine yürüyerek çıkmayacak herhalde!” diye bağırdı.</span></p>

    <p class="Normal para-style-override-5"><span class="char-style-override-8">Gemi yüklenip yelkenlerini açtıktan sonraki birkaç hafta olaysız geçti. İskoçya’dan ayrılırken onlara eşlik eden fırtınalı hava kısa bir süre sonra geçti ve yerini güzel rüzgârlara ve dalgalı bir denize bıraktı. Dalgalar hemen etkisini gösterdi ve yolcuların büyük çoğunluğunu deniz tuttu; bu rahatsızlıklar da zaman içinde giderek azaldı. İçerideki kusmuk kokusu kolay kolay geçmedi ama o da </span><span class="italik char-style-override-7">Gloriana</span><span class="char-style-override-8">’nın zengin kötü koku arşivine eklendi.</span></p>

    <p class="Normal para-style-override-5"><span class="char-style-override-8">Roger’ın koku duyusu çok kuvvetliydi. Yakın mesafede hiç şaşmayan, belirgin bir özellikti. Yine de en hassas burun bile zaman içinde etrafındaki kokulara alışırdı; Roger da bir-iki gün sonra yeni kokular hariç hiçbir kokuyu alamaz oldu.</span></p>

    <p class="Normal para-style-override-5"><span class="char-style-override-8">Onu deniz tutmadığı için çok şanslıydı. Gerçi ringa avcılığı yaptığı zamanlarda havanın suyun üzerindeki etkisini öğrenmişti ama yine de denizcilerin huzursuzluk veren bilgilerinin ardından, hayatının güneşli günlere kaldığını iyice öğrenmişti.</span></p>

    <p class="Normal para-style-override-5"><span class="char-style-override-8">Gemideki yeni iş arkadaşları pek dost canlısı değillerdi ama düşmanca da yaklaşmıyorlardı. Ya Adalardan aldığı aksanı - </span><span class="italik char-style-override-7">Gloriana</span><span class="char-style-override-8">’da çalışanların çoğu Dingwall ya da Peterhead’den gelenlerdi - ya arada bir söylediği garip şeyler ya da sadece vücut ölçüleri nedeniyle mürettebat onunla arasına belirli bir mesafe koymuştu. </span></p>

    <p class="Normal para-style-override-5"><span class="char-style-override-8">Roger aralarındaki soğukluktan şikâyetçi değildi. Kendi düşünceleriyle baş başa kalmaktan memnundu. Vücudu geminin günlük işlerini görürken aklı düşünceden düşünceye atlayacak kadar serbest kalabiliyordu. Ve düşünülmesi gereken çok şey vardı.</span></p>

    <p class="Normal para-style-override-5"><span class="char-style-override-8">Denizci olarak kaydolmadan önce </span><span class="italik char-style-override-7">Gloriana</span><span class="char-style-override-8">’nın veya geminin kaptanının ününe pek kulak asmamıştı. Kaptan Ahab</span><span class="char-style-override-10"><a class="footnote-link" href="#footnote-7589-3" id="footnote-7589-3-backlink">3</a></span><span class="char-style-override-8"> bile olsa yolculuğa çıkardı. Yine de mürettebatın konuşmalarından Stephen Bonnet’in çok iyi bir kaptan olarak tanındığını öğrenmişti. Sert ama adil, tüm seyahatleri kârlı çıkan bir adam. Çoğu ücret karşılığı değil de kâr ortağı olarak çalışan denizcilerin dediğine göre, özellikle kaptanın bu ikinci özelliği, karakterindeki hataları ya da gittiği yerin neresi olduğunu görmezden gelmelerine neden oluyordu.</span></p>

    <p class="Basic-Paragraph para-style-override-7" xml:lang="en-US"><span class="dip char-style-override-11">3</span><span class="dip char-style-override-11" xml:lang="tr-TR"> Moby Dick romanının kaptanı. (ç.n.)</span><span class="char-style-override-12"/></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Roger kendi gözleriyle adamın karakterinde bir terslik görmemişti. Ama adam her ortaya çıkışında sanki etrafında görünmez bir çember varmış da pek azı bu çemberin içine girmeye cesaret edebiliyormuş gibi geliyordu. Sadece ikinci kaptan ve lostromo Kaptan’a direkt konuşmaya cesaret edebiliyordu; mürettebatın geri kalanı o geçerken bakışlarını yere indiriyordu. Roger soğuk, yeşil leopar gözleri unutmamıştı; kimsenin bu gözlerin dikkatini çekmek istememesine de pek şaşmıyordu.</span></p>

    <p class="Normal para-style-override-5"><span class="char-style-override-8">Roger’ın ilgisini aslında kaptan ya da mürettebattan çok yolcular çekiyordu. Normal zamanlarda çok azı ortalığa çıkıyordu ama günde iki kere güverteye çıkıp biraz hava almalarına, lazımlıklarını denize boşaltmalarına (geminin tuvaletleri pek çokları için ızdırap verici ve uygunsuzdu) ve her aileye eşit olarak paylaştırılan bir miktar sularını teslim almalarına izin veriliyordu. Roger bu kısa süreli anları heyecanla bekliyordu. Onların çıkacağı saatlerde yürüyüş yaptıkları güverteye yakın bir yerlerde iş almaya çalışıyordu.</span></p>

    <p class="Normal para-style-override-5"><span class="char-style-override-8">Bu ilgisi hem profesyonel hem de kişisel nedenlere dayanıyordu; tarihçi içgüdüsü yolcular ortalığa döküldüğünde iyice kabarıyordu, onların konuşmaları ise yalnızlığını biraz olsun unutmasını sağlıyordu. Bu gemidekiler yeni bir ülkenin ilk insanlarıydı, eskinin mirasçıları. Bu yoksul göçmenlerin bilip değer verdikleri, gelecek nesillere aktarılacak olanlardı.</span></p>

    <p class="Normal para-style-override-5"><span class="char-style-override-8">“Bayım,” dedi küçük bir ses. “Bayım, geminin zincirine dokunabilir miyiz?”</span></p>

    <p class="Normal para-style-override-5"><span class="char-style-override-8">Eğilip kendinden daha küçük iki erkek kardeşinin elinden tutan küçük kıza gülümsedi.</span></p>

    <p class="Normal para-style-override-5"><span class="char-style-override-8">“Elbette güzelim,” dedi. “Haydi gelin, ezilmemeye dikkat edin ama.”</span></p>

    <p class="Normal para-style-override-5"><span class="char-style-override-8">Kız başıyla onayladı ve üç küçük, tıpış tıpış peşinden yürümeye başladılar. Arada bir gergin bakışlar atarak kimsenin altında kalmamaya çalışıyorlardı. Geminin bayrak direğine şans getirmesi için asılan at nalına dokunmk için dikkatle tırmandılar. Bu at nalı, onlara göre hem koruyor hem de iyileştiriyordu; anneler rahatsızlanan çocuklarını at nalına dokunmaları için sık sık buraya gönderiyordu.</span></p>

    <p class="Normal para-style-override-5"><span class="char-style-override-8">Bembeyaz yüzlerdeki kızarıklıkları gördükçe, kaşınmaktan, diş kaybetmekten ve yüksek ateşten şikâyet edenleri duydukça, bu demir içeri konsa daha iyi olurdu aslında, diye düşündü Roger. İşine geri döndü. Maşrapayla kovalara su koyuyor, göçmenlerin yemeklerini ölçüp dağıtıyordu. Yulaf ezmesiyle besleniyorlardı; çok miktarda yulaf ezmesiyle... Yulaf ezmesi ve arada bir verdikleri kurutulmuş bezelye ile bir miktar sert bisküvi, yolculuk boyunca onlara dağıtılan erzağın tamamını oluşturuyordu.</span></p>

    <p class="Normal para-style-override-5"><span class="char-style-override-8">Bu konuda hiç şikâyet edildiğini duymamıştı. İçme suyu temizdi, bisküviler küflü değildi ve yulaf, bol keseden dağıtılmıyorsa da yeterli miktarda paylaştırılıyordu. Mürettebat daha iyi besleniyordu. Ama sonuçta verilen de topu topu et ve nişastaydı, arada bir de soğan. Dilini dişlerinin üzerinde gezdirdi; bunu birkaç günde bir yapıyordu. Ağzındaki belli belirsiz demir tadı artık hemen hiç geçmiyordu; dişetleri, taze sebze tüketmemekten kanamaya başlamıştı.</span></p>

    <p class="Normal para-style-override-5"><span class="char-style-override-8">Yine de dişlerinin kökü sağlamdı ve henüz şişmiş eklemler ya da çürümüş tırnaklar gibi diğer denizcilerde başgösteren sorunları yaşamamıştı. Bu yolculuğa çıkmadan önce haftalarca beklerken araştırmış, sağlıklı, yetişkin bir erkeğin sürekli vitamin eksikliğine maruz kalması halinde önemli bir belirti göstermeden üç ila altı ay arasında dayanabileceğini okumuştu. Eğer güzel havalar devam ederse sadece iki ay içinde varmış olacaklardı.</span></p>

    <p class="Normal para-style-override-5"><span class="char-style-override-8">“Yarın hava güzel olacak, ne dersin?” Sanki aklından geçenler okunuyormuşçasına iletilen bir soruyla daldığı düşüncelerden çıktı. Döndüğünde karşısında Inverness’ta iskelede gördüğü ve beğendiği çekici, kumral kızı buldu. Arkadaşları onu Morag diyordu.</span></p>

    <p class="Normal para-style-override-5"><span class="char-style-override-8">“Öyle olacağını umuyorum,” dedi kızın kovasını gülümseyerek alırken. “Neden öyle olacağını düşündünüz?”</span></p>

    <p class="Normal para-style-override-5"><span class="char-style-override-8">Küçük, keskin hatlı çenesiyle işaret etti. “Yeni ay, çok net görünüyor. Eğer karadayken bu hava güzel olacak demekse neden denizde de aynı şey olmasın?”</span></p>

    <p class="Normal para-style-override-5"><span class="char-style-override-8">Roger arkasını dönüp gümüşi ayın parlak kavisine baktı. Ay, soluk menekşe rengi ve sonsuz gökyüzünde yükselmiş, mehtabı lacivert denizde belirmişti.</span></p>

    <p class="Normal para-style-override-5"><span class="char-style-override-8">“Zaman kaybetme güzelim. Soracağını doğrudan sor işte!” Roger başını geri kıza çevirdiği anda, Morag’ın tam omzunun arkasında duran orta yaşlı bir kadın gördü. Morag kadına kızgın kızgın baktı.</span></p>

    <p class="Normal para-style-override-5"><span class="char-style-override-8">“Sussana sen?” diye tısladı kadına. “Susmam, susmayacağım işte!”</span></p>

    <p class="Normal para-style-override-5"><span class="char-style-override-8">“Çok inatçı bir kızsın Morag,” dedi yaşça büyük olan kadın bir adım öne doğru çıkarak, “eğer sen sormazsan senin adına ben sorabilirim!”</span></p>

    <p class="Normal para-style-override-5"><span class="char-style-override-8">Kadın Roger’ın kolunu tutup ona gülümsedi. “Adın ne genç delikanlı?”</span></p>

    <p class="Normal para-style-override-5"><span class="char-style-override-8">“MacKenzie, hanımefendi,” dedi Roger saygılı bir şekilde ve gülümsemesini zaptetmeye çalışarak.</span></p>

    <p class="Normal para-style-override-5"><span class="char-style-override-8">“Ah, MacKenzie, demek! Al işte Morag. Bak o da senin taraftan ve eminim sana yardım etmekten mutlu olacaktır!” Kadın mutlu bir şekilde kıza döndü ve sonra Roger’a bakarak karakterinin tüm niteliklerini kullanarak konuştu.</span></p>

    <p class="Normal para-style-override-5"><span class="char-style-override-8">“Bebek emziriyor ve bu onu çok susatıyor. Bir kadın emzirirken çok susar, yoksa sütü kesilir; bunu herkes az çok bilir. Ama bu şapşal çocuğum biraz daha su istemeye çekiniyor. Buna kimse itiraz etmez herhalde, değil mi?” Bu son cümleyi sırada bekleyen diğer kadınlara hitaben söylemişti. Roger hepsinin onaylayan başlarını görünce pek de şaşırmadı.</span></p>

    <p class="Normal para-style-override-5"><span class="char-style-override-8">Hava kararıyordu ama Roger, Morag’ın yüzünün pembeleştiğini görebiliyordu. Dudaklarını kenetlemişti, ekstra verilen suyu kafasını hafifçe öne eğerek aldı.</span></p>

    <p class="Normal para-style-override-5"><span class="char-style-override-8">“Teşekkür ederim Bay MacKenzie,” diye mırıldandı. Ambarın ağzına gelene kadar da başını kaldırmadı. Ama oraya geldiğinde durdu ve omzundan arkaya, Roger’a doğru baktı. Kızın yüzündeki minnettarlık belirten gülümseme, ceketinin içine kadar işleyen gecenin keskin soğuğuna rağmen Roger’ın içini ısıttı.</span></p>

    <p class="Normal para-style-override-5"><span class="char-style-override-8">Su dağıtma işinin bitmesine ve göçmenlerin tekrar aşağı inmesine üzüldü. Aşağıdaki bölmelerinin kapısı, gece nöbeti için kapatıldı. Zaman geçirmek için hikâyeler anlatıp şarkılar söylediklerini biliyordu; bunları duymayı ne kadar da çok isterdi. Sadece meraktan değil, özlem duyduğu için de... Onu bu kadar etkileyen fakirlikleri, acıması ya da belirsiz gelecekleri değildi; aralarındaki bağı kıskanıyordu.</span></p>

    <p class="Normal para-style-override-5"><span class="char-style-override-8">Aslında ne Kaptan, ne mürettebat, ne yolcular ne de değişen hava koşulları, Roger’ın aklını çok da kurcalamıyordu. Gece gündüz, ıslak ya da kuru, aç ya da tok olsun hep Brianna’yı düşünüyordu.</span></p>

    <p class="Normal para-style-override-5"><span class="char-style-override-8">Akşam yemeği için işaret verildiğinde yemekhaneye indi ve verileni ne olduğuna bakmadan yedi. İkinci nöbet onundu; yemekten sonra hemen hamağına gitti. Yalnızlığı seçerek ön güvertedeki muhabbetten uzak durdu.</span></p>

    <p class="Normal para-style-override-5"><span class="char-style-override-8">Ama gemide gerçek bir yalnızlıktan bahsetmek mümkün değildi. Hamağına uzandığında, yanında yatan denizcilerin her kıpırtısını duyuyor; uyuyan vücutlardan çıkan yapış yapış ter kendininkine karışıyordu. Her tayfaya 40 santimetrelik bir uyuma alanı tahsis edilmişti. Ne yazık ki Roger, sırt üstü yattığında omuz genişliğinin bu sınırı aştığını biliyordu.</span></p>

    <p class="Normal para-style-override-5"><span class="char-style-override-8">İki gece boyunca uykusu diğerlerinin iteklemeleri ve itirazlarıyla bölününce yerini değiştirmiş, hamağını batardonun yanındaki alana çekmişti. Burada rahatsız edebileceği sadece tek bir denizci vardı. Bir yöne dönüp yan yatmayı öğrenmişti. Sırtını yanında yatan adama dönüp, yüzünü tahta perdeye vererek yatıyordu. Yatar yatmaz kulağını geminin seslerine verip etrafındaki adamların seslerine kapatıyordu.</span></p>

    <p class="Normal para-style-override-5"><span class="char-style-override-8">Gemiler çok müzikal yapılardı. İpler ve halatlar rüzgârda şarkılar söylüyor, ağaçtan paraçol, gemi her yükselip alçaldığında gıcırdıyordu. Batardonun diğer tarafından, başaltındaki yolcu bölmesinin karanlık dehlizlerinden küçük gümbürtüler ve mırıltılar geliyordu. Başının üzerinde sallanan fenerin ışığının gölge oyunları sahnelediği koyu ahşaba baktı ve onu hayal etmeye çalıştı. Yüz hatları, saçları, vücudu canlı bir şekilde gözünün önne geldi. Fazlasıyla canlı...</span></p>

    <p class="Normal para-style-override-5"><span class="char-style-override-8">Yüzünü tahayyül etmek kolaydı. Roger’ın asıl görmekte zorlandığı kafasının içindekilerdi.</span></p>

    <p class="Normal para-style-override-5"><span class="char-style-override-8">Geri kalan illüzyondu. Taşların arasında kaybolduğunda kendiyle birlikte huzuru da alıp götürmüştü. O günden beri korku ve öfke içinde yaşıyordu; ayrıca uğradığı ihanet, yaraya basılan tuz gibi canını acıtıyordu. Aynı sorular cevapları olmadan aklında dönüp duruyordu.</span></p>

    <p class="Normal para-style-override-5"><span class="char-style-override-8">Neden gitmişti?</span></p>

    <p class="Normal para-style-override-5"><span class="char-style-override-8">Ne yapıyordu?</span></p>

    <p class="Normal para-style-override-5"><span class="char-style-override-8">Neden ona söylememişti?</span></p>

    <p class="Normal para-style-override-5"><span class="char-style-override-8">Bu soruların ilkine cevap bulma çabası, onu ayakta tutuyordu. Sanki bu sorunun cevabı Brianna ile ilgili tüm gizemi çözmesini sağlayacaktı.</span></p>

    <p class="Normal para-style-override-5"><span class="char-style-override-8">Evet, o da yalnızdı. Tüm dünyada sana ait kimsenin olmaması ya da kimsenin seni sahiplenmemesi ne demek çok iyi biliyordu. Ama bu ikisini bir araya getiren en büyük etmendi.</span></p>

    <p class="Normal para-style-override-5"><span class="char-style-override-8">Claire de biliyordu, diye düşündü aniden. O da öksüz kalmış, en yakınlarını kaybetmişti. Ama evlenmişti. Ama savaş sırasında kocasından ayrılmıştı… Evet, yalnızlık ne demek, o da çok iyi biliyordu. Bu nedenle Bree’yi bir an bile yalnız bırakmamıştı; onun yalnız ve sevgisiz hissetmemesi için.</span></p>

    <p class="Normal para-style-override-5"><span class="char-style-override-8">Aslında Roger, onu hakkını vererek sevmeye çalışmıştı. Hâlâ da deniyorum, diye düşündü sinirli bir şekilde ve hamağında döndü. Gün içinde zorlu çalışma şartları, vücudunun ihtiyaçlarını baskılıyordu. Ama geceleri... Aklındaki Brianna imgesi fazlasıyla canlıydı.</span></p>

    <p class="Normal para-style-override-5"><span class="char-style-override-8">Onu takip etmesi gerektiğini anladığı andan itibaren, hiç tereddüt etmeden peşine düşmüştü. Ama bazen buraya onu kurtarmaya mı yoksa hırpalamaya mı geldiğinden emin olamıyordu. Her ne olursa olsun, aralarındaki durumu netleştireceklerdi. Onu bekleyeceğini söylemişti ama artık yeterince beklediğini düşünüyordu.</span></p>

    <p class="Normal para-style-override-5"><span class="char-style-override-8">En kötüsü yalnızlık değil, diye milyonuncu kez aklından geçirdi. Kötü olan şüpheydi. Onun ve kendinin duygularından emin olamamak... Onu gerçekten iyi tanımadığı hissinin yarattığı panikti onu korkutan.</span></p>

    <p class="Normal para-style-override-5"><span class="char-style-override-8">Taşların arasından buraya geldiğinden beri ilk defa, Brianna’nın onu reddederken ne demek istediğini anladı. Tereddüt etmesinin altında yatan bilgeliği gördü. Bu bilgelik miydi? Belki de sadece korkuydu?</span></p>

    <p class="Normal para-style-override-5"><span class="char-style-override-8">Eğer taşlara gitmemiş olsaydı tüm kalbiyle ona mı gelirdi? Ya da başka birilerinin arayışı içinde arkasını dönüp gider miydi?</span></p>

    <p class="Normal para-style-override-5"><span class="char-style-override-8">Bu bir karar anıydı: İnandığın bir şeyin aksine inanabilme iradesi göstermişti. Birinin kalbini fırlatıp atması ve başka birinin onu yakalayacağına inanması... Roger kendininkini fırlatılmış, düşüp düşmeyeceğini bilemiyordu. Tek bildiği kalbinin hâlâ boşlukta olduğuydu.</span></p>

    <p class="Normal para-style-override-5"><span class="char-style-override-8">Batardonun diğer tarafından gelen sesler azaldıktan bir süre sonra, yine o bildik sesler gelmeye başlamıştı. Sessizce devam eden, tanıdık bir ritim. Duvarın arkasındakiler yeniden iş üzerindelerdi.</span></p>

    <p class="Normal para-style-override-5"><span class="char-style-override-8">Hemen her gece, diğerleri uyuduktan sonra başlıyorlardı. İlk başta bu sesleri duymak yalnız olduğunu hissetmesine neden oluyordu, Brianna’nın hayaliyle yalnız... Burada gerçek bir insan sıcaklığı, zihinlerin ve kalplerin buluşması mümkün değilmiş gibi geliyordu ona; olsa olsa hayvani bir içgüdüyle karanlıkta birleşen bedenlerdi bunlar. </span></p>

    <p class="Normal para-style-override-5"><span class="char-style-override-8">Ama zamanla Roger bazı kelimeler de duydu. Yarım yamalak duyduğu bu aşk cümleleri, memnuniyet ifade eden sesler sayesinde kendini bu birleşmeyi izleyen bir röntgenci gibi değil de olaya müdahil hissetmeye başlamıştı.</span></p>

    <p class="Normal para-style-override-5"><span class="char-style-override-8">Tabii ki diğer taraftaki çiftin kim olduğunu anlaması mümkün değildi. Herhangi bir çift ya da şehvetle birleşen herhangi iki beden olabilirdi. Ama duvarın diğer tarafındakileri hayal etmeye çalıştığında hep uzun boylu, güzel saçlı genç adamı ve güzel yüzlü, kumral kızı görür gibi olmuştu. Gerçekten onlar olup olmadığını öğrenmek için ruhunu bile verebilirdi.</span></p>

    <p class="Normal para-style-override-6"><span class="bold char-style-override-9"> </span></p>

    <div class="footnotes">
       <div class="footnote">
         <p class="Basic-Paragraph" xml:lang="en-US"><a class="footnote-anchor" href="#footnote-7589-2-backlink" id="footnote-7589-2">2</a><span class="char-style-override-1" xml:lang="tr-TR"> </span></p>
      </div>

      <div class="footnote">
         <p class="Basic-Paragraph" xml:lang="en-US"><a class="footnote-anchor" href="#footnote-7589-3-backlink" id="footnote-7589-3">3</a><span class="char-style-override-1" xml:lang="tr-TR"> </span></p>
      </div>
    </div>
  </div>
</body>
</html>