<html xmlns="http://www.w3.org/1999/xhtml">
<head>
  <title>guz2-16</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-12"><span class="bold">12<br/>Yolculuk Bitiyor</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Brianna bağıracağını düşünüyordu. Ancak bunun yerine Lizzie’nin sırtını sıvazlayıp usulca konuştu: “Endişelenme, geçecek. Bay Viorst bizi bekleyeceğini söyledi. Sen iyileşir iyileşmez buradan ayrılacağız. Fakat şimdilik hiçbir şeyi kafana takma, yalnızca dinlen.”</span></p>

    <p class="Normal para-style-override-5"><span class="char-style-override-8">Lizzie başını olumlu anlamda salladı ama buna yanıt veremedi. Üzerinde üç tane battaniye ve ayağında sıcak tuğla olmasına rağmen dişleri zangır zangır titriyordu.</span></p>

    <p class="Normal para-style-override-5"><span class="char-style-override-8">“Ben gidip içeceğini getireceğim, tatlım. Sen yalnızca dinlen,” diye yineledi Brianna ve son bir kez daha kızın sırtını sıvazlayıp odadan çıktı.</span></p>

    <p class="Normal para-style-override-5"><span class="char-style-override-8">Elbette bu Lizzie’nin hatası değildi, diye düşünüyordu Brianna ama ateş nöbeti geçirecek en kötü anı seçmişti. Brianna, Roger’la yaşanan o korkunç sahneden sonra çok geç yatmış ve huzursuz bir uyku çekmişti. Uyandığında kıyafetlerinin yıkanıp kuruması için ipe asılmış, ayakkabılarının parlatılmış ve çoraplarının katlanmış olduğunu görmüştü. Oda iyice süpürülüp toplanmıştı ve Lizzie titreyerek boş şöminenin önüne yığılmıştı.</span></p>

    <p class="Normal para-style-override-5"><span class="char-style-override-8">Bininci kez günleri saymıştı. Pazartesiye sekiz gün vardı. Eğer Lizzie’nin nöbeti bu şekilde devam ederse yarından sonraki gün yola çıkabilirdi. Altı gün. Genç Smoots ve Hans Viorst’a göre yılın bu zamanında nehrin yukarısına gitmek için beş veya altı günü vardı.</span></p>

    <p class="Normal para-style-override-5"><span class="char-style-override-8">Jamie Fraser’ı kaçıramazdı, kaçıramazdı! Pazartesi Cross Creek’te olmalıydı, öyle ya da böyle. Davanın ne kadar süreceğini veya dava biter bitmez Fraser’ın gidip gitmeyeceğini kim bilebilirdi? Oraya hemen gitmek için neler vermezdi.</span></p>

    <p class="Normal para-style-override-5"><span class="char-style-override-8">Gitme isteği o kadar yoğundu ki bedenindeki bütün ağrı ve sancıları (kalp ağrısını, Roger’ın ihanetini bile) yok ediyordu. Ancak yapılacak bir şey yoktu. Lizzie iyileşene kadar hiçbir yere gidemezdi.</span></p>

    <p class="Normal para-style-override-5"><span class="char-style-override-8">Meyhane doluydu. Gün içerisinde iki gemi limana yanaşmıştı ve bu akşam vaktinde bütün iskemleler denizcilerle doluydu. Köşedeki masada yüksek sesle kart oynuyorlardı. Brianna müstehcen yorumları umursamadan tütün dumanının oluşturduğu bulutun kenarından geçti. Roger, onun elbise giymesini istememiş miydi? Ona lanet olsun. Pantolonu normalde erkekleri ondan uzak tutardı ama Lizzie onları yıkamıştı ve giyilmeyecek kadar ıslaklardı.</span></p>

    <p class="Normal para-style-override-5"><span class="char-style-override-8">Kalçasına dokunmaya çalışan bir adama öyle sert çıktı ki adam şaşkınlıktan donakaldı. Brianna onun yanından geçip mutfağın yolunu tuttu.</span></p>

    <p class="Normal para-style-override-5"><span class="char-style-override-8">Eli yanmasın diye bir beze sarılı çay demliğiyle geri dönerken, ona asılacaklardan uzak durmak için odanın kenarından ilerliyordu. Eğer o adam ona dokunursa demliği kucağına boşaltacaktı ki adam da bunu fazlasıyla hak etmiş olacaktı. Her ne kadar sinirleri yatışsa da elindeki çaya yazık olurdu ve Lizzie’nin buna ihtiyacı vardı.</span></p>

    <p class="Normal para-style-override-5"><span class="char-style-override-8">Brianna, kaba denizcilerle duvarın arasında kalarak dikkatle kenardan kenardan gidiyordu. Masa kuruşlar ve diğer küçük eşyalarla dolmuştu; gümüş para, yaldızlı ve kalaylı düğmeler, bir enfiye kutusu, bir gümüş bıçak, karalanmış bir borç senedi veya on sekizinci yüzyılda buna uygun bir şey. Sonra adamlardan biri hareket ettiğinde altını fark etti.</span></p>

    <p class="Normal para-style-override-5"><span class="char-style-override-8">Brianna şaşkınlıkla masaya baktı, sonra geri çekildi ve tekrar baktı. Bu geniş altın bir yüzüktü. Ancak onun dikkatini çeken, bir tek altın değildi. Yüzük hemen ötesinde duruyordu ve meyhanenin ışığı masanın ortasında duran mum ışığından ibaret olmasına rağmen yüzüğün içindeki yazılanları görebiliyordu.</span></p>

    <p class="Normal para-style-override-5"><span class="char-style-override-8">Yazıyı seçemiyordu ama motifleri o kadar iyi biliyordu ki zihnine kazınmıştı.</span></p>

    <p class="Normal para-style-override-5"><span class="char-style-override-8">Yüzüğü tutan adamın omzuna bir elini koyarak oyununu yarıda kesti. Adam hafiften kaşlarını çatarak ondan yana döndü ve ona dokunanı görünce rahatladı.</span></p>

    <p class="Normal para-style-override-5"><span class="char-style-override-8">“Evet, tatlım, bana şans getirmeye mi geldin?” İri kemikli, yakışıklı, geniş ağızlı, kırık burunlu, açık yeşil gözlü yapılı bir adamdı. Adamın gözleri beğeniyle ona bakıyordu.</span></p>

    <p class="Normal para-style-override-5"><span class="char-style-override-8">Brianna gülümsemeye çalıştı. “Öyle sanıyorum. Şans getirsin diye yüzüğünü parlatayım mı?” Hiç beklemeden masadaki yüzüğü kaptı ve kolunda parlattı. Sonra parlaklığına hayran olmuş gibi tutarak içindeki yazılanları okudu.</span></p>

    <p class="Normal para-style-override-5"><span class="italik char-style-override-7">F’den C’ye sevgilerle. Sonsuza dek</span><span class="char-style-override-8">.</span></p>

    <p class="Normal para-style-override-5"><span class="char-style-override-8">Yüzüğü geri verirken eli titriyordu. “Çok hoşmuş. Nereden buldunuz?”</span></p>

    <p class="Normal para-style-override-5"><span class="char-style-override-8">Adam şaşırmıştı ve tetikteydi, Brianna hemen ekledi. “Sizin için çok küçük, eğer yüzüğü kaybederseniz eşiniz size kızmaz mı?” Zihni durmuyordu. Bunu nasıl aldı? Peki anneme ne oldu?</span></p>

    <p class="Normal para-style-override-5"><span class="char-style-override-8">Dolgun dudaklarında büyüleyici bir gülümseme belirdi. “Eğer eşim olsaydı, onu senin için bırakırdım.” Kızı yakından inceliyor, uzun kirpikleri bakışlarını gizliyordu. Davet edercesine kızın beline dokundu.</span></p>

    <p class="Normal para-style-override-5"><span class="char-style-override-8">“Şu an çok meşgulüm canım ama sonra… olur mu?”</span></p>

    <p class="Normal para-style-override-5"><span class="char-style-override-8">Beze sarılı demlik yanıyordu ama Brianna’nın parmakları donuyordu. Kalbi korkudan neredeyse duracaktı. “Yarın. Gündüz.”</span></p>

    <p class="Normal para-style-override-5"><span class="char-style-override-8">Adam şaşkınlıkla ona baktı sonra başını arkaya atıp kahkahayı bastı.</span></p>

    <p class="Normal para-style-override-5"><span class="char-style-override-8">“Erkeklerin, benim için karanlıkta karşılaşmak istemedikleri türden biri olduğumu söylediklerini duymuştum cicim ama demek ki kadınlar da bunu tercih ediyor.” Dalga geçercesine bir parmağını kızın kolunda gezdirdi. Kızıl-altın tüyler hemen diken diken olmuştu.</span></p>

    <p class="Normal para-style-override-5"><span class="char-style-override-8">“Tamam nasıl istersen yarın gündüz olsun. Gemime gel, savaş gemisinin yanındaki </span><span class="italik char-style-override-7">Gloriana</span><span class="char-style-override-8">’ya.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">*** </span></p>

    <p class="Normal para-style-override-5"><span class="char-style-override-8">“Harika, ne zamandır yemek yemiyorsun?” Bayan Viorst şüpheyle Brianna’nın boş kâsesine bakıyordu. Brianna ile yaşıt olan kız, iri yapılı, sakin mizaçlı bir Hollandalıydı. Kızın anaç ruhu onu daha da olgun gösteriyordu.</span></p>

    <p class="Normal para-style-override-5"><span class="char-style-override-8">“Sanırım dün değil, evvelsi günden beri.” Brianna memnuniyetle ikinci sebzeli börek tabağını, et suyuna çorbayı ve tereyağı sürülmüş bir dilim ekmeği aldı. “Ah, teşekkür ederim!” Yemek içini kemiren boşluğu dolduruyor, küçük bir sıcaklık yayıyordu.</span></p>

    <p class="Normal para-style-override-5"><span class="char-style-override-8">Mahkemeye iki gün kala Lizzie’nin ateşi yine yükselmişti, bu sefer daha uzun sürmüştü ve çok da ciddiydi. Brianna, Lizzie’nin Cape Fear Nehri’nin tam ortasında öleceğinden emindi. Viorst ve arkadaşı deliler gibi kürek çekerlerken, bütün gün ve gece kayıkta oturmuş Lizzie’nin başına bir avuç dolusu su dökmüş ve kızı, küçük göğsünün inip kalktığını görecek kadar battaniyelere sarmıştı.</span></p>

    <p class="Normal para-style-override-5"><span class="char-style-override-8">“Eğer ölürsem babama söyleyecek misin?” diye fısıldamıştı Lizzie gecenin karanlığında.</span></p>

    <p class="Normal para-style-override-5"><span class="char-style-override-8">“Söylerim ama ölmeyeceksin, sen bunu dert etme,” demişti Brianna kararlı bir şekilde. Bu büyük bir başarıydı, Brianna’nın bu İskoç tavrı Lizzie’nin narin sırtının kahkahadan titremesine neden olurken, kızın güzel eli onunkini kavramış ve uyuyup gevşeyene kadar öylece kalmıştı.</span></p>

    <p class="Normal para-style-override-5"><span class="char-style-override-8">Lizzie için endişelenen Viorst, onları kız kardeşiyle birlikte yaşadığı Cross Creek’in hemen aşağısındaki eve getirmiş, Lizzie’nin battaniyelere sarılı bedenini tozlu yokuştan küçük kulübelerine kadar taşımıştı. Kızın inatçı ruhu bir kez daha onu kendine getirmişti ama Brianna, bu kırılgan nefsin birçok talebe uygun olmayacağını düşünüyordu.</span></p>

    <p class="Normal para-style-override-5"><span class="char-style-override-8">Sebzeli böreğini ikiye bölüp yavaşça yemeye başladı, yoğun tavuk suyunun ve soğanın tadına varıyordu. Kirliydi, yol yorgunuydu, açlıktan ölüyordu, bitkindi ve bütün kemikleri sızlıyordu. Fakat başarmışlardı. Artık Cross Creek’teydiler ve yarın pazartesiydi. Jamie Fraser buralarda bir yerdeydi ve Tanrı’nın izniyle Claire de.</span></p>

    <p class="Normal para-style-override-5"><span class="char-style-override-8">Brianna pantolonunun bacağına dokundu, dikiş yerine küçük bir paket dikiliydi. Küçük yuvarlak tılsım hâlâ oradaydı. Annesi hâlâ hayattaydı, bu da oldukça önemliydi.</span></p>

    <p class="Normal para-style-override-5"><span class="char-style-override-8">Yemekten sonra bir kez daha Lizzie’yi kontrol etti. Yatağın kenarına oturmakta olan Hanneke Viorst, Brianna’ya başıyla selam verip gülümsedi.</span></p>

    <p class="Normal para-style-override-5"><span class="char-style-override-8">“O iyi.”</span></p>

    <p class="Normal para-style-override-5"><span class="char-style-override-8">Bitkin, uyuyan yüze bakan Brianna, pek öyle diyemiyordu. Yine de Lizzie’nin ateşi düşmüştü, kızın alnına koyduğu eli nemlenmişti ve hemen yanı başındaki masada duran yarı boş kâse biraz bir şeyler yediğini gösteriyordu.</span></p>

    <p class="Normal para-style-override-5"><span class="char-style-override-8">“Sen de dinlenecek misin?” Hanneke yarı ayağa kalkarak hazırda bekleyen tekerlekli yatağı gösterdi.</span></p>

    <p class="Normal para-style-override-5"><span class="char-style-override-8">Brianna özlemle temiz yorgana ve yumuşak uzun yastığa baktı ama başını olumsuz anlamda salladı.</span></p>

    <p class="Normal para-style-override-5"><span class="char-style-override-8">“Henüz değil, teşekkürler. Benim istediğim tek şey senin katırın, eğer mümkünse.”</span></p>

    <p class="Normal para-style-override-5"><span class="char-style-override-8">Şu an Jamie Fraser’ın nerede olduğunu söylemek mümkün değildi. Viorst kıza River Run’ın kasabadan bir hayli uzakta olduğunu söylemişti. Orada olabilirdi veya Cross Creek’te kalıyor olabilirdi. River Run’a at sürecek kadar Lizzie’yi yalnız bırakamazdı ama kasabaya gidip yarın davanın olacağı mahkeme salonunu bulmak istiyordu. Nereye gideceğini bilemediği için Jamie Fraser’ı kaçırmak istemiyordu.</span></p>

    <p class="Normal para-style-override-5"><span class="char-style-override-8">Katır iri ve yaşlıydı ama nehir yolu boyunca gitmeye de gönülsüzdü. Brianna’nın yapabileceğinden çok daha yavaş gidiyordu ama bu önemli değildi. Nasılsa acelesi yoktu.</span></p>

    <p class="Normal para-style-override-5"><span class="char-style-override-8">Yorgunluğuna rağmen at sürerken kendini daha iyi hissediyordu. Ezilmiş, hamlaşmış bedeni katırın yavaş hareketleriyle gittikçe rahatlıyordu. Sıcak ve nemli bir gündü ancak gökyüzü berrak ve maviydi, karaağaç ve ceviz ağaçları, yolun adeta bir tünel gibi görünmesini sağlıyor, güneş ışıkları soğuk yaprakların arasından süzülüyordu.</span></p>

    <p class="Normal para-style-override-5"><span class="char-style-override-8">Lizzie’nin hastalığı ve kendi acı hatıraları arasında kalan Brianna, yolcuklarının ikinci yarısındaki hiçbir şeye dikkat etmemiş, geçtikleri kırsal bölgedeki değişiklikleri fark etmemişti. Sanki uykusunda başka bir yere getirilmiş ve bambaşka bir yerde uyanmıştı. Her şeyi bir kenara koyup son birkaç günü ve yaşadıklarını unutmaya karar verdi. Jamie Fraser’ı bulacaktı.</span></p>

    <p class="Normal para-style-override-5"><span class="char-style-override-8">Kumlu yollar, çam ormanları ve kıyı bataklıkları gitmiş yerini uzun, kalın gövdeli ağaçlar ve yolun kenarına toplanmış ölü yaprakların kararttığı yumuşak portakal rengi toprak almıştı. Martıların ve deniz kırlangıçların ötüşü gitmiş yerini ala kargaların ötüşü ve ormanın derinliklerinden gelen bir şelalenin sesi almıştı.</span></p>

    <p class="Normal para-style-override-5"><span class="char-style-override-8">Bu nasıl olabilir, diye merak ediyordu. Aynı şeyi yüz kez merak etmiş ve yüz kez farklı sahne gözünde canlanmıştı. Ne söyleyecekti, Jamie Fraser ne söyleyecekti ve Brianna’yı gördüğüne sevinecek miydi? Muhtemelen hayallerindeki adama hiç benzemeyecekti. Zorla da olsa Laoghaire’in sözlerini düşündü: O bir yalancı, bir hilekâr… Annesi ise hiç böyle düşünmemişti.</span></p>

    <p class="Normal para-style-override-5"><span class="char-style-override-8">“Ne olacağını düşünme sadece şu ana odaklan,” diye mırıldandı kendi kendine. Cross Creek’e de varmıştı. Seyrek evler sıklaşmıştı ve toprak yol, her iki yanını dükkân ve büyük evlerin kapladığı çakıl taşlı yola dönüşmüştü. Etrafta insanlar vardı ama öğleden sonra kasabadaki hava hâlâ sıcak ve ağırdı. Dışarıda olanlar da gölgede duruyordu.</span></p>

    <p class="Normal para-style-override-5"><span class="char-style-override-8">Nehri takip eden yol kavisliydi. Küçük bir bıçkı atölyesinin yanında bir taverna vardı. Oraya sormaya karar verdi. Hava sıcaktı, hem bir şeyler de içebilirdi. Parasının olduğundan emin olmak için ceketinin cebini yokladı. Ancak eline bir atkestanesi kabuğu geldi ve sanki yanmışçasına elini çekti.</span></p>

    <p class="Normal para-style-override-5"><span class="char-style-override-8">Yemek yemesine rağmen içindeki boşluğu yine hissediyordu. Dudaklarını sıkıca birbirine bastırıp katırının yularını bağladı ve loş tavernaya girdi.</span></p>

    <p class="Normal para-style-override-5"><span class="char-style-override-8">Sandalyede tek başına oturan mal sahibi haricinde salon boştu. Adam ayağa kalktı ve kızı şaşkınlıkla süzdükten sonra bir bira koyup kibarca ona uzattı.</span></p>

    <p class="Normal para-style-override-5"><span class="char-style-override-8">“Teşekkürler.” Ceketinin koluyla alnındaki teri sildi, içerisi oldukça sıcaktı.</span></p>

    <p class="Normal para-style-override-5"><span class="char-style-override-8">“Sen de davaya mı geldin?” diye sordu han sahibi, hâlâ şaşkınlıkla kıza bakıyordu.</span></p>

    <p class="Normal para-style-override-5"><span class="char-style-override-8">“Evet, şey aslında pek değil. Bu dava kimin?” diye sordu konu hakkında hiçbir fikri olmadığını fark ederek. </span></p>

    <p class="Normal para-style-override-5"><span class="char-style-override-8">“Ah, Fergus Fraser’ın,” dedi adam, sanki herkes Fergus Fraser’ın kim olduğunu biliyordu. “Bir Saray memuruna saldırmaktan yargılanıyor. Ancak aklanacak. Jamie Fraser onun için dağdan kasabaya geldi.”</span></p>

    <p class="Normal para-style-override-5"><span class="char-style-override-8">Brianna birasını boğazına kaçırmıştı. “Sen Jamie Fraser’ı tanıyor musun?” diye sordu nefes nefese ve koluyla ağzını sildi.</span></p>

    <p class="Normal para-style-override-5"><span class="char-style-override-8">Han sahibi kaşlarını yukarıya kaldırmıştı. “Madem sen de tanıyorsun.” Yan masada duran dolu bardağı işaret etti. Brianna içeriye girdiğinde bunu fark etmemişti. “Sen içeri girdiğinde o dışarı çıktı. Heey, heey!” Brianna kendi bardağını yere düşürüp bir hışımla dışarı fırladığında han sahibi şaşkınlıktan bağırmıştı.</span></p>

    <p class="Normal para-style-override-5"><span class="char-style-override-8">Tavernanın loş ışığından sonra dışarısı göz kamaştırıcıydı. Brianna gözlerini kırparak akçaağaç sıralarına bakınmaya başladı. Sonra titreyen ağaçların altında bir hareketlenme fark etti.</span></p>

    <p class="Normal para-style-override-5"><span class="char-style-override-8">Akçaağacın gölgesinde durmuş, işerken başı önde sırtı yarı kıza dönüktü. Uzun boylu, uzun bacaklı, beyaz gömleğinin altındaki geniş omuzlarıyla hoş bir adamdı. Altında, ağaca işerken önüne sıkıştırdığı soluk yeşil ve kahve renkli bir kilt etek vardı. </span></p>

    <p class="Normal para-style-override-5"><span class="char-style-override-8">İşini bitirip kilt eteğini indirdi ve handan yana döndü. Sonra ona bakan kızı gördü ve ellerini hafiften sıkarak öylece kalakaldı. Sonra kızın üzerindeki erkek kıyafetlerini fark etti ve onun bir erkek değil de bir bayan olduğunu anlayınca endişeli bakışları şaşkınlığa dönüştü.</span></p>

    <p class="Normal para-style-override-5"><span class="char-style-override-8">Brianna’nın ufacık bir endişesi yoktu. İlk başta şaşırdı, aslında pek şaşırmadı. Tam tahmin ettiği gibi o hiç de hayal ettiği gibi değildi. Biraz küçük görünüyordu, normal bir erkeğin boylarındaydı ancak yüz hatları tıpkı kendisininkine benziyordu; uzun düz burnu, keskin çenesi ve kedininkiler gibi yana yatık gözler.</span></p>

    <p class="Normal para-style-override-5"><span class="char-style-override-8">Jamie Fraser ona doğru hareket edince güneş, bakır rengindeki saçlarında parıldadı. Brianna elini kaldırıp yüzüne gelen bir tutam saçı geriye ittiğinde, gözünün ucuyla kızıl-altın saçların birbirilerine ne kadar uyduklarına baktı.</span></p>

    <p class="Normal para-style-override-5"><span class="char-style-override-8">“Bir şey mi istemiştin kızım?” diye sordu. Kesin ama kibar bir dille konuşmuştu. Sesi, hayal ettiğinden çok daha derinden geliyordu, “R” harfi oldukça baskındı.</span></p>

    <p class="Normal para-style-override-5"><span class="char-style-override-8">“Seni,” diye söyleyiverdi Brianna birden. Sanki kalbi boğazında sıkışmış, kelimeleri söylemekte zorluk çekiyormuş gibi görünüyordu.</span></p>

    <p class="Normal para-style-override-5"><span class="char-style-override-8">Jamie Fraser, kıza o kadar yakındı ki onun hafif ter ve taze kereste kokusunu alabiliyordu. Keten gömleğinin kol manşetlerinde sarı kereste tozları vardı. Jamie, kızın kıyafetlerini şöyle bir süzdüğünde gözleri keyiften kısıldı. Bir kızıl kaşını kaldırıp başını iki yana salladı.</span></p>

    <p class="Normal para-style-override-5"><span class="char-style-override-8">“Kusura bakma, kızım,” dedi belirsizce gülümseyerek. “Ben evli bir adamım.”</span></p>

    <p class="Normal para-style-override-5"><span class="char-style-override-8">Jamie Fraser kızın yanından geçmeye yeltendi fakat Brianna onu durdurmak için öksürür gibi hafif bir ses çıkarıp bir elini kaldırdı ama ona dokunmaya cesaret edemedi. Jamie Fraser durdu ve ona yakından baktı.</span></p>

    <p class="Normal para-style-override-5"><span class="char-style-override-8">“Ben ciddiyim. Eşim evde ve evim de çok uzakta değil,” dedi, kibar olmak istediği ortadaydı. “Ancak- ” Kızın kirli kıyafetlerini, ceketinin kolundaki deliği ve yıpranmış çoraplarını şimdi daha iyi görebiliyordu.</span></p>

    <p class="Normal para-style-override-5"><span class="char-style-override-8">“Ah,” dedi ve belindeki küçük deri keseye uzandı. “Aç mısın kızım? Eğer yemek için paraya ihtiyacın varsa verebilirim.”</span></p>

    <p class="Normal para-style-override-5"><span class="char-style-override-8">Brianna güçlükle nefes alabiliyordu. Jamie Fraser’ın gözleri koyu maviydi ve yumuşak bir ifadeyle bakıyorlardı. Kendi gözleri adamın gömleğinin açık yakasındaydı. Yanık teninde altın gibi parlayan göğüs kılları görünüyordu.</span></p>

    <p class="Normal para-style-override-5"><span class="char-style-override-8">“Sen… sen Jamie Fraser’sın, değil mi?”</span></p>

    <p class="Normal para-style-override-5"><span class="char-style-override-8">Jamie Fraser sert bir ifadeyle kızın yüzüne baktı ve, “Benim,” dedi. Yine ihtiyatla bakıyordu, gözleri güneşe karşı kısıktı. Hemen arkasındaki tavernaya baktı ama açık kapıda kimsecikler yoktu. Kıza bir adım daha yaklaştı.</span></p>

    <p class="Normal para-style-override-5"><span class="char-style-override-8">“Ne oldu?” diye sordu usulca. “Bana bir mesajın mı var kızım?”</span></p>

    <p class="Normal para-style-override-5"><span class="char-style-override-8">Brianna gülmemek için kendini zor tutuyordu. Bir mesajı mı vardı?</span></p>

    <p class="Normal para-style-override-5"><span class="char-style-override-8">“Benim adım Brianna,” dedi. Jamie belirsizce kaşlarını çatarken gözleri parıldıyordu. Bu adı biliyordu! Bu adı duymuştu ve ona bir şeyler ifade ediyordu. Brianna yanaklarının kızardığını hissederek zorla yutkundu.</span></p>

    <p class="Normal para-style-override-5"><span class="char-style-override-8">“Ben… senin kızınım,” dedi, duyduklarına kendi de inanamıyordu. “Brianna.”</span></p>

    <p class="Normal para-style-override-5"><span class="char-style-override-8">Jamie öylece kalakaldı, yüzündeki ifade ufacık da olsa değişmemişti. Fakat onu duymuş olduğu belliydi. Rengi soldu ve boğazı kızardı, sonra o kızarıklık yüzüne sıçradı. </span></p>

    <p class="Normal para-style-override-5"><span class="char-style-override-8">Brianna, bu manzara karşısında sevince boğulduğunu hissediyordu. Aynı tepkileri veriyorlardı. Bu durum onu çok mu rahatsız etti, diye merak etti kız aniden. Acaba yüzünü ifadesizleştirmeyi öğrenmiş miydi? Brianna da bir yalan uydurmak için böyle ifadesiz kalırdı.</span></p>

    <p class="Normal para-style-override-5"><span class="char-style-override-8">Kendi yüzünün de bu kadar durgun olduğunu hissediyordu ama gülmeye çalıştı.</span></p>

    <p class="Normal para-style-override-5"><span class="char-style-override-8">Jamie gözlerini kırptı ve kızı baştan aşağıya süzdü. Bu kadar uzun boylu olması onu şaşırtmış görünüyordu.</span></p>

    <p class="Normal para-style-override-5"><span class="char-style-override-8">“Tanrım,” diye soludu. “Sen çok irisin.”</span></p>

    <p class="Normal para-style-override-5"><span class="char-style-override-8">Brianna’nın ateşi düşmüştü ama şimdi yine çıkmıştı. “Sence bu kimin suçu peki?” diye cevabı yapıştırdı. Ona sertçe bakarak omuzlarını dikleştirdi. Bu haliyle rahatlıkla onun gözlerinin içine bakabiliyordu.</span></p>

    <p class="Normal para-style-override-5"><span class="char-style-override-8">Jamie geri çekildi ve yüz ifadesi yine değişti, oldukça şaşkındı. Bu haliyle genç görünüyordu. Bunun altında şok, şaşkınlık ve yarı acı dolu bir sabırsızlık ifadesi hâkimdi.</span></p>

    <p class="Normal para-style-override-5"><span class="char-style-override-8">“Ah, hayır kızım!” diye bağırdı. “Ben bunu demek istemedim! Sadece- ” Sonra susup büyülenmiş gözlerle ona baktı. Kendisine rağmen elini kaldırdı ve kızın yanağına, çenesine ve omuzlarına dokunur gibi yaptı. Gerçekten dokunmaya korkuyordu.</span></p>

    <p class="Normal para-style-override-5"><span class="char-style-override-8">“Doğru mu?” diye fısıldadı. “Sen misin Brianna?” Adını aksanlı söyleyince kız titredi.</span></p>

    <p class="Normal para-style-override-5"><span class="char-style-override-8">“Benim,” dedi, sesi biraz boğuktu. Yeniden gülmeye çalıştı. “Söylemekte güçlük mü çekiyorsun?”</span></p>

    <p class="Normal para-style-override-5"><span class="char-style-override-8">Jamie’nin dudakları geniş ve dolgundu ama onunkilere benzemiyordu, daha geniş ve şekilliydi. Hareketsizken bile köşelerinde bir gülümseme gizliymiş gibi görünüyordu. Şimdi ne yapacağını bilemiyor, seğiriyordu.</span></p>

    <p class="Normal para-style-override-5"><span class="char-style-override-8">“Hayır, güçlük çekmiyorum.”</span></p>

    <p class="Normal para-style-override-5"><span class="char-style-override-8">Bu sefer ona dokundu. Parmakları yüzünde, şakaklarından kulaklarına gelen kızıl saçında ve narin çenesinde gezindi. Dokunuşu sıcak olmasına rağmen Brianna yine de titriyordu. Avucunun sıcaklığını yanağında hissedebiliyordu.</span></p>

    <p class="Normal para-style-override-5"><span class="char-style-override-8">“Ben senin büyümüş olduğunu hiç düşünmemiştim,” dedi Jamie, isteksizce elini çekerek. “Fotoğraflarını gördüm ama sen aklımda benim küçük </span><span class="italik char-style-override-7">bairn</span><span class="char-style-override-8">im, küçük bebeğim olarak kaldın. Ben hiç…” Brianna’ya, kendi gözleri gibi koyu mavi, sık kirpikli, beklentiyle kendisine bakan gözlere bakarken lafını yarıda kesti.</span></p>

    <p class="Normal para-style-override-5"><span class="char-style-override-8">“Fotoğraflar,” dedi Brianna, sevinçten nefesinin kesildiğini hissediyordu. “Benim fotoğraflarımı gördün mü? Annem seni buldu, değil mi? Evde eşim bekliyor dediğinde- ”</span></p>

    <p class="Normal para-style-override-5"><span class="char-style-override-8">“Claire,” diye araya girdi Jamie. Geniş ağzı kararını vermişti. Gün ışığında dans eden yapraklar gibi gülümsemesiyle gözleri de aydınlanmıştı. Kızın kollarını, onu ürkütecek kadar sıkıca kavradı. “O zaman sen onu daha görmedin? Tanrım, sevinçten deliye dönecek!”</span></p>

    <p class="Normal para-style-override-5"><span class="char-style-override-8">Annesinin düşüncesi baş döndürücüydü. Bir anda kahkaha atmaya başladı ve günlerdir tuttuğu gözyaşları da yanaklarından akıyordu. Aynı anda hem kahkaha atıp hem ağlarken nefesi kesiliyordu.</span></p>

    <p class="Normal para-style-override-5"><span class="char-style-override-8">“Kızım ağlama!” dedi Jamie, paniklemişti. Kızın kolunu bırakıp kendi kolundan büyük, kırışık bir mendil çıkardı ve dikkatle kızın yanaklarını sildi. Oldukça endişeli görünüyordu.</span></p>

    <p class="Normal para-style-override-5"><span class="char-style-override-8">“Sakın ağlama, </span><span class="italik char-style-override-7">a leannan</span><span class="char-style-override-8">. Sen canını sıkma,” diye mırıldandı. “Her şey yolunda, </span><span class="italik char-style-override-7">m’annsachd</span><span class="char-style-override-8">. Her şey yolunda.” </span></p>

    <p class="Normal para-style-override-5"><span class="char-style-override-8">“İyiyim, gerçekten iyiyim. Ben sadece… çok mutluyum,” diyerek mendili aldı ve gözlerini, burnunu sildi. “</span><span class="italik char-style-override-7">A leannan</span><span class="char-style-override-8"> ne demek? Bir de diğer söylediğin şey?”</span></p>

    <p class="Normal para-style-override-5"><span class="char-style-override-8">“Gaelce bilmiyor musun?” diye soran Jamie başını iki yana salladı. “Hayır, öğretilmedi ki,” diye mırıldandı kendi kendine.</span></p>

    <p class="Normal para-style-override-5"><span class="char-style-override-8">Brianna kararlı bir ifadeyle, “Öğrenirim,” dedi ve son kez burnunu sildi. “</span><span class="italik char-style-override-7">A leannan?</span><span class="char-style-override-8">” </span></p>

    <p class="Normal para-style-override-5"><span class="char-style-override-8">Kıza bakarken yine gülümseyen Jamie, “Canım demek,” dedi usulca. “</span><span class="italik char-style-override-7">M’annsachd</span><span class="char-style-override-8"> ise kıymetlim.”</span></p>

    <p class="Normal para-style-override-5"><span class="char-style-override-8">Havada asılı kalan kelimeler, adeta yapraklar gibi titriyordu. Sevgiden kaynaklanan ani çekinceyle öylece kalakalmışlardı, ne gözlerini birbirlerinden ayırıyor ne de söyleyecek söz buluyorlardı.</span></p>

    <p class="Normal para-style-override-5"><span class="char-style-override-8">“Ba- ” diye konuşmaya başlayan Brianna, aniden sustu. Ona ne diyecekti? Babacığım diyemezdi. Onun tek babacığı Frank Randall idi ve başka bir adama böyle hitap etmek ona ihanet etmekti. Başka bir adam mı? Jamie mi? Hayır, bunu yapamazdı. Yine de karşısındaki adamın sıradan bir isimle çağrılamayacak kadar müthiş bir saygınlığı vardı. ‘Baba’ çok mesafeli ve kaba geliyordu - her ne kadar Jamie Fraser böyle olsa da Brianna için değildi.</span></p>

    <p class="Normal para-style-override-5"><span class="char-style-override-8">Jamie kızın kararsızlığını ve sıkıntısını fark etmişti.</span></p>

    <p class="Normal para-style-override-5"><span class="char-style-override-8">“Bana… bab diyebilirsin,” dedi. Sesi boğuktu, durdu ve boğazını temizledi. “Yani istersen demek istedim,” diye ekledi tereddütle.</span></p>

    <p class="Normal para-style-override-5"><span class="char-style-override-8">“Bab,” dedi Brianna ve bu sefer kolayca gülebildiğini hissetti. “Gaelce mi?”</span></p>

    <p class="Normal para-style-override-5"><span class="char-style-override-8">Jamie de gülümsüyor, dudaklarının köşeleri hafiften seğiriyordu. “Hayır, sadece… basit.”</span></p>

    <p class="Normal para-style-override-5"><span class="char-style-override-8">Ve aniden her şey basitleşti. Jamie kollarını açtı ve Brianna bu kolların arasına girdiğinde ne kadar yanıldığını anladı. O, hayal ettiği kadar iri bir adamdı ve onu saran kolları da umduğu gibi güçlüydü.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Bundan sonraki her şey bir şaşkınlıkla olup bitmişti sanki. Coşkunun ve yorgunluğun üstesinden gelen Brianna, normal bir hayat akışından ziyade bir fotoğraf dizisi olarak bilincindeydi olan olayların.</span></p>

    <p class="Normal para-style-override-5"><span class="char-style-override-8">Solgun ve kırılgan Lizzie, İskoç aksanlı sağlam zenci bir seyisin kollarında gün ışığında gözlerini kırpıştırıyordu. At arabası, cam ve hoş kokulu odunlarla doluydu. Atların nalları tıkırdıyor, tahta tekerlekleri gıcırdıyordu. Babasının sesi derinden geliyordu ve sıcacıktı, dağ eteğine yapılmakta olan bir evi tarif ediyor, pencerelerin annesini ne kadar şaşırttığını anlatıyordu.</span></p>

    <p class="Normal para-style-override-5"><span class="char-style-override-8">“Ama sen onu daha çok şaşırtacaksın kızım!” Ve kızın kemiklerinde yankılanan sevinçli bir kahkaha buna eşlik ediyordu.</span></p>

    <p class="Normal para-style-override-5"><span class="char-style-override-8">Uzun tozlu yolda ilerliyorken, başını babasının omzuna dayamış, babası da aracı sürerken kolunu ona dolamıştı. Babasının bilmediği ten kokusunu soluyor, o başını kızdan yana çevirdiğinde saçları kızın yüzüne değiyordu.</span></p>

    <p class="Normal para-style-override-5"><span class="char-style-override-8">Sonra balmumu ve çiçeklerle dolu olan büyük, ferah bir eve geldiler. Beyaz saçlı, Brianna’nın yüz hatlarına sahip, şaşırtıcı derecede kızın ötesine bakan mavi gözlü uzun boylu bir kadın onları karşıladı. Uzun soğuk eller onun yüzüne dokundu ve merakla saçlarını okşadı.</span></p>

    <p class="Normal para-style-override-5"><span class="char-style-override-8">“Lizzie,” dedi ve hoş bir bayan, Lizzie’nin yanına gidip mırıldandı. “Kınakına kabuğu.” Siyah eller Lizzie’nin porselen gibi sarı yüzünde oldukça güzel görünüyordu.</span></p>

    <p class="Normal para-style-override-5"><span class="char-style-override-8">Eller, bir sürü el vardı. Sanki her şey adeta sihirle yapılıyor gibiydi. Brianna itiraz edemeden kıyafetleri çıkarılmış, kokulu sularla banyo yaptırılmıştı ve saçları lavantalı bir sabunla yıkanmıştı. Küçük, zenci bir kız keten havluyla ayaklarını kurulamış ve pudralamıştı.</span></p>

    <p class="Normal para-style-override-5"><span class="char-style-override-8">Çıplak ayaklarına kadar uzanan temiz pamuklu bir elbiseyle babasının karşısına çıkınca, onun gözlerindeki ışığı görebilmişti Brianna. Yemek - kekler, tatlılar, çörekler ve pelteler - ve sıcak tatlı çay damarlarındaki kanın yerini almış gibiydi.</span></p>

    <p class="Normal para-style-override-5"><span class="char-style-override-8">Babasının Marsali diye tanıttığı kaşları çatık, sarışın hoş bir kız, tuhaf derecede tanıdık geliyordu. Yıkanıp battaniyelere sarılan Lizzie, narin elleriyle keskin bir koku yayan bir kupayı tutuyor, yeni sulanmış bir çiçeği andırıyordu.</span></p>

    <p class="Normal para-style-override-5"><span class="char-style-override-8">Konuşuyor, yeni kişiler geliyor ve tekrar konuşuyordu. Gittikçe artan zihin bulanıklığında ifadeleri seçmekte güçlük çekiyordu Brianna.</span></p>

    <p class="Normal para-style-override-5"><span class="char-style-override-8">“…Farquard Campbell daha hassas…”</span></p>

    <p class="Normal para-style-override-5"><span class="char-style-override-8">“Baba, sen Fergus’u gördün mü? O iyi mi?”</span></p>

    <p class="Normal para-style-override-5"><span class="italik char-style-override-7">Baba mı?</span><span class="char-style-override-8"> Başka birinin ona bu şekilde hitap etmesine biraz öfkelenmişti çünkü… çünkü… </span></p>

    <p class="Normal para-style-override-5"><span class="char-style-override-8">Uzaklardan bir yerlerden halasının sesi geliyordu. “Zavallı çocuk oturduğu yerde uyukluyor. Ulysses, onu yatağına götür.”</span></p>

    <p class="Normal para-style-override-5"><span class="char-style-override-8">Ve sonra güçlü kollar onu kucakladı. Ancak zencinin mum kokusunu değil, babasının talaş kokusunu alıyordu. Çabalamaktan vazgeçti ve başı babasının göğsünde uykuya daldı.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Fergus Fraser, kulağa İskoçyalı bir klan beyi gibi geliyordu ama tam bir Fransız asilzadesine benziyordu. Giyotin yolundaki Fransız bir asilzadeye, diye düzeltti Brianna ilk izlenimini.</span></p>

    <p class="Normal para-style-override-5"><span class="char-style-override-8">Yakışıklı, esmer, hafif yapılı ve pek uzun olmayan Fergus, yavaşça sanık yerine geldi ve yüzünü salona çevirdi. Uzun burnu alışılmışın dışında biraz kalkıktı. Eski kıyafetleri, tıraşlanmamış çenesi ve teki mor gözü aristokrat havasını hiç etkilememişti. Hatta olmayan bir elinin yerine takılan kanca ona ayrı bir cazibe katmıştı.</span></p>

    <p class="Normal para-style-override-5"><span class="char-style-override-8">Marsali onu görünce iç çekti, dudakları gergindi. Jamie’ye fısıldamak için Brianna’ya doğru eğildi.</span></p>

    <p class="Normal para-style-override-5"><span class="char-style-override-8">“Bu piç kuruları ona ne yapmışlar?”</span></p>

    <p class="Normal para-style-override-5"><span class="char-style-override-8">“Önemli değil.” Jamie kız geriye yaslansın diye ufak bir hareket yaptı ve Marsali de mübaşir ve şerife öfkeyle bakarak geriye yaslandı.</span></p>

    <p class="Normal para-style-override-5"><span class="char-style-override-8">Oturabildikleri için şanslıydılar. Bu küçük binadaki her yer doluydu ve insanlar itişip odanın gerisinden bağırıyorlar ve kapıları tutan kırmızı ceketlileri görünce bir hizada duruyorlardı. İki asker salonun ön tarafında, yargıcın sırasının yanında duruyorlardı. Onların hemen arkasında gizleniyormuş gibi görünen bir memur vardı.</span></p>

    <p class="Normal para-style-override-5"><span class="char-style-override-8">Brianna, memurun Jamie Fraser’a bakmakta olduğunu gördü. Adamın yüz hatlarından hinlik akıyordu, sanki bu duruma çok seviniyor gibiydi. Bu durum Brianna’nın ensesindeki tüylerin diken diken olmasına neden oldu ama babası adamın bakışlarına ilgisizce karşılık verip başını diğer tarafa çevirdi.</span></p>

    <p class="Normal para-style-override-5"><span class="char-style-override-8">Yargıç salona girip yerine oturunca mahkeme merasimi de başladı. Jüri heyetiyle yürütülen bir dava olmadığı ortadaydı, çünkü bir tane bile jüri üyesi yoktu, sadece yargıç ve bir de memur vardı.</span></p>

    <p class="Normal para-style-override-5"><span class="char-style-override-8">Brianna bir önceki gece konuşulanlardan bir şeyler kapmıştı, ancak sabah kahvaltısında kişi karmaşasını çözebilmişti. Jocasta’nın kölelerinden biri olan genç zenci bayanın adı Phaedre’ydi. Göz kamaştırıcı gülümsemesiyle uzun boylu, gösterişsiz delikanlı, Jamie’nin yeğeni Ian idi. Yani kuzenim, diye düşündü, Lallybroch’da hissettiği akrabalık hislerini yine hissediyordu. Sevimli sarışın Marsali, Fergus’un eşiydi ve Fergus da tabii ki Jamie’nin, II. James Ayaklanması’ndan önce Paris’te evlat edindiği Fransız öksüzdü.</span></p>

    <p class="Normal para-style-override-5"><span class="char-style-override-8">Yargıç Bay Conant, oldukça tertipli bir beyefendiydi. Peruğunu yerleştirip ceketini düzeltti ve iddiaların okunmasını talep etti. Rowan County sakini Fergus Claudel Fraser, 4 Ağustos 1769 tarihinde, şerif vekili Hugh Berowne’ye saldırıp kanunen vekilin gözetimindeki Saray mülkünü ondan çalmıştı.</span></p>

    <p class="Normal para-style-override-5"><span class="char-style-override-8">Kürsüye çağrılan Hugh adındaki kişi, otuz yaşında aşırı uzun boylu ve oldukça gergin biriydi. Yemin ederken kekeleyen adam, davalıyla görev başındayken Buffalo Demir Yolu’nda karşılaştığını iddia ediyordu. Davalı tarafından Fransızca sözlü hakaretlere uğramış, geri dönerken davalı tarafından kovalanıp yakalanmış ve yüzüne yumruk yemişti. Daha sonra davalı Berowne’ye verilen Saray mülkünü (yani yularlı ve eyerli bir at) ondan almıştı.</span></p>

    <p class="Normal para-style-override-5"><span class="char-style-override-8">Yargıcın isteği üzerine davacı, yüzünü ekşiterek dudağının sağ kısmını çekip saldırı sırasında kırılan dişini gösterdi.</span></p>

    <p class="Normal para-style-override-5"><span class="char-style-override-8">Yargıç Bay Conant ilgiyle kırık dişin kalıntılarını inceledi ve tutukluya döndü.</span></p>

    <p class="Normal para-style-override-5"><span class="char-style-override-8">“Evet, şimdi Bay Fraser bu talihsiz olay hakkında sizin görüşlerinizi dinleyebilir miyiz?”</span></p>

    <p class="Normal para-style-override-5"><span class="char-style-override-8">Fergus hafiften burnunu aşağıya eğip yargıca bir hamamböceğine bakıyormuş gibi baktı.</span></p>

    <p class="Normal para-style-override-5"><span class="char-style-override-8">“Bu iğrenç gübre tıkacı,” diye konuşmaya başladı ölçülü bir tonla, “gelip- ”</span></p>

    <p class="Normal para-style-override-5"><span class="char-style-override-8">“Hakarette bulunmayın sayın tutuklu,” dedi Yargıç Conant soğuk bir sesle.</span></p>

    <p class="Normal para-style-override-5"><span class="char-style-override-8">“Bu vekil,” diye devam etti Fergus, istifini hiç bozmadan, “eşim at üstünde küçük oğlumla birlikte un değirmeninden dönerken onun yanına gelmiş. Bu vekil onu selamlamış ve hiçbir açıklama yapmadan eşimi aşağıya çekip vergi borcuna karşılık atı alacağını söylemiş. Sonra da o kavurucu güneşin altında evimden beş mil uzaklıkta eşimi ve küçük oğlumu bırakıp gitmiş!” Berowne’ye öfkeyle baktığında adam da ona gözlerini kısarak baktı. Brianna’nın yanındaki Marsali de burnundan soluyordu.</span></p>

    <p class="Normal para-style-override-5"><span class="char-style-override-8">“Vekilin bahsettiği neyin vergisiydi?”</span></p>

    <p class="Normal para-style-override-5"><span class="char-style-override-8">Fergus’un yanakları öfkeden kızardı. “Benim hiçbir şeyim yok ki! Onun iddiasına göre arazi yıllık üç şiline tabiymiş ama değil! Benim arazim vergiden muaf, arazi Vali Tryon tarafından James Fraser’a verilmiştir. Bu iğrenç soysuza evime gelip para almaya kalkıştığı zaman da açıklamıştım bunu.”</span></p>

    <p class="Normal para-style-override-5"><span class="char-style-override-8">“Ben hibeyi falan duymadım,” dedi Berowne suratsızca. “Bu insanlar ödemeyi geciktirmek için size her yalanı söylerler. Hepsi dolandırıcı bunların.”</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Oreilles en feuille de chou!</span><span class="char-style-override-8">”</span></p>

    <p class="Normal para-style-override-5"><span class="char-style-override-8">Salonu küçük bir kahkaha fırtınası sardı, neredeyse yargıçtan azar yiyeceklerdi. Brianna lisede Fransızca gördüğü için bunun “Kepçe kulaklı!” anlamına geldiğini biliyordu ve o da gülmeye başladı. Yargıç başını kaldırıp mahkeme salonunu inceledi.</span></p>

    <p class="Normal para-style-override-5"><span class="char-style-override-8">“James Fraser burada mı?”</span></p>

    <p class="Normal para-style-override-5"><span class="char-style-override-8">Jamie ayağa kalktı ve reverans yaptı. “Buradayım lordum.”</span></p>

    <p class="Normal para-style-override-5"><span class="char-style-override-8">“Mübaşir, şahit yemin etsin.”</span></p>

    <p class="Normal para-style-override-5"><span class="char-style-override-8">Yemin eden Jamie, hibe edilen arazinin mal sahibi olduğunu, hibenin yapılıp sürenin Vali Tryon tarafından belirlendiğini ve on yılı kapsadığını, bu sürenin sadece bir senesinin dolduğunu ve Fergus Fraser’ın, James Alexander Malcolm MacKenzie Fraser’a bağlı arazi sınırları içerisinde bir ev yaptığını ve ürün aldığını söyledi.</span></p>

    <p class="Normal para-style-override-5"><span class="char-style-override-8">Brianna ilk başta tüm dikkatini babasına vermişti ancak onu daha yeni inceliyordu. Babası salondaki en uzun boylu adamdı ve kar beyaz gömleği, yana yatık gözleri ve ateş rengi saçlarına uyan koyu mavi ceketiyle en dikkat çekici adamdı.</span></p>

    <p class="Normal para-style-override-5"><span class="char-style-override-8">Ancak köşedeki bir hareketlenme dikkatini çekti ve daha önceden fark etmiş olduğu memura baktı. Adam artık babasına değil, dik bakışlarla Hugh Berowne’ye bakıyordu. Berowne çaktırmadan ona doğru başını salladı ve Fraser’ın konuşmasının bitirmesini bekledi.</span></p>

    <p class="Normal para-style-override-5"><span class="char-style-override-8">“Bay Fraser’ın muafiyet iddialarının doğru olduğu görülüyor, Bay Berowne,” dedi yargıç. “Bu nedenle davalının suçunu- ”</span></p>

    <p class="Normal para-style-override-5"><span class="char-style-override-8">“Bunu kanıtlayamaz!” diye bağırdı Berowne. Sanki destek alırcasına memura bir göz atıp çenesini dikleştirdi. “James Fraser’ın sözleri haricinde yazılı bir kanıt yok.”</span></p>

    <p class="Normal para-style-override-5"><span class="char-style-override-8">Yeni bir hareketlenme dalgası salonu kapladı, bu sefer daha kötü bir tonda. Brianna, babasının sözlerinin kuşku konusu olmasına karşı gösterilen şoku ve öfkeyi duyduğuna emindi, beklenmedik bir şekilde bundan gurur duydu.</span></p>

    <p class="Normal para-style-override-5"><span class="char-style-override-8">Ancak babasında öfke belirtisi yoktu. Yeniden ayağa kalkıp yargıca selam verdi.</span></p>

    <p class="Normal para-style-override-5"><span class="char-style-override-8">“Lord hazretleri bana izin verirse.” Elini ceketine atıp kırmızı mühürlü katlı bir parşömen çıkardı.</span></p>

    <p class="Normal para-style-override-5"><span class="char-style-override-8">“Eminim lord hazretleri valinin mührünü tanıyacaklardır,” diyerek kâğıdı Bay Conant’ın masasına bıraktı. Yargıç bir kaşını kaldırıp mühre dikkatle baktı ve mührü kırıp içindekileri okudu.</span></p>

    <p class="Normal para-style-override-5"><span class="char-style-override-8">“Bu, arazinin hibe edildiğini gösteren belgenin bir kopyası. Ekselansları William Tryon tarafından imzalanmış.”</span></p>

    <p class="Normal para-style-override-5"><span class="char-style-override-8">“Bunu nasıl aldı?” diye bağırdı Berowne. “New Bern’e gidip dönmesi için yeterli vakti yoktu ki!” Sonra yüzündeki bütün kan çekildi. Brianna memura baktığında tombul yüzünün, Berowne’nin kaybettiği kanı topladığını gördü.</span></p>

    <p class="Normal para-style-override-5"><span class="char-style-override-8">Yargıç sert sert ona bakıp sadece, “Bu yazılı belge bir delildir,” dedi, “davalının hırsızlık yaptığı iddiası düşmüştür çünkü söz konusu mülk kendisine aittir. Saldırıya gelince- ” Bu noktada yargıç, Jamie’nin hâlâ ayakta olduğunu fark etti.</span></p>

    <p class="Normal para-style-override-5"><span class="char-style-override-8">“Evet, Bay Fraser? Mahkemeye söyleyeceğiniz başka bir şey var mı?” Yargıç Conant peruğunun altından süzülen ter damlacıklarını sildi. Küçük salon o kadar doluydu ki sıcaktan düşüp bayılabilirdi.</span></p>

    <p class="Normal para-style-override-5"><span class="char-style-override-8">“Mahkemeden merakımı gidermesini istiyorum, lord hazretleri. Bay Berowne’nin kendi ifadesi saldırıyı anlatıyor mu?”</span></p>

    <p class="Normal para-style-override-5"><span class="char-style-override-8">Yargıç kaşlarını kaldırdı ama önündeki kâğıtları karıştırdı sonra bir tanesini alıp okuması için mübaşire verdi.</span></p>

    <p class="Normal para-style-override-5"><span class="char-style-override-8">“Davacı, Fergus Fraser’ın yüzünü yumruklayıp yere düşürdüğünü ve davalının atın yularını yakalayıp ata bindiğini ve Fransızca ona küfürler savurduğunu belirtiyor. Davacı- ”</span></p>

    <p class="Normal para-style-override-5"><span class="char-style-override-8">Sanık yerinden gelen bir öksürükle bütün gözler o tarafa çevrildi. Muhteşem bir gülümsemeyle Yargıç Bay Conant’a bakan davalı, cebinden bir mendil çıkarıp sol kolundaki kancayı kullanarak yüzünü sildi.</span></p>

    <p class="Normal para-style-override-5"><span class="char-style-override-8">“Ahh!” dedi yargıç ve buz gibi bakan gözlerini öfkeden yüzü kızaran Berowne’nin oturduğu yöne çevirdi.</span></p>

    <p class="Normal para-style-override-5"><span class="char-style-override-8">“Sol eli olmayan birinin yüzünüzün sağına nasıl yumruk attığını açıklayabilir misiniz sör?”</span></p>

    <p class="Normal para-style-override-5"><span class="char-style-override-8">“Evet, </span><span class="italik char-style-override-7">crottin</span><span class="char-style-override-8">,” dedi Fergus neşeyle. “Hadi bunu açıkla.”</span></p>

    <p class="Normal para-style-override-5"><span class="char-style-override-8">Yargıç Conant, boynunu sildi ve Fergus Fraser’ın suçlanmasını reddederek davayı sonlandırdı.</span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">“Bendim,” dedi Marsali gururla, dava sonrası kutlama şöleninde kocasının koluna yapışarak.</span></p>

    <p class="Normal para-style-override-5"><span class="char-style-override-8">“Sen mi?” Jamie keyifle ona bakıyordu. “Vekilin yüzüne sen mi yumruk attın yani?”</span></p>

    <p class="Normal para-style-override-5"><span class="char-style-override-8">“Yumruk değil, tekme,” diye düzeltti. “Soysuz beni attan indirmeye çalıştığında çenesini tekmeledim. Beni aşağıya indiremedi,” diye ekledi olayı hatırlayarak, “benden Germaine’i aldı, bu nedenle aşağı inip onu almak zorunda kaldım.”</span></p>

    <p class="Normal para-style-override-5"><span class="char-style-override-8">Marsali kirli elinde bir parça bisküviyle eteğine yapışan küçük çocuğun sarı başını okşadı.</span></p>

    <p class="Normal para-style-override-5"><span class="char-style-override-8">“Hiç anlamıyorum,” dedi Brianna. “Bay Berowne bir kadının onu dövdüğünü kabul etmek istemedi mi?”</span></p>

    <p class="Normal para-style-override-5"><span class="char-style-override-8">“Hayır,” dedi Jamie, bir bardak daha bira koyup ona vererek. “Çavuş Murchison’ın kendisi sıkıntı yaratıyor.”</span></p>

    <p class="Normal para-style-override-5"><span class="char-style-override-8">“Çavuş Murchison? Davadaki subay mı?” diye sordu, hatırına birasından bir yudum aldı. “Yarı kızarmış domuza benzeyen adam mı?”</span></p>

    <p class="Normal para-style-override-5"><span class="char-style-override-8">Babası bu benzetmeye gülümsedi. </span></p>

    <p class="Normal para-style-override-5"><span class="char-style-override-8">“Evet, o adam. Benden hiç hoşlanmaz,” diye açıkladı. “Beni yıkmak için ilk ve son kez bir oyun çevirmeye kalkıştı.”</span></p>

    <p class="Normal para-style-override-5"><span class="char-style-override-8">“Böyle saçma bir suçlamada başarılı olacağını ümit etmemeliydi,” diyerek araya giren Jacosta, öne eğilip bir elini uzattı. Yanı başında duran Ulysses hamur işi tabağını biraz daha ona doğru itti. Jacosta bir tane hamur işi alıp kaygılı kör gözlerini Jamie’ye çevirdi.</span></p>

    <p class="Normal para-style-override-5"><span class="char-style-override-8">“Farquard Campbell’i devirmene gerçekten gerek var mıydı?” diye sordu, bundan hoşlanmamıştı.</span></p>

    <p class="Normal para-style-override-5"><span class="char-style-override-8">Jamie, “Evet, vardı,” diye yanıt verdi. Brianna’nın şaşkınlığını görünce açıklama yapma gereği duydu.</span></p>

    <p class="Normal para-style-override-5"><span class="char-style-override-8">“Farquard Campbell, bu bölgenin yerel yargıcıydı. Eğer hastalanmasaydı,” - yine sırıtıyordu ve gözlerinde muziplik hâkimdi - “dava geçen hafta görülecekti. Bu da onların planıydı. Murchison ve Berowne’nin. Suçlamayı getirip Fergus’u tutuklatacaklar ve hasat zamanının tam ortasında beni dağdan indireceklerdi, ki çoğunu da başardılar, lanet olsun,” diye ekledi üzülerek.</span></p>

    <p class="Normal para-style-override-5"><span class="char-style-override-8">“Ancak davadan önce New Bern’den hibe belgesinin bir kopyasını alabileceğimi hesaba katmadılar, eğer dava geçen hafta olsaydı alamayacaktım.” Ian’a gülümsedi ve belgeyi almak için hevesle New Bern’e at sürmüş olan çocuk kızarıp yüzünü kâsesine gömdü.</span></p>

    <p class="Normal para-style-override-5"><span class="char-style-override-8">“Farquard Campbell benim dostum, teyze,” dedi Jamie, Jocasta’ya, “ama benim gibi sen de onun bir kanun adamı olduğunu biliyorsun. Hibe sözleşmesini bilmesi bir şeyi değiştirmeyecekti. Eğer bunu mahkemede delil diye göstermeseydim, bana yasak koymak için kendini zorlayacaktı.</span></p>

    <p class="Normal para-style-override-5"><span class="char-style-override-8">“Ve eğer yapsaydı,” diye devam etti Brianna’ya dönerek, “yargı karşısına çıkacaktım ve bu da Fergus’un New Bern’deki hapishaneye götürülmesi ve yeni bir davanın açılması demekti. Sonuç yine aynı olacaktı ama hasat zamanının çoğunda hem Fergus hem ben araziden uzaklaşmış olacaktık ve bu bana hasadın getireceği kazançtan çok daha pahalıya patlayacaktı.”</span></p>

    <p class="Normal para-style-override-5"><span class="char-style-override-8">Kupasının kenarından Brianna’ya baktı, mavi gözleri ciddiydi. “Benim zengin olduğumu düşünmüyordun değil mi?” diye sordu.</span></p>

    <p class="Normal para-style-override-5"><span class="char-style-override-8">“Hiç düşünmedim,” diye yanıt verdi şaşkınlıkla ve Jamie de gülümsedi.</span></p>

    <p class="Normal para-style-override-5"><span class="char-style-override-8">“Bu iyi,” dedi, “iyi bir arazim var ve birazını ürün için kullanıyoruz. Tarlalara tohum ekip kendimize yetecek kadar ürün yetiştiriyoruz, birazını da sığırlara bırakıyoruz. Annen becerikli olsa da,” - yüzündeki gülümseme genişlemişti - “otuz dönümlük araziyi tek başına ekip biçemez.” Boş kupasını masaya koyup ayağa kalktı.</span></p>

    <p class="Normal para-style-override-5"><span class="char-style-override-8">“Ian, erzakları kontrol edip Fergus ve Marsali ile gelir misin? Kızımla ben önden gideceğiz.” Soru sorarcasına Brianna’ya baktı.</span></p>

    <p class="Normal para-style-override-5"><span class="char-style-override-8">“Jocasta senin küçük hizmetçinle ilgilenir. Erken gitmenin senin için bir sakıncası yoktur değil mi?”</span></p>

    <p class="Normal para-style-override-5"><span class="char-style-override-8">“Hayır,” diyen Brianna da kendi kupasını masaya bırakıp ayağa kalktı. “Bugün gider miyiz?”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Dolaptaki şişeleri tek tek alıp tıpalarını açtım ve içindekileri kokladım. Ambara koymadan önce iyice kurutulmazlarsa taze bitkiler şişede çürüyebilir, tohumlarda küf oluşabilirdi.</span></p>

    <p class="Normal para-style-override-5"><span class="char-style-override-8">Küf düşüncesi bir kez daha benim penisilin tarlamı hatırlattı. Ya da eğer şansım varsa bir gün olmasını umduğum tarlamı. Bayat ekmekte yetişen yüzlerce küften yalnızca bir tanesi </span><span class="italik char-style-override-7">penisilin </span><span class="char-style-override-8">idi. Haftada bir kenara koyduğum ekmek dilimlerinin üzerinde can bulan değerli bir küfün spor olma ihtimali var mıydı? Açıkta bırakılmış bir dilim ekmeğin spor üretecek kadar kalma olasılığı ne kadardı? Ve son olarak bunu görürsem onun spor olduğunu anlama olasılığım ne kadardı?</span></p>

    <p class="Normal para-style-override-5"><span class="char-style-override-8">Bir seneyi aşkındır bunun için uğraşıyordum ama bu zamana kadar bir sonuç elde edememiştim.</span></p>

    <p class="Normal para-style-override-5"><span class="char-style-override-8">Geri püskürtmek için serptiğim kadife çiçeği ve civanperçemleriyle bile haşaratları tutmak imkânsızdı. Hatta bir gün kilerde bir grup hırsız sincabı, tahılların üzerine dağılmış hamamböceklerini ve kemirilmiş tohumluk patateslerimi tutarken bulmuştum.</span></p>

    <p class="Normal para-style-override-5"><span class="char-style-override-8">Tek çözüm, bütün yiyecekleri Jamie’nin yapmış olduğu büyük kilere kilitlemek veya kalın tahtadan yapılmış kasalara ya da kapaklı kavanozlara koymaktı. Ancak yiyecekleri dört ayaklı hırsızlardan uzak tutmak, aynı zamanda onları havasız da bırakmaktı ve hava, bir gün beni hastalığa karşı gerçek silaha götürecek tek elçiydi.</span></p>

    <p class="Normal para-style-override-5"><span class="italik char-style-override-7">Her bitki bazı hastalıklara karşı bir panzehir taşır, tabii onun hangisi olduğunu bilirsek</span><span class="char-style-override-8">. Nayawenne’i kaybettiğimi düşündüğümde yine içim acımıştı; sadece onun için değil aynı zamanda bilgisi için. Bildiklerinin bir kısmını bana o öğretmişti ve ben buna çok üzülüyordum ancak onun acısı daha baskındı.</span></p>

    <p class="Normal para-style-override-5"><span class="char-style-override-8">Yine de onun bilmediği bir şeyi biliyordum; en küçük bitkilerin ekmek küfü gibi türlü değerler taşıdığını. Bunu bulmak çok zordu, anlamak ve kullanmak ise çok daha zordu. Ancak araştırmaya değer olduğuna şüphem yoktu.</span></p>

    <p class="Normal para-style-override-5"><span class="char-style-override-8">Evin içinde ekmekleri ortada bırakmak, farelerin içeri girmesine neden oluyordu. Ekmeği büfeye koymayı denedim ancak ben evde yokken Ian dalgınlıkla benim tomurcuklanan antibiyotik kuluçka makinemin yarısını yemişti ve farelerle karıncalar da geri kalanını kısa zamanda tüketmişlerdi.</span></p>

    <p class="Normal para-style-override-5"><span class="char-style-override-8">Yaz, ilkbahar veya sonbaharda ekmeği açıkta ve korunmasız bırakmak ya da göz kulak olmak için evde kalmak imkânsızdı. Dışarıda yapılacak bir sürü iş vardı; doğum veya hastalar için çağrılıyordum, yiyecek bulmaya dışarı çıkıyordum. </span></p>

    <p class="Normal para-style-override-5"><span class="char-style-override-8">Elbette kışın haşaratlar bahar için yumurtalarını bırakmak ve soğuktan korunmak için ölü yaprakların altında kış uykusuna yatmak üzere uzaklaşıyorlardı. Ancak hava, benim sporlarımı öldürecek kadar soğuktu. Dışarıya bıraktığım ekmek, ateşe uzaklığına bağlı olarak ya kuruyor ya da çamur gibi oluyordu; her durumda turuncu veya pembe ekmek kabuğu elde ediyordum.</span></p>

    <p class="Normal para-style-override-5"><span class="char-style-override-8">Kurumuş mercanköşkü şişesini koklarken, ilkbaharda yine denerim, diye düşünüyordum. Bu güzeldi, rüya gibi kokuyordu. Dağ sırtındaki yeni evin yapımına çoktan başlanmış, temeli atılmış ve odalar şekillenmeye başlamıştı. Odanın kapısından iskeleleri görebiliyordum, dağ sırtının üzerinde yükselen berrak eylül gökyüzüne karşı siyahtı.</span></p>

    <p class="Normal para-style-override-5"><span class="char-style-override-8">İlkbahara biterdi inşaatı. Alçı sıvalı duvarlar, ahşap bir zemin, fareleri ve karıncaları önlemek için siyah çerçeveli pencereler ve işimi yürütebilmem için hoş, güneş alan küçük bir yer yapılmış olacaktı.</span></p>

    <p class="Normal para-style-override-5"><span class="char-style-override-8">Hevesli bakışlarım, posta kutusundan gelen kısık bir çığlıkla yarıda kesildi. Anlaşılan Clarence geliyordu. Clarence’in heyecanlı bağrışlarının arasından uzaktan gelen farklı sesler de duyabiliyordum. Hemen dağılmış tıkaçları ve şişeleri toplamaya başladım. Jamie, Fergus ve Marsali ile dönüyor olmalıydı ya da en azından ben öyle sanıyordum.</span></p>

    <p class="Normal para-style-override-5"><span class="char-style-override-8">Jamie davanın sonucundan emindi ancak ben endişeliydim. İngiliz yasalarının, medeniyetin büyük başarılarından biri olmadığına inanmaya başlayan biri olarak, buna inanmak için birçok somut örnek de görmüştüm. Diğer taraftan Jamie’ye de inanıyordum.</span></p>

    <p class="Normal para-style-override-5"><span class="char-style-override-8">Clarence’in sesi, biriyle samimi bir şekilde konuşurken kullandığı kısık bir hırıltıya dönüşmüştü. Bu tuhaftı. Acaba işler yolunda gitmemiş miydi?</span></p>

    <p class="Normal para-style-override-5"><span class="char-style-override-8">Son şişeyi de dolaba yerleştirip kapıya gittim. Avlu boştu. Clarence beni görünce kem küm etti ama onun haricinde hiçbir şey yoktu. Ancak birisi gelmişti, çünkü tavuklar uçarak çalılıklara kaçmıştı.</span></p>

    <p class="Normal para-style-override-5"><span class="char-style-override-8">İçime bir korku düşmüştü, arkamı dönüp hemen etrafı kolaçan ettim. Hiçbir şey yoktu. Evin arkasındaki kestane ağacı esintiyle sallanıyor, güneş ışınları sarı yapraklarından süzülüyordu.</span></p>

    <p class="Normal para-style-override-5"><span class="char-style-override-8">Yalnız olmadığımı adım gibi biliyordum. Lanet olsun, bıçağımı içerideki masada bırakmıştım!</span></p>

    <p class="Normal para-style-override-5"><span class="char-style-override-8">“Sassenach.” Jamie’nin sesini duyunca yüreğim ağzıma geldi. İçim rahatlayarak arkama döndüm. Ne düşünüyordu da…</span></p>

    <p class="Normal para-style-override-5"><span class="char-style-override-8">Bir an çift gördüğümü sandım. Dış kapının yanındaki bankta yan yana oturmuşlardı, ikindi güneşi birbirine benzeyen başları adeta yakıyordu.</span></p>

    <p class="Normal para-style-override-5"><span class="char-style-override-8">Gözlerim, sevinçten parlayan Jamie’nin yüzüne odaklanmıştı.</span></p>

    <p class="Normal para-style-override-5"><span class="char-style-override-8">“Anne.” Bu da aynı ifadeydi; sabırsızlık, sevinç ve özlem bir aradaydı. Bunu düşünmeye fırsatım olmadı, çünkü karşımdaki kişi beni kollarına almış, ayaklarımı yerden kesmişti.</span></p>

    <p class="Normal para-style-override-5"><span class="char-style-override-8">“Anne!”</span></p>

    <p class="Normal para-style-override-5"><span class="char-style-override-8">Nefesim kesilmişti; şoktan değil kaburgalarımın iyice sıkılmasından kaynaklanıyordu bu.</span></p>

    <p class="Normal para-style-override-5"><span class="char-style-override-8">“Bree!” diye soluyabildim ve o beni aşağıya indirdi ama bırakmadı. Gözlerime inanamıyordum ama o gerçekti! Jamie’ye baktığımda Brianna’nın yanında duruyordu. Hiçbir şey söylemiyordu, fakat sevinçten ağzı kulaklarına varmış, kulak uçları kızarmıştı.</span></p>

    <p class="Normal para-style-override-5"><span class="char-style-override-8">“Ben, ah, ben hiç ummuyordum ki- ” dedim şaşkınca.</span></p>

    <p class="Normal para-style-override-5"><span class="char-style-override-8">Brianna babasınınkine uyan bir gülümsemeyle bana bakıyordu, gözleri mutluluktan yaşlarla dolmuştu.</span></p>

    <p class="Normal para-style-override-10"><span class="char-style-override-9"> </span></p>
  </div>
</body>
</html>