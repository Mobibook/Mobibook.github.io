<html xmlns="http://www.w3.org/1999/xhtml">
<head>
  <title>guz2-38</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-32"><span class="bold">32<br/>Bir Rahibin Yeri</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Yanık kokusu havaya hâkimdi. Çukurun yanından geçtiğimizde, göz ucuyla da olsa küllere karışmış yanık kıyafet yığınlarına bakmadan edemedim. Yığının odun olmasını umut ettim ve doğrudan bakmaya çekindim.</span></p>

    <p class="Normal para-style-override-5"><span class="char-style-override-8">Buz tutmuş yerde tökezleyince yanımdaki hemen kolumdan tuttu. Bir yorum yapmadan beni kaldırıp kapısında iki nöbetçinin durduğu uzun eve itti. Ne uyuyabilmiş, ne de yemek vermelerine rağmen bir şeyler yiyebilmiştim. Ayaklarım ve parmaklarım buz tutmuştu. Köyün sonundaki evden ağıt sesleri ve bir ölüm şarkısı yükseliyordu. Şarkıyı kız için mi yoksa başka biri için mi söylüyorlardı? Ürperdim.</span></p>

    <p class="Normal para-style-override-5"><span class="char-style-override-8">Nöbetçiler bana göz atıp kenara çekildiler. Girişteki postu çekip içeriye girdim. İçerisi karanlıktı; dışarıdaki gibi buradaki ateş de sönmüştü. Bacadan süzülen gri ışık yerdeki çamaşır yığınını görmeme yetmişti. Karışıklığın ortasında kırmızı tartanı görünce içim rahatladı.</span></p>

    <p class="Normal para-style-override-5"><span class="char-style-override-8">“Jamie!”</span></p>

    <p class="Normal para-style-override-5"><span class="char-style-override-8">Jamie hemen başını kaldırdı, tetikteydi ama berbat görünüyordu. Yanındaki sakallı adam oldukça tanıdık geliyordu. Sonra adam ışığa doğru gelince sakallarının üstündeki yeşil gözleri görebildim. “Roger!” diye bağırdım.</span></p>

    <p class="Normal para-style-override-5"><span class="char-style-override-8">Roger tek kelime etmeden battaniyelerin arasından fırlayıp beni kollarının arasına aldı. Öyle sıkı sarılıyordu ki güçlükle nefes alabildim.</span></p>

    <p class="Normal para-style-override-5"><span class="char-style-override-8">Roger çok zayıflamıştı; bunu her kaburgasından anlayabiliyordum. Fakat açlıktan da ölmüyordu. Kirden ve terden kötü kokuyordu ama açlığın verdiği o kötü koku yoktu.</span></p>

    <p class="Normal para-style-override-5"><span class="char-style-override-8">“Roger, sen iyi misin?” Beni bırakınca hemen onu incelemeye koyuldum.</span></p>

    <p class="Normal para-style-override-5"><span class="char-style-override-8">“Evet,” dedi. Sesi, uykudan ve duygu yoğunluğundan boğuk çıkıyordu. “Bree? O iyi mi?”</span></p>

    <p class="Normal para-style-override-5"><span class="char-style-override-8">“Gayet iyi,” diye ona güvence verdim. “Ayağına ne oldu?” Üzerinde yırtık bir gömlekten başka bir şey yoktu ve ayağında da kirli bir bez sarılıydı.</span></p>

    <p class="Normal para-style-override-5"><span class="char-style-override-8">“Bir kesik. Önemli değil. Bree nerede?” Endişeyle kolumu tutuyordu.</span></p>

    <p class="Normal para-style-override-5"><span class="char-style-override-8">“Büyük halasıyla birlikte River Run denen bir yerde. Jamie sana söylemedi mi? O- ”</span></p>

    <p class="Normal para-style-override-5"><span class="char-style-override-8">Jamie diğer kolumu tutunca lafım yarıda kaldı. “Sen iyi misin, Sassenach?”</span></p>

    <p class="Normal para-style-override-5"><span class="char-style-override-8">“Evet, elbette iyiyim. Ben… Tanrım, sana ne oldu?” Jamie’yi görünce dikkatimi ona vermiştim. Dikkatimi çeken şakağındaki berbat yara veya gömleğindeki kurumuş kan lekesi değildi, sağ kolunun tuhaf duruşuydu.</span></p>

    <p class="Normal para-style-override-5"><span class="char-style-override-8">“Sanırım kolum kırıldı. Fena halde canım yanıyor. Gelip bir bakar mısın?”</span></p>

    <p class="Normal para-style-override-5"><span class="char-style-override-8">Yanıtımı beklemeden döndü ve ağır ağır kırık karyolaya yürüdü. Hafifçe Roger’ın kolunu sıkıp neler olduğunu merak ederek onun peşinden gittim. Jamie, parçalanmış etinden kemikler çıksa bile Roger’ın önünde acısını göstermek istemezdi.</span></p>

    <p class="Normal para-style-override-5"><span class="char-style-override-8">“Ne yapmaya çalışıyorsun?” diye mırıldanıp yanına diz çöktüm. Gömleğinin üstünden dikkatle kolunu inceledim; açık kırık yoktu. Daha iyi bakabilmek için gömleğini yukarıya sıyırdım.</span></p>

    <p class="Normal para-style-override-5"><span class="char-style-override-8">“Ona Brianna’dan bahsetmedim,” dedi usulca. “Sanırım sen de bahsetmezsen iyi olacak.”</span></p>

    <p class="Normal para-style-override-5"><span class="char-style-override-8">Dik dik ona baktım ve, “Bunu yapamayız! Durumu bilmeli,” dedim. </span></p>

    <p class="Normal para-style-override-5"><span class="char-style-override-8">“Sessiz konuş biraz. Evet, çocuğu bilmeli ama diğerini değil, Bonnet’i değil.” </span></p>

    <p class="Normal para-style-override-5"><span class="char-style-override-8">Üst kasın alt kısmındaki şişkinliği hissedince dudağımı ısırdım. Kolunun bu şekilde morardığını ilk kez görüyordum. Ezik büyüktü, mor ve mavi renkteydi ama kol kırık değildi. Ayrıca bu önerisinden emin değildim.</span></p>

    <p class="Normal para-style-override-5"><span class="char-style-override-8">Jamie yüzümdeki endişeyi görünce sertçe elimi sıktı. “Henüz değil, burada değil. Bekle biraz, en azından şuradan bir kurtulalım.”</span></p>

    <p class="Normal para-style-override-5"><span class="char-style-override-8">Gömlek kolunu yırtıp kolu boyundan askıya almak için bunu kullanırken, bir müddet önerisini düşündüm. Brianna’nın hamile olduğunu öğrenmesi zaten bir şok olacaktı onun için. Belki de Jamie haklıydı. Roger’ın tecavüz haberine nasıl tepki vereceğini bilmiyorduk ve eve daha çok yolumuz vardı. Aklını toplaması daha iyiydi. Sonunda gönülsüzce başımı salladım.</span></p>

    <p class="Normal para-style-override-5"><span class="char-style-override-8">“Peki,” dedim yüksek sesle ve ayağa kalktım. “Kolun kırık olduğunu sanmıyorum ama bu askı işe yarayacaktır.”</span></p>

    <p class="Normal para-style-override-5"><span class="char-style-override-8">Jamie’yi yerde oturur vaziyette bırakıp Roger’ın yanına gittim, bir pinpon topu gibi hissediyordum.</span></p>

    <p class="Normal para-style-override-5"><span class="char-style-override-8">“Ayağın nasıl?” Ayağındaki berbat görünümlü sargı bezini açmak için diz çöktüm ama Roger elini omzuma koyarak beni durdurdu.</span></p>

    <p class="Normal para-style-override-5"><span class="char-style-override-8">“Brianna. Ters giden bir şeyler var, biliyorum. O- ”</span></p>

    <p class="Normal para-style-override-5"><span class="char-style-override-8">“Hamile.”</span></p>

    <p class="Normal para-style-override-5"><span class="char-style-override-8">Aklından her ne ihtimal geçiyorsa, hamilelik onların arasında yoktu. Şaşırdığını fark etmemek imkânsızdı. Başına bir baltayla vurmuşum gibi gözlerini kırpıyordu.</span></p>

    <p class="Normal para-style-override-5"><span class="char-style-override-8">“Emin misin?”</span></p>

    <p class="Normal para-style-override-5"><span class="char-style-override-8">“Şimdi yedi ayını doldurdu. Oldukça fark ediliyor.” Jamie öyle sessizce yanımıza gelmişti, öyle ki ikimizde onun gelişini duymamıştık. Soğuk konuşuyordu ve çok daha soğuk görünüyordu, fakat Roger bunu fark edemeyecek kadar iyiydi. Heyecanı gözlerinden okunuyordu ve sakallarının altındaki şaşkın yüzü hayata dönüyordu.</span></p>

    <p class="Normal para-style-override-5"><span class="char-style-override-8">“Hamile. Tanrım, ama nasıl?”</span></p>

    <p class="Normal para-style-override-5"><span class="char-style-override-8">Jamie genzinden alaycı bir ses çıkardı. Roger hemen ona bir göz atıp bakışlarını kaçırdı.</span></p>

    <p class="Normal para-style-override-5"><span class="char-style-override-8">“Ben bunu hiç düşünmemiş- ”</span></p>

    <p class="Normal para-style-override-5"><span class="char-style-override-8">“Nasıl? Evet, sen bunu düşünmedin ama senin zevkinin bedelini ödemek kızıma kalıyor!”</span></p>

    <p class="Normal para-style-override-5"><span class="char-style-override-8">Roger başını aniden ona doğru çevirip öfkeyle Jamie’ye baktı. “Hiçbir şekilde ona kalmıyor! Sana onun benim karım olduğunu söyledim!”</span></p>

    <p class="Normal para-style-override-5"><span class="char-style-override-8">“Öyle mi?” Ayağını çözerken şaşkınlıkla kalakalmıştım. </span></p>

    <p class="Normal para-style-override-5"><span class="char-style-override-8">“El evliliği yapmışlar,” dedi Jamie isteksizce. “Kızımız neden bunu bize söylemedi?”</span></p>

    <p class="Normal para-style-override-5"><span class="char-style-override-8">Bunu birçok şekilde açıklayabileceğimi düşünüyordum. Ancak ikincisini Roger’ın önünde söylemeyi tercih edemezdim.</span></p>

    <p class="Normal para-style-override-5"><span class="char-style-override-8">Brianna söylememişti çünkü hamileydi ve bebeği Bonnet’ten sanıyordu. Buna inandığı için de belki Roger kaçmayı tercih eder diye, bu anlaşmadan bahsetmemenin daha iyi olduğunu düşünmüştü.</span></p>

    <p class="Normal para-style-override-5"><span class="char-style-override-8">“Muhtemelen senin bunu doğru bulmayacağını düşünmüştür,” dedim. “Ona bizim evliliğimizi, anlaşmayı ve senin benimle kilisede evlenmeye nasıl ısrar ettiğini anlatmıştım. Senin bunu onaylamayacağını düşündüğü için de söylememiştir, çünkü seni memnun etmek istiyordu.”</span></p>

    <p class="Normal para-style-override-5"><span class="char-style-override-8">Jamie biraz utanmış görünüyordu ama Roger bu atışmayı önemsemedi. “O iyi mi?” diye sordu, öne eğilip kolumu tutarak.</span></p>

    <p class="Normal para-style-override-5"><span class="char-style-override-8">“Evet, iyi,” dedim ve bunun hâlâ doğru olmasını umdum. “Bizimle gelmek istedi ama elbette biz buna izin vermedik.”</span></p>

    <p class="Normal para-style-override-5"><span class="char-style-override-8">“Gelmek istedi mi?” Sakallarına ve kirliliğine rağmen yüzündeki sevinç açıkça görülüyordu. “O zaman yapmadı- ” Birden sustu ve bir bana bir Jamie’ye baktı. “Biz… Bay Fraser ile dağ eteğinde karşılaştığımızda, o Brianna… şey… söyledi- ”</span></p>

    <p class="Normal para-style-override-5"><span class="char-style-override-8">“O korkunç bir yanlış anlamaydı,” diye araya girdim hemen. “Brianna bize bu anlaşmadan bahsetmemişti ve hamile olarak eve dönünce, biz… şey sandık…” Jamie onaylamayan bakışlarla Roger’a bakarak kara kara düşünüyordu. Ben onu dürttüğümde birden irkildi.</span></p>

    <p class="Normal para-style-override-5"><span class="char-style-override-8">“Ah, evet,” dedi isteksizce. “Bir yanlış anlama. Ben Bay MacKenzie’den özür diledim ve bunu düzeltmek için elimden geleni yapacağımı söyledim. Fakat şimdi düşünmemiz gereken başka şeyler var. Sen Ian’ı gördün mü, Sassenach?”</span></p>

    <p class="Normal para-style-override-5"><span class="char-style-override-8">“Hayır.” Ian’ın onlarla birlikte olmadığını daha yeni fark edince içimde küçük bir korku kıpırtısı hissettim. Jamie korkunç görünüyordu.</span></p>

    <p class="Normal para-style-override-5"><span class="char-style-override-8">“Bütün gece neredeydin, Sassenach?”</span></p>

    <p class="Normal para-style-override-5"><span class="char-style-override-8">“Ben şeyle birlikteyim… Ah, Tanrım!”</span></p>

    <p class="Normal para-style-override-5"><span class="char-style-override-8">Roger’ın ayağını görünce onun sorusunu umursamadım. Eti şişmişti ve ayak tabanına kadar kızarmıştı. Hafiften bastırınca tenin altındaki korkunç irin tabakasını hissettim.</span></p>

    <p class="Normal para-style-override-5"><span class="char-style-override-8">“Ne oldu?”</span></p>

    <p class="Normal para-style-override-5"><span class="char-style-override-8">“Kaçmaya çalışırken kestim. Onlar da ayağımı bir şeyle sardılar ama mikrop kapmıştı, sonra geçti. Sonra iyileşti ve sonra da daha beter oldu.” Omuz silkti. Ayağı ne kadar kötü olsa da aklı onda değildi. Bir karara varmışçasına Jamie’ye bakıyordu.</span></p>

    <p class="Normal para-style-override-5"><span class="char-style-override-8">“O zaman Brianna beni karşılaman için seni göndermedi? Benden kurtulmanı o sana söylemedi?”</span></p>

    <p class="Normal para-style-override-5"><span class="char-style-override-8">“Hayır,” diyen Jamie şaşkındı. Bir an gülümseyince yüz hatları da güzel göründü. “Bu benim fikrimdi.”</span></p>

    <p class="Normal para-style-override-5"><span class="char-style-override-8">Roger derin bir nefes aldı ve gözlerini kapadı. “Tanrı’ya şükürler olsun,” diyerek yeniden açtı gözlerini. “Ben düşündüm ki belki o… ben onu bırakmadan önce korkunç bir şekilde kavga etmiştik. Bu nedenle size el evliliğinden bahsetmediğini ve benimle evlenmemeye karar verdiğini sandım.” Hem aldığı haberlerden hem de ayağını yoklamamdan dolayı alnı terlemişti. Acı bir şekilde gülümsedi. “Öldüresiye dövülmek veya satılmak, bir kadının öfkesinin karşısında önemsiz görünüyordu.”</span></p>

    <p class="Normal para-style-override-5"><span class="char-style-override-8">“Hmm.” Jamie biraz kızarmıştı. “Bunun için üzgünüm.”</span></p>

    <p class="Normal para-style-override-5"><span class="char-style-override-8">“Biliyorum.” Roger bir süre ona baktı. Bakışlarından bir şey düşündüğü belliydi. Derin bir nefes aldı, sonra eğilip elimi kibarca ayağından çekti. Doğruldu ve doğrudan Jamie’ye baktı.</span></p>

    <p class="Normal para-style-override-5"><span class="char-style-override-8">“Sana bir şey söylemek istiyorum. Bizim tartıştığımız konu. Brianna neden seni bulmaya geldiğini söyledi mi?”</span></p>

    <p class="Normal para-style-override-5"><span class="char-style-override-8">“Ölüm haberi mi? Evet, bize anlattı. Aksi halde Claire’in benimle gelmesine izin verir miydim sanıyorsun?”</span></p>

    <p class="Normal para-style-override-5"><span class="char-style-override-8">“Ne?” Roger’ın gözlerinden kafasının karıştığı belli oluyordu.</span></p>

    <p class="Normal para-style-override-5"><span class="char-style-override-8">“İki işi bir arada yapamazsın. Claire ve ben, eğer altı yıl sonra Fraser Tepesi’nde öleceksek, o zamandan önce Kızılderililer tarafından öldürülemeyiz, değil mi?”</span></p>

    <p class="Normal para-style-override-5"><span class="char-style-override-8">Dik dik ona baktım. Bu düşünce hiç aklıma gelmemişti. Belli bir süreliğine ölümsüzdük. Ama bu varsayım-</span></p>

    <p class="Normal para-style-override-5"><span class="char-style-override-8">“Bu geçmişi değiştiremeyeceğini, değiştiremeyeceğimizi gösteriyor. Buna inanıyor musun?” diye sordu Roger, biraz öne eğilerek.</span></p>

    <p class="Normal para-style-override-5"><span class="char-style-override-8">“Yanıtını bilsem lanetlenirim. Sen öyle mi düşünüyorsun?”</span></p>

    <p class="Normal para-style-override-5"><span class="char-style-override-8">Roger açıkça, “Evet,” dedi. “Geçmişin değiştirilemeyeceğini düşünüyorum. Bu nedenle bunu yaptım.”</span></p>

    <p class="Normal para-style-override-5"><span class="char-style-override-8">“Neyi yaptın?”</span></p>

    <p class="Normal para-style-override-5"><span class="char-style-override-8">Dudaklarını yalayıp devam etti konuşmaya. “Ölüm bildirisini Brianna’dan çok önce bulmuştum. Ancak bazı şeylerin değiştirmeye çabalamanın yararsız olduğunu düşündüm. Bu nedenle onu… onu Brianna’dan sakladım.” Bir bana bir Jamie’ye baktı. “Artık biliyorsunuz. Ben onun buraya gelmesini istemedim. Onu sizden uzakta tutmak için elimden gelen her şeyi yaptım. Bunun çok tehlikeli olduğunu düşündüm. Ve… onu kaybetmekten korktum.”</span></p>

    <p class="Normal para-style-override-5"><span class="char-style-override-8">Jamie’nin beğeniyle Roger’a bakması beni şaşırtmıştı. “Onu güvende tutmaya çalıştın, öyle mi? Onu korumaya çalıştın?”</span></p>

    <p class="Normal para-style-override-5"><span class="char-style-override-8">Roger başını salladı. Rahatladığı omuzlarının duruşundan belli oluyordu. “Anladınız mı?”</span></p>

    <p class="Normal para-style-override-5"><span class="char-style-override-8">“Evet, anladım. İlk kez sizin hakkınızda iyi düşünüyorum, bayım.”</span></p>

    <p class="Normal para-style-override-5"><span class="char-style-override-8">Ancak bu şu an için benim paylaştığım bir düşünce değildi. “Sen o şeyi buldun ve Brianna’ya söylemedin?” Kanın yanaklarıma tırmandığını hissedebiliyordum.</span></p>

    <p class="Normal para-style-override-5"><span class="char-style-override-8">Roger yüzümdeki bakışı gördü ve gözlerini kaçırdı. “Hayır. Brianna… hmm… o senin yönteminle bunu anladı. Brianna… ona ihanet ettiğimi düşündü ve- ”</span></p>

    <p class="Normal para-style-override-5"><span class="char-style-override-8">“Ve ettin de! Ona ve bize! Roger, sen böyle bir şeyi nasıl yapabildin?”</span></p>

    <p class="Normal para-style-override-5"><span class="char-style-override-8">“Doğrusunu yaptı,” dedi Jamie. “Ne de olsa- ”</span></p>

    <p class="Normal para-style-override-5"><span class="char-style-override-8">Öfkeyle ona dönerek sözünü kestim. “Yapmadı! Bilerek o haberi ondan sakladı ve onu engellemeye çalıştı… Farkında değil misin, eğer başarılı olsaydı sen kızını hiçbir zaman göremeyecektin.”</span></p>

    <p class="Normal para-style-override-5"><span class="char-style-override-8">“Evet, farkındayım. Ama kızımın başına gelenler gerçekleşmeyecekti.” Koyu mavi gözlerini bana dikmişti. “Keşke böyle olsaydı.”</span></p>

    <p class="Normal para-style-override-5"><span class="char-style-override-8">Öfkemi ve acımı bastırmaya çalıştım ta ki sakince konuşabilene kadar. “Ben Brianna’nın böyle düşüneceğini sanmıyorum,” dedim. “Son sözü söylemek ona düşerdi.”</span></p>

    <p class="Normal para-style-override-5"><span class="char-style-override-8">Jamie yanıt veremeden Roger araya girdi. “Onun başına gelenler gerçekleşmeyecekti dedin. Hamile olmasını mı kastettin?” Bir yanıt beklemedi; mantıklı düşünecek kadar haberlerin etkisinden sıyrıldığı açıkça ortadaydı ve birkaç ay önce Brianna’nın fark etmiş olduğu acı gerçeği o da anlamıştı. Başını benden yana çevirdiğinde gözleri şoktan iri iri açılmıştı.</span></p>

    <p class="Normal para-style-override-5"><span class="char-style-override-8">“Yedi ayını bitirdi dedin. Tanrım! Geri dönemez!”</span></p>

    <p class="Normal para-style-override-5"><span class="char-style-override-8">“Artık değil,” dedim. “Bunu ilk anladığımızda dönebilirdi. İskoçya’ya ya da en azından Batı Hint Adaları’na… oradaki taşlara geri gitmesi için onu ikna etmeye çalıştım. Ancak o istemedi. Sana ne olduğunu öğrenmeden gitmek istemedi.”</span></p>

    <p class="Normal para-style-override-5"><span class="char-style-override-8">“Bana ne olduğunu,” diye yineledi Roger ve Jamie’ye baktı. </span></p>

    <p class="Normal para-style-override-5"><span class="char-style-override-8">Jamie ise çenesini dikleştirdi. “Evet. Benim hatam ve bunun telafisi yok. Brianna buraya tıkılıp kaldı. Ve ben onun için hiçbir şey yapamıyorum, seni ona geri götürmek haricinde.” Roger’a hiçbir şey anlatmak istememe nedenini daha yeni anlıyordum. Brianna’nın geçmişte tıkılıp kaldığını fark edince, Roger bizimle geri gelmek istemez diye korkuyordu. Brianna’nın peşinden geçmişe gelmek başka, sonsuza kadar onunla burada kalmak başka bir şeydi. Buraya gelirken yolculuk boyunca Jamie’yi yiyip bitiren şey yalnızca Bonnet yüzünden duyduğu suçluluk hissi değildi.</span></p>

    <p class="Normal para-style-override-5"><span class="char-style-override-8">Roger duyduğu sözlerden şaşkına dönmüş halde Jamie’ye bakıyordu. O yanıt vermeden önce kulübenin kapısının önünde ayak sesleri belirdi. Post kaldırıldı ve Mohawklar’dan oluşan büyük bir grup peş peşe içeri girdi.</span></p>

    <p class="Normal para-style-override-5"><span class="char-style-override-8">Şaşkın şaşkın onlara bakıyorduk. Erkekli, kadınlı, çocuklu on beş kişi tozluk ve kürkleriyle yolculuk kıyafetlerini giymişti. Yaşlı bir kadın bir beşik tutuyordu ve hiç tereddüt etmeden Roger’ın yanına gelip Mohawk dilinde bir şeyler söyleyerek beşiği onun kollarına bıraktı.</span></p>

    <p class="Normal para-style-override-5"><span class="char-style-override-8">Roger kadını anlamayarak kaşlarını çattı. Jamie hemen devreye girerek kadının kulağına eğildi ve birkaç şey söyledi. Kadın sabırsızca dediklerini tekrarladı, sonra arkasına bakıp bir delikanlıyı çağırdı.</span></p>

    <p class="Normal para-style-override-5"><span class="char-style-override-8">“Sen… rahip,” dedi Roger’a ve beşiği gösterdi. “Su.”</span></p>

    <p class="Normal para-style-override-5"><span class="char-style-override-8">“Ben bir rahip değilim.” Roger beşiği kadına vermeye çalıştı ama kadın almayı reddetti.</span></p>

    <p class="Normal para-style-override-5"><span class="char-style-override-8">“Lütfen,” dedi kadın tam olarak. “Vaftiz.” Boynuzdan yapılmış su dolu kâseyi tutan başka bir çocuğu gösterdi.</span></p>

    <p class="Normal para-style-override-5"><span class="char-style-override-8">“Rahip Alexandre senin rahibin oğlu olduğunu söyledi,” dedi delikanlı. Roger’ın yüzünün solduğunu görebiliyordum.</span></p>

    <p class="Normal para-style-override-5"><span class="char-style-override-8">Jamie bir kenara çekilmiş, kalabalığın arasında fark ettiği bir adama Fransızca bir şeyler söylüyordu. Şimdi bizim yanımıza geliyordu.</span></p>

    <p class="Normal para-style-override-5"><span class="char-style-override-8">“Bunlar rahibin cemaati,” dedi usulca. “Kurul onlardan ayrılmalarını istemiş. Ste. Berthe’deki Hurron gölüne gitmeye karar vermişler. Ancak seyahatte ölmesin diye bebeğin vaftiz edilmesini istiyorlar.” Roger’a baktı. “Senin bir rahip olduğunu düşünüyorlar.”</span></p>

    <p class="Normal para-style-override-5"><span class="char-style-override-8">“Belli.” Roger kollarının arasındaki çocuğa baktı.</span></p>

    <p class="Normal para-style-override-5"><span class="char-style-override-8">Jamie, bekleyen Kızılderililere tereddütle göz attı. Sabırla bekliyorlardı, yüzlerinde sakin bir ifade vardı. O sakin ifadenin altında neler olduğunu tahmin edebiliyordum. Ateş, ölüm ve sürgün - belki de başka bir şey? Bebeği getiren yaşlı kadının yüzünde keder izleri hâkimdi. Sanırım bebeğin büyükannesiydi bu kadın.</span></p>

    <p class="Normal para-style-override-5"><span class="char-style-override-8">“İhtiyaç olunduğunda,” dedi Jamie Roger’a sessizce, “herkes rahiplik görevini yerine getirebilir.”</span></p>

    <p class="Normal para-style-override-5"><span class="char-style-override-8">Roger’ın renginin daha fazla atacağını tahmin edemezdim ama olmuştu. Roger hafiften sendeledi ve korkan yaşlı kadın, beşiği tutmak için öne atıldı. Ancak kendine hâkim olan Roger, su kabını tutan delikanlıya yaklaşması için işaret etti.</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Parlez vous français?</span><span class="char-style-override-8">” diye sordu ve bazıları emin bazıları tereddütle başlarını salladılar.</span></p>

    <p class="Normal para-style-override-5"><span class="char-style-override-8"> “</span><span class="italik char-style-override-7">C’est bien</span><span class="char-style-override-8">,” dedi ve derin bir nefes alıp beşiği kaldırarak bebeğin yüzünü topluluğa doğrulttu. Kahve saçlı, altın tenli yuvarlak yüzlü büyüleyici bebek, yüzler değişince uykulu uykulu gözlerini kırptı.</span></p>

    <p class="Normal para-style-override-5"><span class="char-style-override-8">“Yüce Tanrı’nın sözlerini işitin,” dedi Fransızca. “Yüce Tanrı’nın sözlerine itaat edip varlığıyla bizim yanımızda olduğuna inanarak, ona ait olan bu bebeği vaftiz ediyoruz.”</span></p>

    <p class="Normal para-style-override-5"><span class="char-style-override-8">Elbette o bir rahibin oğluydu, diye geçirdim aklımdan onu izlerken. Papaz Efendi’nin vaftiz ayinlerini yeterince izlemişti. Roger ayinin gerektirdiklerini tam olarak hatırlamasa da genelini biliyor gibiydi.</span></p>

    <p class="Normal para-style-override-5"><span class="char-style-override-8">Bebeği elden ele dolaştırıyor - çünkü bu gerekliydi - kısık sesle herkese aynı soruları soruyordu.</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Qui est votre Seignuer, votre Sauveur?</span><span class="char-style-override-8">” Efendin ve Kurtarıcın kim?</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Voulez-vous placer votre foi en Lui?</span><span class="char-style-override-8">” Ona inanıyor musun? </span></p>

    <p class="Normal para-style-override-5"><span class="char-style-override-8">“Bu çocuğa dinin gerektirdiklerini anlatıp, önderliğinde dine uygun bir şekilde aile bağlarını kuvvetlendireceğine söz veriyor musun?”</span></p>

    <p class="Normal para-style-override-5"><span class="char-style-override-8">Başlar cevaben bir aşağı bir yukarı sallandı.</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Oui, certainement. Je le promets. Nous le ferons.</span><span class="char-style-override-8">” Evet, elbette. Söz veriyorum. Söz veriyoruz.</span></p>

    <p class="Normal para-style-override-5"><span class="char-style-override-8">Sonunda Roger döndü ve bebeği Jamie’ye verdi.</span></p>

    <p class="Normal para-style-override-5"><span class="char-style-override-8">“Efendin ve kurtarıcın kim?”</span></p>

    <p class="Normal para-style-override-5"><span class="char-style-override-8">“Yüce İsa,” diye yanıt verdi hiç tereddütsüz ve bebeği bana verdi.</span></p>

    <p class="Normal para-style-override-5"><span class="char-style-override-8">“Ona inanıyor musun?”</span></p>

    <p class="Normal para-style-override-5"><span class="char-style-override-8">Masum bebeğin yüzüne bakıp onun için yanıt verdim. “Evet.”</span></p>

    <p class="Normal para-style-override-5"><span class="char-style-override-8">Roger beşiği alıp büyükannesine verdi, sonra da ardıç dalını suya batırıp bebeğin başına serpti.</span></p>

    <p class="Normal para-style-override-5"><span class="char-style-override-8">“Seni vaftiz ediyorum- ” diye başladı ve susup panikle bana baktı.</span></p>

    <p class="Normal para-style-override-5"><span class="char-style-override-8">“Bir kız,” diye mırıldandım ve Roger başını sallayıp dalı yeniden kaldırdı. “Baba, Oğul ve Kutsal Ruh adına seni vaftiz ediyorum Alexandra. Âmin.”</span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Bir avuç Hıristiyan’ın ayrılmasından sonra başka ziyaretçi olmadı. Bir savaşçı ateş için odun ve biraz da yiyecek getirdi ama Jamie’nin sorusunu önemsemeyip hiçbir şey demeden gitti.</span></p>

    <p class="Normal para-style-override-5"><span class="char-style-override-8">Bir müddet sessizlikten sonra, “Sence bizi öldürecekler mi?” diye sordu Roger. Gülme girişimiyle dudakları seğirdi. “Yani beni öldürürler. Muhtemelen siz ikiniz güvendesiniz.”</span></p>

    <p class="Normal para-style-override-5"><span class="char-style-override-8">Roger hiç de endişeli görünmüyordu. Yüzündeki derin gölgelere ve çizgilere baktığımda onun artık korkamayacak kadar bitkin olduğunu düşündüm.</span></p>

    <p class="Normal para-style-override-5"><span class="char-style-override-8">“Bizi öldürmeyecekler,” dedim ve bir elimi karışmış saçlarımın arasından geçirdim. Ne kadar bitkin olduğumu daha yeni fark ediyordum; otuz altı saati aşkındır uykusuzdum.</span></p>

    <p class="Normal para-style-override-5"><span class="char-style-override-8">“Size anlatacaktım. Dün geceyi Tewaktenyonh’un evinde geçirdim. Anneler Kurulu oradaydı.”</span></p>

    <p class="Normal para-style-override-5"><span class="char-style-override-8">Bana her şeyi anlatmamışlardı; asla anlatmayacaklardı. Ancak uzun süren tartışmalar sonunda İngilizce konuşan bir kız, beni Jamie’nin yanına yollamadan önce bilmem gerekenleri anlatmıştı.</span></p>

    <p class="Normal para-style-override-5"><span class="char-style-override-8">“Delikanlılardan bazıları viski zulasını buldu,” dedim. “Dün köye getirip içmeye başladılar. Kadınlar haksızlık olmasın istiyorlardı ve pazarlığın çoktan yapıldığını düşünüyorlardı. Rahibi… infaz etmek için ateşi yakmadan önce aralarında tartışmaya başladılar. Sonra kavga patlak verdi ve bazı erkekler kalabalığa katıldı, sonra da devam etti.” Düşüncelerimi toplamaya çalışırken bir elimle yüzümü sıvazladım. “Kavgada bir adam öldürüldü,” diyerek Roger’a baktım. “Onlar senin onu öldürdüğünü düşünüyorlar, yaptın mı?”</span></p>

    <p class="Normal para-style-override-5"><span class="char-style-override-8">Roger başını iki yana salladı, omuzları yorgunluktan çökmüştü.</span></p>

    <p class="Normal para-style-override-5"><span class="char-style-override-8">“Bilmiyorum. Ben… belki de. Peki ne yapacaklarmış?”</span></p>

    <p class="Normal para-style-override-5"><span class="char-style-override-8">“Şey, karar vermeleri uzun zamanlarını aldı ve tam karar verilmiş de değil. Ana kurula haber yolladılar ama reis daha karar vermedi.” Derin bir nefes aldım.</span></p>

    <p class="Normal para-style-override-5"><span class="char-style-override-8">“Seni öldürmeyecekler çünkü viski kabul edildi ve bu da canının bedeli olarak görülüyor. Ancak kayıplarına karşılık olarak bizi öldürmeyecekleri için genelde yaptıkları gibi içimizden birini kabilelerine alacaklar.”</span></p>

    <p class="Normal para-style-override-5"><span class="char-style-override-8">Roger bununla mahmurluğundan kurtulmuştu. “Beni kabul etmek mi? Beni tutmak mı istiyorlar?”</span></p>

    <p class="Normal para-style-override-5"><span class="char-style-override-8">“İçimizden birini. İkinizden birini. Sanırım ben buna uygun olmam çünkü erkek değilim.” Gülümsemeye çalıştım, fakat tamamen başarısız oldum. Yüzümün bütün kasları uyuşmuştu.</span></p>

    <p class="Normal para-style-override-5"><span class="char-style-override-8">“O zaman ben,” dedi Jamie usulca.</span></p>

    <p class="Normal para-style-override-5"><span class="char-style-override-8">Roger şaşkın bir şekilde başını kaldırdı. “Sen kendin söyledin. Eğer geçmiş değiştirilemiyorsa, o zaman bana hiçbir şey olmayacaktır. Beni bırakın, işler yoluna girer girmez kaçar eve gelirim.”</span></p>

    <p class="Normal para-style-override-5"><span class="char-style-override-8">Ben itiraz etmeden önce bir elini koluma koydu.</span></p>

    <p class="Normal para-style-override-5"><span class="char-style-override-8">“Sen ve Ian, MacKenzie’yi Brianna’ya götürürsünüz.” Roger’a baktı, yüzündeki ifade anlaşılmazdı. “Ne de olsa onun ikinize de ihtiyacı var.”</span></p>

    <p class="Normal para-style-override-5"><span class="char-style-override-8">Roger da tartışmaya katıldı ama ben araya girdim. “Tanrım, sen beni şu iki inatçı İskoç’tan kurtar!” diyerek ikisine öfkeyle baktım. “Daha karar vermediler. Anneler Kurulu böyle söylüyor. Yani emin olana kadar bu konu hakkında tartışmak yersiz. Emin olmaktan bahsetmişken,” dedim dikkatlerini dağıtmayı umarak, “Ian nerede?”</span></p>

    <p class="Normal para-style-override-5"><span class="char-style-override-8">Jamie ters ters bana baktı ve, “Bilmiyorum,” dedi. Yutkunurken boğazındaki sarsılmayı görebildim. “Tanrı vere de kızın yatağında güvende olsun.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Hiç kimse gelmedi. Gece sakin geçmesine rağmen hiçbirimiz rahat uyuyamamıştık. Ben arada kestirsem bile dışarıdaki ufacık sese hemen uyandım, rüyalarım ise kan, ateş ve sudan ibaretti.</span></p>

    <p class="Normal para-style-override-5"><span class="char-style-override-8">Konuşma seslerinin yaklaştığını duyduğumuzda öğlen vaktiydi. Bir sesi fark ettiğimde kalbim yerinden çıkacaktı. Jamie ise kapı açıldığında ayağa fırlamıştı.</span></p>

    <p class="Normal para-style-override-5"><span class="char-style-override-8">“Ian? Sen misin?”</span></p>

    <p class="Normal para-style-override-5"><span class="char-style-override-8">“Evet, dayı. Benim.”</span></p>

    <p class="Normal para-style-override-5"><span class="char-style-override-8">Sesi tuhaftı; soluksuz ve şüpheliydi. Bacadan süzülen ışığa çıktığında mideme yumruk yemişim gibi iç çektim.</span></p>

    <p class="Normal para-style-override-5"><span class="char-style-override-8">Saçları her iki yanından sıkıca tepeye toplanmıştı. Tepedeki saçları da uzun kuyruk şeklinde sırtına dökülüyordu. Bir kulağı daha yeni delinmişti ve gümüş bir küpe takılmıştı.</span></p>

    <p class="Normal para-style-override-5"><span class="char-style-override-8">Yüzü dövmeliydi. Çoğunluğu kurumuş olan kanla yapılmış iki küçük hilal, elmacık kemiklerinden başlayıp burnunun üzerinde bitiyordu.</span></p>

    <p class="Normal para-style-override-5"><span class="char-style-override-8">“Ben… fazla kalamayacağım dayı,” diyen Ian, dövmesinin altında soluk görünüyordu ama dik duruyordu. “Size hoşça kal demem için bana izin verdiler.”</span></p>

    <p class="Normal para-style-override-5"><span class="char-style-override-8">Dudaklarına kadar rengi atan Jamie, “Tanrım, Ian,” diye fısıldadı.</span></p>

    <p class="Normal para-style-override-5"><span class="char-style-override-8">“Ad verme töreni bu akşam,” dedi Ian, bize bakmamaya çalışıyordu. “Ben Kızılderili olduktan sonra </span><span class="italik char-style-override-7">Kahnyen’kehaka</span><span class="char-style-override-8"> haricinde başka bir dil konuşamayacakmışım. Bir daha ne İngilizce ne de Gaelce konuşabileceğim.” Üzgün bir şekilde gülümsedi. “Sen de pek Mohawk dilini bilmiyorsun.”</span></p>

    <p class="Normal para-style-override-5"><span class="char-style-override-8">“Ian, bunu yapamazsın!”</span></p>

    <p class="Normal para-style-override-5"><span class="char-style-override-8">Ian usulca,“Yaptım bile, Jamie Dayı,” dedi ve bana baktı.</span></p>

    <p class="Normal para-style-override-5"><span class="char-style-override-8">“Yengeciğim. Anneme onu unutmayacağımı söyler misin? Babamın bunu anlayacağını sanıyorum.”</span></p>

    <p class="Normal para-style-override-5"><span class="char-style-override-8">“Ah, Ian!” Ona sıkıca sarıldığımda o da kibarca kollarını bana doladı.</span></p>

    <p class="Normal para-style-override-5"><span class="char-style-override-8">“Sabah gidebilirsiniz,” dedi Jamie’ye. “Size engel olmayacaklar.”</span></p>

    <p class="Normal para-style-override-5"><span class="char-style-override-8">Onu bırakınca Ian kulübenin karşısına şaşkın görünen Roger’ın yanına gitti ve bir elini uzattı.</span></p>

    <p class="Normal para-style-override-5"><span class="char-style-override-8">“Yaptıklarımız için üzgünüm,” dedi sessizce. “Kuzenime ve çocuğa iyi bak, tamam mı?”</span></p>

    <p class="Normal para-style-override-5"><span class="char-style-override-8">Roger onun elini tutup sıktı. Sonra boğazını temizleyerek konuşmaya başladı: “Bakarım. Söz veriyorum.”</span></p>

    <p class="Normal para-style-override-5"><span class="char-style-override-8">Sonra Ian, Jamie’ye döndü.</span></p>

    <p class="Normal para-style-override-5"><span class="char-style-override-8">“Hayır, Ian. Tanrım, hayır evlat. Bırak ben gideyim!”</span></p>

    <p class="Normal para-style-override-5"><span class="char-style-override-8">Ian gülümsemesine rağmen gözleri yaşarmıştı. “Bir keresinde bana hayatımın boşa harcanmaması gerektiğini söylemiştin. Boşa gitmeyecek. Ben seni unutmayacağım Jamie Dayı.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Günbatımından hemen önce Ian’ı aldılar. Çocuğu soyup üç kadınla birlikte buz gibi suya soktular. Kadınlar kahkaha atıp avuç dolusu kumla onu ovarken ona vuruyorlardı. Rollo nehrin kenarına koşup çılgınca havladı, sonra bu oyun ve eğlencenin süreç içerisinde Ian’ı boğacağını görünce nehre girip onlara katıldı.</span></p>

    <p class="Normal para-style-override-5"><span class="char-style-override-8">Nehrin kenarına dizilmiş bütün izleyiciler bunu komik buluyordu - üç beyaz hariç.</span></p>

    <p class="Normal para-style-override-5"><span class="char-style-override-8">Kadınlar onu kurulayıp temiz kıyafetler giydirdiler ve ad verme töreni için onu kurul evine götürdüler. Bütün köy oradaydı. Jamie, Roger ve ben sessizce bir köşede durmuş, şefin şarkı söyleyip onunla ilgili konuşmasını, davulların çalınışını ve piponun yakılıp elden ele dolaştırılışını izliyorduk. Ian’ın Emily diye hitap ettiği kız da onun yanında durmuş parlak gözlerle ona bakıyordu. Ian’ın da ona bakıp aynı şekilde gözlerinin parıldadığını görünce biraz olsun yüreğimin acısı dinmişti.</span></p>

    <p class="Normal para-style-override-5"><span class="char-style-override-8">Ona Kurt’un Kardeşi demişlerdi. Ian’ın kardeşi kurt, Jamie’nin ayağının dibinde ilgiyle olanları izliyordu.</span></p>

    <p class="Normal para-style-override-5"><span class="char-style-override-8">Törenin sonunda küçük bir sessizlik çöktü eve ve o anda Jamie köşeden fırladı. Ian’a koşarken bütün başlar ona dönmüştü, bir savaşçının beğenmezlikle gerildiğini fark ettim.</span></p>

    <p class="Normal para-style-override-5"><span class="char-style-override-8">Jamie şalındaki broşu çıkarıp çözdü ve kan lekeli kırmızı şalını yeğeninin omuzlarına sardı.</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Cuimhnich,</span><span class="char-style-override-8">” dedi usulca ve geri çekildi. </span><span class="italik char-style-override-7">Hatırla</span><span class="char-style-override-8">. </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Ertesi sabah köyden aşağıya inen dar yolda ilerlerken hepimiz sessizdik. Ian yeni ailesiyle dururken, bize beyazlara özgü bir şekilde veda etmişti. Ben metanetli olamadığım için gözyaşlarımı gören Ian, kendi gözyaşlarına hâkim olabilmek için dudağını ısırmıştı. Jamie onu kucaklamış, dudağından öpmüş ve tek kelime etmeden onu bırakmıştı.</span></p>

    <p class="Normal para-style-override-5"><span class="char-style-override-8">Jamie her zamanki soğukkanlılığıyla gece için kamp kurmakla meşguldü ama ben onun aklının başka yerde olduğunu söyleyebilirdim. Hiç şüphesiz öyleydi. Ian’ı ardımızda bırakma ve Brianna’yı karşılama endişesinden şu anki duruma odaklanamıyordum.</span></p>

    <p class="Normal para-style-override-5"><span class="char-style-override-8">Roger bir avuç dolusu odunu ateşin yanına bıraktı ve yanıma oturdu. “Brianna’yı düşünüp duruyorum,” dedi usulca.</span></p>

    <p class="Normal para-style-override-5"><span class="char-style-override-8">“Sen de mi? Ben de.” Öyle yorgundum ki kaynayan suyu almadan önce ateşe düşeceğimi sandım.</span></p>

    <p class="Normal para-style-override-5"><span class="char-style-override-8">“Batı Hint Adaları’nda başka bir taş halkanın - kapı artık her neyse - olduğunu söyledin.”</span></p>

    <p class="Normal para-style-override-5"><span class="char-style-override-8">“Evet.” Bir an ona Geillie Duncan’ı ve Abandawe’deki mağarayı anlatmayı düşündüm ama sonra vazgeçtim. Hiç keyfim yoktu. Başka zaman anlatırdım. Sonra birden zihnimdeki sis perdesinden sıyrılıp onun ne demek istediğini anladım.</span></p>

    <p class="Normal para-style-override-5"><span class="char-style-override-8">“Başka bir tane mi? Burada mı?” Sanki arkamda başka bir anıt görmeyi umut ediyormuş gibi çılgınca etrafıma bakındım.</span></p>

    <p class="Normal para-style-override-5"><span class="char-style-override-8">“Burada değil ama burayla Fraser Tepesi arasında bir yerde.”</span></p>

    <p class="Normal para-style-override-5"><span class="char-style-override-8">“Ah.” Düşüncelerimi toplamaya çalıştım. “Evet, onu biliyorum ama- ” Sonra dank etti ve hemen koluna yapıştım. “Nerede olduğunu bildiğini mi söylemeye çalışıyorsun?”</span></p>

    <p class="Normal para-style-override-5"><span class="char-style-override-8">“Sen biliyor musun?” diyen Roger, dehşetle bana bakıyordu.</span></p>

    <p class="Normal para-style-override-5"><span class="char-style-override-8">“Evet, ben… bak…” Kesemi karıştırıp opal taşı çıkarttım. Roger, ben açıklama yapmadan taşı elimden aldı.</span></p>

    <p class="Normal para-style-override-5"><span class="char-style-override-8">“Bak! Bu aynı işaret. Halkadaki kayada da bu işaret vardı. Bu lanet olasıyı nerede buldun?”</span></p>

    <p class="Normal para-style-override-5"><span class="char-style-override-8">“Uzun hikâye,” dedim. “Sana sonra anlatırım. Ama konuya dönersek halkanın nerede olduğunu biliyor musun? Tam olarak onu gördün mü?”</span></p>

    <p class="Normal para-style-override-5"><span class="char-style-override-8">Telaşımızı fark eden Jamie, neler olduğunu anlamak için yanımıza geldi. “Taş halka mı?”</span></p>

    <p class="Normal para-style-override-5"><span class="char-style-override-8">“Zaman tüneli, bir kapı, bir- bir- ”</span></p>

    <p class="Normal para-style-override-5"><span class="char-style-override-8">“Ben oradaydım,” diyen Roger, saçmalamalarımı bölmüştü. “Kaçmaya çalışırken şans eseri buldum.”</span></p>

    <p class="Normal para-style-override-5"><span class="char-style-override-8">“Onu yeniden bulabilir misin? River Run’dan ne kadar uzaklıkta?” Zihnim hemen hesaplama yapmaya başlamıştı bile. Yedi aydan biraz daha fazlaydı. Eğer geri dönmek altı hafta sürerse, Brianna sekiz buçuk aylık hamile olacaktı. Onu zamanında dağa getirebilir miydik? Eğer yapabilirsek… doğum eşiğinde zaman geçidinden geçmenin veya sürekli geçmişte kalmanın ne gibi riskleri olabilirdi?</span></p>

    <p class="Normal para-style-override-5"><span class="char-style-override-8">Roger yırtık pantolonun kemerinden kirli bir iplik çıkarttı ve bir düğümü tutarak, “İşte,” dedi. “Beni aldıklarının sekizinci günü bulmuşum. Fraser Tepesi’nden sekiz gün.”</span></p>

    <p class="Normal para-style-override-5"><span class="char-style-override-8">“River Run’dan Tepe’ye gelmek de en az bir hafta çeker.” Yeniden bir soluk verdim, hayal kırıklığından mı yoksa rahatlamadan mı emin değildim. “Bunu başaramayız.”</span></p>

    <p class="Normal para-style-override-5"><span class="char-style-override-8">“Ama hava değişiyor,” dedi Jamie ve ladin ıslak yapraklarını işaret etti. “Buraya geldiğimizde yapraklar buz içindeydi.” Bana baktı. “Yolculuk daha kolay olabilir. Bunu daha iyi bir zaman yapabiliriz ya da yapamayız.”</span></p>

    <p class="Normal para-style-override-5"><span class="char-style-override-8">“Ya da yapamayız,” diyerek isteksizce başımı salladım. “Benim gibi sen de ilkbaharın çamur demek olduğunu gayet iyi biliyorsun. Ve çamurda seyahat etmek kardakinden daha zordur.” Bunu kabul etmekle kalp atışlarımın yavaşladığını hissettim. “Hayır, çok geç, çok riskli. Brianna kalmalı.”</span></p>

    <p class="Normal para-style-override-5"><span class="char-style-override-8">Jamie’nin bakışlarını Roger’a döndü. “Ama o değil,” dedi.</span></p>

    <p class="Normal para-style-override-5"><span class="char-style-override-8">Roger şaşkın şaşkın ona baktı. “Ben- ” diye başladı, sonra çenesini dikleştirerek konuşmaya devam etti. “Ben mi gideceğim? Onu bırakacağımı mı düşünüyorsun? Ve çocuğumu?”</span></p>

    <p class="Normal para-style-override-5"><span class="char-style-override-8">Ağzımı açtım ama Jamie’nin beni uyarırcasına doğrulduğunu hissettim. </span></p>

    <p class="Normal para-style-override-5"><span class="char-style-override-8">“Hayır,” dedim sertçe. “Hayır, ona söylemek zorundayız. Brianna zaten söyleyecek. Şimdiden bilmesi daha iyi. Eğer Roger için bazı şeyler fark yaratıyorsa, Brianna’yı görmeden bilmesi daha iyi.”</span></p>

    <p class="Normal para-style-override-5"><span class="char-style-override-8">Jamie dudaklarını birbirine bastırıp başını salladı. “Tamam, sen söyle o zaman.”</span></p>

    <p class="Normal para-style-override-5"><span class="char-style-override-8">“Neyi söyleyecek?” Roger’ın açık olan siyah saçları, rüzgârda uçuşuyordu. Roger onu bulduğumuzdan daha canlı, tetikte ve telaşlı görünüyordu. </span></p>

    <p class="Normal para-style-override-5"><span class="char-style-override-8">Zor kararı verip konuşmaya başladım. “Bebek senden olmayabilir.”</span></p>

    <p class="Normal para-style-override-5"><span class="char-style-override-8">İlk başta ifadesi değişmedi. Sonra kelimeleri idrak etti ve aniden kolumu öyle sıktı ki bağırmak zorunda kaldım. “Ne demek istiyorsun? Ne oldu?”</span></p>

    <p class="Normal para-style-override-5"><span class="char-style-override-8">Jamie saldıran bir yılan gibi onun üzerine atıldı. Roger’ın çenesine tutuşunu gevşetmeye yetecek bir yumruk indirmesiyle çocuğu yere serdi. “Demek istediği kızımı tek başına bıraktığında tecavüze uğradığı,” dedi kabaca. “Sen onunla yattıktan iki gün sonra. Bu nedenle çocuk senin olabilir ama olmaya da bilir.”</span></p>

    <p class="Normal para-style-override-5"><span class="char-style-override-8">Roger’a öfkeyle bakıyordu. “İşte böyle. Kızımın yanında olacak mısın olmayacak mısın?”</span></p>

    <p class="Normal para-style-override-5"><span class="char-style-override-8">Durumu anlamaya çalışan Roger, başını iki yana salladı ve ayağa kalktı.</span></p>

    <p class="Normal para-style-override-5"><span class="char-style-override-8">“Tecavüz mü? Kim? Nerede?”</span></p>

    <p class="Normal para-style-override-5"><span class="char-style-override-8">“Wilmington’da. Stephen Bonnet adında biri. O- ”</span></p>

    <p class="Normal para-style-override-5"><span class="char-style-override-8">“Bonnet?” Roger’ın yüzündeki ifadeden bu ismi bildiği ortadaydı. Öfkeyle bir bana bir Jamie’ye bakıyordu. “Brianna, Stephen Bonnet tarafından mı tecavüze uğradı?”</span></p>

    <p class="Normal para-style-override-5"><span class="char-style-override-8">“Evet, öyle dedim.” Köyden ayrıldığımızdan beri kendine hâkim olmaya çalışan Jamie’nin siniri birden patlak verdi. Roger’ın boğazına yapışıp onu ağaca çarptı. “Bu olay olduğunda sen neredeydin, korkak? Sana sinirlendi diye kaçıp onu terk ettin! Madem gitmen gerektiğini düşünüyordun o zaman neden onun güvende olduğundan emin olmadın?”</span></p>

    <p class="Normal para-style-override-5"><span class="char-style-override-8">Jamie’nin koluna yapışıp çektim. “Bırak onu!”</span></p>

    <p class="Normal para-style-override-5"><span class="char-style-override-8">Bıraktı ve öfkeden burnundan soluyarak arkasını döndü. En az Jamie kadar sarsılmış ve öfkeli olan Roger, yırtık kıyafetlerini kurcalamaya başladı. “Ben kavga ettiğimiz için onu bırakmadım! Bunu bulmak için gittim!” Pantolonunu tutup yırttı. Avucunda yeşil yeşil bir şeyler parlıyordu.</span></p>

    <p class="Normal para-style-override-5"><span class="char-style-override-8">“Bunları almak için, o rahatça taş halkadan geçebilsin diye hayatımı riske attım! Bunları kimden aldığımı biliyor musun peki? Stephen Bonnet’ten! Bu nedenle Fraser Tepesi’ne gelmem bu kadar uzun sürdü. Herif benim sandığım yerde değildi. Bütün sahil boyunca onu arayıp durdum.”</span></p>

    <p class="Normal para-style-override-5"><span class="char-style-override-8">Jamie mücevherlere bakarken donakalmıştı. Ben de. </span></p>

    <p class="Normal para-style-override-5"><span class="char-style-override-8">“İskoçya’dan buraya Stephen Bonnet’le geldim.” Roger sakinleşiyordu. “O bir- bir- ”</span></p>

    <p class="Normal para-style-override-5"><span class="char-style-override-8">“Onun ne olduğunu biliyorum ben,” dedi Jamie. “Aynı zamanda kızımın çocuğunun babası da olabilir.” Roger’a uzun, soğuk bir bakış attı. “Sana soruyorum MacKenzie, kızımın taşıdığı çocuğun Bonnet’ten olma ihtimalini bildiğin halde, ona geri dönüp onunla birlikte olacak mısın? Eğer yapamayacaksan şimdi söyle. Eğer kızımın yanına gidip onu incitirsen yemin ederim… seni hiç düşünmeden öldürürüm!”</span></p>

    <p class="Normal para-style-override-5"><span class="char-style-override-8">“Tanrı aşkına!” diye patladım. “Ona düşünmesi için zaman tanı, Jamie! Görmüyor musun daha durumu algılayamadı bile!”</span></p>

    <p class="Normal para-style-override-5"><span class="char-style-override-8">Roger mücevherleri sıktı, sonra bıraktı. Onun sert ve kesik kesik nefes alıp verdiğini duyabiliyordum. “Bilmiyorum,” dedi. “Bilmiyorum!”</span></p>

    <p class="Normal para-style-override-5"><span class="char-style-override-8">Jamie eğildi ve Roger’ın düşürmüş olduğu taşları alıp onun ayağının dibine fırlattı. “O zaman git!” dedi. “Bu lanet olası taşlarını al ve uğursuz taş halkayı bul. Sonra da defol git, kızımın bir korkağa ihtiyacı yok!”</span></p>

    <p class="Normal para-style-override-5"><span class="char-style-override-8">Jamie daha atlarımızın eyerlerini çözmemişti. Eyer çantalarını aldı ve atın sırtına yükledi. Sonra atıyla benim atımı çözüp hızla kendi atına atladı. “Gel,” dedi bana. Roger’a çaresizce baktım. Roger, Jamie’ye öfkeyle baktı. Yeşil gözleri, elindeki zümrütler gibi parlıyordu.</span></p>

    <p class="Normal para-style-override-5"><span class="char-style-override-8">Roger gözlerini Jamie’den ayırmayarak, “Git,” dedi usulca bana. “Ben kendim gelirim.”</span></p>

    <p class="Normal para-style-override-5"><span class="char-style-override-8">Ellerim ve ayaklarım bana ait değillerdi sanki; kendi kendilerine hareket ediyorlardı. Atıma yürüyüp ayağımı üzengiye attım ve at üstüne çıktım.</span></p>

    <p class="Normal para-style-override-5"><span class="char-style-override-8">Ardıma baktığımda ateşin ışığı bile yok olmuştu. Geride kalan sadece karanlıktı.</span></p>

    <p class="Normal para-style-override-6"><span class="bold char-style-override-9"> </span></p>
  </div>
</body>
</html>