<html xmlns="http://www.w3.org/1999/xhtml">
<head>
  <title>guz2-22</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-17"><span class="bold">17<br/>Bir Yabancı </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Roger başını eğip avuçlarından kana kana su içti. Şansına ağaçlardan sızan gün ışığıyla suyun parıldayışını görmüştü. Yoksa yoldan çok uzak olan bu ırmağı hiç göremeyecekti.</span></p>

    <p class="Normal para-style-override-5"><span class="char-style-override-8">Su, kayadaki bir çatlaktan akıyor ellerini ve yüzünü serinletiyordu. Kayanın kendisi siyaha çalan yeşil rengindeydi, gün ışığıyla zümrüt gibi parlayan yosun ve ağaç kökleriyle kaplı zemin ise çamurluydu.</span></p>

    <p class="Normal para-style-override-5"><span class="char-style-override-8">Birkaç saat içinde Brianna’yı göreceği düşüncesi, boğazını rahatlatan soğuk su kadar sinirlerine iyi gelmişti. Atını çaldırmış olsa bile gideceği yerin yürüme mesafesinde olduğunu bilmek onun için bir teselliydi.</span></p>

    <p class="Normal para-style-override-5"><span class="char-style-override-8">At zaten çok yaşlıydı. En azından değerli eşyalarını eyer çantasına koymamıştı. Elini pantolonunun dikiş yerine attı ve kasığına yakın küçük sertliği hissedince rahatladı.</span></p>

    <p class="Normal para-style-override-5"><span class="char-style-override-8">Atın dışında en az onun kadar eski bir tabanca, biraz yiyecek ve deri matarası da çalınmıştı. Mataranın çalınması, sıcak tozlu yolun son birkaç kilometresinde onu sıkıntıya sokmuştu ama şimdi biraz rahatlamıştı.</span></p>

    <p class="Normal para-style-override-5"><span class="char-style-override-8">Doğrulduğunda ayakları nemli yere saplanmış, zümrüt yeşili yosunda iz bırakmıştı. Kuru alana çıkıp çamurlu tabanlarını çimlere sildi. Sonra ceketindeki tozları elinden geldiğince temizleyip boğazındaki kirli fularını sıkılaştırdı. Çenesinde çıkan sakalları yokladı, usturası eyer çantasında kalmıştı.</span></p>

    <p class="Normal para-style-override-5"><span class="char-style-override-8">Tam bir yabaniye benziyorum, diye düşündü üzülerek. Kayınpederinin karşısına bu şekilde çıkamazdı. Aslında Claire ve Jamie’nin onun hakkında ne düşüneceklerini pek de umursamıyordu. Onun aklı fikri Brianna’daydı.</span></p>

    <p class="Normal para-style-override-5"><span class="char-style-override-8">Brianna şimdi ailesinin yanındaydı. Ailesine kavuşmasının onun ihanetini affettirecek kadar tatmin edici olmasını umuyordu. Tanrım, ne aptaldı!</span></p>

    <p class="Normal para-style-override-5"><span class="char-style-override-8">Yaprak yığınlarına batarak yolda ilerliyordu. Onun inatçılığını küçümseyerek aptallık ettim, hayır, ona dürüst davranmayarak aptallık ettim, diye düzeltti kendini. Ondan gerçeği saklayarak aptallık etmişti. Gelecekte onu güvende tutmaya çalıştığı için… Hayır, bu hiç de aptallık değil, diye düşündü, son birkaç aydır gördüğü ve duyduğu şeyleri düşünerek yüzünü ekşitti.</span></p>

    <p class="Normal para-style-override-5"><span class="char-style-override-8">Önüne çıkan bir çam dalını kenara itti ve başının yanından bir şey geçince bağırarak başını eğdi.</span></p>

    <p class="Normal para-style-override-5"><span class="char-style-override-8">Bir </span><span class="italik char-style-override-7">gak</span><span class="char-style-override-8"> sesi saldırganının bir karga olduğunu gösteriyordu. Yakındaki ağaçlardan gelen sesler onun yalnız olmadığını gösterdi ve saniyeler içerisinde siyah oklar kulağının dibinden geçmeye başladı.</span></p>

    <p class="Normal para-style-override-5"><span class="char-style-override-8">“Hey, defolun başımdan!” diye bağırdı, vızıldayan başka bir bombardımandan kaçarak. Bir yuvanın yakınında olduğu ortadaydı ve kargalar bundan hoşlanmamıştı.</span></p>

    <p class="Normal para-style-override-5"><span class="char-style-override-8">İlk karga yeniden saldırıya geçti ve öyle yakınından geçti ki şapkası çamura düştü. Başka bir karga daha onu hedef aldı ve pençeleri, ceketinin omuzlarını yırtarken Roger’a sert bir bakış attı. Roger yerden şapkasını alıp koşmaya başladı.</span></p>

    <p class="Normal para-style-override-5"><span class="char-style-override-8">Yüz metre koştuktan sonra yavaşlayıp etrafına bakındı. Kuşlar görünürde yoktu, yuvalarını geçmiş olmalıydı.</span></p>

    <p class="Normal para-style-override-5"><span class="char-style-override-8">Öfkesinden kurtulmaya çalışarak, “Lazım olduğunda Alfred Hitchcock nerede peki?” diye mırıldandı kendi kendine.</span></p>

    <p class="Normal para-style-override-5"><span class="char-style-override-8">Ormanın içinde sesi boğuk çıkıyordu, sanki yüzünü yastığa gömmüş öyle konuşuyordu. Zorla nefes alıyordu ve yüzüne ateş basmıştı. Birdenbire orman sessizleşmişti. Kargaların saldırıları geçince diğer kuşlar da susmuşa benziyordu. Eski İskoçların kargaları uğursuzluk olarak düşündüğüne şüphe yoktu. Bu eski zamanda o kadar çok vakit geçirmişti ki tuhaflığın ötesine geçmeyen eski yöntemlere şaşırmıyordu.</span></p>

    <p class="Normal para-style-override-5"><span class="char-style-override-8">Tehlikeli, pis ve rahatsız olmasına karşın okuduklarını veya müzede gördüklerini birebir keşfetmek büyüleyiciydi. Brianna için olmasaydı, bu tecrübede kesinlikle pişman olmazdı. Stephen Bonnet ve </span><span class="italik char-style-override-7">Gloriana</span><span class="char-style-override-8">’da gördüklerine rağmen… </span></p>

    <p class="Normal para-style-override-5"><span class="char-style-override-8">Eli bir kez daha kasığına gitti. Umduğundan da şanslıydı. Bonnet de iki tane taş vardı. Taşlar gerçekten işe yarıyor muydu? Dallar yol vermeden önce birkaç adım daha eğilerek yürümek zorunda kaldı. İnsanların burada yaşadığına inanmak zordu, ancak biri bu patikayı yapmıştı ve yol bir yere çıkıyordu.</span></p>

    <p class="Normal para-style-override-5"><span class="char-style-override-8">“Yolu gözden kaçırman mümkün değil,” demişti handaki kız. Roger, nedenini görebiliyordu. Gidecek başka bir yol yoktu.</span></p>

    <p class="Normal para-style-override-5"><span class="char-style-override-8">Elini gözlerine siper edip yola baktı ama ağaçların sarkık dalları her şeyi engelliyordu. Ağaçlarla çevrili, gölgeli, gizemli bir tünel görünüyordu sadece. Tepeye ne kadar mesafe kaldığını kestirmenin yolu yoktu.</span></p>

    <p class="Normal para-style-override-5"><span class="char-style-override-8">“Gün batımına kadar oraya gidersen iyi olur,” demişti kız ona ve şimdi ikindi vaktiydi. Bir atı olsaydı daha çabuk giderdi. Dağ eteğinde karanlığa yakalanmak istemeyen Roger, güneşe karşı gözlerini kısarak adımlarını hızlandırdı.</span></p>

    <p class="Normal para-style-override-5"><span class="char-style-override-8">Yürürken düşünceleri de onunla yarışıyordu.</span></p>

    <p class="Normal para-style-override-5"><span class="char-style-override-8">Brianna’nın ailesine kavuşması nasıl olmuştu? Jamie Fraser hakkında ne düşünmüştü? Kızın bir senedir hayal ettiği adam mıydı yoksa annesinin hikâyelerinden oluşturduğu resmin bir yansıması mıydı?</span></p>

    <p class="Normal para-style-override-5"><span class="char-style-override-8">En azından tanıyabileceği bir babası var artık, diye düşündü Roger. Yaz Dönümü Arifesi’ni ve taş geçitteki ışık patlamasını hatırlayınca ürperdi. </span></p>

    <p class="Normal para-style-override-5"><span class="char-style-override-8">İşte oradaydı! Koyu yeşil gölgelerin ışığı ilerideydi. Güneş, portakal ve sarı rengindeki güz yapraklarını aydınlatıyordu. Roger ağaç tünelinden çıktığında güneş bir an gözlerini kamaştırdı. Bir kez gözlerini kırpıştırdı ve kendini tepede buldu. Tam umduğu gibiydi ama akçaağaç ve sarı bodur meşe ağaçlarıyla çevrili küçük bir alandı. Etrafı siyah ormanla çevrili alan, ortasında güneş ışınlarıyla adeta bir fincan görünümündeydi.</span></p>

    <p class="Normal para-style-override-5"><span class="char-style-override-8">Yolun devamını bulmak için etrafına bakınırken bir at kişnemesi duydu ve hemen arkasına döndüğünde yaşlı atının yularından bir ağaca bağlı durmakta olduğunu gördü.</span></p>

    <p class="Normal para-style-override-5"><span class="char-style-override-8">“Ee, ben soyulmuştum!” dedi şaşkınlıkla. “Sen buraya nasıl geldin?”</span></p>

    <p class="Normal para-style-override-5"><span class="char-style-override-8">“Senin geldiğin yoldan,” diye yanıt verdi bir ses. Uzun boylu, genç bir delikanlı atın yanındaki ormandan çıkmış, Roger’a bir tabanca doğrultuyordu. Hem öfke hem şaşkınlıkla bunun da kendisine ait olduğunu gören Roger, derin bir nefes alıp korkusunu yenmeye çalıştı.</span></p>

    <p class="Normal para-style-override-5"><span class="char-style-override-8">Roger soğukkanlılıkla, “Benim atımı ve silahımı aldın,” dedi. “Daha ne istiyorsun? Şapkamı mı?” Davet edercesine şapkasını tuttu. Haydut onun başka daha neler taşıdığını muhtemelen bilmiyordu. Roger da onları göstermemişti zaten.</span></p>

    <p class="Normal para-style-override-5"><span class="char-style-override-8">Boyu Roger kadar olsa da yaşı onunkinden fazla olmayan delikanlı, gülümsemiyordu. </span></p>

    <p class="Normal para-style-override-5"><span class="char-style-override-8">“Sanırım ondan biraz daha fazlasını.” Delikanlı ilk kez bakışlarını Roger’dan yan tarafa çevirmişti. Delikanlının bakışlarını takip eden Roger, elektriğe çarpılmış gibi hissediyordu kendini.</span></p>

    <p class="Normal para-style-override-5"><span class="char-style-override-8">Onca zaman öylece alanın kenarında duran adamı fark etmemişti. Adam çimen ve dalların rengine uyan kahveli yeşilli bir av kilt eteği giyerken, alev gibi saçları parlak yapraklara karışıyordu. </span></p>

    <p class="Normal para-style-override-5"><span class="char-style-override-8">Aniden ortaya çıkışından ziyade Roger’ı suspus eden adamın bakışlarıydı. Jamie Fraser, kızına benziyordu. Brianna’nın geniş yüz hatları yıllar geçtikçe güçlü bir hal almıştı ve hem kaslı hem de ürkütücü bir fiziğe sahip olmuştu. </span></p>

    <p class="Normal para-style-override-5"><span class="char-style-override-8">Elini kızıl tüylü bir kediden çekip kendini, bir kaplanın sabit bakışlarına bakarken bulmak gibi bir şeydi bu. Claire, Jamie Fraser’ı anlatırken abartmamış diye düşünürken geri adım atmamak için kendini zor tutuyordu. </span></p>

    <p class="Normal para-style-override-5"><span class="char-style-override-8">“Sen Bay MacKenzie olmalısın,” dedi adam. Bu bir soru değildi. Derinden gelen sesi, yalnızca yaprakların hışırtısını bastırmak için yüksek çıkmıştı ama Roger onu duymakta hiç zorluk çekmiyordu.</span></p>

    <p class="Normal para-style-override-5"><span class="char-style-override-8">“Evet,” diyerek ona doğru bir adım attı. “Siz de… ee… Jamie Fraser?” Elini uzattı ama hemen geri çekti. Buz gibi bakışlar onu süzüyordu.</span></p>

    <p class="Normal para-style-override-5"><span class="char-style-override-8">“Evet,” dedi kızıl saçlı adam. “Beni tanıyor musun?” Ses tonu hiç de dostane değildi. </span></p>

    <p class="Normal para-style-override-5"><span class="char-style-override-8">Roger üstü başı dağınık olduğu için kendine bir küfür savurdu. Brianna’nın onu babasına nasıl anlattığını bilmiyordu ama Fraser’ın daha etkili birini beklediği açıktı.</span></p>

    <p class="Normal para-style-override-5"><span class="char-style-override-8">“Şey… biraz kızınıza benziyorsunuz.”</span></p>

    <p class="Normal para-style-override-5"><span class="char-style-override-8">Diğer delikanlı homurdandı ama Fraser dönüp ona bakmadı. “Peki benim kızımla ne alakan var?” Fraser ağaçların gölgesinden çıkarak ilk kez hareket etti. Hayır, Claire hiç de abartmamıştı. O büyük bir adamdı, hatta Roger’dan birkaç santim daha uzundu.</span></p>

    <p class="Normal para-style-override-5"><span class="char-style-override-8">Roger şaşkınlığın korkuya karıştığı bir hisse kapılmıştı. Brianna ona ne anlatmıştı ki? Brianna bu kadar kızgın olamazdı… Fraser kızı gördüğünde bazı sonuçlara varmış olmalıydı.</span></p>

    <p class="Normal para-style-override-5"><span class="char-style-override-8">Roger, “Karım için geldim,” dedi cesurca.</span></p>

    <p class="Normal para-style-override-5"><span class="char-style-override-8">O anda Fraser’ın gözlerinde bir şeyler değişti. Roger, bunun ne olduğunu bilmiyordu ama şapkasını yere düşürmesine ve ellerini yumruk yapmasına neden oldu.</span></p>

    <p class="Normal para-style-override-5"><span class="char-style-override-8">Roger ona bir göz attı ve çocuğun tabancayı tutan büyük eklemlerinin beyazlamış olduğunu görünce biraz daha endişelendi. “Hey, dikkat et! Kazara ateş etmek istemezsin,” dedi.</span></p>

    <p class="Normal para-style-override-5"><span class="char-style-override-8">Genç adamın dudaklarında sinsi bir gülümseme belirdi. “Eğer ateş edersem bu kazara olmaz.”</span></p>

    <p class="Normal para-style-override-5"><span class="char-style-override-8">“Ian.” Fraser’ın sesi mesafeliydi ama tabancanın aşağı inmesine yetmişti. İri adam bir adım daha attı. Mavi ve yana yatık gözleri, Roger’ınkilere odaklıydı. Brianna’nınkiler gibi ürkütücüydü.</span></p>

    <p class="Normal para-style-override-5"><span class="char-style-override-8">“Sana tek bir soru soracağım ve gerçeği duymak istiyorum,” dedi biraz sessizce. “Kızımın kızlığını sen mi bozdun?”</span></p>

    <p class="Normal para-style-override-5"><span class="char-style-override-8">Roger baştan aşağı kıpkırmızı kesildiğini hissedebiliyordu. Tanrım, Brianna babasına ne anlatmıştı? Tanrı aşkına </span><span class="italik char-style-override-7">neden</span><span class="char-style-override-8">? Kızının namusunu sorgulayan öfkeli bir baba, beklediği en son şeydi.</span></p>

    <p class="Normal para-style-override-5"><span class="char-style-override-8">“Şey… ee… şey, sandığınız gibi değil,” diye kekeledi. “Ben… yani biz… bu… bizim niyetimiz…”</span></p>

    <p class="Normal para-style-override-5"><span class="char-style-override-8">“Yaptın mı, yapmadın mı?” Fraser’ın yüzü bir ayak ötedeydi, tamamen ifadesizdi. Yalnızca gözlerindeki ateş belli oluyordu.</span></p>

    <p class="Normal para-style-override-5"><span class="char-style-override-8">“Lanet olsun, evet! Brianna istedi ki- ”</span></p>

    <p class="Normal para-style-override-5"><span class="char-style-override-8">Fraser onun karnına sıkı bir yumruk attı. Roger iki büklüm oldu ve nefesi kesilerek geriledi. Canı yanmamıştı - şimdilik - ama etkiyi bütün omurgasında hissediyordu. Roger, hem öfkeli hem de şaşkındı.</span></p>

    <p class="Normal para-style-override-5"><span class="char-style-override-8">“Dur,” dedi, konuşmaya yetecek kadar nefes almaya çalışarak. “Dur! Tanrı aşkına, ben- ”</span></p>

    <p class="Normal para-style-override-5"><span class="char-style-override-8">Fraser ona yine vurdu. Bu sefer yumruk çenesine isabet etmişti. Tenini çizen, çene kemiğini sarsan ve acı veren bir yumruktu. Roger hemen geri çekildi. Korkusu yerini öfkeye bırakmıştı. Bu lanet olası herif onu öldürmeye çalışıyordu!</span></p>

    <p class="Normal para-style-override-5"><span class="char-style-override-8">Fraser yine ona yumruk attı ama Roger eğilip döndüğü için ıskaladı. Vay be, ne güzel bir aile ilişkisiydi!</span></p>

    <p class="Normal para-style-override-5"><span class="char-style-override-8">Roger iyice gerileyip ceketini çıkardı. Fraser’ın onun peşinden gelmeyip yumrukları hazırda öylece beklemesine şaşırdı.</span></p>

    <p class="Normal para-style-override-5"><span class="char-style-override-8">Öfkeden Roger’ın kulakları uğulduyordu ve gözleri yalnızca Fraser’a odaklıydı. Eğer bu herifin istediği kavgaysa istediğini alacaktı. </span></p>

    <p class="Normal para-style-override-5"><span class="char-style-override-8">Roger hafiften eğilip yumruklarını kaldırdı, hazırdı. Bu duruma çok şaşkındı ama hiç bu şekilde yakalanmamıştı. Bar kavgalarında yer alsa dahi öyle kavgacı bir tip değildi Roger. Ağırlık ve boy açısından birbirlerine uyuyorlardı ve Roger’ın on beş yaş küçük oluşunun bir avantajı vardı.</span></p>

    <p class="Normal para-style-override-5"><span class="char-style-override-8">Fraser’ın sağ taraftan saldırdığını gören Roger, eğilip karşılık verdi ama yumruğu Fraser’ın yan tarafını sıyırıp geçti. Ancak sol taraftan gözüne gelen yumruğu fark edememişti. Başında yıldızlar dönüyor, şimşekler çakıyordu. Bağırarak Fraser’ın üstüne atlarken yanaklarından yaşlar akıyordu.</span></p>

    <p class="Normal para-style-override-5"><span class="char-style-override-8">Adama vurdu; yumruklarının değdiğini hissedebiliyordu. Ancak bir şey fark etmiyordu. Adamın bir Viking savaşçısı gibi sakin göründüğünü sağlam gözüyle görebiliyordu. Döndüğünde yüz kayboldu ve yine ortaya çıktı. Yumruğunu salladığında adamın kulağını ıskaladı. Ancak Roger omzundan yumruk yiyince biraz geriledi ama sonra kendini toparlayıp atağa geçti.</span></p>

    <p class="Normal para-style-override-5"><span class="char-style-override-8">“Brianna… benim,” dedi Roger dişlerini sıkarak. Kollarını Fraser’ın beline dolayıp elinden geldiğince sıktı. Adamın kemiklerinin adeta bir fındık gibi çıtırdadığını duyabiliyordu. “Benim… duydun mu?”</span></p>

    <p class="Normal para-style-override-5"><span class="char-style-override-8">Fraser, Roger’ın ensesine sol kolunun ve omzunun uyuşmasına yetecek sertlikte bir yumruk indirdi. Roger onu bırakıp eğildi ve Fraser’ı geriletmek için yaşlı adamın göğsüne sağ omzunu attı.</span></p>

    <p class="Normal para-style-override-5"><span class="char-style-override-8">Fraser hafiften geriledi ve ona sertçe vurdu. Yumruk Roger’ın kaburgasına gelmişti. Yine de onun inleyip gerilemesine, kendini korumak için eğilmesine neden olmuştu.</span></p>

    <p class="Normal para-style-override-5"><span class="char-style-override-8">Fraser başını eğip ona bir kafa atınca Roger geriye uçup sertçe yere yapıştı. Burnundan gelen kan, ağzına ve çenesine akıyordu. Uyuşuk bir halde koyu kırmızı damlaların akıp gömleğine damlayışını izledi.</span></p>

    <p class="Normal para-style-override-5"><span class="char-style-override-8">Roger, gelen tekmeyi engellemek için yana yuvarlandı ama fazla uzaklaşamamıştı. Çılgınca diğer tarafa yuvarlanırken, rakibinden on beş yaş küçük oluşunu avantaj olarak düşünürken Fraser’ın on beş sene boyunca savaştığı aklına geldi.</span></p>

    <p class="Normal para-style-override-5"><span class="char-style-override-8">Bir an ondan bayağı bir uzaklaşmıştı. Nefes nefese ellerinin ve dizlerinin üzerine kalktı. Her nefes alışında kan boğazında çağıldıyor, kanın metal tadını alabiliyordu.</span></p>

    <p class="Normal para-style-override-5"><span class="char-style-override-8">“Yeter,” diye soludu. “Hayır, yeter.”</span></p>

    <p class="Normal para-style-override-5"><span class="char-style-override-8">Bir el onu saçlarından yakalayıp geriye çekti. Birkaç santim uzağındaki mavi gözler parıldıyordu ve Roger yüzünde adamın sıcak nefesini hissedebiliyordu.</span></p>

    <p class="Normal para-style-override-5"><span class="char-style-override-8">“Hayır, yetmez,” diyen Fraser diziyle ağzına vurdu. Roger yere düşüp bir kez daha yana yuvarlandı, sonra da ayağa kalkmaya çalıştı. Yalnızca ayağa kalkıp hareket etmek istiyordu.</span></p>

    <p class="Normal para-style-override-5"><span class="char-style-override-8">Roger hayatı için savaşacaktı ve bunun farkındaydı. Körü körüne sallanan figürün üzerine atılıp Fraser’ın gömleğine yapıştı ve elinden geldiğince karnına bir yumruk indirdi. Gömlek yırtıldı ve yumruğu kemiğe denk geldi. Fraser adeta bir yılan gibi kıvrılıp bir elini aşağıya uzattı. Roger’ın testislerini yakalayıp bütün gücüyle sıktı.</span></p>

    <p class="Normal para-style-override-5"><span class="char-style-override-8">Roger öylece kalakaldı, sonra da omurgası parçalanmış gibi yere düştü. Acı onu vurduğunda Roger’ın zihninde buz gibi bir düşünce belirdi:</span><span class="italik char-style-override-7"> </span><span class="char-style-override-8">Tanrım, doğum tarihimden önce öleceğim.</span></p>

    <p class="Normal para-style-override-6"><span class="char-style-override-8"> </span></p>
  </div>
</body>
</html>