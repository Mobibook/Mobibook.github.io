<html xmlns="http://www.w3.org/1999/xhtml">
<head>
  <title>guz2-33</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-27"><span class="bold">27<br/>Nefis Terbiyesi</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Şafaktan hemen önce uyandı. Dışarısı hâlâ zifiri karanlıktı ama hava değişmişti. Köz sönmüştü.</span></p>

    <p class="Normal para-style-override-5"><span class="char-style-override-8">Alexandre yoktu. Yıpranmış geyik derisinin altında yatıyordu Roger ve içerisi çok soğuktu. “Alexandre?” diye fısıldadı boğuk bir sesle. “Pere Ferigault?”</span></p>

    <p class="Normal para-style-override-5"><span class="char-style-override-8">“Buradayım.” Uzakta oturmamasına rağmen genç rahibin sesi yumuşak ve derinden geliyordu.</span></p>

    <p class="Normal para-style-override-5"><span class="char-style-override-8">Roger dirseğinin üzerine yükselip gözlerini kısarak o tarafa baktı. Uyku mahmurluğu geçince onu gördü. Alexandre bağdaş kurmuş oturuyordu. Sırtı dikti, yüzü yukarıdaki bacaya dönmüştü.</span></p>

    <p class="Normal para-style-override-5"><span class="char-style-override-8">“İyi misin?” Rahibin boynunun yan tarafı kandan simsiyahtı ama Roger’ın gördüğü kadarıyla yüzü sakindi. </span></p>

    <p class="Normal para-style-override-5"><span class="char-style-override-8">“Yakında beni öldürecekler. Belki de bugün.”</span></p>

    <p class="Normal para-style-override-5"><span class="char-style-override-8">Roger geyik derisini göğsüne çekerek yerinde doğruldu. Zaten üşüyordu, onun bu sakin sözleri onu dondurmuştu.</span></p>

    <p class="Normal para-style-override-5"><span class="char-style-override-8">“Hayır,” dedi ve boğazını rahatlatmak için öksürme gereği duydu. “Hayır, öldürmeyecekler.”</span></p>

    <p class="Normal para-style-override-5"><span class="char-style-override-8">Alexandre ona karşı çıkmaya gerek duymadı. Hareket de etmiyordu. Soğuk sabah havasına karşı çırılçıplak oturuyor, yukarıya bakıyordu. Sonunda bakışlarını bacadan çekip Roger’dan yana döndü.</span></p>

    <p class="Normal para-style-override-5"><span class="char-style-override-8">“Günah çıkarmak istesem dinler misin?”</span></p>

    <p class="Normal para-style-override-5"><span class="char-style-override-8">“Ben rahip değilim.” Roger dizlerinin üstünde onun yanına gitti. “Gel buraya donacaksın. Şunun altına gir.”</span></p>

    <p class="Normal para-style-override-5"><span class="char-style-override-8">“Önemli değil.”</span></p>

    <p class="Normal para-style-override-5"><span class="char-style-override-8">Roger, soğuk mu yoksa bir rahip olmaması mı önemli değil anlayamamıştı. Bir elini Alexandre’ın çıplak omzuna koydu. Önemli olsun ya da olmasın adam buz gibiydi.</span></p>

    <p class="Normal para-style-override-5"><span class="char-style-override-8">Roger mümkün olduğunca Alexandre’ın yanına sokuldu ve geyik derisini üzerlerine çekti. Roger, adamın buz gibi tenine değdiği yerdeki tüylerinin diken diken olduğunu hissediyordu ama bu onu rahatsız etmiyordu. Alexandre’ı ısıtmak niyetiyle daha da yanına sokuldu.</span></p>

    <p class="Normal para-style-override-5"><span class="char-style-override-8">“Baban,” dedi Alexandre başını çevirerek. Nefesi, Roger’ın yüzüne değiyordu ve gözleri kara birer delik gibiydi. “Onun bir papaz olduğunu söylemiştin.”</span></p>

    <p class="Normal para-style-override-5"><span class="char-style-override-8">“Bir pederdi ama ben değilim.”</span></p>

    <p class="Normal para-style-override-5"><span class="char-style-override-8">Diğer adamın omuz silktiğini görmekten ziyade hissetti.</span></p>

    <p class="Normal para-style-override-5"><span class="char-style-override-8">“İhtiyaç olduğunda her adam papazlık görevini yerine getirebilir,” dedi Alexandre. Soğuk parmakları bir an Roger’ın uyluğuna değdi. “Günah çıkartabilir miyim?”</span></p>

    <p class="Normal para-style-override-5"><span class="char-style-override-8">“Eğer bu… elbette, istersen.” Roger kendini biraz beceriksiz hissediyordu ama zararı yoktu, eğer birilerine yardımcı olacaksa… Kulübe ve dışarısı tamamen sessizdi. Çam ağaçlarının hışırtısı haricinde hiç ses yoktu.</span></p>

    <p class="Normal para-style-override-5"><span class="char-style-override-8">Boğazını temizledi. İlk Alexandre mı konuşmaya başlayacaktı, yoksa o mu bir şey söylemeliydi?</span></p>

    <p class="Normal para-style-override-5"><span class="char-style-override-8">Sanki bir işaret almış gibi Fransız ondan yana döndü. Başını eğdiğinde hafif gün ışığı sarı saçlarında oynaşıyordu.</span></p>

    <p class="Normal para-style-override-5"><span class="char-style-override-8">“Günahlarım için kutsa beni, kardeşim,” dedi Alexandre kısık sesle. Ve başı önde, ellerini kenetleyerek günah çıkarmaya başladı.</span></p>

    <p class="Normal para-style-override-5"><span class="char-style-override-8">Hurons’lu bir görevliyle Detroit’ten gönderilen Alexandre, sağlığı bozulan yaşlı rahibin yerini almak için uzak yerlere gelmeye cesaret etmişti.</span></p>

    <p class="Normal para-style-override-5"><span class="char-style-override-8">“Orada mutluydum,” dedi Alexandre, on yıl önceki olayları anlatırken kullanılan hülyalı bir ses tonuyla. “Vahşi bir yerdi ama ben çok gençtim ve aşkla dinime bağlıydım. Sıkıntıyı umursamıyordum.”</span></p>

    <p class="Normal para-style-override-5"><span class="char-style-override-8">Genç mi? Rahip ondan çok da büyük değildi. </span></p>

    <p class="Normal para-style-override-5"><span class="char-style-override-8">Alexandre geçmişi aklından çıkarırcasına omuz silkti.</span></p>

    <p class="Normal para-style-override-5"><span class="char-style-override-8">“İki yıl Huronlarla yaşadım ve çok sıkıntı çektim. Sonra kabilelerin toplandığı bölgeye, Ft. Stanwix’e onlardan bir grupla gittim. Orada Mohawklar’ın savaş şefi Kennyanisi-t’ago ile tanıştım. Benim dua ettiğimi ve Kutsal Ruh’a yöneldiğimi görünce beni kendi köyüne davet etti.”</span></p>

    <p class="Normal para-style-override-5"><span class="char-style-override-8">Mohawklar din değiştirme konusunda temkinli davranmalarıyla bilinirdi; bu bulunmaz bir şanstı. Bu nedenle Pere Ferigault, Kennyanisi-t’ago ve savaşçıları eşliğinde kanoyla nehrin aşağısına gitmişti.</span></p>

    <p class="Normal para-style-override-5"><span class="char-style-override-8">“Bu benim ilk günahımdı,” dedi sessizce. “Gurur.” Hesap ediyormuş gibi bir parmağını Roger’a doğru kaldırdı. “Yine de Tanrı benimleydi.” Mohawklar, Fransa ve Kızılderili Savaşı’nda İngilizler’in yanındaydı ve genç Fransız rahibe şüpheyle yaklaşıyorlardı. Mohawk dilini öğrenmek için azmetmişti ki bu sayede onların dilinde dua edebilecekti.</span></p>

    <p class="Normal para-style-override-5"><span class="char-style-override-8">Tamamı olmasa da çoğu köylünün dinini değiştirmesinde başarılı olmuştu. Dinini değiştirdiklerinin arasında savaş şefi olduğu için ona kimse engel olmuyordu. Maalesef köyün reisi ona karşıydı ve köydeki Hıristiyan ve Hıristiyan olmayanların arasında sürekli bir huzursuzluk hâkimdi.</span></p>

    <p class="Normal para-style-override-5"><span class="char-style-override-8">Rahip dudaklarını yaladı, sonra sürahiyi alıp içti.</span></p>

    <p class="Normal para-style-override-5"><span class="char-style-override-8">“Ve sonra,” dedi derin bir nefes alarak, “sonra ikinci günahımı işledim.”</span></p>

    <p class="Normal para-style-override-5"><span class="char-style-override-8">Cemaatinden birine âşık olmuştu.</span></p>

    <p class="Normal para-style-override-5"><span class="char-style-override-8">“Daha önce bir kadınla birlikte…” Roger sorusunu tamamlayamadı ama Alexandre hiç tereddütsüz yanıt verdi.</span></p>

    <p class="Normal para-style-override-5"><span class="char-style-override-8">“Hayır, hiç.” Kahkahadan ziyade kendine acırmış gibi bir nefes aldı bunu söylerken. “Bu zevke karşı bağışıklığım var diye düşünmüştüm. Ancak erkek, şeytanın cazibesine karşı zayıftır.”</span></p>

    <p class="Normal para-style-override-5"><span class="char-style-override-8">Birkaç ay kızın kaldığı evde kalmıştı. Sonra bir sabah yıkanmak için erkenden kalkıp dereye gitmiş ve suda kendi yansımasını görmüştü.</span></p>

    <p class="Normal para-style-override-5"><span class="char-style-override-8">“Suda aniden bir hareketlenme oldu ve yüzeyi ikiye ayrıldı. Büyük, açık bir ağız alttan yüzeye doğru yükselip benim sudaki yansımamı kırdı.”</span></p>

    <p class="Normal para-style-override-5"><span class="char-style-override-8">Fakat bu yusufçuğa atlayan bir alabalıktan başka bir şey değildi ama bundan etkilenen rahip, ruhunun cehennemin ağzında olduğuna dair Tanrı’nın ona işaret gönderdiğine inanmıştı.</span></p>

    <p class="Normal para-style-override-5"><span class="char-style-override-8">Hemen kaldığı eve gidip eşyalarını toplamış, sonra da köyün dışındaki küçük bir eve tek başına yaşamaya gitmişti. Ancak sevdiği kızı hamile bırakmıştı.</span></p>

    <p class="Normal para-style-override-5"><span class="char-style-override-8">“Seni buraya getirme nedenleri bu mu?” diye sordu Roger.</span></p>

    <p class="Normal para-style-override-5"><span class="char-style-override-8">“Hayır, tam olarak bu değil. Onlar evliliğe ve ahlaka bizim yaklaştığımız gibi yaklaşmıyorlar,” diye açıkladı Alexandre. “Kadınlar istedikleri gibi erkekleri alır ve evlilik, eşlerin arkadaşlıklarına dayanan bir anlaşmadır. Eğer iyi anlaşamıyorlarsa kadın erkeği evinden kovar veya erkek ayrılır. Eğer çocuk varsa da annesinin yanında kalır.”</span></p>

    <p class="Normal para-style-override-5"><span class="char-style-override-8">“Ama o zaman…”</span></p>

    <p class="Normal para-style-override-5"><span class="char-style-override-8">“Sıkıntı şu ki bir rahip olarak ben, her iki taraf Hıristiyan ve inayetli olmazsa çocukları vaftiz edemem. Çocuğun inançlı olarak büyümesi gerekli, çünkü Kızılderililer vaftizi onların pagan ayini gibi görüyorlar.”</span></p>

    <p class="Normal para-style-override-5"><span class="char-style-override-8">Alexandre derin bir nefes aldı.</span></p>

    <p class="Normal para-style-override-5"><span class="char-style-override-8">“Elbette ben de çocuğu vaftiz edemedim. Bu Kennyanisi-t’ago’yu gücendirdi ve korkuttu, sürekli bana çocuğu vaftiz etmemi söylerdi. Reddetmem üzerine bana işkence edilmesini emretti. Sevdiğim kız benim için yalvardı ve annesiyle birkaç nüfuzlu kişi tarafından da buna cesaretlendirildi.”</span></p>

    <p class="Normal para-style-override-5"><span class="char-style-override-8">Sonuçta köy anlaşmazlık ve bölünmeyle karşı karşıya kalınca reis, Pere Alexandre’ın Onyarekenata’ya götürülmesine karar vermişti. Orada bulunan kurul, köyün yeniden huzura kavuşmasını sağlayacak kararı verebilecekti.</span></p>

    <p class="Normal para-style-override-5"><span class="char-style-override-8">Roger sakalını kaşıdı. Belki de Kızılderililer’in saçlı Avrupalılar’ı sevmemeleri onların bitli olabileceğiyle alakalıdır, diye düşündü.</span></p>

    <p class="Normal para-style-override-5"><span class="char-style-override-8">“Korkarım tam olarak anlamadım,” dedi dikkatle. “Annesi tam bir Hıristiyan olmadığı için mi kendi çocuğunu vaftiz etmeyi kabul etmedin?”</span></p>

    <p class="Normal para-style-override-5"><span class="char-style-override-8">Alexandre şaşkın şaşkın bakıyordu.</span></p>

    <p class="Normal para-style-override-5"><span class="char-style-override-8">“Ah, hayır! O inançlı ama gerekeni yapmadığında hep bir bahanesi oluyordu,” diye ekledi üzülerek ve iç çekti. “Hayır, çocuğu vaftiz edemezdim, çünkü çocuk annesi yüzünden değil, babası yüzünden tam olarak inançlı yetiştirilemeyecekti.”</span></p>

    <p class="Normal para-style-override-5"><span class="char-style-override-8">Roger şaşkınlığını saklamak umuduyla alnını ovuşturdu. “Ah, sen bu nedenle mi günah çıkarmak istedin? Belki yeniden inayet kazanır ve böylece- ”</span></p>

    <p class="Normal para-style-override-5"><span class="char-style-override-8">Rahip küçük bir jestle onu susturdu ve omuzları çökük halde bir müddet oturdu. Kazara yarasına dokunmuş olmalıydı, çünkü pıhtılaşmış kan kütlesi çatlamıştı ve kan bir kez daha boynundan aşağıya sızıyordu. </span></p>

    <p class="Normal para-style-override-5"><span class="char-style-override-8">“Affedersin,” dedi Alexandre. “Bunu senden istememeliydim. Yalnızca kendi dilimde konuştuğum için çok memnundum. İçimi sana dökme isteğine karşı koyamadım. Ama bu pek de iyi olmadı, çünkü bağışlanmayacağım.”</span></p>

    <p class="Normal para-style-override-5"><span class="char-style-override-8">Adamın hayal kırıklığı öyle açıktı ki Roger, rahibi sakinleştirmek isteyerek bir elini onun koluna koydu.</span></p>

    <p class="Normal para-style-override-5"><span class="char-style-override-8">“Emin misin? Dedin ki ihtiyaç duyulduğunda- ”</span></p>

    <p class="Normal para-style-override-5"><span class="char-style-override-8">“Öyle değil.” Rahip de bir elini Roger’ın elinin üzerine koyup sıktı, sanki diğerinin tutuşundan güç alıyor gibiydi.</span></p>

    <p class="Normal para-style-override-5"><span class="char-style-override-8">Roger hiçbir şey demedi. Bir müddet sonra Alexandre başını kaldırdı ve ona baktı. Dışarısı aydınlıktı artık; belli belirsiz parlaklık vardı. Adamın solukları da beyaz beyaz çıkıyordu ağzından.</span></p>

    <p class="Normal para-style-override-5"><span class="char-style-override-8">“Günah çıkarsam da bağışlanmayacağım. Günahlarımın bağışlanması için tövbemin içten olması gerekir. Günahlarımdan pişman olmam gerekir. Fakat ben bunu yapamam.”</span></p>

    <p class="Normal para-style-override-5"><span class="char-style-override-8">Sonra yine sessizleşti. Roger ne konuşması gerektiğini ne de ne söylemesi gerektiğini biliyordu. Ona göre bir rahibin, “Evet, oğlum?” gibi bir şey demesi gerekirdi ama yapmadı. Onun yerine Alexandre’ın diğer elini tutup sıktı.</span></p>

    <p class="Normal para-style-override-5"><span class="char-style-override-8">“Günahım onu sevmekti,” dedi Alexandre usulca, “ve ben kendime hâkim olamıyorum.”</span></p>

    <p class="Normal para-style-override-6"><span class="bold char-style-override-9"> </span></p>
  </div>
</body>
</html>