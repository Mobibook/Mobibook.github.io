<html xmlns="http://www.w3.org/1999/xhtml">
<head>
  <title>guz2-45</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-38"><span class="bold">38<br/>Yazı mı Tura mı?</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Roger yan tarafına döndü ve oturdu. Pencerelerde cam yoktu, gerçi yaz havası güzel geçtiği için buna gerek de yoktu ve muayenehane, yeni evin tam karşısında yokuşa bakıyordu. Boynunu uzatsa kestane ağacı görüşünü engelleyene kadar kulübeye inen yolda Brianna’nın gidişini izleyebildi.</span></p>

    <p class="Normal para-style-override-5"><span class="char-style-override-8">Elbisesinin son parıltısı da yok oldu ve Brianna gözden kayboldu. Bu akşam yanında bebeği getirmemişti. Roger, bunun bir gelişme mi yoksa sorun anlamına mı geldiğini bilmiyordu. Islak bez, viyaklama, yaygara, emzirme ve kusma olmadan rahatlıkla konuşabilmişlerdi. Bu bir lükstü.</span></p>

    <p class="Normal para-style-override-5"><span class="char-style-override-8">Fakat Brianna her zamanki gibi uzun kalmamıştı. Çocuğun varlığının onu çektiğini biliyordu, Brianna adeta bir lastikle ona bağlıydı. Küçük haylaza sinirlenmiyorum, diyordu kendi kendine. Sadece… küçük haylaza kızıyordu. Ancak bu onu sevmediği anlamına gelmiyordu.</span></p>

    <p class="Normal para-style-override-5"><span class="char-style-override-8">Henüz yemek yememişti; ender bulunan bu vakitlerini boşa harcamak istememişti. Brianna’nın ona getirmiş olduğu sepeti açmamıştı, sincap güvecinin ve tereyağlı ekmeğin yoğun kokusunu içine çekti. Sepette bir de elmalı tart vardı, tabii.</span></p>

    <p class="Normal para-style-override-5"><span class="char-style-override-8">Ayağı hâlâ zonkluyordu. Bu yardımsever kurtçukları düşünmemek için çok çaba sarf ediyordu ama yine de iştahı yerindeydi. Hem yiyeceklerin hem de dağ eteğine tırmanan akşam karanlığının tadını çıkararak yemeğini yiyordu.</span></p>

    <p class="Normal para-style-override-5"><span class="char-style-override-8">Fraser, Roger evin bu kısmını seçtiğinde onun ne yapmaya çalıştığını anlamıştı. Uzaktaki nehir, puslu vadiler ve yıldızlarla bezeli gökyüzüne erişen zirveleriyle dağ manzarası uzanıyordu önünde. Hayatında gördüğü en ıssız, en muhteşem ve en romantik yerdi.</span></p>

    <p class="Normal para-style-override-5"><span class="char-style-override-8">Ve Roger burada tek başınayken, Brianna aşağıda küçük canavarı emziriyordu. Boş sepeti yere bırakıp köşedeki lazımlığa gittikten sonra, yeni ameliyat masasının üzerindeki yatağına döndü. Brianna ona geri dönme sebebini sorduğunda neden bilmiyorum demişti ki?</span></p>

    <p class="Normal para-style-override-5"><span class="char-style-override-8">Şey, çünkü o zaman bilmiyordu. Yarı aç ve ağrılı biçimde lanet olası ormanda dolaşmıştı. Brianna’yı neredeyse bir yıldır görmüyordu - bir yıldır cehenneme gidip gelmişti resmen. Yemeksiz, ateşsiz tam üç gün boyunca taş halkanın oradaki bir kayaya oturmuş, defalarca düşünüp karar vermeye çalışmıştı. Sonunda ayağa kalkmış ve olası seçimin bu olduğuna inanarak yürümeye başlamıştı.</span></p>

    <p class="Normal para-style-override-5"><span class="char-style-override-8">Zorunluluk mu? Aşk mı? Zorunluluk olmadan aşka nasıl sahip olabilirdi ki?</span></p>

    <p class="Normal para-style-override-5"><span class="char-style-override-8">Sırtını gecenin muhteşem kokusuna ve ılık rüzgârına vererek huzursuzca diğer tarafa döndü. İyileşmeye başlamıştı ve vücudunun bazı kısımları düzenli aktivitelere girmediğinden dolayı bir şekilde rahatsız durumdaydı. Böyle bir şeyi Brianna’ya teklif bile edemezdi. Birincisi, Roger’ın yalnızca bunun için geri geldiğini düşünebilirdi. İkincisi, o lanet olası Koca İskoç domuz bu konuda hiç de şaka yapmamıştı.</span></p>

    <p class="Normal para-style-override-5"><span class="char-style-override-8">Roger artık biliyordu. Geri gelmişti çünkü diğer tarafta yaşayamazdı. Onları terk etmenin vereceği suçluluk veya Brianna’sız öleceği bilgisi… biri veya her ikisi, istediğini seçebilirdi. Nelerden vazgeçtiğini biliyordu ve bu önemli değildi. Burada olmak istiyordu, işte o kadar.</span></p>

    <p class="Normal para-style-override-5"><span class="char-style-override-8">Sırtüstü yattı ve barınağını örten çam tahtalarına baktı. Takırtılar ve sıçramalar, sincapların en yakın ceviz ağacını kullanarak kestirme yol bulduklarını gösteriyordu.</span></p>

    <p class="Normal para-style-override-5"><span class="char-style-override-8">Bunu Brianna’ya nasıl söyleyecekti ve o buna inanacak mıydı? Tanrım, Brianna o kadar gergindi ki Roger’ın ona dokunmasına izin bile vermiyordu. Dudakları hafifçe birbirine değiyor, ellerine dokunuyor, sonra Brianna kaçıyordu. Claire ayağına işkence ederken Brianna’nın ona sarıldığı gün hariç. O zaman Brianna gerçekten onun için oradaydı ve bütün gücüyle ona sarılmıştı. Onu saran kolları hâlâ hissedebiliyordu ve bu anıyla biraz mutlu oldu.</span></p>

    <p class="Normal para-style-override-5"><span class="char-style-override-8">Bunu düşününce merak etmeden de duramadı. Doğru, muayene onun canını yakmıştı ama biraz dişlerini sıkmayla dayanamayacağı bir şey değildi ve savaşlardan tecrübeli olan Claire, bunu kesinlikle bilmeliydi.</span></p>

    <p class="Normal para-style-override-5"><span class="char-style-override-8">Acaba bunu bilerek mi yapmıştı? Zorlama hissi olmadan ona dokunması için Bree’ye fırsat mı yaratmıştı? Aralarındaki çekimin ne kadar güçlü olduğunu hatırlaması için kendisine fırsat mı yaratmıştı? Roger bu sefer yüzüstü yattı ve çenesini bağdaştırdığı kollarına dayayarak dışarıdaki karanlığı seyretmeye başladı.</span></p>

    <p class="Normal para-style-override-5"><span class="char-style-override-8">Eğer Claire bunu tekrar yapmak isterse, diğer ayağını da uzatabilirdi.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Claire bir-iki günde bir yanına geliyordu. Ancak Roger konuşmak için hafta sonunu beklemişti. Claire o gün sargıları çıkarmaya gelmişti. Kurtçuklar muhtemelen işlerini bitirmiş ve yarayı temizlemişti.</span></p>

    <p class="Normal para-style-override-5"><span class="char-style-override-8">“Ah, güzel,” dedi Claire, hekimlere özgü korkunç bir şevkle ayağı dürterek. “Çok güzel öğütmüşler, neredeyse hiç iltihap kalmamış.”</span></p>

    <p class="Normal para-style-override-5"><span class="char-style-override-8">“Harika,” dedi. “Peki gitmişler mi?”</span></p>

    <p class="Normal para-style-override-5"><span class="char-style-override-8">“Kurtçuklar mı? Evet,” diye ona güvence verdi. “Birkaç gün içinde başkalaşım gösterirler. İyi iş çıkarmışlar, değil mi?” Bir tırnağını ayağının kenarını sürtünce kaşındı.</span></p>

    <p class="Normal para-style-override-5"><span class="char-style-override-8">“Sana inanıyorum. Peki yürüyebilir miyim?” Roger ayağını oynattı. Biraz acımıştı ama eskisiyle kıyaslanamazdı.</span></p>

    <p class="Normal para-style-override-5"><span class="char-style-override-8">“Evet. Fakat birkaç gün ayakkabı giyme. Tanrı aşkına, keskin bir şeye de basma.”</span></p>

    <p class="Normal para-style-override-5"><span class="char-style-override-8">Claire kendi kendine mırıldanarak eşyalarını topladı. Mutlu ama yorgun görünüyordu; gözlerinin altı morarmıştı. </span></p>

    <p class="Normal para-style-override-5"><span class="char-style-override-8">“Çocuk hâlâ geceleri ağlıyor mu?” diye sordu Roger.</span></p>

    <p class="Normal para-style-override-5"><span class="char-style-override-8">“Evet, zavallı şey. Buradan onu duyabiliyor musun?”</span></p>

    <p class="Normal para-style-override-5"><span class="char-style-override-8">“Hayır. Sen yorgun görünüyorsun da.”</span></p>

    <p class="Normal para-style-override-5"><span class="char-style-override-8">“Şaşırmadım. Kimse doğru düzgün uyuyamıyor ki özellikle Bree, onu besleyen bir tek o olduğu için tabii.” Esnedi ve gözlerini kırparak başını iki yana salladı. “Jamie arka yatak odasını neredeyse bitirdi. Oda hazır olur olmaz oraya geçmek istiyor. Böylece Bree ve bebeğe oda vermiş olacak. Biz de biraz huzur bulmuş oluruz.”</span></p>

    <p class="Normal para-style-override-5"><span class="char-style-override-8">“İyi fikir. Bree demişken- ”</span></p>

    <p class="Normal para-style-override-5"><span class="char-style-override-8">“Hmm?”</span></p>

    <p class="Normal para-style-override-5"><span class="char-style-override-8">Geri adım atmanın gereği yoktu, doğrudan söylemek en iyisiydi.</span></p>

    <p class="Normal para-style-override-5"><span class="char-style-override-8">“Bak, elimden geldiğince çabalıyorum. Onu seviyorum ve bunu ona da göstermek istiyorum, fakat… o kaçıyor. Geliyor yanıma, konuşuyoruz, her şey harika gidiyor ama ben kolumu beline dolayıp onu öpmek istediğim anda, yaprakları tekmeleyerek odanın karşısına kaçıyor. Ben yanlış bir şey mi yapıyorum?”</span></p>

    <p class="Normal para-style-override-5"><span class="char-style-override-8">Claire o bilindik endişeli altın bakışlarından birini attı; bir şahin gibi doğrudan ve acımasız.</span></p>

    <p class="Normal para-style-override-5"><span class="char-style-override-8">“Sen onun ilkiydin, değil mi? Yani birlikte olduğu ilk kişi.”</span></p>

    <p class="Normal para-style-override-5"><span class="char-style-override-8">Roger yanaklarının kızardığını hissediyordu. “Ben… ah… evet.”</span></p>

    <p class="Normal para-style-override-5"><span class="char-style-override-8">“Evet. Onun bu zamana kadarki seks tecrübesi, bekâretinin alınması - ki bu konuda ne kadar nazik olduğun umurumda değil - ondan iki gün sonra tecavüze uğraması ve sonucunda doğum yapmasından ibaret. Sence bu, sırf sen evlilik haklarını talep edeceksin diye onun senin kollarına atılmasına yardımcı olur mu?”</span></p>

    <p class="Normal para-style-override-5"><span class="char-style-override-8">Sen sordun, diye geçirdi aklından Roger, ve cevabını aldın. Durum yeterince açık. Yanakları cayır cayır yanıyordu. “Ben bunu hiç düşünmemiştim,” diye mırıldandı duvara.</span></p>

    <p class="Normal para-style-override-5"><span class="char-style-override-8">“Elbette, düşünmemen doğal,” diyen Claire’in sesi bitkinlik ve keyiften çatlamıştı. “Sen lanet olası bir erkeksin. Bu nedenle sana anlatıyorum işte.”</span></p>

    <p class="Normal para-style-override-5"><span class="char-style-override-8">Roger derin bir nefes aldı ve gönülsüzce ona baktı. “Bana ne anlatıyorsun?”</span></p>

    <p class="Normal para-style-override-5"><span class="char-style-override-8">“Brianna’nın korktuğunu,” dedi ve onu tartarcasına başını yana eğdi. “Ancak korktuğu sen değilsin.”</span></p>

    <p class="Normal para-style-override-5"><span class="char-style-override-8">“Değil miyim?”</span></p>

    <p class="Normal para-style-override-5"><span class="char-style-override-8">“Hayır,” dedi Claire açıkça. “Senin neden geri geldiğini öğrenmek zorunda olduğunu düşünüyor ama bu kör erkeklerin görebileceği bir şey değil. Korkuyor çünkü kendisinin yapamayacağını…” Bir kaşını kaldırarak ona baktı.</span></p>

    <p class="Normal para-style-override-5"><span class="char-style-override-8">Roger derin bir nefes alarak, “Anlıyorum,” dedi. “Peki ne yapmamı önerirsin?”</span></p>

    <p class="Normal para-style-override-5"><span class="char-style-override-8">Claire sepetini alıp koluna taktı.</span></p>

    <p class="Normal para-style-override-5"><span class="char-style-override-8">“Bilmiyorum,” diyerek ona bir sarı bakış daha attı, “ama bence dikkatli olmalısın.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Bu huzursuz konuşmadan sonra kendini anca toparlamıştı ki kapıda bir başka ziyaretçi daha belirdi. Jamie Fraser…</span></p>

    <p class="Normal para-style-override-5"><span class="char-style-override-8">“Sana ustura getirdim,” diyen Fraser, ciddiyetle ona bakıyordu. “Biraz da sıcak su.”</span></p>

    <p class="Normal para-style-override-5"><span class="char-style-override-8">Claire birkaç defa cerrahi makasıyla sakallarını biraz kırpmıştı ama o zamanlar bazı nedenlerden ötürü “katil” denilen usturayla tıraş olmaktan sakınacak kadar zayıf hissetmişti kendini.</span></p>

    <p class="Normal para-style-override-5"><span class="char-style-override-8">“Teşekkürler.”</span></p>

    <p class="Normal para-style-override-5"><span class="char-style-override-8">Fraser küçük bir ayna ve bir kalıp sabun da getirmişti. Çok düşünceliydi. Fraser’ın kapıya yaslanıp eleştirel bir gözle onu incelemesinden ziyade onu yalnız bırakmasını isterdi ama bu şartlar altında Roger ondan gitmesini isteyemezdi. Bu sakallardan kurtulacak olması büyük bir rahatlama olacaktı. Sakalları çok fena kaşındırıyordu ve aylardır kendi yüzünü görmemişti.</span></p>

    <p class="Normal para-style-override-5"><span class="char-style-override-8">“İşler iyi gidiyor mu?” Vuruşlar arasında bıçağı durulayarak sohbet etmeye çalışıyordu. “Bu sabah arkada çekiç çaktığını duydum.”</span></p>

    <p class="Normal para-style-override-5"><span class="char-style-override-8">“Ah, evet.” Fraser’ın gözleri büyük bir ilgiyle onun her hareketini takip ediyordu. “Zemini ve biraz da çatıyı hallettim. Claire ve ben, bu akşam orada uyuruz diye düşünüyorum.”</span></p>

    <p class="Normal para-style-override-5"><span class="char-style-override-8">“Ah.” Roger boynunu gererek çenesinin kıvrımını halledebilmişti. “Claire bana yeniden yürüyebileceğimi söyledi. Yapabileceğim işleri bana söyler misin?”</span></p>

    <p class="Normal para-style-override-5"><span class="char-style-override-8">Jamie kollarını göğsüne kavuşturarak başını salladı. “Aletlerden anlar mısın?”</span></p>

    <p class="Normal para-style-override-5"><span class="char-style-override-8">“İnşaatla çok uğraşmadım,” diye itiraf etti Roger. Okulda yaptığım kuş yuvası sayılmaz, diye düşünüyordu.</span></p>

    <p class="Normal para-style-override-5"><span class="char-style-override-8">“Sabanla uğraşıp bir domuzu yavrulatabileceğini de sanmıyorum?” Fraser’ın gözleri keyiften parlıyordu.</span></p>

    <p class="Normal para-style-override-5"><span class="char-style-override-8">Roger boynundaki son sakal kalıntılarını temizlemek için çenesini kaldırdı. Son birkaç gündür bunları düşünmüştü. On sekizinci yüzyılda bir çiftlikte ne tarih ne de halk şarkıcısı yetenekleri geçerliydi. “Hayır,” dedi açıkça ve usturayı bıraktı. “Ne süt sağmasını, ne baca yapmayı, odun kırmayı, atları gütmeyi, ayı vurmayı, geyik temizlemeyi ne de bir kılıçla adam doğramayı biliyorum.”</span></p>

    <p class="Normal para-style-override-5"><span class="char-style-override-8">“Hiç mi?” Fraser oldukça şaşkındı.</span></p>

    <p class="Normal para-style-override-5"><span class="char-style-override-8">Roger yüzünü yıkayıp kuruladı ve sonra Fraser’a döndü. “Hayır. Sahip olduğum tek şey güçlü bir sırt. Bu işine yarar mı?”</span></p>

    <p class="Normal para-style-override-5"><span class="char-style-override-8">“Ah, evet. Daha ne isterim, değil mi?” Fraser’ın dudağının bir köşesi yukarı kıvrıldı. “Bir küreğin sapıyla bıçak kısmını biliyorsun, değil mi?”</span></p>

    <p class="Normal para-style-override-5"><span class="char-style-override-8">“Fazlasını bilirim.” </span></p>

    <p class="Normal para-style-override-5"><span class="char-style-override-8">“O zaman iyi.” Fraser kapı kasasından çekildi. “Claire’in bahçesinin bellenmeye ihtiyacı var ve ahırda da koca bir gübre yığını duruyor. Daha sonra sana inek sağmasını da öğretirim.”</span></p>

    <p class="Normal para-style-override-5"><span class="char-style-override-8">“Teşekkürler.” Usturayı silip çantaya koydu ve diğer malzemeleri de üzerine yerleştirdi.</span></p>

    <p class="Normal para-style-override-5"><span class="char-style-override-8">Fraser çantayı alarak sıradan bir şekilde, “Claire ve ben Fergus’un yerine gideceğiz,” dedi. “Marsali’ye yardım etsin diye de küçük hizmetçiyi götüreceğiz.”</span></p>

    <p class="Normal para-style-override-5"><span class="char-style-override-8">“Öyle mi? Tadını çıkarın.”</span></p>

    <p class="Normal para-style-override-5"><span class="char-style-override-8">“Öyle umuyoruz.” Fraser kapıda duruyordu. “Brianna burada kalması gerektiğini düşünüyor. Çocuk biraz düzene girdi ve o da yürümekle onun düzenini bozmak istemiyor.”</span></p>

    <p class="Normal para-style-override-5"><span class="char-style-override-8">Roger dik dik adama baktı. Bu yana yatık mavi gözlerde bir şey okumak imkânsızdı. “Ah, öyle mi?” dedi. “Sen de bana onların yalnız olacaklarını söylüyorsun sanırım? Yani onlara göz kulak olmamı.”</span></p>

    <p class="Normal para-style-override-5"><span class="char-style-override-8">Fraser bir kızıl kaşını kaldırdı. “Öylece olacağına eminim.” Fraser boş tası açtı. Küçük metalik bir ses geldi ve kapta kırmızı bir parlaklık oluştu. “Söylediklerimi dikkate alsan iyi olur MacKenzie, benim kızımın bir korkağa ihtiyacı yok.”</span></p>

    <p class="Normal para-style-override-5"><span class="char-style-override-8">Roger daha yanıt veremeden Fraser kaşını indirip ona soğuk mavi bir bakış attı. “Sen sevdiğim bir delikanlıya mal oldun. Bunun için seni seveceğim diye bir şey yok.” Roger’ın ayağına bir göz attı. “Ancak ben de sana bunu fazlasıyla ödettim. Senin sözünle durum eşitlenir veya eşitlenmez.”</span></p>

    <p class="Normal para-style-override-5"><span class="char-style-override-8">Roger şaşkınlıkla başını salladı, sonra konuştu. “Anlaştık.”</span></p>

    <p class="Normal para-style-override-5"><span class="char-style-override-8">Fraser da başını salladı ve geldiği gibi hızla gözden kayboldu. Roger boş kapıya bakakalmıştı.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Roger mandalı kaldırdı ve kulübenin kapısını yavaşça itti. Kilitliydi. Bu, Uyuyan Güzel’i bir öpücükle uyandırma fikrine göre oldukça fazlaydı. Kapıya vurmak için bir yumruğunu kaldırdı ama sonra durdu. Aklından geçirdiği yanlış kadın kahramandı. Uyuyan Güzel’in yatağında herhangi bir sese karşı evde yaygarayı koparacak asabi bir cücesi yoktu.</span></p>

    <p class="Normal para-style-override-5"><span class="char-style-override-8">Pencereleri kontrol ederek küçük kulübenin etrafında dolanmaya başladı. Pencereleri yağlı derilerle kapatılmış ev, adeta bir davul gibiydi ve hiçbir yeri görünmüyordu. Bir penceredeki deriyi kaldırabilirdi, fakat en son istediği şey bu şekilde eve girerek onu korkutmaktı.</span></p>

    <p class="Normal para-style-override-5"><span class="char-style-override-8">Bir kez daha yavaş yavaş etrafını dolandı. İçinden bir ses muayenehaneye geri dönmesini ve sabaha kadar orada beklemesini söylüyordu. O zaman onunla konuşabilirdi. Bu, onu ve bebeği derin uykularından uyandırmaktan daha iyiydi.</span></p>

    <p class="Normal para-style-override-5"><span class="char-style-override-8">Evet, yapılması gereken buydu. Eğer söylerse Claire küçük bebeği de yanlarına alırdı. O zaman onlar da rahatsız edilme korkusu olmadan konuşabilir, birlikte ormanda yürüyebilir ve aralarındaki her şeyi düzeltebilirlerdi. Evet, bu olacaktı.</span></p>

    <p class="Normal para-style-override-5"><span class="char-style-override-8">On dakika sonra evin etrafında iki kere daha dolanmıştı. Şimdi arka taraftaki çimenlikte duruyor, penceredeki belirsiz ışığa bakıyordu.</span></p>

    <p class="Normal para-style-override-5"><span class="char-style-override-8">“Sen kendini ne sanıyorsun?” diye mırıldandı kendi kendine. “Lanet olası bir güve mi?”</span></p>

    <p class="Normal para-style-override-5"><span class="char-style-override-8">Tahtaların gıcırtısı, sorusuna cevap vermeyi önledi. Hemen evin diğer tarafına geçti ve beyaz elbiseli birinin aşağı doğru lavaboya gittiğini gördü.</span></p>

    <p class="Normal para-style-override-5"><span class="char-style-override-8">“Brianna?” </span></p>

    <p class="Normal para-style-override-5"><span class="char-style-override-8">Kız korkudan küçük bir çığlık atarak arkasına döndü.</span></p>

    <p class="Normal para-style-override-5"><span class="char-style-override-8">“Benim,” dedi Roger ve kızın elini kalbine bastırdığı karartısını gördü.</span></p>

    <p class="Normal para-style-override-5"><span class="char-style-override-8">“Derdin ne senin? Neden böyle sinsi sinsi yanıma geliyorsun?” dedi Brianna öfkeyle.</span></p>

    <p class="Normal para-style-override-5"><span class="char-style-override-8">“Seninle konuşmak istiyorum.”</span></p>

    <p class="Normal para-style-override-5"><span class="char-style-override-8">Brianna cevap vermeden döndü ve yolda ilerlemeye devam etti.</span></p>

    <p class="Normal para-style-override-5"><span class="char-style-override-8">Roger onun peşinden giderek, “Seninle konuşmak istediğimi söyledim,” diye yineledi yüksek sesle.</span></p>

    <p class="Normal para-style-override-5"><span class="char-style-override-8">“Ben de lavaboya gitmek istiyorum. Git başımdan.” Brianna lavabonun kapısını sertçe kapadı.</span></p>

    <p class="Normal para-style-override-5"><span class="char-style-override-8">Roger yolun biraz gerisinde durdu ve kızın çıkmasını bekledi. Brianna dışarı çıkıp onu görünce adımlarını yavaşlattı ama uzun, ıslak çimenler haricinde Roger’ı geçebilecek başka yolu yoktu.</span></p>

    <p class="Normal para-style-override-5"><span class="char-style-override-8">“O ayakla yürümemelisin,” dedi Brianna.</span></p>

    <p class="Normal para-style-override-5"><span class="char-style-override-8">“Ayağım iyi.”</span></p>

    <p class="Normal para-style-override-5"><span class="char-style-override-8">“Bence yatağına geri dönmelisin.”</span></p>

    <p class="Normal para-style-override-5"><span class="char-style-override-8">“Peki,” dedi Roger ve yavaşça yolun ortasına doğru ilerledi. “Nereye?”</span></p>

    <p class="Normal para-style-override-5"><span class="char-style-override-8">“Nereye mi?” Brianna donakaldı ama anlamazlıktan gelmedi.</span></p>

    <p class="Normal para-style-override-5"><span class="char-style-override-8">“Yukarıya mı?” Roger başparmağıyla tepeyi işaret ediyordu. “Yoksa buraya mı?”</span></p>

    <p class="Normal para-style-override-5"><span class="char-style-override-8">“Ben… ee…”</span></p>

    <p class="Normal para-style-override-5"><span class="char-style-override-8">Dikkatli ol, demişti annesi ve babası da,</span><span class="italik char-style-override-7"> </span><span class="char-style-override-8">benim kızımın bir korkağa ihtiyacı yok, demişti. Yazı tura atabilirdi ama şimdi Jamie Fraser’ın tavsiyesine uyacaktı.</span></p>

    <p class="Normal para-style-override-5"><span class="char-style-override-8">“Zorunluluk ve aşk evliliklerini gördüğünü söyledin. Bak, üç günümü o lanet olası taş halkada düşünerek geçirdim. Ve Tanrı biliyor ya düşündüm. Burada kalmayı ve gitmeyi… Ve kaldım.”</span></p>

    <p class="Normal para-style-override-5"><span class="char-style-override-8">“Şimdiye kadar kaldın. Sonsuza kadar burada kalsan nelerden vazgeçeceğini bilemezdin.”</span></p>

    <p class="Normal para-style-override-5"><span class="char-style-override-8">“Biliyorum! Bilmeseydim bile gitmekle nelerden vazgeçeceğimi biliyorum.” Kızın omzunu tuttu. Brianna sıcacıktı.</span></p>

    <p class="Normal para-style-override-5"><span class="char-style-override-8">“Ardımda benim olabilecek bir çocuğu… benim olan çocuğu bıraktığım düşüncesiyle gidip tek başıma orada yaşayamazdım.” Sesini biraz alçalttı. “Sensiz gidip yaşayamazdım.”</span></p>

    <p class="Normal para-style-override-5"><span class="char-style-override-8">Brianna duraksadı ve onun elinden kurtulmaya çalışarak geriledi. “Babam… babalarım…”</span></p>

    <p class="Normal para-style-override-5"><span class="char-style-override-8">“Bak, ben senin o lanet olası babaların gibi değilim! En azından beni kendi günahlarımla değerlendir!”</span></p>

    <p class="Normal para-style-override-5"><span class="char-style-override-8">“Senin hiç günahın yok,” dedi Brianna boğulurmuş gibi bir sesle.</span></p>

    <p class="Normal para-style-override-5"><span class="char-style-override-8">“Hayır ve senin de günahın yok.”</span></p>

    <p class="Normal para-style-override-5"><span class="char-style-override-8">Brianna ona bakınca Roger kızın yana yatık koyu renkli gözlerindeki parıltıyı görebildi. “Eğer ben yapmasaydım- ” diye başladı Brianna.</span></p>

    <p class="Normal para-style-override-5"><span class="char-style-override-8">Roger sert bir şekilde, “Ve ben de yapmasaydım,” diye araya girdi. “Kes şunu artık, tamam mı? Senin ya da benim yapmış olduklarımız önemli değil. Sana babaların gibi olmadığımı söyledim ve bunda ciddiyim de. Fakat ikisi de karşımızda ve sen onları benden daha iyi tanıyorsun. Frank Randall seni kendi çocuğu gibi sevmedi mi? Senin başka bir adamdan olduğunu bile bile ki bu senden nefret etmesi için iyi bir sebepti, seni bağrına basmadı mı?”</span></p>

    <p class="Normal para-style-override-5"><span class="char-style-override-8">Roger kızın diğer omzunu da tuttu ve hafifçe onu sarstı.</span></p>

    <p class="Normal para-style-override-5"><span class="char-style-override-8">“Şu kızıl piç kurusu anneni kendi hayatından da öte sevmedi mi? Seni kurtarmak için bu aşkı feda edecek kadar seni sevmedi mi?”</span></p>

    <p class="Normal para-style-override-5"><span class="char-style-override-8">Brianna küçük, kısık bir ses çıkarınca Roger’ın canı yandı ama yine de onu bırakmadı.</span></p>

    <p class="Normal para-style-override-5"><span class="char-style-override-8">“Eğer bunlara inanıyorsan,” dedi alçak sesle, “o zaman Tanrı huzurunda bana da inan. Onlar gibi biri olduğum için ve tüm kutsal saydıklarımın üzerine seni gerçekten sevdiğim için.”</span></p>

    <p class="Normal para-style-override-5"><span class="char-style-override-8">Brianna başını yavaşça kaldırdı. Ilık nefesi, Roger’ın yüzüne değiyordu.</span></p>

    <p class="Normal para-style-override-5"><span class="char-style-override-8">Roger usulca, “Zamanımız var,” dedi ve onunla şimdi, bu karanlıkta konuşmanın ne kadar önemli olduğunu anladı aniden. Kızın elini tuttu ve kendi göğsüne bastırdı.</span></p>

    <p class="Normal para-style-override-5"><span class="char-style-override-8">“Hissediyor musun? Kalp atışlarımı hissediyor musun?”</span></p>

    <p class="Normal para-style-override-5"><span class="char-style-override-8">“Evet,” diye fısıldadı Brianna ve birleşmiş elleri kendi göğsüne bastırdı.</span></p>

    <p class="Normal para-style-override-5"><span class="char-style-override-8">“Bu bizim hayatımız,” dedi Roger. “Birimizden biri veya ikimiz için de sona erene kadar bu bizim hayatımız. Şimdi, korktuğun için bundan vaz mı geçeceksin Brianna?”</span></p>

    <p class="Normal para-style-override-5"><span class="char-style-override-8">“Hayır,” diyen sesi boğuk ama kelimeleri netti, “vazgeçmeyeceğim.”</span></p>

    <p class="Normal para-style-override-5"><span class="char-style-override-8">Evden tiz bir ağlama sesi geldi. Roger şaşkınlıkla avucuna bir sıcaklığın yayıldığını hissedebiliyordu. </span></p>

    <p class="Normal para-style-override-5"><span class="char-style-override-8">Brianna, “Gitmeliyim,” diyerek geri çekildi ve iki adım attıktan sonra döndü. “İçeri gel,” dedi ve koşmaya başladı.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Roger kapıya ulaştığında Brianna çoktan bebeği beşiğinden almıştı. Yorganların geriye çekilmiş olması ve yataktaki çukur onun yatakta yatmış olduğunu gösteriyordu. Brianna ne yaptığını bilir bir ifadeyle onun yanından geçip yatağa uzandı.</span></p>

    <p class="Normal para-style-override-5"><span class="char-style-override-8">“Geceleri bebeği çoğunlukla yatakta emziriyorum. Yanımdayken daha çok uyuyor.”</span></p>

    <p class="Normal para-style-override-5"><span class="char-style-override-8">Roger tamam dercesine mırıldandı ve alçak emzirme koltuğunu ateşin önüne çekti. Oda oldukça sıcaktı ve havada yemek, kullanılmış çocuk bezi ve… Brianna’nın kokusu hâkimdi. Kızın kokusu bugünlerde biraz farklıydı; yabani otların kokusuna hafif, tatlı bir koku karışmıştı. Süt olmalı, diye düşündü Roger.</span></p>

    <p class="Normal para-style-override-5"><span class="char-style-override-8">Brianna’nın başı eğikti, bağlanmamış saçları, adeta bir kıvılcım şelalesi gibi omuzlarından dökülüyordu. Geceliğinin önü beline kadar açıktı ve bir göğsünün dolgun yuvarlak kıvrımı açıktaydı ve bebeğin başından yalnızca bir meme ucu belli belirsiz görünüyordu. Bu arada hafif hafif emme sesleri de geliyordu.</span></p>

    <p class="Normal para-style-override-5"><span class="char-style-override-8">Brianna sanki Roger’ın ona baktığını hissetmişçesine başını kaldırdı. Roger bebeği rahatsız etmek istemeyerek usulca, “Affedersin,” dedi. “Bakmıyormuş gibi yapamam.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Roger onun utanıp utanmadığından emin değildi. Ateş, kızın yüzüne ve göğsüne kırmızılık yayıyordu. Ancak Brianna sanki utanmışçasına yere bakıyordu. “Devam et,” dedi. “Bakmaya değer fazla bir şey yok.” Roger tek kelime etmeden ayağa kalktı ve kıyafetlerini çıkarmaya başladı.</span></p>

    <p class="Normal para-style-override-5"><span class="char-style-override-8">“Ne yapıyorsun?” diyen Brianna’nın kısık sesi şaşkınlık yüklüydü.</span></p>

    <p class="Normal para-style-override-5"><span class="char-style-override-8">“Burada oturup sana öylece bakmam adil olmaz, değil mi? Bakmaya değer şeyler şöyle dursun ama…” Pantolonunun bağacığındaki düğüme kaşlarını çatarken sustu, “ama en azından kendini sergide hissetmeyeceğini sanıyorum.”</span></p>

    <p class="Normal para-style-override-5"><span class="char-style-override-8">“Ah.” Roger başını kaldırmadı ama kızı gülümsettiğini düşündü. Gömleğini çıkarmıştı; ateşin sıcaklığını çıplak sırtında hissedebiliyordu. Korkunç bir şekilde ne yaptığını bilerek ayağa kalktı ve pantolonunu yarıya kadar indirdikten sonra durdu.</span></p>

    <p class="Normal para-style-override-5"><span class="char-style-override-8">“Bu bir striptiz mi?” Brianna’nın dudağı, yüksek sesle kahkaha atıp bebeği sarsmamaya çalışırken titriyordu.</span></p>

    <p class="Normal para-style-override-5"><span class="char-style-override-8">“Sırtımı dönüp dönmemeye karar veremedim de.” Sustu. “Bir tercihin var mı?”</span></p>

    <p class="Normal para-style-override-5"><span class="char-style-override-8">“Sırtını dön,” dedi Brianna yumuşak bir sesle. “Şimdilik.”</span></p>

    <p class="Normal para-style-override-5"><span class="char-style-override-8">Roger dediğini yaptı ve ateşin içine düşmeden pantolonunu çıkarabildi.</span></p>

    <p class="Normal para-style-override-5"><span class="char-style-override-8">“Öyle kal biraz,” dedi Brianna. “Lütfen. Sana bakmak istiyorum.”</span></p>

    <p class="Normal para-style-override-5"><span class="char-style-override-8">Roger doğruldu ve ateşe bakarak öylece durdu. Isı bedeninde oynaşıyordu, sıcaklık rahatsız ediciydi. Aniden Rahip Alexandre aklına gelince bir adım geriledi. Tanrım, neden şimdi bunu düşünmüştü ki?</span></p>

    <p class="Normal para-style-override-5"><span class="char-style-override-8">“Sırtında izler var, Roger,” dedi Brianna, sesi daha da yumuşak çıkıyordu. “Kim canını yaktı?”</span></p>

    <p class="Normal para-style-override-5"><span class="char-style-override-8">“Kızılderililer. Önemli değil. Artık değil.” Roger ne saçlarını bağlamış ne de kesmişti. Omuzlarının üzerinden dökülen saçları çıplak sırtını gıdıklıyordu. Roger, kızın bakışlarının sırtında, kalçalarında ve baldırlarında gezindiğini hayal edebiliyordu.</span></p>

    <p class="Normal para-style-override-5"><span class="char-style-override-8">“Şimdi önüme döneceğim. Tamam mı?”</span></p>

    <p class="Normal para-style-override-5"><span class="char-style-override-8">“Şaşırmayacağım, merak etme,” diye ona güvence verdi Brianna. “Resimler görmüştüm.”</span></p>

    <p class="Normal para-style-override-5"><span class="char-style-override-8">Brianna istediğinde babası gibi duygularını saklayabiliyordu. Roger bu yumuşak, geniş ağızdan veya yana yatık gözlerden hiçbir şey okuyamıyordu. Brianna şaşkın, korkmuş veya keyifli miydi? Neden bunlardan birini hissetmek zorundaydı ki? Brianna zaten şu an baktığı her şeye dokunmuş, Roger’ın ellerinde kendini kaybetmiş ve tereddütsüz ona kendini bıraktığı için içtenlikle onu okşamıştı. </span></p>

    <p class="Normal para-style-override-5"><span class="char-style-override-8">Fakat bu çok uzun zaman önceydi. Şimdi Roger ilk kez ışıkta onun önünde çırılçıplak duruyordu ve Brianna da kucağında bebeğiyle onu izliyordu. Evlendikleri geceden beri kim daha çok değişmişti?</span></p>

    <p class="Normal para-style-override-5"><span class="char-style-override-8">Başını yana eğen Brianna, dikkatlice ona baktı ve gülümsedi. Göz gözeydiler. Brianna doğrulup çocuğu rahatça diğer göğsüne aldı. Geceliğinin yakası ve diğer göğsü açıktaydı.</span></p>

    <p class="Normal para-style-override-5"><span class="char-style-override-8">Roger daha fazla orada duramayacaktı, ateş poposunu yakıyordu. Yine şöminenin yanına geçip oturdu ve onu seyretmeye başladı.</span></p>

    <p class="Normal para-style-override-5"><span class="char-style-override-8">“Nasıl hissediyorsun kendini?” diye sordu Roger, hem gittikçe ağırlaşacak gibi görünen sessizliği kırma ihtiyacı hem de derin bir merak duygusuyla.</span></p>

    <p class="Normal para-style-override-5"><span class="char-style-override-8">Brianna usulca, “İyi,” diye yanıt verdi, başı öndeydi. “İçinden bir şeyler çekiliyormuş gibi. Biraz gıdıklıyor. Bebek emmeye başladığında bir şey oluyor ve sanki içindeki her şey ona doğru akıyor gibi.”</span></p>

    <p class="Normal para-style-override-5"><span class="char-style-override-8">“Yani… için boşalıyormuş gibi değil mi? Ben bir şekilde bütün varlığım alınıyormuş gibi hissettirdiğini düşünüyordum.”</span></p>

    <p class="Normal para-style-override-5"><span class="char-style-override-8">“Ah, hayır, hiç öyle değil. Kendin bak.” Brianna bir parmağını bebeğin ağzına bastırdı ve yumuşak bir </span><span class="italik char-style-override-7">cok</span><span class="char-style-override-8"> sesiyle dudağı memeden çekildi. Bir an küçük bedeni göğsünden uzaklaştırınca, Roger meme ucunun gerginleştiğini, sütün fışkırdığını gördü. Brianna bebek ağlamaya başlamadan önce çocuğu yine emzirmeye başladı, fakat Roger göğsüne fışkıran küçük sıcak damlalarının anında soğuduğunu hissedebilmişti.</span></p>

    <p class="Normal para-style-override-5"><span class="char-style-override-8">“Tanrım,” dedi, biraz şaşkındı. “Ben bunun böyle olduğunu bilmiyordum! Bir su tabancası gibi.”</span></p>

    <p class="Normal para-style-override-5"><span class="char-style-override-8">“Ben de bilmiyordum.” Brianna eliyle bebeğin minik başını kavrayarak yine gülümsedi. Sonra gülümsemesi kayboldu. “Başıma gelmeden önce hayal bile edemediğim şeyler varmış.”</span></p>

    <p class="Normal para-style-override-5"><span class="char-style-override-8">“Bree.” Roger ona dokunma ihtiyacıyla kızın önüne geçti, çıplak olduğunu unutmuştu. “Bree, korktuğunu biliyorum. Ben de korkuyorum. Benden korkmanı istemiyorum… ama Bree, seni öyle çok istiyorum ki.”</span></p>

    <p class="Normal para-style-override-5"><span class="char-style-override-8">Elini kızın dizine koydu. Bir müddet sonra kızın diğer serbest eli, adeta yere konan bir kuş gibi onun elinin üzerindeydi.</span></p>

    <p class="Normal para-style-override-5"><span class="char-style-override-8">“Ben de seni istiyorum,” diye fısıldadı. Bir süre sessizce oturdular. Roger fazla ileri gitmemesi, onu korkutmaması haricinde ne yapacağını bilmiyordu.</span></p>

    <p class="Normal para-style-override-5"><span class="char-style-override-8">Küçük emme sesleri azalmıştı ve annesinin kollarındaki bebek gevşemiş, ağırlaşmıştı.</span></p>

    <p class="Normal para-style-override-5"><span class="char-style-override-8">“Uyuyakaldı,” diye fısıldadı Brianna ve adeta nitrogliserin şişesini tutuyormuş gibi dikkatlice hareket ederek yataktan kalktı. </span></p>

    <p class="Normal para-style-override-5"><span class="char-style-override-8">Brianna belki de bebeği beşiğe yatırma niyetindeydi ama Roger içgüdüsel bir hareketle kollarını kaldırdı. Brianna bir an tereddüt ettiyse de çocuğu onun kollarına bıraktı. Geceliğinin açık yakasından belli belirsiz görünen göğüsleri dolgun ve ağırdı. Roger, kızın bedeni ona değdiğinde onun yoğun misk kokusunu alabilmişti.</span></p>

    <p class="Normal para-style-override-5"><span class="char-style-override-8">Bebek şaşırtıcı derecede ağırdı ve sıcaktı, hatta kendi bedeninden bile daha sıcaktı.</span></p>

    <p class="Normal para-style-override-5"><span class="char-style-override-8">Roger bebeği dikkatle kucakladı, küçük kıvrımlı kalçaları avucuna uyumluydu. Bebek hiç de saçsız değildi; başı olduğu gibi kızıl-sarı renkli tüylerle kaplıydı. Küçük kulakları neredeyse şeffaftı. Görebildiği bir kulağı kırmızı renkteydi ve annesinin koluna bastırılmış olduğu için ucu kıvrılmıştı.</span></p>

    <p class="Normal para-style-override-5"><span class="char-style-override-8">“Bakmakla anlayamazsın.” Brianna’nın sesi, onu derin düşüncelerinden çekip çıkardı. “Ben denedim.” Brianna odanın karşı tarafında, büfenin bir çekmecesini açmıştı. Roger, kızın yüzündekinin pişmanlık olabileceğini düşündü ama gölgeler bunu anlaşılmaz kılıyordu.</span></p>

    <p class="Normal para-style-override-5"><span class="char-style-override-8">“Benim baktığım o değildi.” Roger bebeği dikkatle kucağına yatırdı. “Sadece oğluma ilk kez doğru düzgün bakıyorum.” Söylediği kelimeler kulağına tuhaf gelmişti, fakat Brianna az da olsa rahatlamıştı.</span></p>

    <p class="Normal para-style-override-5"><span class="char-style-override-8">“Peki, her şeyiyle karşında işte.” Brianna’nın sesinde Roger’ın içini gıdıklayan, bebeğe daha da yakından bakmasını sağlayan küçük bir gurur tınısı vardı. Bebeğin küçük yumrukları adeta bir salyangoz kabuğu gibi sıkıca kapalıydı. Roger bir elini tuttu ve başparmağıyla kibarca okşadı. Sonra küçük el, işaret parmağının ucu küçük avuca sığacak kadar açıldı. Bebek şaşırtıcı bir güçle yine yumruğunu sıktı.</span></p>

    <p class="Normal para-style-override-5"><span class="char-style-override-8">Roger odanın karşı tarafından bir hışırtının geldiğini duyunca, Brianna’nın saçlarını taradığını fark etti. Saçlarını tararken onu izlemeyi isterdi ama bakışlarını bebekten alamayacak kadar büyülenmişti. </span></p>

    <p class="Normal para-style-override-5"><span class="char-style-override-8">Bebeğin ayakları bir kurbağanınki gibiydi; parmak kısmı geniş, taban kısmı dardı. Roger parmağının ucuyla bir ayağı okşadı ve küçük parmaklar açılınca gülümsedi. En azından perdeli değillerdi.</span></p>

    <p class="Normal para-style-override-5"><span class="char-style-override-8">Benim oğlum, diye düşündü. Bu düşüncenin ona ne hissettirdiğinden emin değildi. Bu fikre alışması biraz zaman alacaktı.</span></p>

    <p class="Normal para-style-override-5"><span class="char-style-override-8">Ancak alışabilirim, diye geçirdi aklından. O yalnızca Brianna’nın çocuğu değil, kendi kanından canındandı. Bu düşünce bile ona yabancıydı. Bunu zihninden çıkarmaya çalıştı ama sürekli zihnindeydi. Karanlıkta eşleşme, acı ve zevkin tatlı karışımı - o gecenin ortasında bunu başlatmıştı?</span></p>

    <p class="Normal para-style-override-5"><span class="char-style-override-8">Niyeti bu değildi… ama öyle olmasını umuyordu.</span></p>

    <p class="Normal para-style-override-5"><span class="char-style-override-8">Bebeğin üzerinde ince beyaz kumaştan yapılmış uzun bir şey vardı. Bunu kaldırınca ağırlaşmış çocuk bezini ve hemen onun üstündeki koca göbeği gördü. Büyük bir merakla bir parmağını bezin kenarına soktu ve aşağıya çekti.</span></p>

    <p class="Normal para-style-override-5"><span class="char-style-override-8">“Sana her şeyiyle karşında olduğunu söylemiştim.” Brianna şimdi onun yanında duruyordu.</span></p>

    <p class="Normal para-style-override-5"><span class="char-style-override-8">“Evet, karşımda,” dedi Roger şüpheyle. “Fakat biraz… küçük değil mi?”</span></p>

    <p class="Normal para-style-override-5"><span class="char-style-override-8">Brianna kahkaha attı.</span></p>

    <p class="Normal para-style-override-5"><span class="char-style-override-8">“O da büyüyecek,” diye ona güvence verdi. “Henüz ona pek ihtiyacı yok.”</span></p>

    <p class="Normal para-style-override-5"><span class="char-style-override-8">Kendi yumuşak penisi, bu hatırlatmayla hafiften seğirmişti.</span></p>

    <p class="Normal para-style-override-5"><span class="char-style-override-8">“Onu alayım mı?” Brianna bebek için uzandıysa da Roger başını iki yana salladı ve çocuğu bırakmadı.</span></p>

    <p class="Normal para-style-override-5"><span class="char-style-override-8">“Daha değil.” Bebek süt ve biraz da ekşi ekşi kokuyordu. Roger’ın daha önceden hiç karşılaşmadığı başka bir koku da vardı.</span></p>

    <p class="Normal para-style-override-5"><span class="char-style-override-8">“Annem ona bebek kokusu der.” Brianna yüzünde belirsiz gülümsemeyle yatağa oturdu. “Bunun doğal savunma yöntemi olduğunu söylüyor. Bebekler bunlardan birini ailesi onları öldürmesin diye kullanırmış.”</span></p>

    <p class="Normal para-style-override-5"><span class="char-style-override-8">“Onu öldürmek mi? Ama o tatlı küçük bir delikanlı,” diye itiraz etti Roger.</span></p>

    <p class="Normal para-style-override-5"><span class="char-style-override-8">Brianna alay edercesine bir kaşını kaldırdı. “Bu küçük şeytanla son bir ayını geçiren sen değilsin. Bu gece, üç hafta içinde sancılanmadığı ilk gecesi. Eğer benim olmasaydı onu dağ eteğine bırakmıştım.”</span></p>

    <p class="Normal para-style-override-5"><span class="char-style-override-8">Eğer benim olmasaydı. Bu tam annelik bilinci, diye düşündü Roger. Brianna her zaman bunun bilincindeydi. Roger bir an onu kıskandı.</span></p>

    <p class="Normal para-style-override-5"><span class="char-style-override-8">Bebek kımıldadı ve babasının boynuna doğru hafiften mırıldanmaya başladı. O hareket etmeden önce Brianna hemen ayağa kalktı ve çocuğu kollarının arasına alıp sırtını sıvazlamaya başladı. Bebek hafiften geğirince bir kez daha uykuya daldı.</span></p>

    <p class="Normal para-style-override-5"><span class="char-style-override-8">Brianna bebeği dikkatlice yüzüstü beşiğine yatırdı. Roger, Brianna’nın arkasından vuran ateşin ışığıyla geceliğinin sakladığı vücudunun hatlarını görebiliyordu. Brianna arkasına döndüğünde Roger hazırdı.</span></p>

    <p class="Normal para-style-override-5"><span class="char-style-override-8">“Senin de bildiğin gibi geri dönebilirdin. O zaman vaktin vardı.” Roger gözlerini kızın gözlerine dikmişti. “Şimdi bunu sorma sırası bende. Beni neden bekledin? Sevgiden mi, yoksa zorunluluktan mı?”</span></p>

    <p class="Normal para-style-override-5"><span class="char-style-override-8">“Her ikisi de,” dedi Brianna, gözleri neredeyse siyah renkteydi. “Ya da hiçbiri. Ben… sadece sensiz dönmek istemedim.”</span></p>

    <p class="Normal para-style-override-5"><span class="char-style-override-8">Roger içindeki son küçük şüphenin eridiğini hissederek derin bir nefes aldı. “O zaman sen de biliyorsun.”</span></p>

    <p class="Normal para-style-override-5"><span class="char-style-override-8">“Evet.” Brianna omuzlarını kaldırdı, sonra düşmelerine izin verdi. Önü açık geceliği yere düşünce tıpkı Roger gibi o da çıplak kaldı. Teni tamamen kırmızıydı; Brianna altın, kehribar, fildişi ve tarçın rengindeydi. Roger büyük bir özlemle onu istiyordu.</span></p>

    <p class="Normal para-style-override-5"><span class="char-style-override-8">“Bütün kutsal saydıklarının üzerine beni sevdiğini söyledin,” diye fısıldadı Brianna. “Bu kutsal saydıkların nedir, Roger?”</span></p>

    <p class="Normal para-style-override-5"><span class="char-style-override-8">Roger ayağa kalktı ve kibarca ve büyük bir dikkatle onu kendine çekti. Onu kalbine bastırdı ve </span><span class="italik char-style-override-7">Gloriana</span><span class="char-style-override-8">’nın küf kokulu ambarıyla süt ve gübre kokan bakımsız kadını hatırladı. Yangını, davulu, kanı ve aşkın gücünden korktuğu için kendini feda eden babasının adıyla vaftiz edilen bir yetimi…</span></p>

    <p class="Normal para-style-override-5"><span class="char-style-override-8">“Sen,” dedi saçlarına karşı. “Bebeğimiz. Biz. Bunların haricinde başka bir şey olabilir mi?”</span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>