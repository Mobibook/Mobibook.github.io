<html xmlns="http://www.w3.org/1999/xhtml">
<head>
  <title>guz2-7</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-4"><span class="bold">4<br/>Yazdönümü Arifesi</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">20 Haziran 1971</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">İskoçya’da Yazdönümü Arifesinde, güneş gökte ayla beraber asılı kalır. Yaz gündönümü, Litha bayramı, Alban Eilir. Neredeyse gece yarısıydı, ışık soluk ve sütlü beyazdı, ama yine de ışıktı. </span></p>

    <p class="Normal para-style-override-5"><span class="char-style-override-8">Taşları onları görmeden çok önce hissetmişti. Claire ve Geillis haklıydılar, diye düşündü; tarih önemliydi. Önceki ziyaretlerinde taşlar ürkütücü fakat sessizdi. Şimdi onları duyabiliyordu; kulaklarıyla değil ama derisiyle - hafifçe vınlayan bir ses, sanki gayda uğultusu gibi.</span></p>

    <p class="Normal para-style-override-5"><span class="char-style-override-8">Tepenin zirvesine geldiler ve çemberden on metre kadar ileride durdular. Aşağılarında karanlık vadi, yükselen ayın altında bir gizem gibi uzanıyordu. Dirseğinde küçük bir nefes alış hissetti, o an Fiona’nın cidden korkuyor olduğunu fark etti. </span></p>

    <p class="Normal para-style-override-5"><span class="char-style-override-8">“Bak, senin burada olman gerekmiyor,” dedi ona. “Korkuyorsan aşağı gitmelisin, ben hallederim.”</span></p>

    <p class="Normal para-style-override-5"><span class="char-style-override-8">“Kendim için korkmuyorum, aptal,” diye mırıldandı, sıkılı yumruklarını ceplerinin daha derinlerine sokarken. Döndü, kafasını bir boğa gibi uzatarak patikaya yöneldi. “Gel o halde.”</span></p>

    <p class="Normal para-style-override-5"><span class="char-style-override-8">Omzunun yakınlarındaki çalılar hışırdadı ve birden ürperdi, kalın giyinmiş olsa da üstüne soğuk bir karamsarlık çöktü. Birden üstündeki giysiler saçma göründü gözüne. Uzun etekli gömlek ve yelek kalın yündendi, kısa pantolon ve uzun örgü çoraplar da onlara uyumluydu. Terziye, üniversitedeki bir tiyatro oyunu için olduğunu söylemişti. </span></p>

    <p class="Normal para-style-override-5"><span class="char-style-override-8">“Soytarı haklıdır,” diye mırıldandı kendi kendine.</span></p>

    <p class="Normal para-style-override-5"><span class="char-style-override-8">Fiona ilk çembere girdi; onun kendisini izlemesine ya da beraberinde gelmesine izin vermemişti. Roger söz dinler bir halde arkasına döndü ve bıraktı kız ne yapması gerekiyorsa yapsın. </span></p>

    <p class="Normal para-style-override-5"><span class="char-style-override-8">Kızın elinde bir alışveriş poşeti ve onun içinde tahminen merasimi için gereken eşyalar vardı. Ona torbada ne olduğunu sorduğunda Roger’a kendi işiyle ilgilenmesini söylemişti. Onun da needeyse kendisi kadar gergin olduğunu düşündü. </span></p>

    <p class="Normal para-style-override-5"><span class="char-style-override-8">Uğultu Roger’ı rahatsız etmişti. Kulakları değil de bedeni rahatsız olmuştu, derisinin altı, kemiklerinin içi. Kol ve bacaklarındaki uzun kemikleri çekilmiş gergin teller gibi tıngırdatıyor, kanında, kendini sürekli kaşımak istemesine yol açan bir hisse neden oluyordu. Kendisine yardım etmesine izin vermeden önce ona sormuştu, Fiona bunu duymuyordu. </span></p>

    <p class="Normal para-style-override-5"><span class="char-style-override-8">Haklı olduğunu umarak Tanrı’ya yalvarıyordu; sadece taşları duyanların onların içinden geçebileceğini düşünüyordu. Eğer Fiona’ya bir şey olursa kendini asla affetmezdi - gerçi kız daha önce ateş bayramlarında defalarca çemberlerin içine girdiğini belirtmişti, olumsuz bir etkiyle karşılaşmamıştı. Omzunun üstünden gizlice arkasına baktı, büyük yarık taşın dibinde yanan minik bir alev gördü ve başını geri çevirdi.</span></p>

    <p class="Normal para-style-override-5"><span class="char-style-override-8">Kız yumuşak ve tiz bir sesle şarkı söylüyordu. Roger sözcükleri ayırt edemedi. Bildiği diğer tüm gezginler kadındı, acaba o da bunu başarabilecek miydi?</span></p>

    <p class="Normal para-style-override-5"><span class="char-style-override-8">Yapabilirim, diye düşündü. Eğer taşlardan geçme kabiliyeti genetikse-dilinle silindir yapmak ya da renk körlüğü gibi bir şeyse - o halde neden olmasın? Claire seyahat etmişti, Brianna da öyle. Kendisi ise bildiği başka bir zaman yolcusunun, Cadı Geillis’in soyundan geliyordu. </span></p>

    <p class="Normal para-style-override-5"><span class="char-style-override-8">İki ayağını da yere vurdu ve sanki üstündeki sinekleri kovmaya çalışan bir at gibi, uğultudan kurtulmaya çalışarak silkelendi. Tanrım, bu karıncalar tarafından yenmek gibiydi! Acaba Fiona’nın şarkısı işleri daha da mı kötü yapıyordu, yoksa ona mı öyle geliyordu?</span></p>

    <p class="Normal para-style-override-5"><span class="char-style-override-8">Kaşıntıdan kurtulmaya çalışarak ellerini şiddetle göğsüne sürttü ve annesinin kolyesi eline geldi. Kolyeyi şans getirsin diye ve üstündeki lal taşı için almıştı yanına. Geillis’in düşünceleri konusunda şüphelere sahipti - kan dökmeyi düşünmüyordu ama belli ki Fiona yine de ateş adağı yapıyordu-ama nihayetinde değerli taşların bir zararı olmazdı, eğer bir de yararları olursa… Tanrı aşkına, Fiona acele edemez miydi? Giysilerinin içinde döndü durdu, sırf giysilerinden değil derisinden de kurtulmak istiyordu. </span></p>

    <p class="Normal para-style-override-5"><span class="char-style-override-8">Dikkati dağılsın diye, elini yine göğüs cebine vurdu, kolyeyi yokladı. Eğer işe yararsa… eğer başarabilirse… bu, ancak taşlarla ilgili tasarısını hayata geçirme planları yapmaya başladıktan sonra üzerine düşündüğü bir kavramdı. Ama eğer mümkünse… Küçük, yuvarlak biçime parmağıyla dokundu. Zihninin karanlık yüzeyinde Jerry MacKenzie’nin yüzünü görüyordu.</span></p>

    <p class="Normal para-style-override-5"><span class="char-style-override-8">Brianna babasını bulmaya gitmişti. O da aynısını yapabilir miydi? Tanrım, Fiona! Kız durumunu daha da beter ediyordu; dişlerinin kökleri acıyor, derisi yanıyordu. Şiddetle başını salladı, sonra sersemleyerek durdu; sanki kafatasının parçaları birbirinden ayrılmaya başlamıştı. </span></p>

    <p class="Normal para-style-override-5"><span class="char-style-override-8">İşte kız gelmişti, elini tutup onu çemberin içine doğru ilerletirken heyecanla ona bir şeyler söyleyen küçük bir figür. Onu duyamıyordu - ses içerde daha beterdi; şimdi kulaklarında ve kafasının içindeydi, görüşünü karartıyor, omurlarının arasına çiviler çakıyordu.</span></p>

    <p class="Normal para-style-override-5"><span class="char-style-override-8">Dişlerini gıcırdatarak, ardına, uğultulu karanlığa baktı ve bakışlarını Fiona’nın korku dolu yuvarlak yüzünü görebilecek denli uzun süre odaklamayı başardı. </span></p>

    <p class="Normal para-style-override-5"><span class="char-style-override-8">Yavaşça eğildi ve onu dudaklarından öptü. </span></p>

    <p class="Normal para-style-override-5"><span class="char-style-override-8">“Ernie’ye söyleme,” dedi. Döndü ve taşın içinden geçti.</span></p>

    <p class="Normal para-style-override-5"><span class="char-style-override-8">Burnuna yaz rüzgârıyla hafif bir koku geldi; yanık kokusu. Başını çevirdi, burun delikleri kokuyu yakalamak için genişledi. İşte. Yakınlardaki bir tepede bir ateş yanıyordu. Yazdönümü ateşi. </span></p>

    <p class="Normal para-style-override-5"><span class="char-style-override-8">Yukarıda soluk yıldızlar vardı, sürüklenen bir bulutla yarı yarıya gölgelenmişlerdi. Ne hareket etmeye ne de düşünmeye hali vardı. Kendini bedensiz hissediyordu, sanki gökyüzüne karışmıştı, zihni serbest, bir balıkçı şamandırası gibi yıldızlarla aydınlanarak dalgalarla salınıyordu. Etrafında yumuşak ve müzikal bir vızıltı vardı - uzaktaki yıldızların şarkısı ve kahve kokusu.</span></p>

    <p class="Normal para-style-override-5"><span class="char-style-override-8">İnceden bir hata duygusu üstündeki huzur hissine müdahale etti. Zihninde şaşkınlık uyandı ve minik, acılı kafa karıştırıcı kıvılcımlar çaktı. Yıldızların ışığında yatmaya devam etmek isteğiyle bu hisse karşı savaştı, ama direnme isteği onu uyandırdı. Şimdi birdenbire yeniden bir bedeni vardı ve acı çekiyordu. </span></p>

    <p class="Normal para-style-override-5"><span class="char-style-override-8">“ROGER!” Yıldızın sesi kulağında çınladı ve birden sıçradı. Göğsünde büyük bir acı hissetti ve eliyle yarayı elledi. Bir şey bileğini tutup çekti, ama o eliyle göğsündeki ıslaklığı ve ipeksi bir pütürlülüğü hissetmişti bile. Kanı mı akıyordu?</span></p>

    <p class="Normal para-style-override-5"><span class="char-style-override-8">“Ah, uyanıyorsun, Tanrıya şükür! Tamam çocuğum. Yavaş, tamam mı?” Konuşan buluttu, yıldız değil. Gözlerini kırptı, kafası karışmıştı. Sonra bulut yavaş yavaş Fiona’nın kıvırcık saçlı başının siluetine yüzüne dönüştü, gökyüzünün önünde karanlık bir leke gibiydi. Bilinçli bir hareketten çok bir refleks eseri doğruldu.</span></p>

    <p class="Normal para-style-override-5"><span class="char-style-override-8">Bedeni büyük bir şiddetle geri dönmüştü. Kendini sefil ve hasta hissediyordu, burun deliklerinde ise korkunç bir yanmış et ve kahve kokusu vardı. Dizleriyle elleri üstünde doğruldu, sendeledi ve çimlerin üstüne geri devrildi. Çimenler ıslaktı ve bunların serinliği kavrulmuş yüzüne iyi gelmişti. </span></p>

    <p class="Normal para-style-override-5"><span class="char-style-override-8">Fiona’nın elleri onun üzerindeydi, onu okşuyor, yüzünü ve ağzını siliyorlardı. </span></p>

    <p class="Normal para-style-override-5"><span class="char-style-override-8">“İyi misin?” dedi belki yüzüncü kez. Bu kez, cevap verebilecek gücü bulmuştu kendinde.</span></p>

    <p class="Normal para-style-override-5"><span class="char-style-override-8">“Evet,” diye fısıldadı. “İyi. Neden- ”</span></p>

    <p class="Normal para-style-override-5"><span class="char-style-override-8">Kızın kafası ileri geri giderek gökyüzündeki yıldızların yarısını sildi.</span></p>

    <p class="Normal para-style-override-5"><span class="char-style-override-8">“Bilmiyorum. Sen gittin - gitmiştin - sonra birden ateşler püskürdü, sen de çemberin içinde gömleğin tutuşmuş yatıyordun. Seni termosla söndürmem gerekti.”</span></p>

    <p class="Normal para-style-override-5"><span class="char-style-override-8">Bu kahve kokusunu ve göğsündeki ıslaklığı açıklıyordu. Yoklamak için tek elini kaldırdı, bu kez kız ona izin verdi. Gömleğinin ıslanmış kısmında belki sekiz santim genişliğinde yanık bir bölüm vardı. Göğsünün üstünde eti dağlanmıştı; kumaştaki delikten derisindeki kabarcıkların garip yastıksı hissizliğini elleyebiliyordu. Sonra keskin bir acı göğsüne yayıldı. Annesinin kolyesi tümüyle yok olmuştu. </span></p>

    <p class="Normal para-style-override-5"><span class="char-style-override-8">“Neler oldu, Rog?” Fiona yanında çömelmişti, yüzü karanlıktaydı ama seçilebiliyordu. Roger onun yüzünde ışıldayan gözyaşı izlerini görebiliyordu. Yazdönümü Arifesi ateşi sandığı şey kızın yaktığı bir mumdu ve şimdi dibinde ancak bir santim kalmıştı. Tanrım, ne süreyle kendinden geçmişti?</span></p>

    <p class="Normal para-style-override-5"><span class="char-style-override-8">“Ben- ” Tam bilmediğini söyleyecekti ki durdu. “Dur biraz düşüneyim, tamam mı?” Başını dizlerine koydu, ıslak çimleri ve yanık giysileri koklayarak durdu. </span></p>

    <p class="Normal para-style-override-5"><span class="char-style-override-8">Nefesine yoğunlaştı ve geri dönmeye çalıştı. Aslında düşünmesine gerek yoktu - hepsi oradaydı, zihninde açık seçik. Ama böyle şeyler nasıl tarif edilirdi ki? Görüntü yoktu, fakat babasının hayali vardı. Ses ya da dokunma hissi yoktu - yine de hem duymuş hem de hissetmişti. Beden kendi hislerini yaratıyor, inanılmaz duyuları cisimleştiriyor olmalıydı.</span></p>

    <p class="Normal para-style-override-5"><span class="char-style-override-8">Başını dizlerinden kaldırdı ve derin bir nefes aldı, yavaşça yine bedenine geri döndü. </span></p>

    <p class="Normal para-style-override-5"><span class="char-style-override-8">“Babamı düşünüyordum,” dedi. “Tam taşın içine girerken, eğer işe yararsa, geri dönüp babamı bulurum diye düşünmüştüm. Ve… buldum.”</span></p>

    <p class="Normal para-style-override-5"><span class="char-style-override-8">“Buldun mu? Babanı mı? Yani bir hayalet miydi?” Kızın şeytan kovmak için eliyle yaptığı hareketi görmekten çok hissetti. </span></p>

    <p class="Normal para-style-override-5"><span class="char-style-override-8">“Hayır. Tam olarak değil. Ben… ben açıklayamıyorum, Fiona. Ama onunla karşılaştım, onu tanıdım.” Üstündeki huzur hissi tümüyle gitmemişti; orada asılıydı, zihninin gerisinde titreşiyordu. “Sonra bir çeşit patlama oldu, tarif etmek için tüm söyleyebileceğim bu. Bir şey bana buramdan vurdu.” Parmaklarıyla göğsündeki yanmış bölgeyi gösterdi. “Bunun gücü beni dışarı fırlattı, kendime gelene dek tüm bildiğim bu.” Kızın yüzüne nazikçe dokundu. “Sağ ol, Fee, beni yanmaktan kurtardın.”</span></p>

    <p class="Normal para-style-override-5"><span class="char-style-override-8">“Ah, hadi oradan.” Sabırsız bir hareketle önemsiz olduğunu vurguladı. Topuklarının üzerine oturup, düşünürken elini çenesine sürttü. </span></p>

    <p class="Normal para-style-override-5"><span class="char-style-override-8">“Rog, düşünüyorum da - defterde, eğer üstünde bir değerli taş varsa bunu seni koruyabileceği yazıyordu. Annenin kolyesinde minik taşlar vardı, değil mi? “ Roger onun yutkunduğunu duydu. “Belki de - eğer o taşlar olmasa - yaşıyor olmazdın. O kadın ölen kişilerden bahsediyor. Yanan kişiler. Senin yanığın da tam kolyenin olduğu yerde.”</span></p>

    <p class="Normal para-style-override-5"><span class="char-style-override-8">“Evet. Olabilir.” Roger artık kendine gelmeye başlamıştı. Merakla Fiona’ya baktı.</span></p>

    <p class="Normal para-style-override-5"><span class="char-style-override-8">“Her zaman ‘o kadın’ diyorsun. Neden onun adını hiç söylemiyorsun?”</span></p>

    <p class="Normal para-style-override-5"><span class="char-style-override-8">Fiona’nın bukleleri kendisine bakmak için döndüğünde şafak rüzgârında havalandı. Hava onun yüzünü rahatça görecek kadar aydınlıktı, yüzünde oldukça endişeli bir ifade vardı. </span></p>

    <p class="Normal para-style-override-5"><span class="char-style-override-8">“Birinin gelmesini istemiyorsan onun adını söylemezsin,” dedi. “Bunu biliyor olman gerek, baban rahip değil miydi?”</span></p>

    <p class="Normal para-style-override-5"><span class="char-style-override-8">Üstünde gömlek ve ceket olmasına rağmen Roger’ın kollarındaki tüyler diken diken olmuştu. </span></p>

    <p class="Normal para-style-override-5"><span class="char-style-override-8">“Hazır sen bu konuya değinmişken,” dedi, sesine neşeli bir ton vermeye çalışmış ama bunu başaramamıştı. “Gerçekten de babamın adını söylememiştim, ama belki… Doktor Randall, geri gelirken kocasını düşündüğünü söylemişti.”</span></p>

    <p class="Normal para-style-override-5"><span class="char-style-override-8">Fiona kaşlarını çatıp başını salladı. Roger onun yüzünü rahatlıkla görebiliyordu, o zaman ışığın yükselmekte olduğunu fark etti. Şafak yaklaşmıştı; doğu yönünde gökyüzü somon renginin çeşitli tonlarını almaya başlamıştı. </span></p>

    <p class="Normal para-style-override-5"><span class="char-style-override-8">“Tanrım, neredeyse sabah olmuş! Benim gitmem gerek!”</span></p>

    <p class="Normal para-style-override-5"><span class="char-style-override-8">“Gitmek mi?” Fiona’nın gözleri korkudan kocaman oldu. “Yeniden denemeyeceksin ya?”</span></p>

    <p class="Normal para-style-override-5"><span class="char-style-override-8">“Öyle yapacağım. Gitmeliyim.” Ağzının içi kupkuruydu, Fiona’nın bütün kahveyi onu söndürmek için kullandığına pişman olmuştu. Karnındaki boşluk hissini bastırdı ve ayaklarının üzerine kalktı. Dizleri biraz boşalıyordu, ama yürüyebilirdi. </span></p>

    <p class="Normal para-style-override-5"><span class="char-style-override-8">“Delirdin mi Rog? Seni kesin öldürür!”</span></p>

    <p class="Normal para-style-override-5"><span class="char-style-override-8">Roger başını salladı, gözleri uzun yarık taşa dikiliydi.</span></p>

    <p class="Normal para-style-override-5"><span class="char-style-override-8">“Hayır,” dedi ve haklı olduğunu umdu. “Hayır, ters gidenin ne olduğunu biliyorum. Bir daha olmayacak.”</span></p>

    <p class="Normal para-style-override-5"><span class="char-style-override-8">“Bilemezsin, emin olamazsın!”</span></p>

    <p class="Normal para-style-override-5"><span class="char-style-override-8">“Evet, biliyorum.” Kızın elini kolundan aldı ve kendi ellerinin arasında tuttu; küçücük ve üşümüştü. Kıza gülümsedi, yüzü oldukça hissizleşmişti. “Umarım Ernie eve gelmemiştir, yoksa sen yoksun diye polis çağırır. En iyisi acele et sen.”</span></p>

    <p class="Normal para-style-override-5"><span class="char-style-override-8">Sabırsızca omuzlarını silkti kız.</span></p>

    <p class="Normal para-style-override-5"><span class="char-style-override-8">“Ah, o kuzeni Neil’la balığa çıktı, salıya kadar dönmeyecek. Bir daha olmayacak derken ne demek istedin? Neden olmayacak? “</span></p>

    <p class="Normal para-style-override-5"><span class="char-style-override-8">Bunu açıklamak diğerlerinden daha zordu. Yine de bunu ona borçluydu.</span></p>

    <p class="Normal para-style-override-5"><span class="char-style-override-8">“Babamı düşündüm dediğimde, onu, onun hakkında bildiklerim aracılığıyla düşünmüştüm - havacı kıyafeti içindeki resimlerini ya da annemle olanları. Mesele şu ki… Ben o tarihte doğmuştum. Anlıyor musun?” Kızın küçük, yuvarlak yüzüne baktı ve gözlerini yavaşça kırparak idrak etmesini izledi. Fiona, korku ve şaşkınlık dolu iç çekişin ardından nefesini bıraktı.</span></p>

    <p class="Normal para-style-override-5"><span class="char-style-override-8">“O halde orada yalnızca babanla karşılaşmadın, öyle mi?” diye yavaşça sordu.</span></p>

    <p class="Normal para-style-override-5"><span class="char-style-override-8">Bir şey söylemeden başını salladı. Görüntü, ses, koku ya da temas yoktu. İnsanın kendisiyle karşılaşmasını tarif edecek hiçbir tasvir yoktu.</span></p>

    <p class="Normal para-style-override-5"><span class="char-style-override-8">“Gitmem gerek,” diye usulca tekrarladı. Kızın elini sıktı. “Fiona, sana ne kadar teşekkür etsem azdır.”</span></p>

    <p class="Normal para-style-override-5"><span class="char-style-override-8">Kız ona bir an için gözlerini dikti, alt dudağı titredi, gözleri parıldadı. Sonra geri çekildi, nişan yüzüğünü çıkardı ve onu Roger’ın eline koydu. </span></p>

    <p class="Normal para-style-override-5"><span class="char-style-override-8">“Küçük bir taştır ama elmastır,” dedi. “Belki yardımı dokunur.”</span></p>

    <p class="Normal para-style-override-5"><span class="char-style-override-8">“Bunu alamam!” Geri vermek için uzattı, ama kız geriye doğru büyük bir adım attı ve ellerini arkasında kavuşturdu.</span></p>

    <p class="Normal para-style-override-5"><span class="char-style-override-8">“Kaygılanma, o sigortalı,” dedi. “Ernie sigorta işlerinden iyi anlar.” Yüzünden aşağı yaşlar akmakta olmasına rağmen gülümsemeye çalıştı. “Ben de öyle.”</span></p>

    <p class="Normal para-style-override-5"><span class="char-style-override-8">Söylenecek daha fazla bir şey yoktu. Yüzüğü ceketinin yan cebine koydu ve kocaman yarık taşa baktı. Taşın yanları mika gibi parıldıyor, şafak ışıklarıyla üzerindeki kuvars parçaları ışıldıyordu. Uğultuyu hâlâ duyabiliyordu, yalnız artık bu sanki içindeki, kanının atışındaki bir şey gibiydi. </span></p>

    <p class="Normal para-style-override-5"><span class="char-style-override-8">Kelimeler yoktu, gerek de yoktu. Vedalaşmak için kızın yüzüne hafifçe dokundu ve biraz topallayarak taşa doğru yürüdü. Yarığa adım attı. </span></p>

    <p class="Normal para-style-override-5"><span class="char-style-override-8">Fiona hiçbir şey duymadı, ama yine de Yazdönümü Arifesinin berrak havası yankılanan bir isimle ışıldadı. </span></p>

    <p class="Normal para-style-override-5"><span class="char-style-override-8">Kız, güneş taşın üstüne gelene dek uzunca bir süre bekledi.</span></p>

    <p class="Normal para-style-override-5"><span class="char-style-override-8">“Bol şans, sevgili dostum,” dedi usulca. Yavaşça tepeden aşağı yürüdü ve geriye bakmadı. </span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>