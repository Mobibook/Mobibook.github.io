<html xmlns="http://www.w3.org/1999/xhtml">
<head>
  <title>guz2-5</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-2"><span class="bold">2<br/>Inverness’a Dönüş </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Koridordaki mobilya cilası, yer temizleyici, taze boya ve oda spreyi kokuları insanın genzini yakıyordu. Fiona’nın ev kadınlığı konusundaki büyük hevesinin bu belirtileri bile mutfaktan gelen nefis kokularla yarışamazdı. </span></p>

    <p class="Normal para-style-override-5"><span class="char-style-override-8">“Ne şanslı adamsın sen Tom Wolfe,” diye mırıldandı Roger, derin bir nefes alır ve çantasını koridora bırakırken. Lojmanın artık yeni bir yönetimde olduğu belliydi, ama buranın bir lojmandan pansiyona çevrilmiş olması bile temel karakteristiğini değiştirmek için yeterli değildi.</span></p>

    <p class="Normal para-style-override-5"><span class="char-style-override-8">Fiona tarafından büyük coşkuyla ve Ernie tarafından biraz daha azıyla karşılandıktan sonra, merdivenlerden çıkıp eski odasına yerleşti ve derhal araştırma işine başladı. Bu o kadar zor bir iş değildi; İskoçlar’ın yabancılara karşı olan merakının ötesinde, beline kadar inen kızıl saçları olan, bir seksen boyundaki bir kadın elbette dikkat çekecekti. </span></p>

    <p class="Normal para-style-override-5"><span class="char-style-override-8">Brianna Inverness’e Edinburgh’tan gelmişti. Bundan emindi, çünkü istasyonda görülmüştü. Emin olduğu başka bir gerçekse kızıl saçlı uzun bir kadının bir araba kiralamış ve şoföre kendisini kırsala götürmesini istemiş olduğuydu. Şoför nereye gittiklerini tam olarak anlamamıştı; kadın birdenbire, “Tamam, burası, beni burada indir,” demişti. </span></p>

    <p class="Normal para-style-override-5"><span class="char-style-override-8">“Arkadaşlarıyla buluşacağını, bataklıklarda bir tur yapacaklarını söyledi,” demişti şoför, omuz silkerek. “Yanında bir çanta vardı, üstü başı da yürüyüş için kesinlikle uygundu. Bataklıklarda yürümek için çok yağışlı bir gün, ama bilirsin bu Amerikalı turistler ne delidir.”</span></p>

    <p class="Normal para-style-override-5"><span class="char-style-override-8">Eh, en azından bunun ne kadar deli olduğunu biliyordu. Kalın kafasına ve şeytani inadına lanet olsun, eğer böyle bir şey yapacaksa, neden ona söylememişti? Çünkü senin bilmeni istemedi aptal, diye düşündü öfkeyle. Neden böyle olduğunuysa düşünmek bile istemiyordu. </span></p>

    <p class="Normal para-style-override-5"><span class="char-style-override-8">Buraya dek ilerlemişti. Onu buradan sonra izlemek için tek bir yol vardı. </span></p>

    <p class="Normal para-style-override-5"><span class="char-style-override-8">Claire, o her neyse, onun en açık olduğu zamanın kadim güneş ve ateş bayramları olduğunu düşünüyordu. Görünüşe göre işe yaramıştı - kendi ilk seferinde geçitten Beltane zamanı, yani 1 Mayıs’ta, ikincisinde ise Samhain vakti, Kasım’ın birinde geçmişti. Şimdi de Brianna, Beltane vakti giderek annesinin ayak izlerini takip ediyordu.</span></p>

    <p class="Normal para-style-override-5"><span class="char-style-override-8">Bu durumda Kasım’a kadar bekleyecek hali yoktu - Tanrı bilir beş ayda başına neler gelebilirdi! Beltane ve Samhain ateş bayramlarıydı, ama arada bir de güneş bayramı vardı.</span></p>

    <p class="Normal para-style-override-5"><span class="char-style-override-8">Yaz gecesi, yaz gündönümü; sırada o vardı. Haziran’ın 20’si, dört hafta sonra. Bekleyişi düşünerek dişlerini gıcırdattı. Aslında tehlikeyi göze alıp hemen şimdi gitmek istiyordu; ama Brianna’nın peşinden cesurca atılma isteği kendisinin ölümüne yol açacaksa bu kızın hiçbir işine yaramazdı. Şimdiye dek duyup gördüklerinden sonra, taş çemberlerin doğası hakkında yanılsamalara kapılacak durumda değildi.</span></p>

    <p class="Normal para-style-override-5"><span class="char-style-override-8">Gayet sessizce, ne hazırlık yapabilirse yapmaya girişti. Akşamları, nehrin üstünü sis bastığında ise, kafasını dağıtmak için Fiona’yla dama oynuyor, Ernie’yle birahaneye gidiyor - ve son çare olarak - hâlâ eski garajda yığılı duran düzinelerce kutuya girişiyordu.</span></p>

    <p class="Normal para-style-override-5"><span class="char-style-override-8">Garajın tekinsiz ve mucizevî bir havası vardı; kutular İsa’nın ekmekleri ve balıkları çoğalttığı gibi çoğalıyordu. Kapıyı her açtığında daha fazlasıyla karşılaşıyordu. Babalığının eşyalarını düzenleme işini herhalde ancak kendi ölmeden az evvel bitirebileceğini düşündü. Yine de o an için, zihnini dağıtıp beklerken kendini yiyip bitirmesini önleyen bu sıkıcı iş bir lütuftu. Bazı geceler uyuduğu bile oluyordu.</span></p>

    <p class="Normal para-style-override-5"><span class="char-style-override-8">“Masanda bir resim var.” Fiona ona bakmıyordu, dikkatini yıkamakta olduğu tabaklara vermişti. </span></p>

    <p class="Normal para-style-override-5"><span class="char-style-override-8">“Bir sürüsü var.” Roger dikkatle bir ağız dolusu çay aldı; sıcak ve tazeydi, ama ağzı haşlamıyordu. Nasıl beceriyordu bunu? “İstediğin bir tanesi var mı? Orada büyükannenin de birkaç pozu var - istediğini alabilirsin, yine de bana bir tane bıraksan iyi olur.”</span></p>

    <p class="Normal para-style-override-5"><span class="char-style-override-8">Bunu duyunca başını kaldırdı, biraz şaşırmıştı.</span></p>

    <p class="Normal para-style-override-5"><span class="char-style-override-8">“Ah. Büyükannenin mi? Evet, babamız onları görmekten memnun olur. Ama benim dediğim büyük olandı.”</span></p>

    <p class="Normal para-style-override-5"><span class="char-style-override-8">“Büyük olan mı?” Roger onun hangi fotoğrafı kastettiğini düşünmeye çalıştı; çoğu Papaz Efendi’nin tarih öncesinden kalma Brownie’siyle çekilmiş siyah-beyaz pozlardı, ama birkaç tane de büyük resim vardı-biri ailesinin resmiydi, diğeri Papaz Efendi’nin büyükannesinin yas elbisesi içindeki bir dinozora benzediği bir fotoğraftı ve kadının yüzüncü yaş günü şerefine çekilmişti. Fiona onlardan birini kastediyor olmasa gerekti. </span></p>

    <p class="Normal para-style-override-5"><span class="char-style-override-8">“Kocasını öldürüp çekip giden o kadınınki.” Fiona’nın dudakları sıkılıydı.</span></p>

    <p class="Normal para-style-override-5"><span class="char-style-override-8">“Kocasını öl… Ah.” Roger çaydan koca bir yudum aldı. “ Gillian Edgars’ı kastediyorsun.”</span></p>

    <p class="Normal para-style-override-5"><span class="char-style-override-8">“İşte o,” diye yineledi Fiona inatçı bir edayla. “Neden onun bir fotoğrafı var sende?”</span></p>

    <p class="Normal para-style-override-5"><span class="char-style-override-8">Roger fincanını masaya koydu ve sabah gazetesini aldı eline, ne söyleyeceğini düşünürken doğal olmaya çalışıyordu. </span></p>

    <p class="Normal para-style-override-5"><span class="char-style-override-8">“Ah… Bana biri verdi.”</span></p>

    <p class="Normal para-style-override-5"><span class="char-style-override-8">“Kim?”</span></p>

    <p class="Normal para-style-override-5"><span class="char-style-override-8">Fiona genellikle ısrarcıydı, ama nadiren bu kadar direkt olurdu. Canını sıkan neydi?</span></p>

    <p class="Normal para-style-override-5"><span class="char-style-override-8">“Bayan Randall, yani Doktor Randall. Neden ki?”</span></p>

    <p class="Normal para-style-override-5"><span class="char-style-override-8">Fiona cevap vermedi, onun yerine dudaklarını sımsıkı kapattı. </span></p>

    <p class="Normal para-style-override-5"><span class="char-style-override-8">Roger gazeteye olan tüm ilgisini yitirmişti. Onu dikkatle masaya bıraktı.</span></p>

    <p class="Normal para-style-override-5"><span class="char-style-override-8">“Onu tanır mıydın?” dedi. “Gillian Edgars’ı?”</span></p>

    <p class="Normal para-style-override-5"><span class="char-style-override-8">Fiona doğrudan cevap vermedi, ama çaydanlık örtüsüyle oynayarak hafifçe yana döndü. </span></p>

    <p class="Normal para-style-override-5"><span class="char-style-override-8">“Craigh na Dun’daki dikili taşlara gitmişsin; Joycie söyledi. Onun Albert, perşembe günü Drumnadrochit’ten dönerken görmüş seni.”</span></p>

    <p class="Normal para-style-override-5"><span class="char-style-override-8">“Gittim, doğru. Bu bir suç değil, öyle değil mi?” Bu konuda espri yapmaya çalışmıştı ama Fiona pek o havada değildi. </span></p>

    <p class="Normal para-style-override-5"><span class="char-style-override-8">“Biliyorsun orası garip bir yer, tüm çemberler öyle. Sakın oraya manzaranın tadını çıkarmaya gittiğini söyleme bana.”</span></p>

    <p class="Normal para-style-override-5"><span class="char-style-override-8">“Sana böyle söylemeyeceğim.”</span></p>

    <p class="Normal para-style-override-5"><span class="char-style-override-8">Roger ona bakarak sandalyesinde geriye yaslandı. Kıvırcık siyah saçları ayağa kalkmıştı; ne zaman telaşlansa eliyle saçlarını karıştırırdı, belli ki şimdi de epey telaşlanmıştı. </span></p>

    <p class="Normal para-style-override-5"><span class="char-style-override-8">“Onu tanıyorsun. Doğru, Claire senin onu gördüğünü söylemişti.” Gillian Edgars’tan bahsedildiğini duyduğunda hissettiği küçük merak kıvılcımı, bir heyecan alevine dönmek üzereydi. </span></p>

    <p class="Normal para-style-override-5"><span class="char-style-override-8">“Onu nasıl tanıyayım ki? Ölü o.” Fiona boş yumurta kabını hızla alıp kaldırdı, gözleri içindeki kabuk kalıntılarına takılıydı. “Değil mi?”</span></p>

    <p class="Normal para-style-override-5"><span class="char-style-override-8">Roger uzandı ve bir eliyle kolunu tutarak onu durdurdu. </span></p>

    <p class="Normal para-style-override-5"><span class="char-style-override-8">“Öyle mi?”</span></p>

    <p class="Normal para-style-override-5"><span class="char-style-override-8">“Herkes böyle düşünüyor. Polis onun izini bulamadı.” Hafif İskoç aksanıyla kelime ağzından “palis” gibi çıkmıştı.</span></p>

    <p class="Normal para-style-override-5"><span class="char-style-override-8">“Belki de doğru yerde aramıyorlardı.”</span></p>

    <p class="Normal para-style-override-5"><span class="char-style-override-8">Kızın al al yüzündeki tüm kan bir anda çekildi. Bir yere gitmeye çalışmasa da, Roger tutuşunu sıkılaştırdı. Biliyordu, lanet olsun, biliyordu! Ama bildiği neydi?</span></p>

    <p class="Normal para-style-override-5"><span class="char-style-override-8">“Söyle bana, Fiona,” dedi. “Lütfen… söyle bana. Gillian Edgars - ve taşlar hakkında ne biliyorsun?”</span></p>

    <p class="Normal para-style-override-5"><span class="char-style-override-8">İşte o zaman kolunu çekiştirdi, ama gitmedi, yalnızca orada durdu ve yumurta kabını elinde sanki bir kum saaitiymiş gibi çevirip durdu. Roger ayağa kalktı, o da utangaç bir tavırla geri çekildi ve ona korkulu gözlerle baktı. </span></p>

    <p class="Normal para-style-override-5"><span class="char-style-override-8">“O halde bir anlaşma yapalım,” dedi Roger, onu daha fazla korkutmamak için sakin bir sesle konuşmaya gayret ediyordu. “Sen bana bildiklerini anlat, ben de sana Dr. Randall’ın bana o resmi neden verdiğini söyleyeyim… ve neden Craigh na Dun’a gittiğimi.”</span></p>

    <p class="Normal para-style-override-5"><span class="char-style-override-8">“Düşünmem gerek.” Hızlıca eğildi ve kirli tabaklarla dolu tepsiyi aldı. Onu durdurmak için tek bir söz edemeden kapıdan çıkıp gitmişti bile. </span></p>

    <p class="Normal para-style-override-5"><span class="char-style-override-8">Yavaşça yeniden yerine oturdu. Çok güzel bir kahvaltıydı - Fiona’nın tüm yemekleri harikaydı - ama midesine bir mermer gibi oturmuştu.</span></p>

    <p class="Normal para-style-override-5"><span class="char-style-override-8">Fazla heveslenme, dedi kendi kendine. Bunun sonu hayalkırıklığı olurdu. Sonuçta zaten Fiona ne bilecekti ki? Yine de önceleri kendine Gillian - ve daha sonra Geillis - diyen kadının lafı bile onun dikkatini çekmek için yeterliydi. </span></p>

    <p class="Normal para-style-override-5"><span class="char-style-override-8">Kenara bıraktığı fincanını aldı ve tadına bakmadan yudumladı. Anlaşmaya uyarak ona her şeyi anlatırsa ne olurdu? Sadece Claire Randall ve Gillian değil, kendi ve Brianna hakkındaki her şeyi de.</span></p>

    <p class="Normal para-style-override-5"><span class="char-style-override-8">Bree hakkında düşünmek sanki yüreğindeki havuza atılan bir taştı, her yöne korku halkaları yayıyordu. O ölü. Fiona, Gillian için böyle demişti. Öyle değil mi?</span></p>

    <p class="Normal para-style-override-5"><span class="char-style-override-8">Öyle mi? diye cevaplamıştı Roger, zihninde kocaman yeşil gözleri ve ateşten gelen sıcak rüzgârda uçuşan sarı saçlarıyla zamanın kapılarından uçmak üzere olan bir kadın görüntüsüyle. Hayır, o ölmemişti.</span></p>

    <p class="Normal para-style-override-5"><span class="char-style-override-8">En azından o zaman durum buydu, çünkü Claire onunla karşılaşmıştı - yoksa karşılaşacaktı mı demeliydi? Daha önce miydi? Sonra mı? Ölmemişti, ama ölü müydü? Artık ölmüş olmalıydı, yine de… bu karmaşaya lanet olsun! Bu konuda doğru düzgün düşünmek bile mümkün değildi.</span></p>

    <p class="Normal para-style-override-5"><span class="char-style-override-8">Yerinde durmak için fazlasıyla huzursuz, ayağa kalktı ve salona doğru yürüdü. Mutfak kapısında durdu. Fiona evyenin yanında durmuş, pencereden dışarı bakıyordu. Onu duydu ve döndü, elinde kullanılmamış bir bez parçası sıkılı duruyordu. </span></p>

    <p class="Normal para-style-override-5"><span class="char-style-override-8">Yüzü kırmızı, fakat kararlıydı.</span></p>

    <p class="Normal para-style-override-5"><span class="char-style-override-8">“Anlatasım yok ama anlatacağım, bunu yapmak zorundayım.” Derin bir nefes aldı ve çenesini yukarı doğru kaldırdı, bir aslanla yüzleşmekte olan bir köpeğe benziyordu.</span></p>

    <p class="Normal para-style-override-5"><span class="char-style-override-8">“Bree’nin annesi - o tatlı Doktor Randall - bana büyükannemi sormuştu. O, büyükannemin bir… dansçı olduğunu biliyordu.”</span></p>

    <p class="Normal para-style-override-5"><span class="char-style-override-8">“Dansçı mı? Ne yani taşların orada mı dans ediyordu?” Roger biraz şaşırmıştı. Claire onunla ilk tanıştığında anlatmıştı; ama o aklı başında Bayan Graham’in Mayıs şafaklarında yeşil tepelerde gizli seremoniler gerçekleştirdiğine asla pek inanmamıştı.</span></p>

    <p class="Normal para-style-override-5"><span class="char-style-override-8">Fiona derin bir nefes verdi.</span></p>

    <p class="Normal para-style-override-5"><span class="char-style-override-8">“O halde biliyordun. Tahmin etmiştim.”</span></p>

    <p class="Normal para-style-override-5"><span class="char-style-override-8">“Hayır, bilmiyorum. Tüm bildiğim Claire’in - Doktor Randall’ın - bana anlattıkları. O ve kocası bir Beltane şafağında taş çemberde dans eden kadınlar görmüşler, içlerinden biri de büyükannenmiş.”</span></p>

    <p class="Normal para-style-override-5"><span class="char-style-override-8">Fiona başını salladı.</span></p>

    <p class="Normal para-style-override-5"><span class="char-style-override-8">“Hayır, yalnızca onlardan biri değil. Büyükannem çağırıcıydı.”</span></p>

    <p class="Normal para-style-override-5"><span class="char-style-override-8">Roger mutfağa girdi ve bezi onun elinden aldı. </span></p>

    <p class="Normal para-style-override-5"><span class="char-style-override-8">“Gel, otur şöyle,” dedi, masayı göstererek. “Ve bana anlat, çağırıcı nedir?”</span></p>

    <p class="Normal para-style-override-5"><span class="char-style-override-8">“Güneşi aşağıya çağıran kişi.” İtiraz etmeden oturdu. Roger görüyordu ki kız kararını vermişti, ona anlatacaktı.</span></p>

    <p class="Normal para-style-override-5"><span class="char-style-override-8">“Güneş şarkısı eski dillerden birindedir; bazı kelimeleri biraz Gaelce’ye benzer, ama hepsi değil. Önce daire şeklinde dans ederiz, sonra çağırıcı durur ve yüzünü yarık taşa dönerek… buna pek şarkı denilemez aslında, konuşma da sayılmaz; daha çok kilisedeki vaiz gibi. Tam doğru anda başlaman gerek; güneş denizin üstünde göründüğünde, bitirirken de öyle, güneş taşın üstüne vurduğunda bitmesi gerek.”</span></p>

    <p class="Normal para-style-override-5"><span class="char-style-override-8">“Sözlerinden hiç hatırladığın var mı?” Roger’ın içindeki akademisyen harekete geçmişti; merakı, kafa karışıklığının önüne geçmişti artık.</span></p>

    <p class="Normal para-style-override-5"><span class="char-style-override-8">Fiona pek büyükannesine benzemiyordu, fakat Roger’a öyle bir baktı ki birden bu ona Bayan Graham’i anımsattı. </span></p>

    <p class="Normal para-style-override-5"><span class="char-style-override-8">“Hepsini biliyorum,” dedi. “Artık çağırıcı benim.”</span></p>

    <p class="Normal para-style-override-5"><span class="char-style-override-8">Roger ağzının açık kaldığını fark etti ve onu kapattı. Kız bisküvi kutusuna uzandı ve kutuyu onun önüne itti. </span></p>

    <p class="Normal para-style-override-5"><span class="char-style-override-8">“Ama senin bilmek istediğin bu değildi,” dedi ciddi bir tavırla, “ben de sana anlatmayacağım. Sen Bayan Edgars’ı bilmek istiyorsun.”</span></p>

    <p class="Normal para-style-override-5"><span class="char-style-override-8">Fiona gerçekten de Gillian Edgars’la karşılaşmıştı; Gillian dansçılardan biriydi, ama oldukça yeni bir tanesiydi. Gillian mümkün olan her şeyi öğrenmek niyetiyle daha eski kadınlara pek çok soru sormuştu. Güneş şarkısını da öğrenmek istiyordu, ancak bu bir sırdı; yalnızca çağırıcı ve onun ardılı vakıftı ona. Yaşlı kadınların bazıları - onu uzun yıllardır her yıl dinlemiş olanlar - bir kısmını bilirdi ama hepsini değil; ayrıca ne zaman başlamak gerektiği ve güneşin hareketine ne şekilde denk getirileceği gibi ayrıntıları bilmezlerdi. </span></p>

    <p class="Normal para-style-override-5"><span class="char-style-override-8">Fiona iç içe koyduğu ellerine bakarak duraksadı.</span></p>

    <p class="Normal para-style-override-5"><span class="char-style-override-8">“Kadınlardır, yalnızca kadınlar. Erkeklerin bunda yeri yok, ve onlara anlatmayız. Asla.”</span></p>

    <p class="Normal para-style-override-5"><span class="char-style-override-8">Roger elini onunkilerin üstüne koydu.</span></p>

    <p class="Normal para-style-override-5"><span class="char-style-override-8">“Bana anlatarak doğru bir şey yapıyorsun, Fiona,” dedi çok usulca. “Lütfen gerisini de anlat. Bilmek zorundayım.”</span></p>

    <p class="Normal para-style-override-5"><span class="char-style-override-8">Derin, titrek bir nefes aldı ve elllerini onunkinin altından çekti. Ona dimdik baktı. “Onun nereye gittiğini biliyor musun? Brianna’nın?”</span></p>

    <p class="Normal para-style-override-5"><span class="char-style-override-8">“Sanırım. Gillian’ın gittiği yere gitti, öyle değil mi?”</span></p>

    <p class="Normal para-style-override-5"><span class="char-style-override-8">Fiona cevap vermedi, ama ona bakmaya devam etti. Birden durumun ne kadar gerçekdışı olduğu dank etti kafasına. Burada, çocukluğundan beri bildiği bu eski püskü mutfakta oturmuş, üzerinde Kraliçe’nin resmi olan bir fincandan çay yudumlarken, Fiona’yla kutsal taşlar ve zaman yolculuğu hakkında konuşuyor olamazdı. Fiona’yla olmazdı, Tanrı aşkına, kızın ilgi alanları Ernie ve mutfak ekonomisi ile sınırlıydı!</span></p>

    <p class="Normal para-style-override-5"><span class="char-style-override-8">Ya da kendisi öyle düşünüyordu. Fincanı kaldırdı, son yudumunu aldı ve hafifçe masaya koydu.</span></p>

    <p class="Normal para-style-override-5"><span class="char-style-override-8">“Onun peşinden gitmem gerek, Fiona… eğer yapabilirsem. Yapabilir miyim?”</span></p>

    <p class="Normal para-style-override-5"><span class="char-style-override-8">Kız açıkça korku dolu bir ifadeyle başını salladı.</span></p>

    <p class="Normal para-style-override-5"><span class="char-style-override-8">“Bir şey diyemem. Benim bildiklerim sadece kadınlar, belki sadece kadınlar yapabiliyordur.”</span></p>

    <p class="Normal para-style-override-5"><span class="char-style-override-8">Roger tuzluğu kavradı. Onun korktuğu da buydu işte - ya da korktuğu şeylerden biri de buydu.</span></p>

    <p class="Normal para-style-override-5"><span class="char-style-override-8">“Öğrenmenin tek bir yolu var, değil mi?” dedi birdenbire. Zihninin gerisinde, kocaman siyah yarık bir taş, bir tehdit gibi şafak vakti gökyüzüne doğru yükseliyordu. </span></p>

    <p class="Normal para-style-override-5"><span class="char-style-override-8">“Bende onun küçük defteri var,” deyiverdi Fiona.</span></p>

    <p class="Normal para-style-override-5"><span class="char-style-override-8">“Ne? Kimin? Gillian’ın mı? Bir şeyler mi yazmış?”</span></p>

    <p class="Normal para-style-override-5"><span class="char-style-override-8">“Evet, yazmış. Bir yer var- ” Hızla bana baktı ve dudaklarını emdi. “Eşyalarımızı öncesinde orada hazır tutarız. Defteri oraya koymuş, ben de sonrasında aldım onu.” Gillian’ın kocasının çemberde ölü bulunmasından sonrasını kastettiğini düşündü Roger.</span></p>

    <p class="Normal para-style-override-5"><span class="char-style-override-8">“Belki polise vermek gerekir diye düşündüm,” diye devam Fiona, “ama onlara vermek istemedim, şimdi de düşünüyorum, ya ölümüyle bir ilgisi varsa? Eğer önemli bir şeyse onu saklamamam gerekirdi, ama şimdi- ” Kendini savunmak istercesine Roger’a baktı. “Onun defteriydi, anlıyor musun, onun elyazısı. Ve orada bıraktığına göre…”</span></p>

    <p class="Normal para-style-override-5"><span class="char-style-override-8">“Bir sırdı.” Roger başını salladı.</span></p>

    <p class="Normal para-style-override-5"><span class="char-style-override-8">Fiona onayladı ve derin bir nefes aldı.</span></p>

    <p class="Normal para-style-override-5"><span class="char-style-override-8">“Ben de okudum.”</span></p>

    <p class="Normal para-style-override-5"><span class="char-style-override-8">“Demek nereye gittiğini bu şekilde öğrendin,” dedi Roger usulca.</span></p>

    <p class="Normal para-style-override-5"><span class="char-style-override-8">Fiona titreyerek iç geçirdi ve ona solgun bir yüzle gülümsedi.</span></p>

    <p class="Normal para-style-override-5"><span class="char-style-override-8">“Yani, defterin polisin bir işine yaramayacağı çok açık.”</span></p>

    <p class="Normal para-style-override-5"><span class="char-style-override-8">“Benim işime yarar mı peki?”</span></p>

    <p class="Normal para-style-override-5"><span class="char-style-override-8">“Öyle umuyorum,” dedi ve yanındaki dolaba dönerek bir çekmeceyi açtı. Yeşil kumaşla ciltlenmiş küçük bir defter çıkardı.</span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>