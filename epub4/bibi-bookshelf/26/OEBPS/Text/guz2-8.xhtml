<html xmlns="http://www.w3.org/1999/xhtml">
<head>
  <title>guz2-8</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-5"><span class="bold">5<br/>Lallybroch İskoçya</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">Haziran 1769</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Kestane rengi atın adı Brütüs’tü, neyse ki karakteri ona benzemiyordu. Sebat sahibi, güçlü ve sadıktı - sadık değilse bile en azından uysaldı. Kızı yemyeşil vadilerden ve kayalık boğazlardan gıkını çıkarmadan taşımış, keskin virajlardan dönmüş ve bir geyiğin geçebileceğinden daha düzgün olmayan patikalara tırmanıp durmuştu. </span></p>

    <p class="Normal para-style-override-5"><span class="char-style-override-8">Brianna dizginleri Brütüs’ün sırtına koydu ve onu dinlenmesi için bıraktı, kendi de bu sırada vadiyi izliyordu. Aşağıdaki büyük beyaz çiftlik evi yemyeşil yulaf ve arpa tarlalarının ortasında sakince duruyordu. Pencereleri ve bacası gri taştandı, duvarlarla çevrilmiş lahana tarlası ve ek binalar, büyük beyaz bir tavuğun etrafındaki civcivlere benziyordu. </span></p>

    <p class="Normal para-style-override-5"><span class="char-style-override-8">Orayı daha önce görmemişti ama bundan emindi. Annesinin Lallybroch hakkında anlattıklarını yeterince dinlemişti. Ayrıca burası millerce mesafe içindeki tek kayda değer evdi. Son üç gündür taştan duvarlı küçük çiftçi kulübeleri dışında bir şey görmemişti, bunların da çoğu terk edilmiş ve kapkara yıkıntılar haline gelmişlerdi. </span></p>

    <p class="Normal para-style-override-5"><span class="char-style-override-8">Aşağıda bir bacadan duman çıkıyordu; evde biri vardı. Saat öğlene yakındı, belki de herkes evde öğle yemeği yiyordu. </span></p>

    <p class="Normal para-style-override-5"><span class="char-style-override-8">Hem heyecanlı hem de kaygılı bir halde yutkundu. Acaba kimdi? İlk kimi görecekti? Ian’ı mı? Jenny’yi mi? Peki onlar onun gelişini ve yaptığı beyanatı nasıl karşılayacaklardı? </span></p>

    <p class="Normal para-style-override-5"><span class="char-style-override-8">Kim olduğu ve orada ne yaptığı konusunda doğruca gerçeği söylemeye karar vermişti. Annesi sık sık babasına ne kadar benzediğini söylerdi; onları ikna edebilmek için bu benzerliğe güveniyordu. Şimdiye dek karşılaştığı İskoçlar onun görünüşü ve garip konuşması karşısında ihtiyatlı davranmıştı. Belki de Murrayler ona inanmazlardı. Sonra aklına geldi ve ceketinin cebine dokundu. Hayır, inanırlardı, ne de olsa kanıtı vardı. </span></p>

    <p class="Normal para-style-override-5"><span class="char-style-override-8">Ani bir düşünce göğsünü sıkıştırdı. Acaba şu anda burada olabilirler miydi? Jamie Fraser ve annesi? Bu düşünce daha önce aklına gelmemişti. Onların Amerika’da olduklarına son derece ikna olmuş durumdaydı - ama öyle olmak zorunda değildi. Onun tek bildiği onların 1776 yılında Amerika’da olduğuydu ve şu an nerede olduklarını bilmesi mümkün değildi.</span></p>

    <p class="Normal para-style-override-5"><span class="char-style-override-8">Brütüs başını ileri uzattı ve yüksek sesle kişnedi. Cevaben bir kişneme daha geldi ve Brianna dizginlerini çekti. At başını kaldırdı ve yine kişnedi, sonra sırtında kahverengi giysileriyle uzun bir adamı taşıyan koyu kahverengi güzel bir at yolun köşesini dönüp de görününce, Brütüs’ün burun delikleri ilgiyle genişledi. </span></p>

    <p class="Normal para-style-override-5"><span class="char-style-override-8">Adam onları görünce atını bir an için dizginledi, sonra topuğuyla atı hafifçe dürtüp onlara doğru yavaşça ilerledi. Kızın gördüğü kadarıyla bu genç bir adamdı ve başındaki şapkaya rağmen yüzü oldukça bronzlaşmıştı; zamanının çoğunu açık havada geçiriyor olmalıydı. Ceketinin etek kısmı buruş buruştu, tozlukları ise kir içindeydi. </span></p>

    <p class="Normal para-style-override-5"><span class="char-style-override-8">Adam kıza temkinle yanaştı, konuşma mesafesi kadar yaklaştığındaysa başıyla selam verdi. Sonra kız onun şaşkınlıkla donup kaldığını görerek gülümsedi. </span></p>

    <p class="Normal para-style-override-5"><span class="char-style-override-8">Adam onun bir kadın olduğunu yeni anlamıştı. Giydiği giysileri, yakından bakan birini aldatamazdı ama vücudunun biçimi için son söylenecek şey “erkeksi” idi. Yine de giysiler yeterince iyi iş görüyordu; ata binmek için gayet rahattılar ve boyu da hesaba katılacak olursa, at sırtındayken uzaktan bir erkek gibi görünüyordu. </span></p>

    <p class="Normal para-style-override-5"><span class="char-style-override-8">Yüzünde şaşkın bir ifadeyle adam şapkasını çıkardı ve onun önünde eğildi. Pek öyle yakışıklı sayılmazdı ama güçlü ifadeli, gür kaşlı - kaşları havaya dikilmişti - düzgün bir yüzü ve sağlıklı, parlak siyah gür kıvırcık saçlarının altında yumuşak bakışlı kahverengi gözleri vardı. </span></p>

    <p class="Normal para-style-override-5"><span class="char-style-override-8">“Madam,” dedi. “Size eşlik edebilir miyim?”</span></p>

    <p class="Normal para-style-override-5"><span class="char-style-override-8">Kız da kendi şapkasını çıkardı ve ona gülümsedi</span></p>

    <p class="Normal para-style-override-5"><span class="char-style-override-8">“Öyle umarım,” dedi. “Burası Lallybroch mu?”</span></p>

    <p class="Normal para-style-override-5"><span class="char-style-override-8">Başını salladı, kızın garip aksanını duyunca şimdi şaşkınlığına bir de temkin eklenmişti. </span></p>

    <p class="Normal para-style-override-5"><span class="char-style-override-8">“Evet, öyle. Buraya iş için mi geldiniz?”</span></p>

    <p class="Normal para-style-override-5"><span class="char-style-override-8">“Evet,” dedi kararlılıkla. “Öyle.” Kendini eyerin üstüne çekti ve derin bir nefes aldı. “Ben Brianna… Fraser.” Bunu yüksek sesle söylemek garipti, daha önce hiç bu ismi kullanmamıştı. Yine de acayip bir biçimde kulağa doğru geliyordu. </span></p>

    <p class="Normal para-style-override-5"><span class="char-style-override-8">Adamın yüzündeki temkin gittiyse de şaşkınlık duruyordu. Dikkatle başını salladı.</span></p>

    <p class="Normal para-style-override-5"><span class="char-style-override-8">“Emrinizdeyim madam. Jamie Fraser Murray,” diye ekledi resmi şekilde ve eğildi, “Broch Tuarach’dan.”</span></p>

    <p class="Normal para-style-override-5"><span class="char-style-override-8">“Küçük Jamie!” diye bağırdı kız, hevesiyle adamı yerinden sıçratarak. “Sen Küçük Jamie’sin!”</span></p>

    <p class="Normal para-style-override-5"><span class="char-style-override-8">“Ailem bana böyle der,” dedi tutuk tutuk, garip giysiler içindeki bir kadının kendi adını böyle olur olmaz ağzına almasını garipsediğine dair bir izlenim uyandırmaya çalışıyordu. </span></p>

    <p class="Normal para-style-override-5"><span class="char-style-override-8">“Tanıştığımıza sevindim,” dedi kız, yılmadan. Eyerinde oturduğu yerden eğilerek ona elini uzattı. “Ben senin kuzininim.”</span></p>

    <p class="Normal para-style-override-5"><span class="char-style-override-8">Tanışma faslında aşağıya inen kaşlar yine havaya fırladı. Önce kızın uzattığı eline, sonra inanamaz gözlerle yüzüne baktı. </span></p>

    <p class="Normal para-style-override-5"><span class="char-style-override-8">“Jamie Fraser babamdır,” dedi.</span></p>

    <p class="Normal para-style-override-5"><span class="char-style-override-8">Oğlanın ağzı hayretle açıldı ve kıza öylece bir an baktı. Kızı yavaşça, baştan ayağa şöyle bir süzdü, yüzüne dikkatle baktı ve sonra kendi yüzüne yavaşça geniş bir gülümseme yayıldı. </span></p>

    <p class="Normal para-style-override-5"><span class="char-style-override-8">“Vay canına!” dedi. Kızın elini tuttu ve kemiklerini birbirine değdirecek kadar kuvvetli sıktı. “Tanrı aşkına, ona çok benziyorsun!”</span></p>

    <p class="Normal para-style-override-5"><span class="char-style-override-8">Güldü, yüzü aydınlanmıştı.</span></p>

    <p class="Normal para-style-override-5"><span class="char-style-override-8">“Tanrım!” dedi. “Annem aklını kaçıracak!”</span></p>

    <p class="Normal para-style-override-5"><span class="char-style-override-8">Kapının üstüne asılı olan gül sarmaşığı henüz yeni yapraklanmıştı, yüzlerce küçük tomurcuk daha yeni oluyordu. Brianna, Küçük Jamie’yi izlerken yukarı baktı ve kapının üstündeki levhayı gördü. </span></p>

    <p class="Normal para-style-override-5"><span class="char-style-override-8">Açık havada yıllanmış tahta tabelanın üzerinde Fraser, 1716 yazıyordu. Bunu görünce hafif bir coşku hissetti ve isme bakmak için bir süre durdu. Girişin güneşten ısınmış ahşabı elinin altındaydı. </span></p>

    <p class="Normal para-style-override-5"><span class="char-style-override-8">“İyi misin kuzin?” Küçük Jamie dönüp ona sorgular bakışlarla bakmıştı. </span></p>

    <p class="Normal para-style-override-5"><span class="char-style-override-8">“Evet.” Kız onu peşinden eve doğru ilerledi ve gerek olmamasına rağmen kapıdan geçerken başını eğdi. </span></p>

    <p class="Normal para-style-override-5"><span class="char-style-override-8">Onun eğildiğini gören Küçük Jamie, gülümseyerek, “Genellikle uzunuz, annem ve küçük Kitty hariç,” dedi. “Büyükbabam - senin de büyükbaban oluyor - bu evi çok uzun bir kadın olan karısı için yapmış. İskoçya’da kapısından geçerken kafanı eğmene gerek olmayan tek ev burası sanırım.”</span></p>

    <p class="Normal para-style-override-5"><span class="char-style-override-8">Senin de büyükbaban oluyor. Giriş holünün soğuk loşluğuna rağmen bu sıradan sözcükler onun içini ısıtmıştı. </span></p>

    <p class="Normal para-style-override-5"><span class="char-style-override-8">Frank Randall tek çocuktu, annesi de öyle; sahip olduğu akrabalarla da pek yakın değildi - yalnızca İngiltere’deki birkaç yaşlı büyük teyze ve uzakta, Avustralya’daki birkaç ikinci derece kuzen. Yola koyulurken aklında yalnızca babasını bulmak vardı, tümüyle yeni bir aile keşfedeceğini düşünmemişti. </span></p>

    <p class="Normal para-style-override-5"><span class="char-style-override-8">Hem de ne aile. Tahta bölmeli girişten içeri geçince bir kapı açıldı ve dört küçük çocuk dışarı fırladı, peşlerinden de kahverengi kıvırcık saçlı, uzun bir genç kadın.</span></p>

    <p class="Normal para-style-override-5"><span class="char-style-override-8">“Ah, kaçın, kaçın bakalım, küçük balıklar!” diye bağırdı, ileri doğru uzattığı ellerini kıskaç gibi açıp kapatarak. “Kötü yengeç hepinizi yiyecek, çat, çat!”</span></p>

    <p class="Normal para-style-override-5"><span class="char-style-override-8">Çocuklar kıkırdayarak ve çığlıklar atarak salonda kaçıştılar; arkalarına bakarak hem korkuyor hem de eğleniyorlardı. İçlerinden biri - dört yaşında falan olsa gerek - Brianna ile Küçük Jamie’nin girişin yanında ayakta durduklarını görünce o yana döndü ve onlara doğru bir lokomotif gibi koşmaya başladı, bir yandan da bağırıyordu, “Babacım, babacım, babacım!”</span></p>

    <p class="Normal para-style-override-5"><span class="char-style-override-8">Çocuk kendini umursamazca Genç Jamie’nin kucağına atıverdi. Adam onu ustaca yakaladı ve kıkırdayan çocuğu havaya kaldırdı.</span></p>

    <p class="Normal para-style-override-5"><span class="char-style-override-8">“Gel bakalım küçük Matthew,” dedi coşkuyla. “Janet halanız size ne biçim hareketler öğretiyor böyle bakayım? Darı peşinde koşan tavuktan farksız davrandığınızı görünce yeni kuzininiz ne düşünür ha?”</span></p>

    <p class="Normal para-style-override-5"><span class="char-style-override-8">Çocuk daha yüksek sesle güldü, azarlamaya hiç alınmamıştı. Brianna’ya baktı, göz göze geldiler, sonra derhal yüzünü babasının omuzlarına gömdü. Başını yavaşça kaldırdı ve koca gözlerini açarak yeniden baktı. </span></p>

    <p class="Normal para-style-override-5"><span class="char-style-override-8">“Baba!” dedi. “Bu bir kadın mı?”</span></p>

    <p class="Normal para-style-override-5"><span class="char-style-override-8">“Elbette öyle. Söyledim ya, o senin kuzinin.”</span></p>

    <p class="Normal para-style-override-5"><span class="char-style-override-8">“Ama pantolon giymiş!” Matthew ona şok olmuş bir halde bakıyordu. “Kadınlar pantolon giymez!”</span></p>

    <p class="Normal para-style-override-5"><span class="char-style-override-8">Genç kadın da bu görüşe katılıyormuş gibi bakıyordu, çocuğu babasının kucağından almak için hamle ederken lafa giriverdi. </span></p>

    <p class="Normal para-style-override-5"><span class="char-style-override-8">“Eminim bunun için geçerli bir nedeni vardır ama insanların yüzlerine böyle yorumlar yapmak doğru değil. Git ve yıkan, tamam mı?” Çocuğu yere indirdi, odanın sonundaki kapıya doğru çevirdikten sonra hafifçe ittirdi. Çocuk kımıldamadı, dönüp Brianna’ya baktı. </span></p>

    <p class="Normal para-style-override-5"><span class="char-style-override-8">“Büyükanne nerede, Matt?” diye sordu babası.</span></p>

    <p class="Normal para-style-override-5"><span class="char-style-override-8">Matthew, “Büyükbaba, bir adam ve bir kadınla beraber misafir odasında,” diye süratle cevapladı. “İki maşrapa kahve içtiler, bir tepsi çörek ile kek yediler. Ama annem akşam yemeğine de kalmak üzere beklediklerini söylüyor. O halde onlara bol şans, çünkü sadece lapa ve biraz Ren şarabı var ve lanet olsun… ay!” Bir elini ağzına kapayarak suçlu suçlu babasına baktı. “Ne kadar kalırlarsa kalsınlar, annem onlara çilekli turtadan bir gıdım bile vermeyecek.”</span></p>

    <p class="Normal para-style-override-5"><span class="char-style-override-8">Küçük Jamie oğluna ters ters baktı, sonra merakla kız kardeşine döndü. “Bir kadınla bir adam mı?”</span></p>

    <p class="Normal para-style-override-5"><span class="char-style-override-8">Janet hafifçe yüzünü ekşitti. “Ağlakla erkek kardeşi,” dedi.</span></p>

    <p class="Normal para-style-override-5"><span class="char-style-override-8">Küçük Jamie, Brianna’ya bakarak homurdandı.</span></p>

    <p class="Normal para-style-override-5"><span class="char-style-override-8">“O halde annem onlardan uzaklaşmak için bir bahanesi olduğuna çok sevinecektir.” Başıyla Matthew’a işaret etti. “Git büyükanneni çağır ufaklık. Ona de ki, görmekten memnun olacağı bir misafir getirdim. Sözlerine de dikkat et, oldu mu?” Matthew’u evin arka yanına doğru çevirdi ve yavaşça poposuna vurdu.</span></p>

    <p class="Normal para-style-override-5"><span class="char-style-override-8">Küçük oğlan yavaşça giderken arada bir dönüp hayretle Brianna’ya bakıyordu. </span></p>

    <p class="Normal para-style-override-5"><span class="char-style-override-8">Küçük Jamie, Brianna’ya doğru geri dönerek gülümsedi.</span></p>

    <p class="Normal para-style-override-5"><span class="char-style-override-8">“Bu benimkilerin en büyüğü,” dedi. “Bu da,” - genç kadını gösterdi - “kız kardeşim, Janet Murray. Janet, bu da Bayan Brianna Fraser.”</span></p>

    <p class="Normal para-style-override-5"><span class="char-style-override-8">Brianna sıkmak için elini uzatsa mı uzatmasa mı bilemedi. Onu yerine başıyla selam verip gülümsedi. İçten bir sesle, “Tanıştığımıza çok memnun oldum,” dedi. </span></p>

    <p class="Normal para-style-override-5"><span class="char-style-override-8">Janet’in gözleri şaşkınlıkla kocaman açıldı. Brianna bunun söylediği şeyden mi yoksa bunu söyleyişindeki aksandan mı kaynaklandığını bilemedi. </span></p>

    <p class="Normal para-style-override-5"><span class="char-style-override-8">Küçük Jamie kız kardeşinin şaşkınlığı karşısında sırıttı.</span></p>

    <p class="Normal para-style-override-5"><span class="char-style-override-8">“Onu kim olduğunu asla tahmin edemezsin Jen,” dedi. “Bin yıl geçse bile!”</span></p>

    <p class="Normal para-style-override-5"><span class="char-style-override-8">Janet bir kaşını kaldırdı, sonra Brianna’ya bakarak gözlerini kıstı.</span></p>

    <p class="Normal para-style-override-5"><span class="char-style-override-8">“Kuzin,” diye mırıldandı, misafirlerinin yüzüne bir aşağı bir yukarı bakarak. “MacKenzieler gibi göründüğüne şüphe yok. Ama diyorsun ki o bir Fraser...” Birden gözleri açılıverdi.</span></p>

    <p class="Normal para-style-override-5"><span class="char-style-override-8">“Ah, olamaz,” dedi Brianna’ya. Yüzüne koca bir gülümseme yayılmaya başladı, o vakit ağabeyine ne kadar benzediği iyice ortaya çıktı. </span></p>

    <p class="Normal para-style-override-5"><span class="char-style-override-8">Ağabeyinin kıkırdaması kapı sesi ve ardından koridordan gelen hafif ayak sesleriyle bölündü. </span></p>

    <p class="Normal para-style-override-5"><span class="char-style-override-8">“Jamie? Mattie dedi ki misafirimiz varmış- ” Yumuşak ve canlı ses birdenbire sustu. Brianna o yana baktığında neredeyse yüreği ağzına geliyordu. </span></p>

    <p class="Normal para-style-override-5"><span class="char-style-override-8">Jenny Murray küçücüktü, boyu bir buçuk metreden fazla değildi ve bir serçe kadar narin kemikleri vardı. Durup gözlerini Brianna’ya dikti, ağzı hafifçe aralıktı. Koyu mavi gözleri, yüzü kâğıt gibi bembeyaz olunca daha da belirginleşmişti. </span></p>

    <p class="Normal para-style-override-5"><span class="char-style-override-8">“Tanrım,” dedi usulca. “Tanrım.” Brianna başıyla selam vererek halasına - annesinin arkadaşı, babasının biricik kız kardeşine - yavaşça gülümsedi. Lütfen, diye düşündü, birdenbire beklemediği kadar yoğun bir hasret duygusuyla. Lütfen benden hoşlan, lütfen burada olduğuma memnun ol!</span></p>

    <p class="Normal para-style-override-5"><span class="char-style-override-8">Küçük Jamie annesine dönerek eğildi. “Anne, seni tanıştırma onurunu- ”</span></p>

    <p class="Normal para-style-override-5"><span class="char-style-override-8">“Jamie Fraser! Döndüğünü biliyordum, Jenny Murray, sana demiştim!”</span></p>

    <p class="Normal para-style-override-5"><span class="char-style-override-8">Koridorun gerilerinden ince, suçlayan tonda bir ses çınladı. Brianna şaşkınlıkla, gölgelerin arasından çıkan ve kızgınlıkla söylenen kadına baktı. </span></p>

    <p class="Normal para-style-override-5"><span class="char-style-override-8">“Amyas Kettrick bana kardeşini Balriggan</span><span class="italik char-style-override-7"> </span><span class="char-style-override-8">yakınlarında at sürerken gördüğünü söyledi!</span><span class="italik char-style-override-7"> </span><span class="char-style-override-8">Ama hayır, sen bana inanmadın değil mi Jenny? Bana aptal olduğumu, Amyas’ın kör olduğunu, Jamie’nin ise Amerika’da olduğunu söyledin! İkiniz de yalancısınız, sen ve Ian, o adi korkağı korumaya çalışıyorsunuz! Hobart!” diye bağırdı, evin gerilerine doğru. “Hobart! Çabuk buraya gel!”</span></p>

    <p class="Normal para-style-override-5"><span class="char-style-override-8">“Sessiz ol!” dedi Jenny sabırsızlıkla. “Sen bir aptalsın, Laoghaire!” Kadının kolundan tutup onu çekiştirdi. “Ayrıca körsün de, ona bir bak! Bir kız o! Tanrı aşkına, yetişkin bir adamla pantolonlu bir kızı ayırt edemiyor musun?” Kadının gözleri de Brianna’ya kilitlenmiş, onu tartıp ölçmeye çalışıyordu. </span></p>

    <p class="Normal para-style-override-5"><span class="char-style-override-8">Diğer kadın dönüp kaşlarını çatarak Brianna’ya yakından baktı. Sonra gözlerini kırpıştırdı ve yuvarlak yüzü şaşkınlıkla doldukça ifadesindeki kızgınlık silindi gitti. Nefesi kesilerek haç çıkardı.</span></p>

    <p class="Normal para-style-override-5"><span class="char-style-override-8">“Bakire Meryem adına! Tanrı aşkına, kimsin sen</span><span class="italik char-style-override-7">?”</span></p>

    <p class="Normal para-style-override-5"><span class="char-style-override-8">Brianna derin bir nefes aldı ve cevabını verirken bir o kadına bir diğerine baktı, sesinin titremesine de engel olmaya çalışıyordu. “Adım Brianna. Jamie Fraser’ın kızıyım.”</span></p>

    <p class="Normal para-style-override-5"><span class="char-style-override-8">Her iki kadının da gözleri fal taşı gibi açıldı. Adı Laoghaire olan kadın yavaşça kızardı ve söyleyecek bir söz bulmak için ağzını açıp kaparken sanki şişmeye başladı. </span></p>

    <p class="Normal para-style-override-5"><span class="char-style-override-8">Fakat Jenny ileri doğru adım attı ve Brianna’nın ellerini eline alarak onu yüzüne baktı. Yanaklarına onu birdenbire daha genç gösteren bir pembelik gelmişti.</span></p>

    <p class="Normal para-style-override-5"><span class="char-style-override-8">“Jamie’nin mi? Gerçekten Jamie’nin kızı mısın sen?” Brianna’nın ellerini kendininkilerin arasında iyice sıkıyordu. </span></p>

    <p class="Normal para-style-override-5"><span class="char-style-override-8">“Annem öyle diyor.”</span></p>

    <p class="Normal para-style-override-5"><span class="char-style-override-8">Brianna verdiği cevabın kendi yüzünde bir gülümseme oluşturduğunu hissetti. Jenny’nin elleri soğuktu, Ama Brianna yine de içinde ellerinden yayılıp göğsüne doğru yükselen bir sıcaklık hissediyordu. Jenny’nin elbiselerinden gelen hafif bir çamaşır sodası kokusu duyuyordu. Topraksı ve keskin bir koku daha vardı, Brianna bunun koyun yünü kokusu olduğunu tahmin etti. </span></p>

    <p class="Normal para-style-override-5"><span class="char-style-override-8">“Demek öyle diyor?” Laoghaire yeniden kendine hâkim olmuş, sesine kavuşmuştu. Geriye doğru adım attı, gözlerini kıstı. “Demek Jamie Fraser senin baban, öyle mi? Peki annen kimmiş?”</span></p>

    <p class="Normal para-style-override-5"><span class="char-style-override-8">Brianna gerginleşti. “Karısı,” dedi. “Ya kim olacak?”</span></p>

    <p class="Normal para-style-override-5"><span class="char-style-override-8">Laoghaire başını geriye atarak güldü. Hoş bir gülüş değildi bu.</span></p>

    <p class="Normal para-style-override-5"><span class="char-style-override-8">“Ya kim olacak?” dedi taklit ederek. “Ya kim olacak tabii ya kızım! Peki hangi karısıymış bu?”</span></p>

    <p class="Normal para-style-override-5"><span class="char-style-override-8">Brianna yüzündeki kanın çekildiğini hissetti. Seni salak, diye düşündü. Seni kaz kafalı salak. Aradan yirmi yıl geçmiş! Elbette bir daha evlenmiştir. Elbette. Annemi ne kadar severse sevsin.</span></p>

    <p class="Normal para-style-override-5"><span class="char-style-override-8">Bu düşüncenin ardından daha da korkuncu geldi. Annesi onu bulmuş muydu? Ah, Tanrım, onu yeni karısıyla bulmuş ve babası onu geri mi yollamıştı yoksa? Tanrım, o şimdi neredeydi?</span></p>

    <p class="Normal para-style-override-5"><span class="char-style-override-8">Kaçmak, uzaklaşmak istiyordu. Nereye gideceğini, ne yapacağını bilmiyordu, tek bildiği buradan çıkıp annesini bulması gerektiğiydi. </span></p>

    <p class="Normal para-style-override-5"><span class="char-style-override-8">“Sanırım otursan iyi olur kuzin. İçeriye geçelim, ne dersin?” Küçük Jamie’nin sesi kulaklarında netti, kolunu ise onun omzuna atmıştı. Onu çevirdi, odada yürüdüler ve açtığı kapılardan birinden geçtiler. </span></p>

    <p class="Normal para-style-override-5"><span class="char-style-override-8">Çevresinde belli belirsiz duyduğu seslerde suçlamalar ve açıklamalar vardı, bunlar kulaklarında sanki kız kaçıranlar gibi çatırdıyordu. Oldukça şaşkın görünen ve beyaz bir tavşana benzeyen ufak tefek bir adam ilişti gözüne, sonra çok daha uzun bir adam gördü. Bu ikincisi o odaya girdiğinde kalkıp ona doğru yürüdü, yıpranmış ve gösterişsiz yüzü kaygıyla kırışmıştı. </span></p>

    <p class="Normal para-style-override-5"><span class="char-style-override-8">Brianna’nın orada bulunmasını açıklığa kavuşturarak gürültü patırtıyı dindirip herkesi sakinleştiren uzun adam oldu. </span></p>

    <p class="Normal para-style-override-5"><span class="char-style-override-8">“Jamie’nin kızı mı?” Ona ilgiyle ama diğerlerinden çok daha az şaşkınlıkla baktı. “Adın nedir, </span><span class="italik char-style-override-7">a leannari</span><span class="char-style-override-8">!”</span></p>

    <p class="Normal para-style-override-5"><span class="char-style-override-8">“Brianna.” Kız adama gülümsemek için fazlasıyla keyifsizdi fakat adam bunu umursuyor gibi görünmüyordu. </span></p>

    <p class="Normal para-style-override-5"><span class="char-style-override-8">“Brianna.” Adam bir mindere oturdu ve kıza karşısındaki koltuğu gösterdi, o sırada Brianna adamın bir yana doğru dümdüz uzattığı tahta bacağını gördü. Adam onun elini tuttu ve gülümsedi, yumuşak bakışlı kahverengi gözlerindeki sıcak ışık kendini bir an için güvende hissetmesini sağladı. </span></p>

    <p class="Normal para-style-override-5"><span class="char-style-override-8">“Ben senin enişten Ian’ım. Hoş geldin.” Brianna’nın adamın avucundaki eli ona daha sıkı sarıldı, adamın bahşettiği sığınmaya sıkıca yapışır gibiydi. Adam yalnızca onun kıyafetlerine baktı, bunlar komiğine gitmiş gibiydi.</span></p>

    <p class="Normal para-style-override-5"><span class="char-style-override-8">“Çalılıklarda geceledin değil mi?” dedi, giysilerindeki toprak ve yeşillik izlerini görmüştü. “Bizi görmek için epey yol gelmişin yeğenim.”</span></p>

    <p class="Normal para-style-override-5"><span class="char-style-override-8">“Yeğenin olduğunu söylüyor,” dedi Laoghaire. Girdiği şoktan çıkmış, Ian’ın omzunun üstünden bakıyordu, yuvarlak yüzü memnuniyetsizlikle çarpılmıştı. “Belki de buraya ne koparabilirse onu almak için gelmiştir.”</span></p>

    <p class="Normal para-style-override-5"><span class="char-style-override-8">“Tencere dibin kara, seninki benden kara, Laoghaire,” dedi Ian sakince. Kadını görmek için geriye döndü. “Yoksa yarım saat önce benden beş yüz pound koparmaya çalışanlar sen ve Hobart değil miydiniz?”</span></p>

    <p class="Normal para-style-override-5"><span class="char-style-override-8">Kadın dudaklarını sıkıca bastırdı, ağzının kenarındaki çizgiler daha da belirginleşti. </span></p>

    <p class="Normal para-style-override-5"><span class="char-style-override-8">“O para benim, bunu sen de biliyorsun! Bu anlaşmada var, sen de şahitsin.”</span></p>

    <p class="Normal para-style-override-5"><span class="char-style-override-8">Ian iç geçirdi; belli ki bugün bu konuyu ilk duyuşu değildi. </span></p>

    <p class="Normal para-style-override-5"><span class="char-style-override-8">“Öyleyim,” dedi sabırla. “Ve paranı alacaksın, Jamie onu yollar yollamaz. Söz verdi ve o onurlu bir adamdır. Fakat- ”</span></p>

    <p class="Normal para-style-override-5"><span class="char-style-override-8">“Onurlu, öyle mi?” Laoghaire kadınlara yakışmayacak türden bir homurtu çıkardı. “Çokeşlilik de onurlu mu peki? Karısını ve çocuklarını terk etmesi? Kızımı benden çalıp onu mahvetmesi? Onurluymuş!” Brianna’ya baktı, gözleri çelik bilyeler kadar sert ve parlaktı. </span></p>

    <p class="Normal para-style-override-5"><span class="char-style-override-8">“Yeniden soruyorum kızım, annenin adı ne?”</span></p>

    <p class="Normal para-style-override-5"><span class="char-style-override-8">Brianna gözlerini ona dikti, bunalmıştı. Boğazındaki yumru onu boğuyordu, elleri ise Ian onları tutuyor olmasına rağmen buz kesmişti. </span></p>

    <p class="Normal para-style-override-5"><span class="char-style-override-8">“Annen,” diye yineledi Laoghaire sabırsızca. “Kimdi o?”</span></p>

    <p class="Normal para-style-override-5"><span class="char-style-override-8">“Kim olduğunun bir önemi- ” diye söze girdi Jenny,ama Laoghaire ona döndü, yüzü öfkeyle doluydu.</span></p>

    <p class="Normal para-style-override-5"><span class="char-style-override-8">“Ah, önemi var! Onu bir ordu fahişesinden ya da İngiltere’de olduğu zaman bir hizmetçiden doğurttuysa başka şey ama eğer- ”</span></p>

    <p class="Normal para-style-override-5"><span class="char-style-override-8">“Laoghaire!”</span></p>

    <p class="Normal para-style-override-5"><span class="char-style-override-8">“Hemşire!”</span></p>

    <p class="Normal para-style-override-5"><span class="char-style-override-8">“Seni çatal dilli çalı süpürgesi!”</span></p>

    <p class="Normal para-style-override-5"><span class="char-style-override-8">Brianna bu taşkınlığı ayağa kalkıvererek durdurdu. Oradaki adamların herhangi biri kadar uzundu, kadınlara ise tepeden bakıyordu. Laoghaire hızlıca geriye bir adım attı. Nefret, sempati ya da merakla bakıyor olsun, odadaki her yüz ona dönmüştü. </span></p>

    <p class="Normal para-style-override-5"><span class="char-style-override-8">Brianna, kendisinin bilincinde olmadığı bir serinkanlılıkla ceketinin astarına diktiği gizli cebe uzandı. Cebi daha bir hafta önce dikmişti ama sanki aradan yüz yıl geçmiş gibiydi. </span></p>

    <p class="Normal para-style-override-5"><span class="char-style-override-8">“Annemin adı Claire,” dedi ve kolyeyi masanın üstüne attı.</span></p>

    <p class="Normal para-style-override-5"><span class="char-style-override-8">Ocakta yanan kömür ateşi sayılmazsa, odaya tam bir sessizlik çöktü. İnci kolye durduğu yerde parlıyor, pencereden gelen ilkbahar güneşinin ışınları kolyedeki altın işlemelerin üstüne düşüp onları alev gibi ışıldatıyordu. </span></p>

    <p class="Normal para-style-override-5"><span class="char-style-override-8">İlk konuşan Jenny oldu. Uyurgezer gibi bir parmağını uzattı ve incilerden birine dokundu. Bunlar her birinin kusursuz ve bir örnek biçimlerinden dolayı barok olarak adlandırılan tatlı su incileriydi.</span></p>

    <p class="Normal para-style-override-5"><span class="char-style-override-8">“Tanrım,” dedi Jenny usulca. Başını kaldırıp Brianna’ya baktı, çekik mavi gözleri nemlenmişti. “Seni gördüğüme çok memnun oldum… yeğenim.”</span></p>

    <p class="Normal para-style-override-5"><span class="char-style-override-8">“Annem nerede? Biliyor musunuz?” Brianna kalbi küt küt atarak her birinin yüzüne baktı. Laoghaire ona bakmıyordu, onun bakışları incilerdeydi, yüzü soğumuş ve donuklaşmıştı. </span></p>

    <p class="Normal para-style-override-5"><span class="char-style-override-8">Jenny ve Ian hızlıca birbirlerine baktılar, sonra Ian ayağa kalktı ve bacağını altına almak için kabaca hamle etti. </span></p>

    <p class="Normal para-style-override-5"><span class="char-style-override-8">Brianna’nın koluna dokunarak, “O babanla,” dedi sessizce. “Telaşlanma kızım, ikisi de güvende.”</span></p>

    <p class="Normal para-style-override-5"><span class="char-style-override-8">Brianna rahatlamayla yere yığılma isteğine karşı koydu. Onun yerine çok büyük bir dikkatle nefes verdi ve karnındaki gerginlikten oluşmuş düğümün çözüldüğünü hissetti. </span></p>

    <p class="Normal para-style-override-5"><span class="char-style-override-8">“Sağ ol,” dedi. Ian’a gülümsemeye çalıştı ama suratı lastik gibi gevşemişti. Güvende ve beraber</span><span class="italik char-style-override-7">, </span><span class="char-style-override-8">diye düşündü, kelimelere dökemediği bir minnettarlıkla. </span></p>

    <p class="Normal para-style-override-5"><span class="char-style-override-8">“Yasalara göre onlar benim.” Laoghaire başıyla incileri gösterdi, artık öfkeli değildi, gayet kendine hâkimdi. Öfkesi dinmiş haline bakınca Brianna onun bir zamanlar çok güzel bir kadın olduğunu tahmin etti. Hâlâ da hoş bir kadındı; bir İskoç için oldukça uzundu ve hareketleri zarifti. Yüzü biraz solgundu ve yıllar içinde biraz kilo almıştı ama yine de duruşu sağlam ve dimdikti. Yüzünde ise kendini güzel bulan bir kadının gururu vardı. </span></p>

    <p class="Normal para-style-override-5"><span class="char-style-override-8">“Değiller!” dedi Jenny, ani bir öfke nöbetiyle. “Onlar benim annemin mücevherleriydi, babam da karısına vermesi için onları Jamie’ye verdi, hem- ”</span></p>

    <p class="Normal para-style-override-5"><span class="char-style-override-8">“Ben de onun karısıyım işte,” diye araya girdi Laoghaire. Sonra Brianna’ya soğuk, delici bir bakış attı.</span></p>

    <p class="Normal para-style-override-5"><span class="char-style-override-8">“Ben onun karısıyım,” diye tekrarladı. “İyi niyetle onunla evlendim, o da bana yaptığı yanlış için para ödeyeceğine söz verdi.” Buz gibi bakışlarını Jenny’ye çevirdi. “Tek kuruş görmeyeli bir yılı geçti. Onun bana bıraktığı kızımı doyurmak için ayakkabılarımı mı satayım?”</span></p>

    <p class="Normal para-style-override-5"><span class="char-style-override-8">Çenesini doğrulttu ve Brianna’ya baktı. “Eğer onun kızıysan, borçları da senin borcun demektir. Anlat ona Hobart! “</span></p>

    <p class="Normal para-style-override-5"><span class="char-style-override-8">Hobart biraz utanmış görünüyordu. “Şimdi kız kardeşim,” dedi, kadını sakinleştirmek için koluna elini koyarken. “Sanmıyorum ki- ”</span></p>

    <p class="Normal para-style-override-5"><span class="char-style-override-8">“Sanmazsın tabii, zaten doğduğundan beri çalışmadı ki kafan!” Onu sinirle savuşturdu ve bir elini incilere doğru uzattı. “Benim onlar!”</span></p>

    <p class="Normal para-style-override-5"><span class="char-style-override-8">Tamamen refleks eseri, Brianna kadın daha onlara değemeden incileri kapmıştı. Altın halkalar eline soğuk soğuk gelirken inciler ise sıcaktı; annesinin ona anlattığına göre bu, bir incinin gerçek olduğunun kanıtıydı.</span></p>

    <p class="Normal para-style-override-5"><span class="char-style-override-8">“Bekle bakalım bir dakika.” Sesindeki güç ve soğukluk kendisini de şaşırtmıştı. “Senin kim olduğunu bilmiyorum, babamla aranızda ne geçtiğini de bilmiyorum, ama- ”</span></p>

    <p class="Normal para-style-override-5"><span class="char-style-override-8">“Ben Laoghaire MacKenzie ve baban denen piç dört yıl önce benimle evlendi, sahte vaatlerle olduğunu da eklemeliyim.” Laoghaire’nin öfkesi geçmemişti ama kadın onu bastırmıştı; yüzünde gergin bir ifade vardı ancak bağırmıyordu, yanaklarındaki kırmızılık da gitmişti.</span></p>

    <p class="Normal para-style-override-5"><span class="char-style-override-8">Brianna derin bir nefes aldı, sakin olmaya çalışıyordu. “Ee? Eğer babam şu anda annemle birlikteyse- ”</span></p>

    <p class="Normal para-style-override-5"><span class="char-style-override-8">“Beni terk etti.”</span></p>

    <p class="Normal para-style-override-5"><span class="char-style-override-8">Kelimeler ağzından hiddetsizce çıkmıştı fakat bunlar sanki durgun suya atılan taşlardı, çevreye sonsuz acı ve aldatılmışlık halkaları yayıyorlardı. Küçük Jamie tam konuşmak için ağzını açtı, sonra Laoghaire’e bakarak yine sustu.</span></p>

    <p class="Normal para-style-override-5"><span class="char-style-override-8">“Dedi ki, artık benimle aynı evde olmaya, yatağımı paylaşmaya dayanamıyormuş.” Sanki öğrendiği bir metinden alıntı yaparmış gibi sakince konuşuyordu, gözleri hâlâ demin masada incilerin durmakta olduğu yere odaklanmıştı. </span></p>

    <p class="Normal para-style-override-5"><span class="char-style-override-8">“Sonra da gitti. Ardından geri geldi, cadının biriyle. Onu yüzüme çarptı, burnumun dibine dayadı.” Yavaşça bakışlarını Brianna’ya doğrulttu, onu iyice inceliyor, yüzünün gizemlerini çözmeye çalışıyordu. Ağır ağır başını salladı. </span></p>

    <p class="Normal para-style-override-5"><span class="char-style-override-8">“Oydu,” dedi, sakinliğiyle ürkütücü bir hale bürünen düşen bir eminlikle. “Leoch’a geldiği günden beri ona büyüler yaptı, bana da öyle. Beni görünmez kıldı. Onun buraya geldiği günden beri kocam beni görmez oldu.”</span></p>

    <p class="Normal para-style-override-5"><span class="char-style-override-8">Brianna, ocaktan tıslayarak gelen kömür ateşine karşın sırtında bir ürperme hissetti. </span></p>

    <p class="Normal para-style-override-5"><span class="char-style-override-8">“Sonra o kadın gitti. Öldü dediler. Ayaklanma’da öldürülmüş. Kocam ise İngiltere’den döndü, sonunda özgürdü.” Çok hafifçe başını salladı, gözleri halen Brianna’nın üstündeydi ama kız onun artık kendisini görmediğinin farkındaydı. </span></p>

    <p class="Normal para-style-override-5"><span class="char-style-override-8">“Ama kadın ölmüş falan değildi,” dedi Laoghaire usulca. “Kocam da özgür değildi. Bunu biliyordum, bunu hep biliyordum. Bir cadıyı çelikle öldüremezsin, onları yakman gerekir.” Laoghaire’nin soluk mavi gözleri Jenny’ye döndü.</span></p>

    <p class="Normal para-style-override-5"><span class="char-style-override-8">“Sen onu gördün… düğünümde. Onun sureti, kocamla benim aramdaydı. Onu gördün ama bir şey demedin. Sonrada kâhin Maisri’ye anlattığında duydum. Bana o zaman söylemen gerekirdi.” Bu bir suçlamadan çok bir beyanata benziyordu.</span></p>

    <p class="Normal para-style-override-5"><span class="char-style-override-8">Jenny’nin yüzünün rengi yine atmıştı, çekik mavi gözleri bir şeyle gölgelendi, bu belki korkuydu. Dudaklarını emdi, tam cevap verecekti ki Laoghaire’nin dikkati Ian’a döndü. </span></p>

    <p class="Normal para-style-override-5"><span class="char-style-override-8">“Dikkatli olsan iyi edersin, Ian Murray,” dedi, sesinde heyecansız bir ton vardı. Başıyla Brianna’yı gösterdi. “Ona bir bak, kadın dediğin böyle mi görünür? Çoğu erkekten uzun, erkek gibi giyinmiş, elleri yemek tabağı gibi kocaman, istese çocuklarından birinin canını emebilir. “</span></p>

    <p class="Normal para-style-override-5"><span class="char-style-override-8">Ian cevap vermedi ama uzun, çirkin suratı huzursuz gibiydi. Küçük Jamie yumruklarını sıkmış, çenesini öne doğru çıkarmıştı. Laoghaire bunu gördü ve ağzının yanına bir tebessüm dokundu. </span></p>

    <p class="Normal para-style-override-5"><span class="char-style-override-8">“O bir cadının kızı,” dedi. “Siz de bunu biliyorsunuz, hepiniz!” Odadaki bütün huzursuz yüzlere meydan okur bir havayla baktı. “Annesini Cranesmuir’de yakmalıydılar, sırf Jamie Fraser’a yaptığı aşk büyüsü bile yeterliydi bunun için. Derim ki, evinize neyi soktuğunuzun farkında olun!”</span></p>

    <p class="Normal para-style-override-5"><span class="char-style-override-8">Brianna elinin ayasını bir gümbürtüyle masaya vurdu ve herkesi sıçrattı. </span></p>

    <p class="Normal para-style-override-5"><span class="char-style-override-8">“Deli zırvası,” dedi yüksek sesle. Yüzüne hücum eden kanı hissedebiliyordu ama bunu umursamadı. Tüm yüzlerde hayret vardı ve ağızlar açıktı;ama o Laoghaire MacKenzie’den başkasına dikkat edecek halde değildi. </span></p>

    <p class="Normal para-style-override-5"><span class="char-style-override-8">“Deli zırvası,” dedi yeniden ve parmağını kadına doğrulttu. “Eğer birine dikkat etmeleri gerekiyorsa bu sendin, seni omurgasız yavşak!”</span></p>

    <p class="Normal para-style-override-5"><span class="char-style-override-8">Laoghaire’in ağzı herkesten çok açılmıştı ama sesi çıkmıyordu.</span></p>

    <p class="Normal para-style-override-5"><span class="char-style-override-8">“Onlara Cranesmuir hakkındaki </span><span class="italik char-style-override-7">her şeyi</span><span class="char-style-override-8"> anlatmadın, değil mi? Annem anlatmalıydı ama yapmadı. Senin ne yaptığını bilmek için çok genç olduğunu düşündü. Ama öyle değildin, değil mi?”</span></p>

    <p class="Normal para-style-override-5"><span class="char-style-override-8">“Ne… ?” dedi Jenny hafif bir sesle.</span></p>

    <p class="Normal para-style-override-5"><span class="char-style-override-8">Genç Jamie çılgınca babasına baktı ama o ayağa dikilmiş Brianna’ya bakakalmıştı. </span></p>

    <p class="Normal para-style-override-5"><span class="char-style-override-8">“O annemi öldürmeye çalıştı.” Brianna sesini kontrol etmekte zorlanıyordu. Sesi çatlak ve titrek çıkıyordu fakat kelimeleri söylemeyi beceriyordu. “Yaptın, yapmadın mı? Ona Geillis Duncan’ın hasta olduğunu ve onu çağırdığını söyledin. Gideceğini biliyordun, kim hastalansa gider, o bir doktor! Geilie Duncan’ı cadılıktan tutuklayacaklarını ve annem orada olursa onu da götüreceklerini biliyordun! Onu yakarlar, Jamie Fraser da bana kalır, diye düşündün.”</span></p>

    <p class="Normal para-style-override-5"><span class="char-style-override-8">Laoghaire dudaklarına dek bembeyaz olmuştu, yüzü taş gibiydi. Gözleri bile cansızdı, mermer gibi bomboş bakıyorlardı.</span></p>

    <p class="Normal para-style-override-5"><span class="char-style-override-8">“Kocamın üstünde onun elini hissedebiliyordum,” diye fısıldadı. “Yatağımızda. Aramızda yatarken, elini onun üstüne koyardı, o da kaskatı kesilip uykusunda onun adını bağırırdı. O bir cadıydı. Her zaman biliyordum.”</span></p>

    <p class="Normal para-style-override-5"><span class="char-style-override-8">Ateşin çıtırtısı ve pencerenin dışında şakıyan küçük kuşun sesi dışında oda tümüyle sessizdi. Hobart MacKenzie sonunda silkindi, ileri çıkıp kız kardeşini kolundan kavradı. </span></p>

    <p class="Normal para-style-override-5"><span class="char-style-override-8">“Böyle gel, </span><span class="italik char-style-override-7">a leannan</span><span class="char-style-override-8">,” dedi sessizce. “Seni eve götüreyim.” Ian’a başıyla selam verdi, o da aynıyla karşılık verdi, hem anlayış hem de pişmanlık belirten bir ifadesi vardı.</span></p>

    <p class="Normal para-style-override-5"><span class="char-style-override-8">Laoghaire erkek kardeşinin kendisini dışarıya çıkarmasına izin verdi ama kapıya gelince durdu ve geri döndü. Brianna olduğu yerde duruyordu; istese de hareket edebileceğini sanmıyordu. </span></p>

    <p class="Normal para-style-override-5"><span class="char-style-override-8">“Eğer sen Jamie Fraser’ın kızıysan,” dedi Laoghaire sert ve duru bir sesle, “ve görünüşüne bakılırsa olman mümkün; o halde şunu bil. Senin baban bir yalancı, bir zampara ve bir hilekârdır. Hepinize başarılar diliyorum.” Sonra Hobart’ın kendisini kolundan çekiştirmesine ve peşlerinden kapıyı kapamasına izin verdi.</span></p>

    <p class="Normal para-style-override-5"><span class="char-style-override-8">İçindeki hınç birdenbire gidince Brianna öne yaslandı ve ağırlığını avuç içlerine verdi. Saçı açılmış, kalın bir perçem yüzüne düşmüştü. </span></p>

    <p class="Normal para-style-override-5"><span class="char-style-override-8">Başının dönmesiyle baş edebilmek için gözlerini kapamıştı. Kendisine değip yüzündeki saçı çeken bir el hissetti. </span></p>

    <p class="Normal para-style-override-5"><span class="char-style-override-8">“Onu sevmeye hep devam etti,” diye fısıldadı kadın, kendine olduğu kadar diğer herkese. “Onu hiç unutmadı.”</span></p>

    <p class="Normal para-style-override-5"><span class="char-style-override-8">“Elbette unutmadı onu.” Gözlerini açınca on beş santim ötesinde Ian’ın uzun yüzünü ve kahverengi sakin gözlerini gördü. Çalışmaktan yıpranmış koca elini kızınkinin üstüne koydu; bu Briann’nınkinden bile büyük bir eldi. </span></p>

    <p class="Normal para-style-override-5"><span class="char-style-override-8">“Biz de öyle,” dedi Ian.</span></p>

    <p class="Normal para-style-override-5"><span class="char-style-override-8">“Biraz daha almaz mısın, Kuzin Brianna?” Küçük Jamie’nin karısı Joan masanın öbür yanından gülümsedi, elindeki servis kaşığını tepsideki devasa çilekli tarttan geriye kalan parçalara doğrultmuştu. </span></p>

    <p class="Normal para-style-override-5"><span class="char-style-override-8">“Sağ ol, almayayım, bir lokma daha yiyecek halim kalmadı,” dedi Brianna da gülümseyerek. “Patlayacağım!”</span></p>

    <p class="Normal para-style-override-5"><span class="char-style-override-8">Bu Matthew ve küçük kardeşi Henry’nin kıkırdamasına sebep oldu. Ama büyükanneleri onlara kötü kötü baktı. Yine de Brianna masadaki yüzlere baktığında, çocuğundan yaşlısına herkesin kendisinin hareketlerini son derece eğlendirici bulduğunu ve gülmemek için kendilerini zor tuttuklarını görebiliyordu. </span></p>

    <p class="Normal para-style-override-5"><span class="char-style-override-8">Bu ne alışılagelmedik giysilerinden ne de yabancı biriyle - herkesten daha da yabancı olsa bile - karşılaşmanın verdiği histen kaynaklanıyor, diye düşündü. Başka bir şey vardı; ancak bir ailenin mensupları arasında olabilecek, gözle görünmez ama elektrik kadar gerçek bir şey. </span></p>

    <p class="Normal para-style-override-5"><span class="char-style-override-8">Bunun ne olduğunu yavaş yavaş kavradı. Ian’ın bir ifadesi asıl noktaya odaklanmasına yardımcı olmuştu. </span></p>

    <p class="Normal para-style-override-5"><span class="char-style-override-8">“Biz hiç Jamie’nin bir çocuk sahibi olacağını düşünmemiştik.” Masanın karşısında oturan Ian’ın gülümsemesi buzu bile eritirdi. “Ama onu hiç görmedin, değil mi?”</span></p>

    <p class="Normal para-style-override-5"><span class="char-style-override-8">Son lokmasından kalanları yutarken başını olumsuz anlamda salladı, dolu ağzıyla gülümsedi. İşte bu, diye düşündü, ondan bu kadar hoşlanmalarının sebebi kendi değil, Jamie’nin hatırıydı. Jamie’yi seviyorlardı ve kendilerinden çok onun için mutlu olmuşlardı. </span></p>

    <p class="Normal para-style-override-5"><span class="char-style-override-8">Bunu idrak etmek gözlerinin yaşla dolmasına neden oldu. Laoghaire’in suçlamalarının vahşiliği onu sarsmıştı, bu insanların babasını iyi tanıyor olmaları ise rahatlatıcıydı. Jamie Fraser ne bir yalancı ne de adi bir adamdı, o tam da annesinin kendisine anlattığı kişiydi. </span></p>

    <p class="Normal para-style-override-5"><span class="char-style-override-8">Onun böyle duygulanmasını boğazına bir şey kaçmasına yoran Küçük Jamie, yardım etmek için sırtına vurdu ve bu kez lokma gerçekten boğazına kaçtı. </span></p>

    <p class="Normal para-style-override-5"><span class="char-style-override-8">“Jamie Dayı’ya yazıp bize geldiğini söyleyecek misin?” diye sordu, öksürmesine ve kıpkırmızı suratıyla tükürmesine aldırmadan.</span></p>

    <p class="Normal para-style-override-5"><span class="char-style-override-8">“Hayır,” dedi kız boğuk bir sesle. “Nerede olduğunu bilmiyorum.”</span></p>

    <p class="Normal para-style-override-5"><span class="char-style-override-8"> Jenny’nin martı biçimli kaşları havaya kalktı. “Evet, söylemiştin, unutmuşum.”</span></p>

    <p class="Normal para-style-override-5"><span class="char-style-override-8">“Şu anda nerede olduklarını biliyor musunuz? Onun ve annemin?” Brianna heyecanla öne eğildi. </span></p>

    <p class="Normal para-style-override-5"><span class="char-style-override-8">Jenny gülümsedi ve masadan kalktı. “Evet, biliyorum - aşağı yukarı. Yemeğini yediysen benimle gelir misin? Sana onun mektubunu göstereyim.”</span></p>

    <p class="Normal para-style-override-5"><span class="char-style-override-8">Brianna Jenny’yi izlemek için ayağa kalktı ama kapının yanına gelince aniden durdu. Misafir odasının duvarındaki resimler daha önce de şöyle bir dikkatini çekmişti, fakat olayların telaşı ve duygu yoğunluğu arasında onlara alıcı gözle bakmamıştı. Şimdi resimlerden birine takılmıştı. </span></p>

    <p class="Normal para-style-override-5"><span class="char-style-override-8">Altın kızıl saçlarıyla iki küçük oğlan, üstlerinde kiltler ve içinde fırfırlı beyaz gömlek olan ceketleriyle ciddi ciddi oturuyor, yanlarında ise koyu renkli koca bir köpek dilini çıkarmış uzanıyordu. </span></p>

    <p class="Normal para-style-override-5"><span class="char-style-override-8">Daha büyük olan oğlan uzun boylu ve gösterişliydi; dimdik oturmuş, çenesini de gururlu bir şekilde kaldırmıştı. Bir eli köpeğin başının üstündeydi, diğerini de koruyucu bir edayla dizlerinin arasında ayakta duran küçük kardeşinin omzuna koymuştu.</span></p>

    <p class="Normal para-style-override-5"><span class="char-style-override-8">Fakat Brianna’nın asıl baktığı küçük oğlandı. Yuvarlak yüzlü çocuğun burnu küçük ve ucu hafifçe kalkıktı. Yanakları elma gibi kırmızı ve sağlıklı görünüşlüydü. Büyük ve hafifçe çekik mavi gözleri, taranıp düzeltilmiş kabarık sarı saçlarının altından bakıyordu. Klasik on sekizinci yüzyıl pozlarından birini vermişti ama bu sağlam duruşlu tıknaz figürde kızın gülümsemesini ve ona parmağıyla dokunmasını sağlayan bir şey vardı. </span></p>

    <p class="Normal para-style-override-5"><span class="char-style-override-8">“Ne şeker şeysin sen,” dedi usulca.</span></p>

    <p class="Normal para-style-override-5"><span class="char-style-override-8">“Jamie tatlı bir çocuktu ama aynı zamanda inatçı küçük şeytanın tekiydi.” Jenny’nin kulağının dibindeki sesi onu sıçratmıştı. “İster döv ister dil dök, hiç fark etmez; eğer bir şeye kafasını takarsa bundan vazgeçmezdi. Gel benimle, görmen gerektiğini düşündüğüm başka bir resim daha var.”</span></p>

    <p class="Normal para-style-override-5"><span class="char-style-override-8">İkinci portre merdiven sahanlığında iyice yukarıda asılıydı. Aşağıdan yalnızca süslü püslü çerçevesini görebiliyordu; çerçevenin gösterişli oymaları evin geri kalanındaki eşyaların yıpranmış rahatlığıyla bir tezat oluşturuyordu. Ona müzelerdeki resimleri hatırlatmıştı. Evin sade haliyle uyuşmuyordu.</span></p>

    <p class="Normal para-style-override-5"><span class="char-style-override-8">Jenny’nin peşinden sahanlığa çıkınca pencereden resmin üzerine vuran ışık yansıması yok oldu, resim kızın rahatça görebileceği hale geldi. </span></p>

    <p class="Normal para-style-override-5"><span class="char-style-override-8">Brianna’nın nefesi kesilmiş, gömleğinin altında kolundaki tüyler diken diken olmuştu. </span></p>

    <p class="Normal para-style-override-5"><span class="char-style-override-8">“Dikkate değer, değil mi?” Jenny önce resme sonra Brianna’ya baktı ve bunu tekrarladı. Yüzünde gururla şaşkınlık karışımı bir ifade vardı. </span></p>

    <p class="Normal para-style-override-5"><span class="char-style-override-8">“Dikkate değer!” diye onayladı Brianna yutkunurken.</span></p>

    <p class="Normal para-style-override-5"><span class="char-style-override-8">“Seni nasıl tanıyıverdiğimizi anladın mı?” diye devam etti halası, elini şefkatle oymalı çerçevenin üzerine koyarak.</span></p>

    <p class="Normal para-style-override-5"><span class="char-style-override-8">“Evet. Evet, bunu görebiliyorum.”</span></p>

    <p class="Normal para-style-override-5"><span class="char-style-override-8">“Bu benim annem. Senin büyükannen, Ellen MacKenzie.”</span></p>

    <p class="Normal para-style-override-5"><span class="char-style-override-8">“Evet,” dedi Brianna, “biliyorum.” Pencereden gelen öğleden sonra ışığında, adımlarıyla havalanan toz zerreleri havada ağır ağır süzülüyordu. Brianna da sanki onlarla süzülüyormuş gibi hissetti. </span></p>

    <p class="Normal para-style-override-5"><span class="char-style-override-8">Bugünden iki yüz yıl sonra, Ulusal Portre Galerisi’nde durmuş ve resmin açıkça ortaya koyduğu gerçeği şiddetle reddetmişti - ya da edecekti. </span></p>

    <p class="Normal para-style-override-5"><span class="char-style-override-8">Ellen MacKenzie onun gözüne o zaman nasıl görünüyorsa şimdi de öyle görünüyordu; uzun boyunlu ve asildi, çekik gözlerindeki muziplik zarif ağzına pek yansımamıştı. Birbirlerine tıpatıp benziyor değillerdi; Ellen’ın alnı yüksek ve Brianna’nınkine göre daha dardı, çenesi de sivri değil yuvarlak hatlıydı, tüm yüzü genel hatlarıyla daha yumuşak ve zayıftı. </span></p>

    <p class="Normal para-style-override-5"><span class="char-style-override-8">Ama benzerlik ortadaydı ve insanı sarsacak derece açıktı; geniş elmacık kemikleri, parlak kızıl saçlar aynıydı. Kadının boynunda ise yumuşak ilkbahar güneşinde parıldayan altın halkalarıyla inci kolye asılıydı. </span></p>

    <p class="Normal para-style-override-5"><span class="char-style-override-8">“Resmi kim yapmış?” dedi Brianna nihayet, aslında cevabı duymaya ihtiyacı yoktu. Müzede resmin yanındaki etikette sanatçı kısmında “Bilinmiyor” yazıyordu. Ama aşağıdaki iki küçük oğlanın portrelerini de gördükten sonra Brianna emin olmuştu. Bu resim belki daha önce yapılmıştı ve teknik anlamda daha yetersizdi fakat cilt ve saçları yapan el aynı kişiye aitti. </span></p>

    <p class="Normal para-style-override-5"><span class="char-style-override-8">“Annem kendi yapmış,” dedi Jenny, sesinde belirgin bir gururla. “Resim ve çizim işlerine eli çok yatkındı. Onun kadar yetenekli olmayı çok istemişimdir.”</span></p>

    <p class="Normal para-style-override-5"><span class="char-style-override-8">Brianna farkında olmadan parmaklarının büküldüğünü hissetti. Parmaklarının arasında bir fırça tuttuğu hissi o kadar canlıydı ki eliyle fırçanın pürüzsüz tahtasına dokunduğuna yemin edebilirdi. </span></p>

    <p class="Normal para-style-override-5"><span class="char-style-override-8">İşte bu, diye düşündü ufak bir ürpertiyle. İşte buradan geliyor.</span></p>

    <p class="Normal para-style-override-5"><span class="char-style-override-8">Frank Randall düz bir çizgi bile çizemediği konusunda şakalar yapardı ve Claire de hiçbir şey çizmezdi. Fakat Brianna çizgiler, eğriler, ışık ve gölge konusunda çok yetenekliydi - şimdi de bu yeteneğinin kaynağını öğrenmişti. </span></p>

    <p class="Normal para-style-override-5"><span class="char-style-override-8">Başka ne var? diye düşündü birden. Bir zamanlar resimdeki kadına ya da küçük inatçı çocuğa ait olan başka ne şimdi onundu?</span></p>

    <p class="Normal para-style-override-5"><span class="char-style-override-8">“Ned Gowan bunu bana Leoch’tan getirdi,” dedi Jenny, çerçeveye belirgin bir saygıyla dokunarak. “İngilizler şatoyu yıktığı zaman bunu saklamış, Ayaklanma’dan sonra.” Hafifçe gülümsedi. “Ned ailemiz için çok kıymetlidir. Edinburg’dandır ve akrabası yoktur ama MacKenzieler’i kendine klan olarak seçmiştir - tabii artık klan diye bir şey kalmadı.”</span></p>

    <p class="Normal para-style-override-5"><span class="char-style-override-8">“Artık yok mu?” dedi Brianna şaşkınlıkla. “Hepsi öldü mü?” Sesindeki korku Jenny’nin ona hayretle bakmasına neden oldu. </span></p>

    <p class="Normal para-style-override-5"><span class="char-style-override-8">“Ah, hayır. Öyle demek istemedim kızım. Ama Leoch düştü,” diye ekledi daha yumuşak bir ses tonuyla. “Son şefler de onunla beraber - Colum ve kardeşi Dougal… Stuartlar için öldüler.”</span></p>

    <p class="Normal para-style-override-5"><span class="char-style-override-8">Brianna bunları elbette biliyordu; Claire ona anlatmıştı. Şaşırtıcı olan, birden bu insanlar için hissettiği büyük üzüntüydü; yeni keşfettiği akrabalarının ardından kederleniyordu. Kendini zorlayarak boğazındaki düğümü yuttu ve Jenny’nin peşinden merdivenlerden yukarı çıktı. </span></p>

    <p class="Normal para-style-override-5"><span class="char-style-override-8">“Leoch büyük bir şato mu?” diye sordu. Halası eli tırabzandayken duraksadı. </span></p>

    <p class="Normal para-style-override-5"><span class="char-style-override-8">“Bilmiyorum,” dedi. Jenny yeniden Ellen’ın resmine baktı, gözlerinde pişmanlığa benzer bir şey vardı. </span></p>

    <p class="Normal para-style-override-5"><span class="char-style-override-8">“Hiç görmedim, zaten artık yok.”</span></p>

    <p class="Normal para-style-override-5"><span class="char-style-override-8">İkinci kattaki yatak odasına girmek sanki sualtı mağarasına girmek gibiydi. Oda tüm diğer odalar gibi küçüktü. Yıllardır yanan kömür ateşlerinden kapkara olmuş alçak kirişleri vardı fakat duvarları temiz ve beyazdı. Odanın içiyse tomurcuklanan gül sarmaşığından süzülerek iki geniş pencereden içeri giren yeşilimsi bir ışıkla doluydu. </span></p>

    <p class="Normal para-style-override-5"><span class="char-style-override-8">Orada burada, sanki mercan kayalıklarındaki bir balık gibi ışıldayıp duran bir şeyler vardı; ocağın önündeki halının üstünde duran, torunlardan birinin unuttuğu boyalı bir bebek, kapağına süs olsun diye ortası delinmiş bir para bağlanmış Çin işi bir sepet. Masadaki pirinç mumluk, duvardaki küçük resim, duvarın badanasıyla zıtlık oluşturan koyu renkler. </span></p>

    <p class="Normal para-style-override-5"><span class="char-style-override-8">Jenny, odanın kenarında duran büyük gardırobun yanına giderek ayakucunda yükseldi ve kenarları zamanla yıpranmış büyük bir kutuyu aşağı indirdi. Kadın kutunun kapağını kaparken, Brianna’nın gözüne sanki mücevherlerin üstüne vuran güneş ışığınınki gibi bir parıltı çalındı. </span></p>

    <p class="Normal para-style-override-5"><span class="char-style-override-8">“İşte burada.” Jenny katlanmış kalın bir kâğıt tomarı getirdi ve Brianna’nın eline tutuşturdu. Tomar epey okunmuş gibi görünüyordu. Önceden mühürlenmişti, bir yaprağın ucunda hâlâ balmumu kalıntısı vardı. </span></p>

    <p class="Normal para-style-override-5"><span class="char-style-override-8">“Kuzey Carolina kolonisindeler ama herhangi bir kasabanın yakınında yaşamıyorlar,” diye açıkladı Jenny. “Jamie akşamları fırsatını bulabilirse biraz yazıyor ve yazdıklarını biriktiriyor, ta ki o veya Fergus Cross Creek’e gidene ya da mektubu götürecek bir yolcu oradan geçene dek. Böylesi de ona uygun; bir süre önce elini kırdığından yazı yazmakta epey zorlanıyor.”</span></p>

    <p class="Normal para-style-override-5"><span class="char-style-override-8">Brianna bunun nedenine dair bir açıklama gelmesini bekledi ama teyzesinin sakin yüzünün ifadesi değişmemişti bile. </span></p>

    <p class="Normal para-style-override-5"><span class="char-style-override-8">“Otur kızım.” Eliyle Brianna’ya sandalye ya da yatak arasında seçim yapabileceğini gösterdi. </span></p>

    <p class="Normal para-style-override-5"><span class="char-style-override-8">Brianna, “Teşekkürler,” diye mırıldanarak sandalyeye oturdu. Belki de Jenny, Jamie ve Jack Randall hakkında her şeyi bilmiyor muydu? Bu görünmez adam hakkında kız kardeşinden daha fazla şey biliyor olduğu fikri huzursuz ediciydi. Bu gerçeği görmezden gelmek için aceleyle mektubu açtı. </span></p>

    <p class="Normal para-style-override-5"><span class="char-style-override-8">Karalanmış sözcükler önünde parlak ve siyah lekeler gibi açıldı. Bu yazıyı daha önce görmüştü - birbirine kenetlenmiş, zorla yazılmış harfleri ve bunları birbirine bağlayan koca kuyrukları hatırlıyordu. Ama o zaman gördüğü belge iki yüz yıllıktı, mürekkebi kahverengiye dönmüş ve solmuştu; yazısı da zorlama bir biçimde şekle ve manaya büyük özen gösterilerek yazılmıştı. Oysa Jamie burada yazarken kendini rahat hissetmişti. Yazılar sayfa boyunca birbirine giren sözcüklerle devam ediyor, satırlar sonlarına doğru eğilip bükülüyorlardı. Yazı derli toplu değildi ama yine de okunaklıydı. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Fraser Tepesi, Pazartesi, 19 Eylül </span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Çok sevgili Jenny,</span></p>

    <p class="Normal para-style-override-5"><span class="italik char-style-override-7">Buradaki herkes sağlıkta ve afiyette. Bu mektup size ulaştığında sizin evin ahalisinin de aynı durumda olacağına inanıyorum. </span></p>

    <p class="Normal para-style-override-5"><span class="italik char-style-override-7">Oğlun en içten saygılarını yolluyor ve babası, kız ve erkek kardeşleri tarafından hatırlanmayı rica ediyor. Senden ise ekteki nesneyi Matthew ve Henry’ye yolladığını onlara söylemeni istiyor. Bu, oklukirpi olarak adlandırılan bir hayvanın muhafaza edilmiş kafatasıdır (ama bu senin çalıların arasında gezinen minik kirpiye hiç benzemiyor, bu hayvanın boyu çok daha büyük, ağaçlarda geziniyor ve oradaki ince filizlerle besleniyor). Matthew ve Henry’ye dişlerinin neden turuncu olduğunu bilmediğimi söyle. Şüphesiz hayvan böylesini süslü buluyor olmalı. </span></p>

    <p class="Normal para-style-override-5"><span class="italik char-style-override-7">Ekte senin için de küçük bir hediye bulacaksın. Bu desen oklukirpinin sert tüyleriyle yapıldı, Kızılderililer tüyleri önce çeşitli bitkilerden elde ettikleri boyalarla boyuyor, sonra da bu tüyleri görmekte olduğun üzere marifetli bir biçimde dokuyorlar.</span></p>

    <p class="Normal para-style-override-5"><span class="italik char-style-override-7">Claire bu aralar İletişime merak saldı - tabii el kol hareketleri ve yüz buruşturmalarla kurulan bir şeye iletişim denebilirse (burada kendisinin yüz buruşturmadığını not düşmemde ısrar ediyor ama söz konusu yüzü o değil de ben görebildiğim için, bunu ancak benim yargı yeteneğimin daha üstün olduğu gerçeğiyle cevaplayabilirim). Yaşadığı bölgede, Kızılderililer tarafından şifacı olarak büyük saygı gören yaşlı bir kadınla iletişim halinde ve kadın ona birçok bitki veriyor. Bunun sonucunda da şu anda parmakları mosmor ve ben bunu güzel buluyorum. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Salı, 20 Eylül</span></p>

    <p class="Normal para-style-override-5"><span class="italik char-style-override-7">Bugün, ayıların tahribatından korumak amacıyla - burada bol miktarda bulunuyorlar - geceleri birkaç sığır ve domuzumuzu içinde tuttuğumuz çitin tamiri ve takviyesiyle oldukça meşguldüm. Bu sabah çitle çevrili bölgenin içine girdiğimde, çamurda benim ayağımla boy ölçüşecek denli büyük bir pençe izi buldum. Hayvanlar gergin ve rahatsız görünüyorlardı ki bunun için onları suçlayamam. </span></p>

    <p class="Normal para-style-override-5"><span class="italik char-style-override-7">Yalvarırım, bizim durumumuz hakkında endişelenme. Bu ülkedeki boz ayılar İnsanlara karşı temkinli ve tek bir kişiyle karşılaştıklarında bile saldırmaya isteksizler. Ayrıca evimiz epey sağlam ve ben Ian’ın hava karardıktan sonra evden uzaklaşmasını yasakladım; zaten o da silahlı.</span></p>

    <p class="Normal para-style-override-5"><span class="italik char-style-override-7">Silahlanma konusuna gelecek olursak, o da epey gelişim gösterdi. Fergus hem yeni tip bir tüfek hem de birkaç mükemmel bıçak getirdi. </span></p>

    <p class="Normal para-style-override-5"><span class="italik char-style-override-7">Getirdikleri arasında ayrıca bir de büyük kazan var. Bunun gelişini geyik eti, ormandan topladığımız yabani soğanlar ve yazın toplayıp kuruttuğumuz domates meyveleriyle yaptığımız bol miktardaki leziz türlüyle kutladık. Hiçbirimiz bu türlüden zehirlenip ölmedik ya da hastalanmadık. Demek ki Claire haklıymış: Domatesler zehirli değil. </span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Çarşamba, 21 Eylül</span></p>

    <p class="Normal para-style-override-5"><span class="italik char-style-override-7">Ayı yine geldi. Claire’in yeni çapalanmış bahçesinde bugün büyük izler ve kazıntılar buldum. Canavar kış uykusuna yatmadan yağlanmak peşinde, o yüzden yeni kazılmış toprağı kurtçuklar bulmak için eşelediğine şüphe yok. </span></p>

    <p class="Normal para-style-override-5"><span class="italik char-style-override-7">Anaç domuzumuzu kilere koydum, çünkü yavrulamak üzere. Bu yer değişikliğinden ne Clarie ne de domuz pek memnun kalmadılar. Ne var ki hayvan kıymetli, onu Bay Quillan’dan almak bana üç pounda patladı. </span></p>

    <p class="Normal para-style-override-5"><span class="italik char-style-override-7">Bugün dört Kızılderili geldi. Bunlar Tuscarora denilen topluluktan. Bu insanlarla birkaç vesileyle karşılaştım ve onları oldukça cana yakın buldum. </span></p>

    <p class="Normal para-style-override-5"><span class="italik char-style-override-7">Vahşiler, bizim ayıyı avlamak konusundaki kararlılıklarını dile getirince, onlara bir bıçak ve biraz tütünden oluşan bir hediye paketi hazırladım, bundan epey memnun kaldılar. </span></p>

    <p class="Normal para-style-override-5"><span class="italik char-style-override-7">Sabahın çoğunda evin sayvanının altında oturup kendi aralarında konuştular ve tütün içtiler, ancak gün ortasına doğru av için yola çıktılar. Ayı bizim dostluğumuzdan hoşlandığına göre, avcıların yakınlarda saklanmasının onu kaçırıp kaçırmayacağını düşündüm. </span></p>

    <p class="Normal para-style-override-5"><span class="italik char-style-override-7">Bana söylendiği kadarıyla - elbette işaretler ve sözcükler yardımıyla ne derece anlaşılabilirse - hayvanın dışkıları, bu bölgeden uzaklaşıp bir iş halletmek üzere batıda bir yerlere gittiğine işaret ediyormuş. </span></p>

    <p class="Normal para-style-override-5"><span class="italik char-style-override-7">İşinin eri böylesi kimselere itiraz edecek durumda olmadığımdan, onları en içten dileklerimle uğurladım ve kendilerine şans diledim. Burada yapmam gereken acil işlerim olduğundan onlara eşlik edemedim, fakat Ian ve Rollo daha önce de yaptıkları üzere onlarla gittiler. </span></p>

    <p class="Normal para-style-override-5"><span class="italik char-style-override-7">Arkadaşlarımızın ayının niyetine dair değerlendirmelerinin yanlış çıkması ihtimaline karşı da tüfeğimi doldurdum ve ateşe hazır şekilde kenara koydum. </span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Perşembe, 22 Eylül</span></p>

    <p class="Normal para-style-override-5"><span class="italik char-style-override-7">Dün gece korkunç bir sesle uykumdan uyandım. Bu, evin kütükten duvarlarında yankılanan büyük bir Tırmalama sesiydi; yüksek sesli feryatlar ve gümbürtüler de sese eşlik ediyordu. Ben evin başımıza yıkılacağına ikna olmuş halde yataktan fırladım.</span></p>

    <p class="Normal para-style-override-5"><span class="italik char-style-override-7">Bir düşmanın yaklaştığını hisseden dişi domuz kilerin kapısını yıkıp geçti (bu kapının biraz eften püften yapıldığını belirtmeliyim) ve yatağımızın altına sığınarak bizi sağır edecek türden çığlıklar atmaya başladı. Ayının yakınlarda olduğunu anlayarak yeni tüfeğimi kaptım ve dışarı koştum. </span></p>

    <p class="Normal para-style-override-5"><span class="italik char-style-override-7">Mehtaplı bir gece olsa da etrafta sis vardı ve rakibimi zar zor seçebiliyordum. Arka ayaklarının üstünde doğrulduğu vakit, neredeyse benim boyuma gelen (o panikle gözüme öyle göründü) ve benim üç katım genişlikte olan iri, siyah bir biçim, benim oldukça yakınımdaydı. </span></p>

    <p class="Normal para-style-override-5"><span class="italik char-style-override-7">Ona ateş ettim, o anda dört ayağının üstüne inerek inanılmaz bir hızla yakındaki ormana sığındı ve ben tüfeğimi bir kez daha ateşleyemeden gözden kayboldu. </span></p>

    <p class="Normal para-style-override-5"><span class="italik char-style-override-7">Gündüz olduğunda kan izi bulmak için toprağı yokladım ama bulamadım; yani hedefimi vurup vuramadığımı bilmiyorum. Evin yanında, sanki keserle yapılmış gibi ahşabın beyazını gösteren birkaç uzun yarık açmış.</span></p>

    <p class="Normal para-style-override-5"><span class="italik char-style-override-7">Bu olayın ardından dişi domuzu (şaşırtıcı derecede büyük, beyaz bir domuz bu, oldukça inatçı ve tüm dişleri de sapasağlam) yatağımızı bırakıp kilerdeki sığınağına geri çekilmeye razı etmekte epey zorlandık. Başta gönülsüzdü, ama önüne mısır tanelerini ince bir yol oluşturacak şekilde döküp arkasına, elimde bir çalı süpürgesiyle silahlanmış halde geçince bir şekilde ikna oldu. </span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Pazartesi, 26 Eylül</span></p>

    <p class="Normal para-style-override-5"><span class="italik char-style-override-7">Ian ve Kızılderili arkadaşları döndüler. Avları ormanda onlardan paçayı kurtarmış. Onlara evin yanındaki çizikleri gösterince çok heyecanlandılar ve aralarında benim takip edemeyeceğim bir hızla konuşmaya başladılar. </span></p>

    <p class="Normal para-style-override-5"><span class="italik char-style-override-7">Bir tanesi kolyesinde büyük bir diş çıkarıp büyük bir törenle bana sundu, dediğine göre bu beni ayı ruhuna takdim edecek ve beni zarar görmekten koruyacakmış. Bu nişanı ağırbaşlılıkla kabul ettim ve karşılığında ona bir parça petek bal sundum, çünkü görgü kurallarına göre böylesi uygundu. </span></p>

    <p class="Normal para-style-override-5"><span class="italik char-style-override-7">Claire bal peteğini getirmek için gelmişti ki bu tip konularda dikkatli gözleriyle konuklarımızdan birinin iyi olmadığını, gözlerinin çökmüş, öksürür ve dikkatini toplayamaz durumda olduğunu fark etti. Claire’in dediğine göre adam ateşten yanıyordu ama bu ilk bakışta anlaşılmıyordu. Arkadaşlarıyla yola devam etmek için çok hasta olduğundan, onu tahıl ambarındaki bir ot döşeğin üzerine yatırdık. </span></p>

    <p class="Normal para-style-override-5"><span class="italik char-style-override-7">Domuz tamamen kontrolümüz dışında kilere yavruladı. Kilerde tanrıya şükür ki hepsi de gayet iştahlı bir düzine domuz yavrusu var. Lakin bu ara bizim yemekle biraz sorunumuz var: Anne domuz her kim kilerin kapısını açacak olursa hırlıyor, homurdanıyor ve öfkeyle dişlerini gösteriyor. Akşam yemeğinde bana tek bir yumurta verildi ve bu zorluğu aşmayı başarana dek başkasını alamayacağım söylendi. </span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Cumartesi, 1 Ekim</span></p>

    <p class="Normal para-style-override-5"><span class="italik char-style-override-7">Bugün büyük bir sürprizimiz vardı. İki Konuğumuz geldi…</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">“Çok vahşi bir yer olmalı.”</span></p>

    <p class="Normal para-style-override-5"><span class="char-style-override-8">Sıçrayarak başını kaldırdı. Jenny başıyla mektubu gösterdi, gözleri Brianna’ya dikiliydi. </span></p>

    <p class="Normal para-style-override-5"><span class="char-style-override-8">“Vahşiler, ayılar, kirpiler falan. Jamie’nin dediğine göre içinde yaşadıkları küçücük bir kulübeymiş. Hem de tek başlarına, dağın tepesinde. Çok vahşi olmalı.” Brianna’ya biraz gergince baktı. “Yine de hâlâ gitmeye kararlı mısın?”</span></p>

    <p class="Normal para-style-override-5"><span class="char-style-override-8">Brianna birden kadının onun gitmeyeceğinden korktuğunu anladı; uzun bir yolculuk yapma ve bunun sonunda vahşi bir yere varma düşüncesinin kendisini korkutacağını düşünmüştü. Vahşi yer birden elinde tuttuğu kâğıttaki siyah sözcüklerle gerçeğe dönüşmüştü - ama asla onları yazan adam kadar gerçek olamazdı. </span></p>

    <p class="Normal para-style-override-5"><span class="char-style-override-8">“Gideceğim,” diye halasını temin etti. “Hem de olabildiğince çabuk.”</span></p>

    <p class="Normal para-style-override-5"><span class="char-style-override-8">Jenny’nin yüzü rahatladı. </span></p>

    <p class="Normal para-style-override-5"><span class="char-style-override-8">“Ah, iyi,” dedi. Elini uzatarak Brianna’ya oklukirpi dikenlerinden yapılmış bir desenle süslenmiş deri bir keseyi gösterdi. Gri ve siyah boyanmış desende bazı dikenler de doğal grimsi renklerinde bırakılmıştı. </span></p>

    <p class="Normal para-style-override-5"><span class="char-style-override-8">“Bu bana gönderdiği hediye.”</span></p>

    <p class="Normal para-style-override-5"><span class="char-style-override-8">Brianna keseyi aldı ve üstündeki desenin karmaşıklığını ve soluk renkli geyik derisinin yumuşaklığını takdir etti. “Çok güzelmiş.”</span></p>

    <p class="Normal para-style-override-5"><span class="char-style-override-8">“Evet, öyle.” Jenny döndü ve kitap rafında duran küçük süsleri gereksiz yere düzenlemekle meşgul olmaya başladı. Brianna tam dikkatini yeniden mektuba vermişti ki Jenny birden konuştu. “Biraz kalmaz mıydın peki?”</span></p>

    <p class="Normal para-style-override-5"><span class="char-style-override-8">Brianna şaşkınlıkla başını kaldırdı. “Kalmak mı?”</span></p>

    <p class="Normal para-style-override-5"><span class="char-style-override-8">“Yalnızca bir-iki gün.” Jenny döndü, arkasındaki pencereden gelen ışık parlaktı ve yüzü gölgede kalıyordu. </span></p>

    <p class="Normal para-style-override-5"><span class="char-style-override-8">“Biliyorum hemen gitmek istiyorsun,” dedi. “Yine de seninle biraz konuşmak isterdim.”</span></p>

    <p class="Normal para-style-override-5"><span class="char-style-override-8">Brianna ona baktı, kafası karışmıştı ama kendininkine benzeyen bu çekik gözler ve bu soluk muntazam yüzde bir şey okuyamıyordu. </span></p>

    <p class="Normal para-style-override-5"><span class="char-style-override-8">“Evet,” dedi yavaşça. “Elbette kalırım.”</span></p>

    <p class="Normal para-style-override-5"><span class="char-style-override-8">Jenny’nin ağzının kenarında bir gülümseme belirdi. “Bu güzel,” dedi usulca. Yeğenine baktıkça gülümsemesi genişledi.</span></p>

    <p class="Normal para-style-override-5"><span class="char-style-override-8">“Tanrım, tıpkı kardeşim gibisin!”</span></p>

    <p class="Normal para-style-override-5"><span class="char-style-override-8">Brianna yalnız kalınca mektubu okumaya döndü. Mektubun başını yeniden ve bu kez yavaşça okudu. Okudukça etrafındaki oda sanki yok oldu ve ellerinin içinde Jamie Fraser adeta can buldu. Kulağının içinde sesi o kadar gerçekti ki adeta önünde duruyor, pencereden vuran güneş onun kızıl saçlarında parlıyordu. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Cumartesi, 1 Ekim</span></p>

    <p class="Normal para-style-override-5"><span class="italik char-style-override-7">Bugün büyük bir sürprizimiz vardı. Cross Creek’ten iki konuğumuz geldi. Sanırım Ardsmuir’den tanıdığım Lord John Grey’i hatırlarsın, sana anlatmıştım. Onu Jamaika’da Kraliyet adına valilik yaptığı zamandan beri görmemiştim. </span></p>

    <p class="Normal para-style-override-5"><span class="italik char-style-override-7">Bu uzak yerde görmeyi beklediğim belki de son kişiydi. Alışık olduğu cafcaflı çalışma odalarını ve süslü püslü koşum takımları bir yana, burası medeniyete dair herhangi bir ize bile öylesine uzak ki... Elbette onun kapımızda belirmesi sonucunda hayrete düştük, yine de onu buyur ettik. </span></p>

    <p class="Normal para-style-override-5"><span class="italik char-style-override-7">Üzülerek söylemeliyim ki onun buraya gelişini çok elim bir olaya borçluymuşuz. İngiltere’den oğluyla beraber yola koyulan karısı, yolda ateşli bir hastalığa yakalanmış ve okyanusun ortasında bu hastalıktan ölmüş. Tropiklerin ateşli hastalıkları oğlanı da annesi gibi öldürmesin diye, Lord John çocuğun, ailesinin önemli miktarda toprağının olduğu Virginia’ya gitmesine karar vermiş ve çocuğun annesinin kaybıyla oldukça sarsıldığını görünce, ona buraya dek kendi eşlik etmeyi doğru bulmuş. </span></p>

    <p class="Normal para-style-override-5"><span class="italik char-style-override-7">Yollarını bu kadar değiştirip uzak bir noktaya da uğramaları karşısındaki hayretimi ve memnuniyetimi sunduğum vakit Lord John, bunu çocuğun farklı Kolonileri görmesi ve böylece ülkesinin zenginliğini ve çeşitliliğini daha iyi anlasın diye yaptığını söyleyerek bertaraf etti. Çocuk en çok Kızılderililer ile karşılaşmak için can atıyor - bu yönüyle bana Ian’ın çok da uzun olmayan bir süre önceki halini hatırlatıyor.</span></p>

    <p class="Normal para-style-override-5"><span class="italik char-style-override-7">Sanırım on iki yaşında ve yaşına göre uzun ve yapılı, alımlı bir çocuk. Hâlâ annesinin ölümünün etkisiyle biraz melankolik ama sohbeti keyifli ve ayrıca nazik, ne de olsa o bir kont (Lord John sanırım onun üvey babası, gerçek babası Ellesmere Kontu). İsmi William.</span></p>

    <p class="Normal para-style-override-5"><span class="char-style-override-8">Brianna mektubun devam etmesi beklentisiyle sayfayı çevirdi ama o kısım o notla bitiveriyordu. Mektubun 4 Ekim’deki devamından önce birkaç günlük bir ara vardı.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Salı, 4 Ekim</span></p>

    <p class="Normal para-style-override-5"><span class="italik char-style-override-7">Tahıl ambarındaki Kızılderili, Claire’in tüm çabalarına rağmen bu sabah erken saatte öldü. Yüzü, gövdesi ve uzuvlarını tümüyle kaplayan şiddetli döküntüler ona korkunç ve benekli bir görüntü vermişti.</span></p>

    <p class="Normal para-style-override-5"><span class="italik char-style-override-7">Claire adamın kızamıktan muzdarip olduğunu düşünüyor ve bu hastalık da veba gibi büyük bir hızla yayıldığı için çok kaygılı. Kendinden başka kimsenin adama yaklaşmasına izin vermiyor - dediğine göre onun zarar görmesini engelleyen bir muskası varmış - fakat hepimiz gün ortasında bir araya geldik ve ben Kutsal Kitap’tan duruma uygun bölümler okudum ve adamın ruhunun huzur bulması için hep beraber dua ettik. Zira ben vaftiz edilmemiş ruhların bile Tanrı’nın ışığında huzur bulabileceklerine inanıyorum. </span></p>

    <p class="Normal para-style-override-5"><span class="italik char-style-override-7">Bu zavallı ruhun dünyevi kalıntılarının nasıl bertaraf edileceği konusunda biraz kararsızız. Ben adamın arkadaşlarını toplaması için Ian’ı yollamaktan yanaydım, böylelikle onlar adamı Kızılderililer arasında yaygın olan şekliyle gömebilirdi. </span></p>

    <p class="Normal para-style-override-5"><span class="italik char-style-override-7">Claire böyle yapmamamız gerektiğini, cesedin de hastalığı Kızılderililer arasında yayma tehlikesi olduğunu ve bunun, arkadaşları açısından adamın yaşasa asla gerçekleşmesini istemeyeceği bir felakete yol açacağını söylüyor. O cesedi bizim yakmamızdan ya da gömmemizden yana, bense böyle bir şey yapma konusunda gönülsüzüm, çünkü bu adamın arkadaşları arasında kolaylıkla yanlış anlaşılabilir. Bizim böyle yaparak adamın ölümü konusundaki birtakım karmaşık halleri gizlemeye çalıştığımızı düşünebilirler</span><span class="char-style-override-8">.</span></p>

    <p class="Normal para-style-override-5"><span class="italik char-style-override-7">Bu kaygıma dair misafirlerimize hiçbir şey söylemedim. Eğer tehlike iyice yaklaşırsa onları başka yere yollarım. Şimdilik cesedi evin yukarısındaki küçük ve kuru bir mağaraya koyduk, önceden planım burayı ahır ya da depo olarak kullanmaktı. </span></p>

    <p class="Normal para-style-override-5"><span class="italik char-style-override-7">Kafamdaki sıkıntıları aktararak huzurunuzu kaçırdıysam kusuruma bakmayın. Sonunda her şeyin yoluna gireceğine inanıyorum ama şu anda, biraz kaygılı olduğumu itiraf etmeliyim. İster hastalık ister Kızılderililer kaynaklı olsun, eğer tehlike baş gösterirse, bu mektubu size konuklarımız aracılığıyla yollayacağım ki elinize geçeceği kesin olsun.</span><span class="char-style-override-8"/></p>

    <p class="Normal para-style-override-5"><span class="italik char-style-override-7">Eğer her şey yolunda giderse, olanları açıklamak için sana hızla yeniden yazacağım.</span></p>

    <p class="Normal para-style-override-5"><span class="italik char-style-override-7">Seni çok seven kardeşin,</span></p>

    <p class="Normal para-style-override-5"><span class="italik char-style-override-7">Jamie Fraser</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Brianna’nın ağzı kurumuştu, yutkunarak tükürük çıkarmaya çalıştı. Mektupta iki yaprak daha vardı; kızın onları ayırma çabalarına rağmen bir an birbirlerine yapıştılar, sonra ayrıldılar.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Not: 20 Ekim</span></p>

    <p class="Normal para-style-override-5"><span class="italik char-style-override-7">Hepimiz güvendeyiz, yine de büyük bir Üzüntü içindeyiz. Sana bundan daha sonra bahsedeceğim, şu anda bunu anlatmaya gönlüm elvermiyor. </span></p>

    <p class="Normal para-style-override-5"><span class="italik char-style-override-7">Ian kızamık oldu, Lord John da öyle fakat ikisi de iyileştiler. Claire, Ian’ın çok iyi durumda olduğunu ve onun için kaygılanmaman gerektiğini yazmam konusunda ısrar ediyor. Bunun gerçek olduğunu anlaman için kendi eliyle yazacak. </span></p>

    <p class="Normal para-style-override-5"><span class="italik char-style-override-7"> J</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Son yapraktaki yazı başka bir elden çıkmıştı, bu yazıdaki satırlar eğik gitmesin diye büyük gayret gösterilmiş, yine de kâğıt belki yazanın hastalığını belki de kalemdeki bir terslik sonucu bir-iki yerde mürekkeple lekelenmişti. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Sevgili anne,</span></p>

    <p class="Normal para-style-override-5"><span class="italik char-style-override-7">Hastaydım ancak iyileştim. Ateşim vardı ve garip şeylerle dolu çok acayip rüyalar gördüm. Gelip benimle bir insanın sesiyle konuşan kurt vardı ama Claire Yenge bunun Rollo olması gerektiğini söylüyor. Ben hastayken Rollo hep yanımda bekledi, o çok iyi bir köpek ve pek fazla ısırmıyor.</span></p>

    <p class="Normal para-style-override-5"><span class="italik char-style-override-7">Kızamık derimin altında küçük kabartılar oluşturdu ve bunlar deli gibi kaşındı. Sanki bir karınca yuvasına oturmuş veya bir yabanarısı kovanına girmiş gibiydim. Kafam sanki iki kat büyümüştü ve sürekli öksürdüm. </span></p>

    <p class="Normal para-style-override-5"><span class="italik char-style-override-7">Bugün kahvaltıda üç yumurta ve lapa yedim, tek başıma bahçeye çıktım; yani oldukça iyiyim. Ama ilk çıktığımda hastalık beni kör etti sandım - dışarıya adım atınca gözüm günışığından epey kamaştı, fakat yengem bunun geçeceğini söyledi ve geçti de. </span></p>

    <p class="Normal para-style-override-5"><span class="italik char-style-override-7">Sonra daha fazla yazarım - Fergus mektubu götürmek için bekliyor.</span></p>

    <p class="Normal para-style-override-5"><span class="italik char-style-override-7">Sana sadık ve candan bağlı oğlun,</span></p>

    <p class="Normal para-style-override-5"><span class="italik char-style-override-7">Ian Murray</span></p>

    <p class="Normal para-style-override-5"><span class="italik char-style-override-7"> </span></p>

    <p class="Normal para-style-override-5"><span class="italik char-style-override-7">Not: Oklukirpi kafatası Henry ve Mattie’ye, umarım beğenirler. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Brianna bir süre sandalyede oturdu. Ardındaki badanalı duvardan serinlik gelirken, mektubun sayfalarını düzeltti ve raflarında düzgün dizili bezden ve deriden ciltlerin bulunduğu kitaplığa boş boş baktı. </span><span class="italik char-style-override-7">Robinson Crusoe</span><span class="char-style-override-8"> çarptı gözüne, başlığı cildin sırtına altın harflerle yazılmıştı. </span></p>

    <p class="Normal para-style-override-5"><span class="char-style-override-8">Vahşi bir yer, demişti Jenny. Aynı zamanda hayatın bir an içinde kilerdeki bir domuzun yarattığı komik sıkıntıyla uğraşırken, birden vahşet kaynaklı ani ölüm tehdidiyle gölgelenebileceği kadar tehlikeli bir yerdi. </span></p>

    <p class="Normal para-style-override-5"><span class="char-style-override-8">“Ben bir de </span><span class="italik char-style-override-7">bunun</span><span class="char-style-override-8"> ilkel olduğunu sanıyordum,” diye mırıldandı, ocaktaki kömür ateşine bakarken. </span></p>

    <p class="Normal para-style-override-5"><span class="char-style-override-8">Aslında o kadar da ilkel değilmiş, diye düşündü avluda Ian’ın peşinden dış binaların arasından geçerken. Her şey düzgünce muhafaza ediliyordu; biraz eski püskü görünseler de taş duvarlar ve yapıların hepsi tamir görmüş ve iyi durumdaydı. Tavuklar kendilerine ait ayrı bir yerde tutuluyordu ve ahırların arka tarafında vızıldayan bir sinek bulutu, evden iyice uzak ve gözden ırak bir dışkı çukurunun varlığını haber veriyordu. </span></p>

    <p class="Normal para-style-override-5"><span class="char-style-override-8">Modern çiftliklerle buranın arasındaki tek gerçek fark, metal tarım eşyalarının yokluğuydu. Ahırın kapısına dayalı bir kürek vardı, geçtikleri bir sundurmada da iki yıpranmış saban demiri görmüştü ama döküntü bir traktör, tel yumakları ve yıkık dökük metal levhaları yoktu. </span></p>

    <p class="Normal para-style-override-5"><span class="char-style-override-8">Modern benzerlerine göre biraz daha küçük olsalar bile hayvanlar da gayet sağlıklıydı. Yüksek sesli bir “Meeeh!” feryadı, tombul koyunlardan oluşan küçük bir sürünün tepenin yamacında etrafı çitlerle çevrili bir yeşillikteki varlığını haber veriyordu. Yanlarından geçerken koyunlar çitlere doğru koştular ve yünlü popolarını hoplatarak beklenti içindeki sarı gözleriyle onlara baktılar.</span></p>

    <p class="Normal para-style-override-5"><span class="char-style-override-8">“Şımarık piçler,” dedi Ian, ama gülümsüyordu. “Sanırsın ki bunlara hiç yem veren yok. Halbuki karım verdi,” diye ekledi, Brianna’ya dönerek. “Onlara bir araba dolusu bayat lahana verdi, öyle ki yemekten patlayacaklardı.”</span></p>

    <p class="Normal para-style-override-5"><span class="char-style-override-8">Büklüm büklüm dönen koca boynuzlarıyla haşmetli bir yaratık olan koç, başını çitin üstünden uzattı ve buyurgan bir “Meheheh!” patlattı, ardından tüm sadık sürüsü bu sesi yankıladı.</span></p>

    <p class="Normal para-style-override-5"><span class="char-style-override-8"> “Hadi ordan, Hughie,” dedi Ian, anlayışlı bir horgörüyle. “Henüz pirzola değilsin, ama zamanı gelecek, değil mi?” Elini umursamazca koça doğru salladı ve tepeye doğru dönerek kiltini sallaya sallaya gitti.</span></p>

    <p class="Normal para-style-override-5"><span class="char-style-override-8">Brianna bir adım geride kalıp adamın uzun adımlarla ilerlemesini hayranlıkla izledi. Ian’ın kiltini giyişinde onun hiç alışık olmadığı bir hava vardı; bir kostüm ya da üniforma gibi giymemişti onu, bir giysiden çok vücudunun bir parçası gibi taşıyordu.</span></p>

    <p class="Normal para-style-override-5"><span class="char-style-override-8">Buna rağmen Brainna, kilt giymenin onun için sıradan bir olay olmadığının farkındaydı. Ian kahvaltıya indiğinde Jenny’nin gözleri kocaman açılmıştı, sonra kadın yüzünde bir gülümsemeyle başını fincanına eğmişti. Babasını görünce Küçük Jamie’nin de bir kaşı havaya kalkmış, sonra delikanlı terbiyeli bir tavırla omzunu silkerek ve İskoç erkeklerine özgü o küçük belli belirsiz seslerden birini çıkararak ilgisini yine önündeki sosise vermişti. </span></p>

    <p class="Normal para-style-override-5"><span class="char-style-override-8">Kiltin kareli kumaş eskiydi - kumaşın üstündeki yıpranmışlık izlerini görebiliyordu - ama özenle saklanmıştı. Culloden’ın ardından, silahlar, kılıçlar ve gaydalarla beraber saklanmış olmalıydı, fethedilen onurun tüm sembolleriyle beraber. </span></p>

    <p class="Normal para-style-override-5"><span class="char-style-override-8">Yo, o kadar da fethedilmiş sayılmaz, diye düşündü kalbi ufaktan hop ederek, yüzünde garip bir gülümsemeyle. Culloden’daki savaş meydanında gri gökyüzünün altında yanına çömelen Roger Wakefield’i hatırladı, yüzü ciddi, gözleri çevrelerinde ölmüş olanların farkında olmanın bilinciyle gölgeliydi. </span></p>

    <p class="Normal para-style-override-5"><span class="char-style-override-8">“İskoçların hafızası güçlüdür,” demişti, “ve dünyanın en bağışlayıcı insanları da sayılmazlar. Orada üstüne MacKenzie adı kazılı bir klan taşı var, altında da bir sürü akrabam.” Ardından gülümsemişti ama bu keyiften değildi. “Bu konuyu bazı kişiler kadar kişiselleştirmiyorum ancak unutmuş da değilim.”</span></p>

    <p class="Normal para-style-override-5"><span class="char-style-override-8">Hayır, fethedilmiş değildi. Ne bin yıllık sürtüşme ve ihanetin ardından, ne de şimdi. Ezilmişti, dağılmıştı ama hâlâ ayaktaydı. Tıpkı Ian gibi, sakatlanmış fakat dimdik ayaktaydı. Babası gibi, sürülmüş ama hâlâ bir İskoçyalıydı. </span></p>

    <p class="Normal para-style-override-5"><span class="char-style-override-8">Bir gayretle Roger’ı zihninden uzaklaştırdı ve Ian’ın uzun aksak adımlarına yetişebilmek için aceleyle koştu. </span></p>

    <p class="Normal para-style-override-5"><span class="char-style-override-8">Ondan Lallybroch’u göstermesini isteyince adamın zayıf yüzü keyifle ışıldamıştı. Küçük Jamie’nin Brianna’yı bir hafta içinde Inverness’a ulaştırması ve Koloniler’e giden bir gemiye sağ salim bindirmesi planlanmıştı, kız da buradaki zamanını iyi değerlendirmek niyetindeydi. </span></p>

    <p class="Normal para-style-override-5"><span class="char-style-override-8">Ian’ın bacağına rağmen, oldukça hızlı bir şekilde tarlalardan geçip kuzeydeki vadilere kıvrılan ve sarp kayalıklardan geçerek yükselen patikalara doğru ilerlediler. Çok güzel bir yer burası, diye düşündü kız. Çavdar ve arpa ekili soluk yeşil tarlalar değişen ışıkta dalgalanıyor, ilkbahar güneşi zaman zaman bulutlarla gölgeleniyor, filizlenmekte olan ekinlerin sapları esintilerle bükülüyordu. </span></p>

    <p class="Normal para-style-override-5"><span class="char-style-override-8">Tarlalardan biri koyu renk bir bayır boyunca uzanıyordu. Tarlanın yanı başında iri taşların istiflenmesiyle yapılmış büyük bir yığın vardı. </span></p>

    <p class="Normal para-style-override-5"><span class="char-style-override-8">Sesi saygıyla alçalmış bir şekilde Ian’a, “Bu bir kurgan mı?” diye sordu. Annesinin anlattığına göre kurganlar ölülerin anısında dikilirdi, bunların bir kısmı çok uzun süre önce ölmüş de olabilirdi. Yığının yanından her geçen ziyaretçi oraya bir taş eklerdi. </span></p>

    <p class="Normal para-style-override-5"><span class="char-style-override-8">Ian ona şaşkınlıkla baktı ve gülümsedi. </span></p>

    <p class="Normal para-style-override-5"><span class="char-style-override-8">“Ah, hayır kızım. Bunlar ilkbaharda tarlayı sürerken çıkardığımız taşlar. Her yıl bunları çıkarırız, her yıl da yenileri eklenir. Nereden geldiklerini biliyorsam kahrolayım,” diye ekledi pes etmiş bir ifadeyle. “Herhalde geceleri taş perileri gelip koyuyor olsa gerek.”</span></p>

    <p class="Normal para-style-override-5"><span class="char-style-override-8">Kız bunun şaka mı ciddi mi olduğunu anlamamıştı. Gülse mi gülmese mi karar veremedi ve onun yerine bir soru sordu. “Buraya ne ekeceksiniz?”</span></p>

    <p class="Normal para-style-override-5"><span class="char-style-override-8">“Ekili zaten.” Ian gözlerini kısarak uzun tarlaya gururla baktı. “Burası patates tarlası. Ay sonuna dek olgunlaşırlar.”</span></p>

    <p class="Normal para-style-override-5"><span class="char-style-override-8">“Patates!” Şimdi tarlaya daha bir merakla bakıyordu. “Annem bundan bahsetmişti.”</span></p>

    <p class="Normal para-style-override-5"><span class="char-style-override-8">“Evet, bu Claire’in fikriydi ve çok da iyi bir fikirmiş. Patatesler bizi birkaç kez açlıktan ölmekten kurtardı.” Kısaca gülümsedi ama başka bir şey söylemeden tarlaların ötesindeki yabani tepelere doğru yöneldi. </span></p>

    <p class="Normal para-style-override-5"><span class="char-style-override-8">Uzun bir yürüyüştü. Hava esintili fakat sıcaktı ve nihayet yarı yolda çalılıkların arasında durduklarında Brianna artık terlemişti. Üstünde ilerledikleri dar patika sarp bir yamaçla daha da sarp bir iniş arasında kararsızca uzanıyor gibiydi. </span></p>

    <p class="Normal para-style-override-5"><span class="char-style-override-8">Ian durup gömleğinin koluyla alnını sildi ve kıza oturması için granit taşlarından bir yığını gösterdi. Bu noktadan aşağıdaki vadi tümüyle ayakları altındaydı. Çiftlik evi küçücük görünüyordu; çevresindeki vahşi doğanın içinde medeniyetin zayıf bir işgali gibiydi sanki. </span></p>

    <p class="Normal para-style-override-5"><span class="char-style-override-8">Adam yanında taşıdığı heybeden bir taş şişe çıkardı ve ve şişenin ağzındaki mantarı dişleriyle çekti. </span></p>

    <p class="Normal para-style-override-5"><span class="char-style-override-8">“Bunu da annene borçluyuz,” dedi, sırıtarak şişeyi ona uzatırken. “Dişlerimin hâlâ duruyor olmasını yani.” Dilinin ucunu yavaşça dişlerinin üstünden geçirdi ve başını salladı.</span></p>

    <p class="Normal para-style-override-5"><span class="char-style-override-8">“Tam ot yemek için değil mi? Ama hiç şikâyet edemem, benim yaşımdaki erkeklerin yarısı artık lapadan başka bir şey yiyemiyor.”</span></p>

    <p class="Normal para-style-override-5"><span class="char-style-override-8">“Küçükken annem bana sebzelerimin hepsini yememi ve her öğünden sonra dişlerimi fırçalamamı söylerdi.” Brianna şişeyi ondan aldı ve ağzına doğru eğdi; malt birası sert ve acıydı fakat uzun yürüyüşün ardından iyi gelmişti. </span></p>

    <p class="Normal para-style-override-5"><span class="char-style-override-8">“Demek sen küçükken, öyle mi?” Ian neşeyle onu boylu boyunca süzdü. “Senin kadar boylu bir kız pek görmedim. Demek ki annen işini iyi yapmış.”</span></p>

    <p class="Normal para-style-override-5"><span class="char-style-override-8">Kız ona gülümsedi ve şişeyi geri verdi. “En azından uzun boylu bir adamla evlenmeyi akıl etmiş,” dedi alaylı bir şekilde.</span></p>

    <p class="Normal para-style-override-5"><span class="char-style-override-8">Ian güldü ve elinin tersiyle ağzını sildi, sıcak kahverengi gözleriyle ona baktı. “Ah, seni görmek iyi oldu kızım. Gerçekten de ona çok benziyorsun. Tanrım, Jamie seni gördüğünde orada olmak için neler vermezdim!”</span></p>

    <p class="Normal para-style-override-5"><span class="char-style-override-8">Kız yere bakarak dudağını ısırdı. Zemin eğreltiotlarıyla kaplıydı, tepeye doğru giden patika boyunca yola giren yapraklar ezilip kenara çekilmişti. </span></p>

    <p class="Normal para-style-override-5"><span class="char-style-override-8">“Bilip bilmediğini bilmiyorum,” deyiverdi kız. “Beni yani.” Ian’a doğru baktı. “Sana anlatmamış.”</span></p>

    <p class="Normal para-style-override-5"><span class="char-style-override-8">Ian kaşlarını çatarak hafifçe geriye çekildi. “Bu doğru,” dedi usulca. “Ama belki de bilse bile söyleyecek zamanı olmamıştır. Geçen sefer Claire ile birlikte buraya geldiğinde fazla kalmadı. Sonrasında olanlar ise zaten tam gürültü patırtı- ” Dudaklarını büzerek ona baktı.</span></p>

    <p class="Normal para-style-override-5"><span class="char-style-override-8">“Halanın canı sana sıkkın,” dedi. “Onu suçlayabileceğini düşünüyor.”</span></p>

    <p class="Normal para-style-override-5"><span class="char-style-override-8">“Ne için suçlayacakmışım?” diyerek ona baktı, kafası karışmıştı.</span></p>

    <p class="Normal para-style-override-5"><span class="char-style-override-8">“Laoghaire için.” Kahverengi gözler onunkileri süzdü. </span></p>

    <p class="Normal para-style-override-5"><span class="char-style-override-8">Kadının mermer gibi soğuk bakışlarını, nefret dolu sözlerini ve o soluk gölzerini hatırlayan Brianna ürperdi. “Jenny Hala ile Laoghaire’in ne ilgisi var ki?”</span></p>

    <p class="Normal para-style-override-5"><span class="char-style-override-8">Ian iç geçirdi ve yüzüne düşen kalın bir kahverengi bukleyi geriye itti. “Jamie’yi o kadınla evlendiren oydu,” dedi temkinle. “Onca yıl boyunca Claire’i öldü sanmıştık.”</span></p>

    <p class="Normal para-style-override-5"><span class="char-style-override-8">Sesinde soru soran bir ton vardı ama Brianna dizinin üstündeki kumaşı düzeltir gibi yaparak belli belirsiz başını salladı. Bunlar konuşması tehlikeli konulardı, yapabilirse hiçbir şey söylememek daha iyiydi. Bir süre sonra Ian söze devam etti. </span></p>

    <p class="Normal para-style-override-5"><span class="char-style-override-8">“Jamie İngiltere’den eve döndükten sonraydı - Ayaklanma’dan sonraki yıllarda orada mâhkûmdu- ”</span></p>

    <p class="Normal para-style-override-5"><span class="char-style-override-8">“Biliyorum.”</span></p>

    <p class="Normal para-style-override-5"><span class="char-style-override-8">Ian’ın kaşları hayretle kalktı ama bir şey demedi, yalnızca başını salladı.</span></p>

    <p class="Normal para-style-override-5"><span class="char-style-override-8">“Peki. Geri geldiğindeyse-farklı biriydi. Nasıl olmasın tabii.” Kısaca gülümsedi, sonra gözlerini yere indirip kiltinin kumaşını parmaklarının arasında büktü.</span></p>

    <p class="Normal para-style-override-5"><span class="char-style-override-8">“Bir hayaletle konuşmak gibiydi,” dedi sessizce. “Bana bakıp gülümser, beni cevaplardı - ama sanki orada değil gibiydi.” Adam derin bir nefes aldı, Brianna alnında oluşmuş derin kırışıklıkları görebiliyordu. </span></p>

    <p class="Normal para-style-override-5"><span class="char-style-override-8">“Daha önceleri - Culloden’dan sonra - o zaman farklıydı. Kötü yaralanmıştı ve Claire’i kaybetmişti… Ama onlar çok kötü zamanlardı. Savaştan, hastalıktan yahut açlıktan pek çok insan ölmüştü. Ülkede İngiliz askerleri etrafı yıkıp yakıyor, insanları öldürüyorlardı. Durum böyleyken ölmeyi bile düşünemezsin, çünkü yaşamak ve aileni korumak mücadelesi bütün gücünü alır.”</span></p>

    <p class="Normal para-style-override-5"><span class="char-style-override-8">Ian’ın dudaklarında küçük, hüzünlü bir gülümseme belirdi. </span></p>

    <p class="Normal para-style-override-5"><span class="char-style-override-8">“Jamie şurada saklanmıştı,” dedi, aniden üstlerindeki tepeyi göstererek. “Şurada. Yukarıda, şu çalılıkların ardında küçük bir mağara var. Zaten seni buraya orayı göstermek için getirdim.”</span></p>

    <p class="Normal para-style-override-5"><span class="char-style-override-8">Kız adamın işaret ettiği kayalıklara doğru baktı. Kayaların yamacında sarı bir meşale gibi fışkırmış kır çiçekleri görülüyordu, ancak bir mağaradan eser yoktu. </span></p>

    <p class="Normal para-style-override-5"><span class="char-style-override-8">“Bir seferinde ona yiyecek getirmeye gelmiştim, ateşlenmiş hasta yatıyordu. Ona benimle aşağıya, eve gelmesi gerektiğini, Jenny’nin onun yukarıda bir başına ölmesinden korktuğunu söyledim. Tek gözünü açtı - ateşten pırıl pırıldı gözü - ve onu zorlukla duyabildiğim boğuk bir sesle konuştu. Jenny’nin kaygılanmamasını, dünyadaki diğer her şey onu öldürmek için bir araya gelse bile postunu pahalıya satmayacağını söyledi. Sonra gözünü kapadı ve uyuyakaldı.”</span></p>

    <p class="Normal para-style-override-5"><span class="char-style-override-8">Ian muzipçe baktı. “Ölüp ölmeyeceğinden emin olamadığımdan, geceleyin onunla kaldım. Ama sonunda haklı çıktı. Çok inatçıdır, biliyor musun?” Sesinin tonunda hafif bir özür tınısı var gibiydi. </span></p>

    <p class="Normal para-style-override-5"><span class="char-style-override-8">Brianna başıyla onayladı, ama boğazı konuşamayacak denli düğüm düğümdü. Onun yerine birden ayağa kalktı ve tepeye doğru yürümeye başladı. Ian buna karşı koymadı ve oturduğu kayanın üzerinden onu izledi.</span></p>

    <p class="Normal para-style-override-5"><span class="char-style-override-8">Tepenin eğimi dikti, dikenli çalılar da çoraplarına takılıp duruyordu. Mağaraya yaklaşınca dik eğimli granit kayalarda dengesini sağlayabilmek için hem dizleri hem de ellerinin üstünde ilerlemesi gerekti.</span></p>

    <p class="Normal para-style-override-5"><span class="char-style-override-8">Mağaranın ağzı kayadaki büyükçe bir çatlaktı, burası zemine doğru açılarak küçük bir üçgen oluşturuyordu. Dizlerinin üzerinde durarak başını ve omzunu içeri soktu. </span></p>

    <p class="Normal para-style-override-5"><span class="char-style-override-8">İçerinin serinliği çok belirgindi; yanaklarına çöken nemi hissetti. Gözlerinin içerideki karanlığa alışması biraz zaman aldı, ama yeterince ışık omuzlarından geçerek içeri süzülüyordu. </span></p>

    <p class="Normal para-style-override-5"><span class="char-style-override-8">İçerisi iki metreye bir seksen ancak vardı. Toprak zeminli bu loş girintide ayakta durmak sadece girişin hemen yanındayken mümkündü. İçeride belli bir süreden daha uzun kalmak mezara girmek gibiydi. </span></p>

    <p class="Normal para-style-override-5"><span class="char-style-override-8">Başını hızla dışarı çekti ve taze ilkbahar havasından derin nefesler aldı. Kalbi küt küt atıyordu. </span></p>

    <p class="Normal para-style-override-5"><span class="char-style-override-8">Yedi yıl! Yedi yıl boyunca burada soğukta, pisliğin içinde, açlık çekerek yaşamıştı. Ben yedi gün bile dayanamazdım, diye düşündü. .</span></p>

    <p class="Normal para-style-override-5"><span class="char-style-override-8">Yapamaz mıydın? dedi zihninin bir başka yanı. İşte o zaman yine, Ellen’in portresine bakıp da parmaklarının arasında görünmez bir fırça varmış gibi hissettiği zamanki farkındalık geldi üstüne. </span></p>

    <p class="Normal para-style-override-5"><span class="char-style-override-8">Yavaşça döndü ve mağara arkasında kalacak şekilde oturdu. Burada dağın tepesinde her yer çok sessizdi ama dağlarda ve ormandaki sessizlik başka türlüydü, daha çok, sürekliliği olan minicik seslerin bir araya gelmesi gibiydi. </span></p>

    <p class="Normal para-style-override-5"><span class="char-style-override-8">Yakınlardaki katırtırnağından vızıltılar geliyordu, polenlerle yüklü arılar, sarı çiçeklerde geziniyordu. Çok aşağılarda akan derenin sesi, esen rüzgârla birbirine karışıyor ve ayrıca hışırdayan yapraklarla kayalara sürten sürgünlerin sesi duyuluyordu. </span></p>

    <p class="Normal para-style-override-5"><span class="char-style-override-8">Sessizce oturdu ve dinledi. Jamie Fraser’ın burada ne bulduğunu anladığını düşündü. </span></p>

    <p class="Normal para-style-override-5"><span class="char-style-override-8">Yalnızlık değildi bu, tek başınalıktı. Acı değil ama dayanıklılık, kayalarla gökyüznün arasındaki çetin akrabalığın keşfiydi. Ve burada bulduğu haşin huzur bedensel rahatlığa galip gelmişti, çünkü onun ruhundaki yaraları iyileştirmesine yardımcı olmuştu. </span></p>

    <p class="Normal para-style-override-5"><span class="char-style-override-8">Belki de mağarada bir mezar değil bir sığınak görmüş; dünyaya fırlatılan Antaeus gibi onun kayalarından güç almıştı. Jamie burada doğduğu için burası onun bir parçasıydı, Brianna ise burayı daha önce hiç görmemiş olsa da bu yer onun da bir parçasıydı. </span></p>

    <p class="Normal para-style-override-5"><span class="char-style-override-8">Ian ellerini dizlerine koymuş, vadiye bakarak aşağıda sabırla beklemeye devam ediyordu. Brianna uzandı ve dikenlerine dikkat ederek bir katırtırnağı dalı kırdı. Dalı mağaranın girişine koydu ve kenarına küçük bir taş yerleştirdi, ardından nazik adımlarla tepeden indi. </span></p>

    <p class="Normal para-style-override-5"><span class="char-style-override-8">Ian geldiğini duymuş olmalıydı, ancak geriye dönmedi. Kız onun yanına oturdu. </span></p>

    <p class="Normal para-style-override-5"><span class="char-style-override-8">“Artık bunu giymen güvenli mi?” dedi kız birdenbire, başıyla onun kiltini göstererek.</span></p>

    <p class="Normal para-style-override-5"><span class="char-style-override-8">“Ah, evet,” dedi. Aşağıya baktı ve parmaklarını yumuşak, yıpranmış yüne sürttü. “Askerlerin son gelişinden beri yıllar geçti. Zaten geriye ne kaldı ki?” Eliyle aşağıdaki vadiyi gösterdi. </span></p>

    <p class="Normal para-style-override-5"><span class="char-style-override-8">“Bulabildikleri kıymetli ne varsa götürdüler. Yanlarında götüremediklerini kırıp döktüler. Geriye topraktan başka fazla bir şey kalmadı. Onunla da pek ilgilendiklerini sanmıyorum.” Kız onun oldukça öfkeli olduğunu görebiliyordu; adamın yüzü duygularını gizleyen cinsten değildi. </span></p>

    <p class="Normal para-style-override-5"><span class="char-style-override-8">Ona bir süre baktı sonra usulca, “Siz hâlâ buradasınız. Sen ve Jenny,” dedi.</span></p>

    <p class="Normal para-style-override-5"><span class="char-style-override-8">Adam elini kımıldatmayı bıraktı ve şalının üstüne koydu. Gözleri kapalı, gösterişsiz yüzü güneşe doğru dönüktü. </span></p>

    <p class="Normal para-style-override-5"><span class="char-style-override-8">“Evet, bu doğru,” dedi sonunda. Gözlerini yeniden açtı ve ona döndü. “Sen de öyle. Teyzen ve ben dün akşam biraz konuştuk. Jamie’yi gördüğün zaman ve siz hasret giderdikten sonra - ona sorar mısın, ne yapmamızı istiyormuş.”</span></p>

    <p class="Normal para-style-override-5"><span class="char-style-override-8">“Hangi konuda?”</span></p>

    <p class="Normal para-style-override-5"><span class="char-style-override-8">“Lallybroch konusunda.” Aşağıdaki vadiyi ve evi göstererek elini salladı. Kıza döndü, gözleri sıkıntılıydı.</span></p>

    <p class="Normal para-style-override-5"><span class="char-style-override-8">“Sen belki bilir belki bilmezsin; baban Culloden’a gitmeden önce, eğer öldürülür ya da bir vatan haini olarak hapse atılırsa diye bir anlaşma yaparak buradaki haklarını Küçük Jamie’ye devretti. Ama bunlar sen doğmadan önce olmuştu. O zaman Jamie’nin kendi çocuğu olacağını bilmiyorduk.”</span></p>

    <p class="Normal para-style-override-5"><span class="char-style-override-8">“Evet, bunu biliyordum.” Birden Ian’ın konuyu nereye götürdüğünü anladı ve elini onun koluna koydu. </span></p>

    <p class="Normal para-style-override-5"><span class="char-style-override-8">“Ben bunun için gelmedim, enişte,” dedi usulca. “Lallybroch benim değil ve onu istemiyorum. Tek istediğim babamı ve annemi görmek.”</span></p>

    <p class="Normal para-style-override-5"><span class="char-style-override-8">Ian’ın uzun yüzü ferahladı ve elini kızın kendi kolundaki elinin üstüne koydu. Bir süre hiçbir şey demedi, sonra kızın elini sıktı ve indirdi. </span></p>

    <p class="Normal para-style-override-5"><span class="char-style-override-8">“Tamam, peki. Sen yine de söyle ona; eğer isterse- ”</span></p>

    <p class="Normal para-style-override-5"><span class="char-style-override-8">“İstemez,” diye kesin bir ifadeyle kesti sözünü. </span></p>

    <p class="Normal para-style-override-5"><span class="char-style-override-8">Ian ona baktı, gözlerinin ardında muzip bir ifade vardı. “Onu hiç görmemiş biri için ne yapıp ne yapmayacağını çok iyi biliyorsun.”</span></p>

    <p class="Normal para-style-override-5"><span class="char-style-override-8">Kız adama gülümsedi, ilkbahar güneşi omuzlarına vuruyordu.</span></p>

    <p class="Normal para-style-override-5"><span class="char-style-override-8">“Belki de öyledir.”</span></p>

    <p class="Normal para-style-override-5"><span class="char-style-override-8">Ian’ın yüzündeki gülümseme dondu. “Sanırım annen anlatmıştır sana. Bir İngiliz olmasına rağmen annen onu iyi tanırdı. Ama doğruya doğru, annen her zaman özeldi... ”</span></p>

    <p class="Normal para-style-override-5"><span class="char-style-override-8">“Evet.” Bir an tereddüt etti, Laoghaire konusunda daha fazla şey öğrenmek istiyordu ama bunu nasıl soracağını bilemiyordu. O bunu düşünürken beriki ayağa kalktı, kiltini silkeledi ve yoldan aşağı doğru yürümeye başladı. Kız da ayağa kalkıp adamı takip etti. </span></p>

    <p class="Normal para-style-override-5"><span class="char-style-override-8">“Suret nedir, Ian Enişte?” diye adamın gerisinden sordu. Aşağı inmenin zorluklarıyla meşgul olan Ian ona doğru dönmedi, ama kız onun tahta bacağının gevşek toprağa denk gelip sendelediğini gördü. Tepenin eteğine geldiklerinde adam değneğine yaslanmış onu bekliyordu. </span></p>

    <p class="Normal para-style-override-5"><span class="char-style-override-8">“Laoghaire’nin dediği şeyi mi düşünüyordun?” diye sordu. Kızın cevap vermesini beklemeden döndü ve kayaların arasından akan küçük bir derenin olduğu yere doğru tepenin eteği boyunca yürümeye koyuldu. </span></p>

    <p class="Normal para-style-override-5"><span class="char-style-override-8">“Suret, kişinin kendisi uzaklardayken beliren görüntüsüne denir,” dedi. “Bu bazen evinden uzakta ölmüş birisi olabilir. Bunlardan biriyle karşılaşmak kötü şans getirir, ama en berbatı kendinle karşılaşmaktır - çünkü o zaman ölürsün.”</span></p>

    <p class="Normal para-style-override-5"><span class="char-style-override-8">Adamın sesindeki tümüyle doğal ton kızın sırtını ürpertti. “Umarım karşılaşmam,” dedi. “Ama o dedi ki Laoghaire- ” İsmi söylerken dili sürçmüştü.</span></p>

    <p class="Normal para-style-override-5"><span class="char-style-override-8">“Evet, Jamie ve o evlenirken Jenny annenin suretini gördü, bu doğru. O zaman bu ikisinin bir araya gelmesinin hayırlı olmadığını anladı, ama artık bunu önlemek için çok geçti.”</span></p>

    <p class="Normal para-style-override-5"><span class="char-style-override-8">Hantalca sağlam dizi üstünde çömeldi ve dereden yüzüne su çarptı. Brianna da aynısını yaptı ve yosunsu bir tadı olan sudan birkaç avuç içti. Havlusu olmadığından, yüzünü gömleğinin uzun eteğine sildi. Ian’ın onun çıplak göbeğini görünce sanki bu büyük bir rezaletmiş gibi baktığını fark eder etmez gömleğini indirdi ve mahcubiyetten yanakları kızardı. </span></p>

    <p class="Normal para-style-override-5"><span class="char-style-override-8">Utancını gizlemek için, “Babamın neden onunla evlendiğini anlatacaktın bana,” dedi.</span></p>

    <p class="Normal para-style-override-5"><span class="char-style-override-8">Ian’ın yanakları kıpkırmızı olmuştu, arkasına döndü ve şaşkınlığını gizlemek için konuşmaya başladı. </span></p>

    <p class="Normal para-style-override-5"><span class="char-style-override-8">“Sana dediğim gibi - Jamie İngiltere’den döndüğünde sanki içindeki kıvılcım sönmüştü ve hiçbir şey onu tekrar yakamıyordu. İngiltere’de tam olarak ne olduğunu bilmiyorum, ama bir şey olduğundan adım gibi eminim.”</span></p>

    <p class="Normal para-style-override-5"><span class="char-style-override-8">Omuzlarını silkti, ensesi yine normal güneş yanığı rengine dönmüştü. </span></p>

    <p class="Normal para-style-override-5"><span class="char-style-override-8">“Culloden’dan sonra fena yaralanmıştı ama yine de bir şekilde savaşa devam etmesi gerekiyordu ve bu onu hayatta tutmuştu. İngiltere’den eve döndüğündeyse burada onu tutacak gerçek bir şey kalmamıştı artık.” Yavaşça konuşuyordu, gözleri aşağıya, kayalık zemine basan ayağındaydı. </span></p>

    <p class="Normal para-style-override-5"><span class="char-style-override-8">“Böylece Jenny de onun Laoghaire ile arasını yaptı.” Adam parlak ve keskin gözleriyle ona baktı. </span></p>

    <p class="Normal para-style-override-5"><span class="char-style-override-8">“Henüz evli olmasan da, bir kadının bir erkek için - ya da erkeğin kadın için - neler yapabileceğini bilecek yaştasın sanırım. Onu iyileştirmek için yani. İçindeki boşluğu doldurmak için.” Farkında olmadan sakat bacağına dokundu. “Sanıyorum Jamie, Laoghaire ile acıdığı için evlendi. Kadının da ona gerçekten ihtiyacı var mıydı Tanrı bilir.” Yeniden omuzlarını silkti ve kıza gülümsedi. </span></p>

    <p class="Normal para-style-override-5"><span class="char-style-override-8">“Geçmişe dair nelerin farklı yapılabileceğini konuşmanın bir anlamı yok öyle değil mi? Ama bilmelisin ki Jamie, Laoghaire’nin evini annen gelmeden bir süre önce terk etmişti. “</span></p>

    <p class="Normal para-style-override-5"><span class="char-style-override-8">Brianna ufak çaplı bir rahatlama hissetti.</span></p>

    <p class="Normal para-style-override-5"><span class="char-style-override-8">“Bunu duyduğuma memnun oldum. Peki ya annem, o geri geldiğinde- ”</span></p>

    <p class="Normal para-style-override-5"><span class="char-style-override-8">“Jamie onu gördüğüne çok sevinmişti,” dedi Ian açıkça. Bu kez gülümseme tüm yüzüne güneş ışığı gibi yayılmıştı. “Ben de öyle.”</span></p>

    <p class="Normal para-style-override-6"><span class="bold char-style-override-9"> </span></p>
  </div>
</body>
</html>