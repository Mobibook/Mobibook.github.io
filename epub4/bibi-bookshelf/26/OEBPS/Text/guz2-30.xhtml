<html xmlns="http://www.w3.org/1999/xhtml">
<head>
  <title>guz2-30</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-24"><span class="bold">24<br/>Suç</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Jamie, Fraser Tepesi’nden ayrılıp Termago köyünde Tuscaroran’a varana kadarki yolculuğumuzda nadiren birileriyle konuştu. Ben ise Brianna’yı ardımda bırakmakla suçluluk, Roger için korku ve Jamie’nin sessizliğiyle acıdan perişan halde at sürüyordum. Jamie, Ian ile kısaca konuşmuş, Cross Creek’te ise gerektiğinde Jocasta ile konuşmuştu. Benle ise hiç konuşmamıştı.</span></p>

    <p class="Normal para-style-override-5"><span class="char-style-override-8">Ona Stephen Bonnet’i anlatmadığım için bana kızdığı ortadaydı. Bunun yüzünden olanları düşününce ben de kendimi suçluyordum. Jamie altın yüzüğü almıştı ve onunla ne yapacağı hakkında bir fikrim yoktu.</span></p>

    <p class="Normal para-style-override-5"><span class="char-style-override-8">Hava aralıklarla yağıyordu. Dağların tepesinde salınan bulutlar öyle alçaktaydı ki yüksek bölgelerde atlarımız nemden ıslanmış vaziyette yoğun sisin arasından geçmek zorunda kalmıştık. Gece ise barınak niyetine ne bulduysak orada küçük bir ateşin etrafında toplanıp nemden ıslanmış battaniyelerimize sarınıp uyumuştuk.</span></p>

    <p class="Normal para-style-override-5"><span class="char-style-override-8">Anna Ooka’da bizi tanıyan bazı Kızılderililer, Termago’ya vardığımızda bizi karşıladılar. Kısraklarımızdan yüklediğimiz viski fıçılarını indirirken birkaç kişinin onları incelediğini gördüm ama hiçbiri onları çalmaya kalkışmadı. İki kısrak dolusu viski vardı; bir düzine küçük fıçı, Fraser’ın yıllık damıtma hissesiydi, yani bizim yıllık gelirimizdi. Ticaret açısından bir kralın vergisiydi. Genç bir İskoçyalıyı kurtarmaya yeter, diye umuyordum.</span></p>

    <p class="Normal para-style-override-5"><span class="char-style-override-8">Bununla takas yapmamız en iyi ve tek seçeneğimizdi ama çok da tehlikeliydi. Jamie, bir fıçıyı köyün reisine verdi ve Ian ile birlikte sorularını sormak için evlerden birine girip gözden kayboldu. Ian, Roger’ı Tuscarora’daki bazı arkadaşlarına vermişti ama onu nereye götürmüş olduklarını bilmiyordu. Oranın Tennago olduğunu umuyordum. Eğer öyleyse bir ay içerisinde River Run’a geri dönebilecektik.</span></p>

    <p class="Normal para-style-override-5"><span class="char-style-override-8">Ancak bu ihtimal zayıftı. Jamie, Brianna ile şiddetli bir şekilde kavga ettiği sırada, Ian’dan Roger’ın bir daha geri gelemeyeceğinden emin olmasını istediğini kabul etti. Fraser Tepesi’nden Tennago, yaklaşık on gün sürüyordu ve öfkeli bir babanın amacı için oldukça yakın bir mesafeydi.</span></p>

    <p class="Normal para-style-override-5"><span class="char-style-override-8">Bana Roger ile ilgili bilgi verebilecek kadınlara sorular sormak istiyordum, fakat evdeki hiç kimse ne Fransızca ne de İngilizce biliyordu ve ben de nezaketen cevap verebilecek kadar Tuscaroran dilini biliyordum. Ian ve Jamie’nin diplomatik görüşmeleri yapmaları daha iyiydi. Jamie’de dil yeteneği olduğu için Tuscaroran’a da hâkimdi. Vaktinin yarısını Kızılderililer ile ava gitmekle geçiren Ian ise anadili gibi konuşuyordu.</span></p>

    <p class="Normal para-style-override-5"><span class="char-style-override-8">Kadınlardan biri bana, dumanı üstünde balıkla pişirilmiş tahıl tabağı uzattı. Ayıp olmasın diye yemekten bir kaşık almak için eğildiğimde gömleğimin altındaki muskanın öne doğru kaydığını hissettim. Onun küçük ağırlığı hem acı hem de huzur veriyordu.</span></p>

    <p class="Normal para-style-override-5"><span class="char-style-override-8">Hem Nayawenne’nin muskasını hem de kızıl ardıcın altında bulmuş olduğum oymalı opali yanımda getirmiştim. İlkini birilerine verme amacıyla yanıma almıştım, ikincisini ise viskinin yanında pazarlığı arttırmak için gerekir diye. Aynı sebeple Jamie de sahip olduğu bütün küçük değerli eşyalarını yanında getirmişti; Brianna’nın ona İskoçya’dan getirmiş olduğu yakut yüzük hariç.</span></p>

    <p class="Normal para-style-override-5"><span class="char-style-override-8">Belki geri dönemeyiz diye (ki bu da ihtimal dahilindeydi) yakutu Brianna’ya bıraktık. Geillis Duncan’ın mücevher kullanma teorisi ne derece doğruydu bilmiyorduk ama en azından Brianna’da bir taş vardı.</span></p>

    <p class="Normal para-style-override-5"><span class="char-style-override-8">River Run’dan ayrıldığımızda sıkıca sarılıp beni öpmüştü. Ne gitmek ne de kalmak istemiştim. Kalıp Brianna’ya göz kulak olmak ve aynı nedenden Jamie ile gitmek arasında sıkışıp kalmıştım.</span></p>

    <p class="Normal para-style-override-5"><span class="char-style-override-8">“Gitmek zorundasın,” demişti Brianna kararlıca. “Ben iyi olacağım. Bir at kadar güçlü olduğumu söyleyen sendin. Sana ihtiyacım olmadan çok önce geri geleceksin zaten.”</span></p>

    <p class="Normal para-style-override-5"><span class="char-style-override-8">Bize arkası dönük babasına bir göz atmıştı; Jamie ahırda atları ve kısrakları hazırlıyordu. Sonra da ifadesizce bana bakmıştı Brianna.</span></p>

    <p class="Normal para-style-override-5"><span class="char-style-override-8">“Gitmek zorundasın anne. Roger’ı bulma konusunda sana güveniyorum.” </span><span class="italik char-style-override-7">Sen</span><span class="char-style-override-8"> kelimesindeki vurgu rahatsız ediciydi ve Jamie’nin bunu duymamış olmasını ummuştum.</span></p>

    <p class="Normal para-style-override-5"><span class="char-style-override-8">“Sen Jamie’nin yapamayacağını mı sanıyor- ”</span></p>

    <p class="Normal para-style-override-5"><span class="char-style-override-8">“Bilmiyorum,” diye araya girmişti. “Onun ne yapacağını bilmiyorum.” Çenesi, anlamını bildiğim şekilde dikleşmişti. Tartışmak yararsızdı ama yine de deniyordum.</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Ben</span><span class="char-style-override-8"> biliyorum,” dedim kararlıca. “O senin için her şeyi yapar, Brianna. Her şeyi. Sen olmasan bile Roger’ı geri getirmek için her şeyi yapardı. Onuru- ” Yüzü ifadesizleşti ve bunu söylemekle hata yaptığımı anladım.</span></p>

    <p class="Normal para-style-override-5"><span class="char-style-override-8">“Onuru,” dedi. “Bütün mesele de bu ya. Roger’ı geri getirdiği sürece sorun yok sanıyorum.” Rüzgâra karşı başını eğerek arkasını döndü.</span></p>

    <p class="Normal para-style-override-5"><span class="char-style-override-8">“Brianna!” dedim ama o, şalını iyice sarınarak omuzlarını düşürdü.</span></p>

    <p class="Normal para-style-override-5"><span class="char-style-override-8">“Claire Yenge? Artık hazırız.” Ian yanımızda belirmiş, bir Brianna’ya bir bana bakıyordu. Yüzünde sıkıntılı bir ifade vardı. Bakışlarımı Brianna’ya çevirdim, onu bu şekilde bırakmak istemiyordum.</span></p>

    <p class="Normal para-style-override-5"><span class="char-style-override-8">“Bree?” dedim yeniden.</span></p>

    <p class="Normal para-style-override-5"><span class="char-style-override-8">Sonra Brianna bir hışımla arkasına dönüp beni kucakladı. Yanağıma değen yanağı buz gibiydi.</span></p>

    <p class="Normal para-style-override-5"><span class="char-style-override-8">“Geri gel!” diye fısıldadı. “Ah, anne, sağ salim geri gel!”</span></p>

    <p class="Normal para-style-override-5"><span class="char-style-override-8">“Seni bırakamam Brianna, yapamam!” Bıraktığım ve yeniden kavuştuğum çocuğuma sıkıca sarılmıştım ama o kollarımdan sıyrıldı, artık tek başına dimdik durabilen bir kadındı.</span></p>

    <p class="Normal para-style-override-5"><span class="char-style-override-8">“Gitmek zorundasın,” diye fısıldadı. Kayıtsızlık maskesi düşmüştü ve yanakları ıslaktı. Ahıra giden kemerli yola göz attı. “Onu geri getir. Onu geri getirebilecek tek kişi sensin.”</span></p>

    <p class="Normal para-style-override-5"><span class="char-style-override-8">Beni çabucak öpüp arkasını döndü ve koştu. Ayak sesleri taş yolda çınlıyordu. </span></p>

    <p class="Normal para-style-override-5"><span class="char-style-override-8">Jamie ahırdan çıktığında onun adeta bir ölüm perisi gibi fırtınalı havada koştuğunu gördü. Öylece durup onun ardından bakıyordu. Yüzü ise ifadesizdi.</span></p>

    <p class="Normal para-style-override-5"><span class="char-style-override-8">“Onu bu şekilde bırakamazsın,” diyerek, şalımın ucuyla yanaklarımı sildim. “Jamie, peşinden git. Lütfen git ve en azından ona hoşça kal de.”</span></p>

    <p class="Normal para-style-override-5"><span class="char-style-override-8">Jamie bir müddet öylece durunca beni duymazlıktan gelmiş olduğunu sandım. Fakat sonra döndü ve ağır adımlarla taş yolun aşağısına gitti. İlk yağmur damlaları düşmeye, tozlu yolda takırdamaya başlamıştı ve rüzgâr, Jamie giderken pelerinini uçuruyordu.</span></p>

    <p class="Normal para-style-override-5"><span class="char-style-override-8">“Yenge?” Ian kolumdan tutmuş hafiften çekiştiriyordu. Onunla gittim ve kısrağa binmem için elini ayağımın altına koymasına izin verdim. Birkaç dakika içinde Jamie geri geldi. Bana bakmadan atına bindi ve Ian’a başıyla işaret ettikten sonra arkasına bakmadan avludan çıktı. Ben arkama bakmıştım ama Brianna’dan iz yoktu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Güz geldiğinden beri geceler uzamıştı ve Jamie hâlâ Nacognaweto ve köyün reisi ile birlikte evdeydi. Ne zaman evden biri çıksa bakıyordum ama onu göremiyordum. Sonunda kapıdaki post kalktı ve Ian arkasında küçük bir figürle belirdi.</span></p>

    <p class="Normal para-style-override-5"><span class="char-style-override-8">“Sana bir sürprizim var yenge,” dedi sevinçle ve kenara çekildi. Köle kadın Pollyanne’nın gülen yuvarlak yüzü karşımdaydı.</span></p>

    <p class="Normal para-style-override-5"><span class="char-style-override-8">Ya da eski köle demek daha doğruydu. Elbette burada özgürdü. Gülerek yanıma oturdu ve giydiği geyik derisi mantosunu kaldırıp bana kollarının arasındaki, onun gibi güler yüzlü bir erkek çocuğunu gösterdi. </span></p>

    <p class="Normal para-style-override-5"><span class="char-style-override-8">Ian’ın tercümanlığı, kızın az da olsa İngilizce ve Gaelce bilmesiyle derin bir sohbete daldık. Myers’in tahmin etmiş olduğu gibi Tuscaroranlar onu hoş karşılayıp kabileye kabul etmiş ve şifacılığına değer vermişlerdi. Kızamık salgınında dul kalan bir adamla evlenmiş, birkaç ay önce de bu yeni misafiri ona sunmuştu.</span></p>

    <p class="Normal para-style-override-5"><span class="char-style-override-8">Kızın hem özgürlüğü hem de mutluluğu bulmuş olduğuna sevinerek, içtenlikle onu tebrik ettim. Eğer Tuscaroranlar ona iyi davrandılarsa, belki Roger’a da korktuğum kadar kötü davranmamışlardır, diye düşündüm.</span></p>

    <p class="Normal para-style-override-5"><span class="char-style-override-8">Bununla birden aklıma bir şey geldi ve boynumdan Nayawenne’nin muskasını çıkardım.</span></p>

    <p class="Normal para-style-override-5"><span class="char-style-override-8">“Ian, bunu kime verebileceğimi bir sorabilir misin?”</span></p>

    <p class="Normal para-style-override-5"><span class="char-style-override-8">Ian onunla Tuscaroran dilinde bir şeyler söyleyince kız ilgiyle öne doğru eğilip muskayı incelemeye başladı. Sonunda başını iki yana salladı ve endişeli bir şekilde cevap vererek arkasına yaslandı.</span></p>

    <p class="Normal para-style-override-5"><span class="char-style-override-8">“Onu istemeyeceklerini söylüyor, yenge,” diye tercüme etti Ian. “Bu </span><span class="italik char-style-override-7">şamanın</span><span class="char-style-override-8"> ilacıymış ve çok tehlikeliymiş. Ait olduğu kişiyle gömülmesi gerekirmiş. Şamanın hayaleti onları cezbedecek korkusuyla kimse ona dokunmazmış.”</span></p>

    <p class="Normal para-style-override-5"><span class="char-style-override-8">Avucumdaki deri keseyi tutarken tereddüt içindeydim. Canlı bir şeyi tuttuğum o tuhaf his, Nayawenne’nin ölümünden beri tekrarlanmamıştı. Avucumda bir şeyin kımıldadığı hayalden ibaretti elbette.</span></p>

    <p class="Normal para-style-override-5"><span class="char-style-override-8">“Ya şaman gömülmediyse diye sorar mısın? Ya cesedi bulunmadıysa?”</span></p>

    <p class="Normal para-style-override-5"><span class="char-style-override-8">Pollyanne’nın yuvarlak yüzü, ciddi bir ifadeye bürünmüştü, dinliyordu. Ian sorusunu bitirip cevap verdiğinde kız başını iki yana sallıyordu.</span></p>

    <p class="Normal para-style-override-5"><span class="char-style-override-8">“O zaman hayaletin seninle birlikte geleceğini söylüyor, yenge. Buradaki kimseye onu göstermemen gerektiğini söylüyor, yoksa korkarlarmış.”</span></p>

    <p class="Normal para-style-override-5"><span class="char-style-override-8">“O korkmuyor, değil mi?” Pollyanne bu soruyu anlamıştı; başını iki yana salladı ve göğsüme dokundu.</span></p>

    <p class="Normal para-style-override-5"><span class="char-style-override-8">“Artık Kızılderili,” dedi kısa ve öz. “Her zaman değil.” Ian’dan yana dönüp onun aracılığıyla bana kendi halkının ölülerin ruhlarına saygı gösterdiklerini açıkladı. Aslında korunma ya da öğüt için büyükbabanın veya bir atasının başını ya da başka bir yerini yanında bulundurmak alışılmamış bir şey değildi. Hayır, bir hayaletin benimle yürümesi onu rahatsız etmiyordu.</span></p>

    <p class="Normal para-style-override-5"><span class="char-style-override-8">Bu düşünce beni de rahatsız etmiyordu. Aslında Nayawenne’nin benimle birlikte yürüyor olduğu düşüncesini bu şartlar altında rahatlatıcı buluyordum. Muskayı yeniden gömleğimin altına soktum. Bir dostun dokunuşu gibi yumuşak ve sıcaktı tenimde.</span></p>

    <p class="Normal para-style-override-5"><span class="char-style-override-8">Evdekiler kendi kulübelerine gidene ve dumanlı odayı horultular doldurana kadar sohbet ettik. Jamie’nin yanımıza gelişine şaşırmıştık, çünkü beraberinde soğuk havayı da getirmişti.</span></p>

    <p class="Normal para-style-override-5"><span class="char-style-override-8">Bu Pollyanne’nın müsaade istemesine neden oldu ama bana bir şey söyleme konusunda tereddütlüydü. Jamie’ye bir göz attı, sonra da omuzlarını silkti ve kararını verdi. Ian’a yanaşıp bir şeyler mırıldandı. Sesi kayaların üzerinden akan bal gibiydi. Sonra beni hafifçe kucaklayıp oradan ayrıldı.</span></p>

    <p class="Normal para-style-override-5"><span class="char-style-override-8">Ian şaşkınlık içerisinde onun ardından bakakalmıştı.</span></p>

    <p class="Normal para-style-override-5"><span class="char-style-override-8">“Sana ne dedi, Ian?”</span></p>

    <p class="Normal para-style-override-5"><span class="char-style-override-8">Seyrek kaşlarını endişeyle çatan Ian, benden yana döndü. “Benden Jamie Dayı’ma kadının bıçkı atölyesinde öldüğü gece bir adam gördüğünü söylememi istedi.” </span></p>

    <p class="Normal para-style-override-5"><span class="char-style-override-8">“Ne adamı?”</span></p>

    <p class="Normal para-style-override-5"><span class="char-style-override-8">Hâlâ kaşlarını çatarak başını iki yana salladı. “Onu tanımıyormuş. Yalnızca beyaz, yapılı ve ne dayım ne de benim kadar uzun olan bir adam olduğunu söyledi. Onu değirmenden çıkıp hızla ormana doğru yürürken görmüş. Karanlıkta kapının önünde oturuyormuş, bu nedenle adam onu görememiş, yalnızca onun yüzünü görebilecek kadar ateşin yakınından geçmiş adam. Adamın yüzünde izler olduğunu söyledi. Yüzü domuzunkine benziyormuş.” </span></p>

    <p class="Normal para-style-override-5"><span class="char-style-override-8">“Murchison?” Kalbim hızla atıyordu.</span></p>

    <p class="Normal para-style-override-5"><span class="char-style-override-8">“Adam üniformalı mıymış?” diye sordu Jamie kaşlarını çatarak.</span></p>

    <p class="Normal para-style-override-5"><span class="char-style-override-8">“Hayır ama orada ne yapmış olduğunu merak etmiş. Çünkü ne çiftlik sahiplerinden biri, ne işçi ne de müfettişmiş. Bu nedenle bakmak için değirmene gitmiş ama başını içeri soktuğunda kötü bir şeyler olduğunu biliyormuş. Kan kokusunu almış, sonradan da sesler duymuş ama daha fazla içeri girmemiş.”</span></p>

    <p class="Normal para-style-override-5"><span class="char-style-override-8">Bu bir cinayetti. Jamie ve ben, şu anın sorunlarıyla ilgilendiğimizden bunu görmezden gelecektik. Burası sıcaktı ama değirmendeki yoğun kan kokusunu ve elimde mutfak şişini hatırlayınca üşüdüğümü hissediyordum.</span></p>

    <p class="Normal para-style-override-5"><span class="char-style-override-8">Jamie elini omzuma koydu. Ben de hiç düşünmeden uzanıp elini tuttum. Bunu hissetmek güzeldi. Ve sonra fark ettim ki neredeyse bir aydır bilinçli olarak birbirimize dokunmamıştık.</span></p>

    <p class="Normal para-style-override-5"><span class="char-style-override-8">“Ölen kız, orduda çamaşırcıydı,” dedi Jamie usulca. “Murchison’ın eşi İngiltere’deydi. Sanırım hamile bir metres bulmuş olmalı.”</span></p>

    <p class="Normal para-style-override-5"><span class="char-style-override-8">“Sorumlusu kim olursa olsun, böyle bir ava girişip sonra da kendi adına konuşamayan zavallı bir kadının üzerine attığına şüphe yok.” Ian’ın yüzü öfkeden kızarmıştı. “O herif o kadını bunun için astırdıysa kendini güvende sanıyordur, ahlaksız kılkuyruk.”</span></p>

    <p class="Normal para-style-override-5"><span class="char-style-override-8">“Geri döndüğümüzde belki çavuşa haber salarım,” dedi Jamie. “Özel olarak.”</span></p>

    <p class="Normal para-style-override-5"><span class="char-style-override-8">Bu düşünce kanımı dondurmuştu. Sesi yumuşak ve ciddiydi. Yüzündeki ifade ise ona baktığımda sakindi ama gözlerine yansıyan derin İskoçya kinini görüyor gibiydim.</span></p>

    <p class="Normal para-style-override-5"><span class="char-style-override-8">“Şu an için fazlasıyla intikam barındırdığını düşünmüyor musun?”</span></p>

    <p class="Normal para-style-override-5"><span class="char-style-override-8">İstediğimden daha sert söylemiştim sözlerimi. Jamie elini omzumdan çekmişti.</span></p>

    <p class="Normal para-style-override-5"><span class="char-style-override-8">“Öyle sanıyorum,” dedi, hem yüzü hem de sesi ifadeden yoksundu. Ian’a döndü.</span></p>

    <p class="Normal para-style-override-5"><span class="char-style-override-8">“Wakefield ya da MacKenzie, adı her neyse kuzeydeymiş. Onu nehrin aşağısındaki küçük köye, Mohawk’a satmışlar. Arkadaşın Onakara bize eşlik etmeyi kabul etti. Hava aydınlanınca yola koyulacağız.”</span></p>

    <p class="Normal para-style-override-5"><span class="char-style-override-8">Jamie ayağa kalktı ve evin sonuna doğru yürüdü. Geri kalan herkes dinlenmeye çekilmişti. Ev boyunca beş ateş yanıyordu, hepsinin de kendi bacası vardı ve uzak köşedeki duvar, bölümlere ayrılmıştı. Her biri bir çift veya aile içindi. </span></p>

    <p class="Normal para-style-override-5"><span class="char-style-override-8">Jamie, pelerinlerimizi ve eşyalarımızı koyduğum bize ayrılan bölmede durdu. Çizmelerini çözüp pantolonunu ve gömleğini çıkardı, sonra da arkasına bakmadan karanlıkta kayboldu.</span></p>

    <p class="Normal para-style-override-5"><span class="char-style-override-8">Onu takip etme niyetiyle ayaklarımı sürüdüm ama Ian beni durdurdu.</span></p>

    <p class="Normal para-style-override-5"><span class="char-style-override-8">“Yenge,” dedi tereddütle. “Onu affetmeyecek misin?”</span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Onu</span><span class="char-style-override-8"> affetmek mi?” Şaşkınlıkla ona bakıyordum. “Ne için? Roger için mi?”</span></p>

    <p class="Normal para-style-override-5"><span class="char-style-override-8">“Hayır, bu büyük bir hataydı ama durumu düşününce aynı şeyi yine yapardık. Bonnet için.”</span></p>

    <p class="Normal para-style-override-5"><span class="char-style-override-8">“Stephen Bonnet için mi? Bunun için onu suçladığımı nasıl düşünebilir ki? Ben ona öyle bir şey söylemedim ki!” Bu durum için onun </span><span class="italik char-style-override-7">beni</span><span class="char-style-override-8"> suçladığı düşüncesiyle fazla meşguldüm.</span></p>

    <p class="Normal para-style-override-5"><span class="char-style-override-8">Ian bir elini saçlarının arasından geçirdi. “Şey… görmüyor musun yenge? Bunun için kendini suçluyor. Nehirde bizi soyduğundan ve kuzenime yaptıklarından beri… bunu yapıyor…” Biraz utangaç bir şekilde omuzlarını silkti. “Kendi kendini yiyip duruyor ve ona kızgın olduğunu bildiği için- ”</span></p>

    <p class="Normal para-style-override-5"><span class="char-style-override-8">“Ama ben ona kızgın değilim! Onun bana kızgın olduğunu düşündüm, çünkü Bonnet’in adını ona ben söylemedim.”</span></p>

    <p class="Normal para-style-override-5"><span class="char-style-override-8">“Ah.” Ian gülse mi ağlasa mı bilemiyormuş gibi bakıyordu. “Şey, bunun bizi sıkıntıdan biraz da olsa kurtarmış olacağını söyleyebilirim.”</span></p>

    <p class="Normal para-style-override-5"><span class="char-style-override-8">Derin bir nefes alıp verdim. “Ama Jamie’nin ona kızdığımı düşündüğünü mü söylüyorsun?”</span></p>

    <p class="Normal para-style-override-5"><span class="char-style-override-8">“Kızgın olduğunu herkes görüyor yenge,” dedi ciddiyetle. “Yapmak zorunda olduğun şeyin dışında ona ne bakıyor ne de konuşuyorsun. Şey, bu ay onun yatağına gittiğini hiç görmedim.”</span></p>

    <p class="Normal para-style-override-5"><span class="char-style-override-8">“İyi de o da benim yatağıma gelmedi ki!” dedim öfkeyle. Ancak sonra bunun, on yedi yaşındaki bir çocukla yapılacak bir konuşma olmadığını fark ettim.</span></p>

    <p class="Normal para-style-override-5"><span class="char-style-override-8">Ian omuzlarını düşürüp bana ciddi bir bakış attı. “Şey, o gururlu bir adam, değil mi?”</span></p>

    <p class="Normal para-style-override-5"><span class="char-style-override-8">“Tanrı biliyor ya öyle,” dedim elimle yüzümü sıvazlayarak. “Ben… bak Ian, bana bunları söylediğin için teşekkür ederim.”</span></p>

    <p class="Normal para-style-override-5"><span class="char-style-override-8">Uzun, gösterişsiz yüzünü değiştiren nadir tatlı gülümsemelerinden birini sundu. “Şey, onun acı çektiğini görmekten nefret ediyorum. Dayıma çok düşkünüm ben.”</span></p>

    <p class="Normal para-style-override-5"><span class="char-style-override-8">“Ben de,” dedim ve boğazımdaki küçük yumruyu yutmaya çalıştım. “İyi geceler, Ian.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Ağır adımlarla evin sonuna doğru yürüyüp, ailelerin birlikte uyudukları bölmeleri geçtim. Birbirlerine karışan nefes sesleri, kalbimin endişeli atışlarına rağmen huzur vericiydi. Dışarıda yağmur yağıyordu; bacadan akan damlalar ateşte tıslıyordu.</span></p>

    <p class="Normal para-style-override-5"><span class="char-style-override-8">Ian’ın görebildiğini ben neden görememiştim? Bunu cevaplamak kolaydı; öfke değildi ama suçluluk duygusu gözlerimi kör etmişti. Brianna benden istedi diye yüzüğü nasıl sakladıysam Bonnet’i de saklamıştım. Eğer çabalasaydım Brianna’yı ikna edip bunu Jamie’ye söyleyebilirdim.</span></p>

    <p class="Normal para-style-override-5"><span class="char-style-override-8">Brianna haklıydı. Jamie er ya da geç Stephen Bonnet’in peşine düşecekti. Hayır, sessizliğime neden olan yüzüktü.</span></p>

    <p class="Normal para-style-override-5"><span class="char-style-override-8">Peki bundan dolayı neden kendimi suçlamıştım ki? Buna belirli bir cevabım yoktu; yüzüğü saklamak içgüdüseldi, mantıksal bir şey değildi. Onu Jamie’ye gösterip gözlerinin önünde takmak istememiştim.</span></p>

    <p class="Normal para-style-override-5"><span class="char-style-override-8">Geçen birkaç haftayı, Jamie’yi, yalnızlık ve suçluluk hissiyle yenilenme ihtiyacıyla gidişini düşününce kalbim sıkıştı. Ne de olsa onun peşinden gelme nedenim de buydu, çünkü yalnız giderse bir daha geri gelmez diye korkmuştum. Suçluluk ve cesaretle düşüncesizce hareket edebilirdi. Gerçi onun dikkatli olacağını biliyordum. </span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Bölmenin girişinde durdum. Jamie geride yatıyordu, tavşan kürkünden yapılmış yorganın altında büzüşmüştü. Öylece yatıyordu ama onun uyumadığını biliyordum.</span></p>

    <p class="Normal para-style-override-5"><span class="char-style-override-8">Platforma çıkıp bölmenin gölgelerine sığındıktan sonra kıyafetlerimi çıkardım. Evin içi oldukça sıcaktı ama çıplak tenim karıncalanmış ve göğüs uçlarım sertleşmişti. Gözlerim karanlığa alışınca Jamie’nin yan tarafına yatıp yüzünü benden yana çevirmiş olduğunu gördüm. Beni izleyen gözleri karanlıkta parlıyordu.</span></p>

    <p class="Normal para-style-override-5"><span class="char-style-override-8">Eğilip yorganın altına girdim. Tenime değen kürk yumuşacıktı. Çok fazla düşünmeden ona doğru dönüp çıplak bedenimi ona bastırıp yüzümü de omuzlarına bastırdım.</span></p>

    <p class="Normal para-style-override-5"><span class="char-style-override-8">“Jamie,” diye fısıldadım. “Üşüyorum. Beni ısıtır mısın? Lütfen?”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Tek kelime etmeden büyük bir vahşilikle bana doğru döndü ki bunun şehvete açlıktan olduğunu düşünebilirdim, fakat bunun ümitsizlikten olduğunu biliyordum. Ben zevkin peşinde değildim, tek isteğim onu rahatlatmaktı. Kendimi ona açtım, onu teşvik ettim. Elbette bazı dürtüler de uyanmıştı ve onunki gibi kör bir ihtiyaçla ona bağlandım.</span></p>

    <p class="Normal para-style-override-5"><span class="char-style-override-8">Birbirimize sarılmış titriyorduk. Başlarımız birbirimizin saçlarına gömülüydü, gözlerimize bakamıyor ama birbirimizi bırakmıyorduk da. Titremeler geçtikçe bizim küçük sığınağımızın dışındakileri ve karanlığa sığınarak yabancıların arasında çıplak ve çaresizce yattığımızı fark ettim.</span></p>

    <p class="Normal para-style-override-5"><span class="char-style-override-8">Yine de tamamen yalnızdık. Evin diğer tarafında konuşmalar vardı ama sözcükler seçilmiyordu. Bu, arıların uğultusu da olabilirdi.</span></p>

    <p class="Normal para-style-override-5"><span class="char-style-override-8">Közden yükselen duman, adeta bir tütsü gibi belirsizce yatağımızı sarıyordu. Odanın içi karanlıktı. Jamie’nin bir tek omuz kıvrımlarını ve parlak saçlarını görebiliyordum.</span></p>

    <p class="Normal para-style-override-5"><span class="char-style-override-8">“Jamie, üzgünüm,” dedim usulca. “Bu senin suçun değildi.”</span></p>

    <p class="Normal para-style-override-5"><span class="char-style-override-8">“Kimin peki?” diye yanıt verdi umutsuzca.</span></p>

    <p class="Normal para-style-override-5"><span class="char-style-override-8">“Herkesin. Hiç kimsenin. Stephen Bonnet’in. Ama senin değil.”</span></p>

    <p class="Normal para-style-override-5"><span class="char-style-override-8">“Bonnet?” Sesinde şaşkınlık hâkimdi. “Onun bununla ne ilgisi var?”</span></p>

    <p class="Normal para-style-override-5"><span class="char-style-override-8">“Şey… her şeyle,” dedim afallayarak. “Ee… değil mi?”</span></p>

    <p class="Normal para-style-override-5"><span class="char-style-override-8">Jamie yüzünden saçları çekerek yan tarafıma kaydı. “Stephen Bonnet adi yaratığın teki. Elime geçen ilk fırsatta onu öldüreceğim. Ancak bir erkek olarak kendi kusurlarım yüzünden onu nasıl suçlayabilirim ki?”</span></p>

    <p class="Normal para-style-override-5"><span class="char-style-override-8">“Sen ne halttan bahsediyorsun? Ne kusuru?”</span></p>

    <p class="Normal para-style-override-5"><span class="char-style-override-8">Jamie buna cevap vermedi, yalnızca başını eğdi. Bacaklarımız hâlâ birbirlerine dolanmıştı. Bedenindeki gerginliği, eklemlerindeki boğumlarını ve kasıklarındaki sertliği hissedebiliyordum.</span></p>

    <p class="Normal para-style-override-5"><span class="char-style-override-8">“Ölü bir adamı kıskanacağım hiç aklıma gelmezdi,” diye fısıldadı sonunda. “Bunun mümkün olduğunu düşünmemiştim.”</span></p>

    <p class="Normal para-style-override-5"><span class="char-style-override-8">“Ölü bir adam mı?” Sesim şaşkınlıktan yüksek çıkmıştı ama sonunda anlamıştım. “Frank mi?” </span></p>

    <p class="Normal para-style-override-5"><span class="char-style-override-8">Jamie yarı bedeni hâlâ benim üzerimde yatıyordu. Tereddütle yüzüme dokundu. “Başka kim olabilir ki? Bu yolculukta içim içimi yedi. Uyanıkken ve uyurken yüzü devamlı gözlerimin önündeydi. Onun Jack Randall’a benzediğini söylemiştin, değil mi?”</span></p>

    <p class="Normal para-style-override-5"><span class="char-style-override-8">Onu kendime doğru çektim, böylece kulağı ağzımın hizasındaydı. Tanrı’ya şükür ki ona yüzükten bahsetmemiştim ama yüzüm bunu düşündüğümü gösterirdi.</span></p>

    <p class="Normal para-style-override-5"><span class="char-style-override-8">“Nasıl?” diye fısıldadım, ona sıkıca sarılarak. “Böyle bir şeyi nasıl düşündün?”</span></p>

    <p class="Normal para-style-override-5"><span class="char-style-override-8">Jamie bir dirseğinin üzerinde yükselince saçları adeta bir alev kümesi gibi yüzüme düştü. Ateşin ışığı, altın ve tarçın renginde saçlarının arasından sızıyordu. </span></p>

    <p class="Normal para-style-override-5"><span class="char-style-override-8">“Nasıl düşünmem?” diye diretti. “Onu duydun, Claire. Onun bana ne dediğini çok iyi biliyorsun!”</span></p>

    <p class="Normal para-style-override-5"><span class="char-style-override-8">“Brianna?”</span></p>

    <p class="Normal para-style-override-5"><span class="char-style-override-8">“Beni cehennemde görmekten mutluluk duyacağını ve babasını - gerçek babasını - geri getirmek için kendi ruhunu vermekten bir an olsun çekinmeyeceğini söyledi.” Yutkundu. Evdeki uğultuya rağmen bunu rahatlıkla duyabilmiştim.</span></p>

    <p class="Normal para-style-override-5"><span class="char-style-override-8">“Frank’in böyle bir hatayı asla yapmayacağını düşünüp durdum. O, Brianna’ya güvenmişti ve biliyordu ki Brianna da… Frank Randall’ın benden daha iyi bir adam olduğunu düşünüp durdum. Brianna da öyle düşünüyor zaten.” Bocaladı, sonra omzuma dokunup sıktı. “Düşündüm ki… belki sen de aynısını hissediyorsun, Sassenach.”</span></p>

    <p class="Normal para-style-override-5"><span class="char-style-override-8">“Aptal,” diye fısıldadım ama bunda ciddi değildim. Elimi sırtında gezdirip parmaklarımı kalçalarına batırdım. “Küçük aptal. Gel buraya.”</span></p>

    <p class="Normal para-style-override-5"><span class="char-style-override-8">Jamie başını eğdi ve omzuma doğru kahkaha sayılabilecek bir ses çıkardı. “Evet, öyleyim. Bunu önemsemiyorsun, değil mi?”</span></p>

    <p class="Normal para-style-override-5"><span class="char-style-override-8">“Hayır.” Saçları duman kokuyordu. Saçlarının arasında çam ağacının dikenleri kalmıştı, hatta bir tanesi dudağıma batıyordu. “Brianna da önemsemiyor,” dedim.</span></p>

    <p class="Normal para-style-override-5"><span class="char-style-override-8">“Evet, önemsiyor,” dedi ve yutkunduğunu hissettim. “Onu duydum.”</span></p>

    <p class="Normal para-style-override-5"><span class="char-style-override-8">“Ben ikinizi de duydum.” Elimi omuzlarında yavaşça gezdirdiğimde, eski yaralarının belirsiz izlerini ve ayı pençesinden kalan yeni şeridi hissedebiliyordum. “O senin gibi. Kızgınken normalde söylemeyeceği lafları söylüyor. Sen ona söylediklerinde ciddi değildin, değil mi?”</span></p>

    <p class="Normal para-style-override-5"><span class="char-style-override-8">“Hayır.” Biraz gerginleştiğini, bedenindeki eklemlerinin gevşediğini, gönülsüz de olsa parmaklarımın istilasına karşı koyamadığını hissediyordum. “Hayır, değildim. Hiçbirinde.”</span></p>

    <p class="Normal para-style-override-5"><span class="char-style-override-8">“O da değildi.”</span></p>

    <p class="Normal para-style-override-5"><span class="char-style-override-8">Brianna küçükken korktuğunda yaptığım gibi Jamie’yi bir müddet öyle okşadım.</span></p>

    <p class="Normal para-style-override-5"><span class="char-style-override-8">“Bana inanabilirsin,” diye fısıldadı. “Her ikinizi de seviyorum.”</span></p>

    <p class="Normal para-style-override-5"><span class="char-style-override-8">Jamie derin derin iç çekti ve bir müddet konuşmadı.</span></p>

    <p class="Normal para-style-override-5"><span class="char-style-override-8">“Eğer o adamı bulup da onu Brianna’ya götürürsem, sence beni bir gün affeder mi?”</span></p>

    <p class="Normal para-style-override-5"><span class="char-style-override-8">“Evet, bunu biliyorum.”</span></p>

    <p class="Normal para-style-override-5"><span class="char-style-override-8">Bölmenin diğer tarafında başka bir çiftin sevişmeye başladığını duyabiliyordum; yer değiştirmeler, iç çekmeler ve sözsüz mırıldanmalar.</span></p>

    <p class="Normal para-style-override-5"><span class="char-style-override-8">“Gitmek zorundasın,” demişti Brianna bana. “Onu geri getirebilecek tek kişi sensin.”</span></p>

    <p class="Normal para-style-override-5"><span class="char-style-override-8">Brianna’nın belki de Roger’dan bahsetmediği ilk kez aklıma geliyordu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">*** </span></p>

    <p class="Normal para-style-override-5"><span class="char-style-override-8">Dağların arasından geçerek yaptığımız yolculuk, kış havasıyla daha da uzuyordu. Seyahate devam edemeyeceğimiz, rüzgâra karşı toplanıp kayaların veya ağaçların arasına sığındığımız günler de oluyordu.</span></p>

    <p class="Normal para-style-override-5"><span class="char-style-override-8">Dağların arasına girdiğimizde yolculuk biraz daha rahatladı, fakat kuzeye gittikçe hava soğuyordu. Kar ve rüzgârdan ateş yakamadığımız bazı gecelerde soğuk yemek yemiştik. Ancak her gece Jamie ile birlikte yatıyor, sıcaklığımızı korumak için bir battaniye altında birbirimize sarılıyorduk.</span></p>

    <p class="Normal para-style-override-5"><span class="char-style-override-8">Bir ipi düğümleyerek günleri hesaplıyordum. Ocak başında River Run’dan ayrılmıştık. Onakara, o ve arkadaşlarının Roger Wakefiled’ı götürmüş olduğu Mohawk köyünü gösteren uzaktaki dumanı işaret etmeden önce Şubat’ı yarılamıştık. Köyün adının, “Yılan kasabası,” anlamına geldiğini söylemişti Onakara.</span></p>

    <p class="Normal para-style-override-5"><span class="char-style-override-8">Altı hafta ve Brianna neredeyse altı aylık hamileydi. Eğer Roger’ı hemen geri alırsak - eğer seyahat edecek durumdaysa, diye hatırlatıyordum kendime - çocuk doğmadan önce orada olurduk. Şayet Roger orada değilse - Mohawklar onu başka yere sattıysa… veya o öldüyse - diyordu zihnimde bir ses, hemen geri dönecektik.</span></p>

    <p class="Normal para-style-override-5"><span class="char-style-override-8">Onakara köyde bize eşlik etmeyi reddetti ki bu benim düşüncelerime pek yardımcı olmamıştı. Jamie ona teşekkür etti ve hizmetlerine karşılık bir at, iyi bir bıçak ve bir fıçı viski verdi.</span></p>

    <p class="Normal para-style-override-5"><span class="char-style-override-8">Geri kalan viskiyi köyün uzağında bir yere gömdük. Yeniden atlarımıza bindiğimizde, “Ne istediğimizi anlayacaklar mı?” diye sordum. “Tuscarora dili Mohawk diline yakın mı?”</span></p>

    <p class="Normal para-style-override-5"><span class="char-style-override-8">“Pek aynı sayılmaz ama yakın, yenge,” dedi Ian. Hafiften kar serpiştiriyor, taneler kirpiklerinde eriyordu. “Belki İtalyanca ve İspanyolca arasındaki farklılık kadardır. Fakat Onakara, reisin ve birkaç kişinin biraz İngilizce bildiğini ama konuşmayı tercih etmediğini söyledi. Ancak Mohawklar, Fransızca yerine İngilizceyi tercih ediyorlar. Bilen birileri mutlaka vardır.”</span></p>

    <p class="Normal para-style-override-5"><span class="char-style-override-8">“İyi, o zaman.” Jamie bize gülümsedi ve tüfeğini eyerinin üzerine yerleştirdi. “Hadi gidip şansımızı deneyelim.” </span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>