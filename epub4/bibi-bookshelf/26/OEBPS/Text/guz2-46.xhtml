<html xmlns="http://www.w3.org/1999/xhtml">
<head>
  <title>guz2-46</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-39"><span class="bold">39<br/>Ev Keyfi</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">Ağustos 1770</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="char-style-override-8">Huzurlu bir sabahtı. Bebek bütün gece uyumuş olduğu için övgü almıştı. İki tavuk itaatkâr bir şekilde yumurtalarını etrafa dağıtmaktansa kümeslerinde yapmışlardı. Bu nedenle kahvaltı için yumurta pişireceğim diye böğürtlen çalılıklarının altını aramama gerek kalmamıştı. </span></p>

    <p class="Normal para-style-override-5"><span class="char-style-override-8">Kâsesinde adeta kar gibi bembeyaz bir yığın halinde kabarmış olan ekmek, Lizzie tarafından somunlara bölünmüş ve yeni Alman fırınının işbirliğiyle çok iyi pişmişti, öyle ki ev mis gibi ekmek kokuyordu. Sac ızgarada güzelce kızaran baharatlı jambon ve hindi etinin kokusu açık pencereden süzülen sabahın ıslak çim ve çiçek kokusuna karışıyordu.</span></p>

    <p class="Normal para-style-override-5"><span class="char-style-override-8">Bunların hepsi evdeki huzura yardımcı olmuştu, fakat genel mutluluk havası sabahki olaylardan ziyade önceki geceye bağlıydı.</span></p>

    <p class="Normal para-style-override-5"><span class="char-style-override-8">Ayla bezenmiş muhteşem bir geceydi. Jamie mumu söndürmüş, kapının sürgüsünü çekmişti ama kollarını kapıya dayamış, öylece aşağıdaki vadiye bakıyordu.</span></p>

    <p class="Normal para-style-override-5"><span class="char-style-override-8">“Ne var?” diye sordum.</span></p>

    <p class="Normal para-style-override-5"><span class="char-style-override-8">“Hiçbir şey,” dedi yumuşak bir sesle. “Gel de gör.”</span></p>

    <p class="Normal para-style-override-5"><span class="char-style-override-8">Her şey adeta havada süzülüyor, ürkütücü havanın verdiği derinlikten mahrum kalmış gibi görünüyordu. Çok uzaklarda akan şelale donmuş, havada asılı kalmış gibiydi. Ancak rüzgâr bize doğru esiyordu ve akan suyun belirsiz şırıltısını duyabiliyordum.</span></p>

    <p class="Normal para-style-override-5"><span class="char-style-override-8">Gece havası çimen ve su kokuyordu. Çamların esintisi dağ tepelerinden aşağıya ulaşıyordu. İç gömleğimin içinde titreyince ısınmak için Jamie’ye yanaştım. Gömleği neredeyse beline kadar açıktı. Aralıktan elimi sokup yuvarlak sıcak kalçasını okşadım. Elimin altındaki kaslar gerildi, sonra Jamie benden yana dönünce gevşedi.</span></p>

    <p class="Normal para-style-override-5"><span class="char-style-override-8">Jamie benden uzaklaşmamış, gömleğini çıkarmak için yalnızca bir adım gerilemişti. Verandada çıplak halde dururken, bana elini uzattı. Bedeni ay ışığının gümüş rengine boyanmış, geceden soyutlanmıştı adeta. Avlunun sonundaki böğürtlen ağacının dalları gibi onun da uzun ayak parmaklarından uçuşan saç tellerine kadar bedeninin her kısmını rahatlıkla görebiliyordum. Ancak o da diğerleri gibi ölçüsüzdü; dokunma mesafesinde veya iki metre ötede olabilirdi.</span></p>

    <p class="Normal para-style-override-5"><span class="char-style-override-8">İç gömleğimi omuzlarımdan kaydırıp yere düşmesine izin verdim ve Jamie’nin elini tuttum. Tek kelime etmeden çimenlere süzülüp bacaklarımız nemli, tenimiz üşümüş halde ormana girmiş, sonra birbirimizin sıcaklığına dönüp tepenin ötesindeki boş havaya bırakmıştık kendimizi.</span></p>

    <p class="Normal para-style-override-5"><span class="char-style-override-8">Ay battıktan sonra zifiri karanlıkta her yanımız yapraklara bulanmış, böcekler tarafından ısırılmış ve soğuktan kaskatı olmuş bir halde uyanmıştık uykumuzdan. Kahkaha atmaktan tek kelime bile edememiştik, yalnızca sarhoşlar gibi sallanıp, dallara ve taşlara takılarak eve doğru gitmiş ve şafak sökmeden bir saat kadar uyumuştuk.</span></p>

    <p class="Normal para-style-override-5"><span class="char-style-override-8">Şimdi ise onun omzuna yaslanıp bir kâse yulaf ezmesini önüne koydum ve saçında kalan bir meşe yaprağını aldım. Yaprağı kâsesinin yanına koydum.</span></p>

    <p class="Normal para-style-override-5"><span class="char-style-override-8">Jamie gözlerinde gizli bir gülümsemeyle benden yana dönüp elimi tuttu ve hafifçe öptü. Sonra elimi bıraktı ve yemeğini yemeye başladı. Ensesine dokununca bir gülümsemenin dudaklarına yayıldığını gördüm.</span></p>

    <p class="Normal para-style-override-5"><span class="char-style-override-8">Ben de gülümseyerek bakışlarımı kaldırdığımda Brianna’nın bizi izliyor olduğunu gördüm. Dudağının bir köşesi yukarı kıvrılmıştı ve gözleri anladığını belirtircesine sıcacıktı. Sonra bakışlarını Roger’a yöneltti. Roger da dalgın dalgın kendi yulaf ezmesini kaşıklıyor, Brianna’ya bakıyordu.</span></p>

    <p class="Normal para-style-override-5"><span class="char-style-override-8">Bu ev keyfi resmi, gür sesli Clarence’ın bir ziyaretçinin geldiğini bildirmesiyle bozuldu. Kimin geldiğine bakmak için hemen giden Rollo’yu özlüyordum ama en azından Clarence ziyaretçilerin üzerine atlayıp onları yere düşürmüyor veya avluda kovalamıyordu.</span></p>

    <p class="Normal para-style-override-5"><span class="char-style-override-8">Ziyaretçi bir davet bildirisini getiren Duncan Innes idi.</span></p>

    <p class="Normal para-style-override-5"><span class="char-style-override-8">“Teyzeniz bu sonbaharda Helicon Dağı’nda gerçekleşecek olan Buluşma’ya gelmenizi rica etti.”</span></p>

    <p class="Normal para-style-override-5"><span class="char-style-override-8">Jamie yumurta tabağını Duncan’ın önüne itti.</span></p>

    <p class="Normal para-style-override-5"><span class="char-style-override-8">“Ben bunu hiç düşünmemiştim,” dedi, kaşlarını hafifçe çatarak. “Yapılması gereken bir sürü iş var ve kar yağmadan buranın çatısını bitirmek zorundayım.” Çenesiyle soğuk havalardan geçici olarak bizi koruyan yukarıdaki dal ve çıta yığınlarını gösterdi.</span></p>

    <p class="Normal para-style-override-5"><span class="char-style-override-8">“Aşağı taraftan, Baltimore’dan bir rahip de gelecek,” diyen Duncan, Roger ve Brianna’ya bakmamaya özen gösteriyordu. “Bayan Jo belki bebeğin vaftiz edilmesini isterseniz diye düşündü.”</span></p>

    <p class="Normal para-style-override-5"><span class="char-style-override-8">Jamie dalgın bir ifadeyle dudaklarını büzüp arkasına yaslanarak, “Evet, bu iyi bir fikir,” dedi. “Belki o zaman geliriz, Duncan.”</span></p>

    <p class="Normal para-style-override-5"><span class="char-style-override-8">“Bu harika, teyzen çok sevinecek.” Duncan’ın boğazına bir şey takılmış gibi görünüyordu çünkü yüzü gittikçe kızarıyordu. Jamie gözlerini kısıp ona baktı ve elma şarabı sürahisini ona doğru itti.</span></p>

    <p class="Normal para-style-override-5"><span class="char-style-override-8">“Boğazına bir şey mi takıldı, adamım?”</span></p>

    <p class="Normal para-style-override-5"><span class="char-style-override-8">“Şey… hayır.” Şimdi herkes yemeği bırakmış, Duncan’ın yüzündeki renk değişimine hayran hayran bakıyordu. Konuşmasına güçlükle devam ettiği sırada yüzünün rengi mora dönmüştü.</span></p>

    <p class="Normal para-style-override-5"><span class="char-style-override-8">“Ben… şey… eğer senin rızan olursa, </span><span class="italik char-style-override-7">an fhearr</span><span class="char-style-override-8"> Mac Dubh, Bayan Jocasta’nın… şeyle evlenmesine…”</span></p>

    <p class="Normal para-style-override-5"><span class="char-style-override-8">“Kimle?” diye sordu Jamie, dudağının köşesi seğiriyordu. “Koloni valisiyle mi?”</span></p>

    <p class="Normal para-style-override-5"><span class="char-style-override-8">“Benimle!” Duncan elma şarabı kupasını kaptı ve yüzünü büyük bir rahatlıkla kupaya gömdü.</span></p>

    <p class="Normal para-style-override-5"><span class="char-style-override-8">Jamie kahkaha bastı. Gerçi bu Duncan’ın utancına bir teselli değildi.</span></p>

    <p class="Normal para-style-override-5"><span class="char-style-override-8">“Benim rızam mı? Teyzemin yaşını bilmiyor musun, Duncan?”</span></p>

    <p class="Normal para-style-override-5"><span class="char-style-override-8">Duncan artık biraz daha rahat nefes almasına rağmen, yanaklarındaki mor renk henüz geçmemişti.</span></p>

    <p class="Normal para-style-override-5"><span class="char-style-override-8">“Oldukça uygun olduğunu düşünüyorum,” dedi biraz sertçe. “Onun en yakın akrabasının sen olduğunu düşününce…” Yutkundu ve biraz doğruldu. “Ee… senin olanları almam bana doğru gelmedi, Mac Dubh.” </span></p>

    <p class="Normal para-style-override-5"><span class="char-style-override-8">Jamie gülümsedi ve başını iki yana salladı. “Teyzemin mülkünde bir hak iddia etmiyorum, Duncan ve o bu teklifi yaptığında da kabul etmedim. Buluşma’da mı evleneceksiniz? O zaman teyzeme geleceğimizi ve düğünde dans edeceğimizi söyle.”</span></p>

    <p class="Normal para-style-override-6"><span class="char-style-override-8"> </span></p>
  </div>
</body>
</html>