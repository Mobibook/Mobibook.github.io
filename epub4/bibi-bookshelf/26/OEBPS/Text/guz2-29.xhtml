<html xmlns="http://www.w3.org/1999/xhtml">
<head>
  <title>guz2-29</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-23"><span class="bold">23<br/>Firar</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">River Run</span></p>

    <p class="Normal para-style-override-5"><span class="bold char-style-override-9"> Aralık 1769</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="char-style-override-8">Yağmur yağmıştı, yakında kar da yağacaktı. Su damlacıkları Hector Cameron’ın mezarının üstündeki mermer gülün taç yaprağının altından damlıyordu ve briket duvar yağmurdan simsiyah görünüyordu.</span></p>

    <p class="Normal para-style-override-5"><span class="italik char-style-override-7">Semper Fidelis</span><span class="char-style-override-8"> (Daima Sadık), yazıyordu isminin ve tarihin altında. Semper Fi. Bir keresinde bir bahriye adayıyla çıkmıştı; ona vermeye çalıştığı yüzüğün içinde bu yazıyordu. Daima sadık. Peki Hector Cameron kime sadık kalmıştı? Eşine? Prensine?</span></p>

    <p class="Normal para-style-override-5"><span class="char-style-override-8">O geceden beri Jamie Fraser’la konuşmamıştı Brianna. Ne de Jamie onunla konuşmuştu. Öfkeyle söylediği son sözlerden itibaren bir daha konuşmamışlardı. “Benim babam asla böyle bir şeyi yapmazdı!”</span></p>

    <p class="Normal para-style-override-5"><span class="char-style-override-8">Brianna son sözleri söylediğinde Jamie’nin yüzündeki ifadeyi hâlâ görebiliyordu. Keşke bunu unutabilseydi. Jamie Fraser tek kelime bile etmeden arkasını dönmüş ve kulübeyi terk etmişti. Ian da sessizce onun peşinden gitmişti. İkisi de o gece eve dönmemişti.</span></p>

    <p class="Normal para-style-override-5"><span class="char-style-override-8">Hıçkırıklara boğulurken annesi onun yanında kalmış, başını okşamış ve yatıştırıcı sözler söylemişti. Ancak annesi başını kucağına alıp ıslak bezlerle yüzünü silerken bile, Brianna annesinin bir yarısının o adamın peşinden gidip onu rahatlatma isteğiyle yanıp tutuştuğunu hissedebiliyordu. Ve bunun için de o adamı suçluyordu Brianna.</span></p>

    <p class="Normal para-style-override-5"><span class="char-style-override-8">O geceden beri Brianna kendini rahat bırakmamıştı. Kendini topladığında annesine iyi olduğunu söylemiş ve yatağa gitmesi için ısrar etmişti. Ancak kendisi sabaha kadar oturmuştu. Gözleri öfke ve odun dumanından yanarken, önündeki masada Roger’ın resmi duruyordu.</span></p>

    <p class="Normal para-style-override-5"><span class="italik char-style-override-7">O</span><span class="char-style-override-8"> şafak vaktinde gelip Brianna’ya bakmadan annesine seslenmişti. Avluda ona bir şeyler mırıldandıktan sonra annesi endişeli gözlerle eve geri gelmiş ve onun eşyalarını toplamaya başlamıştı.</span></p>

    <p class="Normal para-style-override-5"><span class="char-style-override-8">Brianna’yı buraya, River Run’a getirmişti. Brianna da onlarla gitmek ve hiç gecikmeden Roger’ı bulmak istemişti. Ancak Jamie Fraser boyun eğmezdi ve annesi ona uymak zorunda kalmıştı.</span></p>

    <p class="Normal para-style-override-5"><span class="char-style-override-8">Aralık sonuydu ve kar dağ eteklerini örtmüştü. Brianna neredeyse dört aylık hamileydi; artık karnı belli olmaya başlamıştı. Yolculuğun kaç gün süreceğini söylemek imkânsızdı ve Brianna dağ eteğinde doğum yapmayı istemediği fikrini kabul etmek zorunda kalmıştı. Annesinin fikrine karşı gelebilirdi ama Jamie Fraser’ın inatçılığı söz konusuyken mümkün değildi.</span></p>

    <p class="Normal para-style-override-5"><span class="char-style-override-8">Anıt mezarın mermerine alnını dayadı Brianna. Yağmurun çiselediği soğuk bir gündü ama sanki ateşliymiş gibi yüzü yanıyordu ve şişmişti.</span></p>

    <p class="Normal para-style-override-5"><span class="char-style-override-8">Onu duymayı ve görmeyi engelleyemiyordu bir türlü. Bir şeytanın maskesi gibi öfkeye bürünmüş yüzünü. Öfke ve küçümsemeyle kabalaşan, onun onurunu kirlettiği için Brianna’yı sürekli suçlayan sesi.</span></p>

    <p class="Normal para-style-override-5"><span class="char-style-override-8">“Onurun mu?” demişti Brianna kuşkuyla. “Onurun? Senin lanet olası onurun her şeyin sebebi zaten!”</span></p>

    <p class="Normal para-style-override-5"><span class="char-style-override-8">“Sen benimle bu şekilde konuşamazsın!”</span></p>

    <p class="Normal para-style-override-5"><span class="char-style-override-8">“Lanet olası istediğimi söylerim ben!” diye patlamıştı Brianna ve yumruğunu masaya indirip tabakları kırmıştı.</span></p>

    <p class="Normal para-style-override-5"><span class="char-style-override-8">Jamie de aynısını yapmıştı. Annesi bir-iki kez onları durdurmaya çalışmıştı - Brianna çok sonradan annesinin koyu altın rengi gözlerindeki sıkıntıyı hatırlıyordu - ama ikisi de birbirlerine odaklandıkları için onu önemsememişlerdi.</span></p>

    <p class="Normal para-style-override-5"><span class="char-style-override-8">Annesi bir keresinde ona huyunun İskoçyalılar’a çektiğini söylemişti; yavaş tutuşan ama tutuştu mu uzun uzun yanan. Şimdi bunun nereden geldiğini biliyordu ama bu bilgi pek de yardımcı olmuyordu. </span></p>

    <p class="Normal para-style-override-5"><span class="char-style-override-8">Bağdaştırdığı kollarını anıt mezara dayadı ve yüzünü de kollarına dayayarak belirsiz yün kokusunu soludu. Bu ona babasının, gerçek babamın, diye düşündü yalnızlık hissederek, giymeyi sevdiği el örmesi kazağını hatırlatmıştı.</span></p>

    <p class="Normal para-style-override-5"><span class="char-style-override-8">“Neden ölmek zorundaydın ki?” diye fısıldadı nemli yünün derinliklerine. “Ah, neden?” Eğer Frank Randall ölmeseydi, bunların hiçbiri olmayacaktı. O ve Claire, hâlâ Boston’daki evlerinde olacaklardı ve onun kendi ailesiyle hayatına el değmeyecekti.</span></p>

    <p class="Normal para-style-override-5"><span class="char-style-override-8">Ancak babası gitmiş, yerini bir yabancıya bırakmıştı; onun yüzünü taşıyan ama onun kalbini anlamayan adama, hem ailesini hem de evini alan ama bununla yetinmeyip onun aşkını, sığınağını alıp geriye ona bu yabancı, kurak yeri bırakan adama.</span></p>

    <p class="Normal para-style-override-5"><span class="char-style-override-8">Brianna, örme yünün içine sızan rüzgârla ürpererek şalı iyice omuzlarına sardı. Yanına pelerinini almalıydı. Brianna annesinin beyaz dudaklarını öpmüş ve Jamie Fraser’a bakmadan orayı terk edip koşarak bu ölü bahçeye gelmişti. Onların gittiğinden emin olana kadar burada bekleyecekti. Donarsa donsun, önemli değildi.</span></p>

    <p class="Normal para-style-override-5"><span class="char-style-override-8">Arkasındaki kiremit yoldan ayak seslerinin geldiğini duyunca doğruldu ama arkasına dönmedi. İçeriye gelsin diye onu ikna etmeye belki bir hizmetçi veya Jocasta geliyordu.</span></p>

    <p class="Normal para-style-override-5"><span class="char-style-override-8">Ancak adımlar, bir erkeğe uyacak uzunlukta ve sağlamlıktaydı. Brianna sertçe gözlerini kırpıştırıp dişlerini sıktı. Arkasına dönmeyecekti.</span></p>

    <p class="Normal para-style-override-5"><span class="char-style-override-8">“Brianna,” dedi Jamie usulca arkasından. Brianna ne cevap verdi ne de hareket etti.</span></p>

    <p class="Normal para-style-override-5"><span class="char-style-override-8">Jamie hafiften homurdandı - öfkeden mi yoksa sabırsızlıktan mı?</span></p>

    <p class="Normal para-style-override-5"><span class="char-style-override-8">“Sana bir şey söyleyeceğim.”</span></p>

    <p class="Normal para-style-override-5"><span class="char-style-override-8">“Söyle,” dedi Brianna. Kelimeler, adeta kırık bir şey yutmuşçasına boğazını yakmıştı.</span></p>

    <p class="Normal para-style-override-5"><span class="char-style-override-8">Yeniden yağmur başlayacaktı; taze damlacıklar önündeki mermere düşerken saçlarına çarpan damlaların soğukluğunu hissedebiliyordu.</span></p>

    <p class="Normal para-style-override-5"><span class="char-style-override-8">“Onu eve, sana getireceğim,” dedi Jamie Fraser usulca, “ya da ben de dönmeyeceğim.”</span></p>

    <p class="Normal para-style-override-5"><span class="char-style-override-8">Brianna arkasına dönemedi. Arkasındaki taş yolda hafif bir tıkırtı oldu ve sonra ayak sesleri uzaklaştı. Yaşlar görüşünü engellemeden önce mermer güllerin üstündeki damlalar birikti ve aşağıya akmaya başladı.</span></p>

    <p class="Normal para-style-override-5"><span class="char-style-override-8">Sonunda arkasına döndüğünde taş yol boştu. Ayakucunda, üzerine taş konmuş yağmurdan ıslanan katlı bir kâğıt vardı. Brianna onu aldı ve açmaya korkarak elinde buruşturdu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-4"><span class="char-style-override-8"> </span></p>

    <p class="Normal para-style-override-12"><span class="bold char-style-override-9">Şubat 1770</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Endişe ve öfkeye rağmen Brianna, River Run’ın günlük işlerine kolayca kaptırmıştı kendini. Büyük halası, onun arkadaşlığından zevk alıyor, dikkatini dağıtması için onu teşvik ediyordu; onun çizimde yetenekli olduğunu öğrenen Jocasta, Brianna kullansın diye kendi resim malzemelerini getirmişti.</span></p>

    <p class="Normal para-style-override-5"><span class="char-style-override-8">Tepe’deki kulübenin aksine River Run’da hayat, neredeyse lükstü. Yine de Brianna alışkanlıkla şafak vakti uyanıyordu. Bitkin bir şekilde geriniyor, samandan yapılma soğuk yatağın aksine onu kucaklayan kuş tüyü yorganların içinde yuvarlanıyordu.</span></p>

    <p class="Normal para-style-override-5"><span class="char-style-override-8">Şömine yanıyordu ve ateşten islenmiş bakırdan büyük bir ibrik de hemen yanındaydı. Yıkanması için sıcak su getirilmişti; metalin üstünden sızan küçük buharları görebiliyordu. Hâlâ oda soğuktu ve dışarıdaki hava buz mavisiyle aydınlanıyordu. Sessizce gelmiş ve gitmiş olan hizmetçi, şafak sökmeden kalkmış ve su almak için buzları kırmış olmalıydı.</span></p>

    <p class="Normal para-style-override-5"><span class="char-style-override-8">Brianna, köleler tarafından hizmet görmekten suçluluk duymalıyım, diye düşündü uykulu halde. Bunu daha sonra hatırlamalıydı. Sonraya kadar düşünmemesi gereken bir sürü şey vardı, fazlasından zarar gelmezdi.</span></p>

    <p class="Normal para-style-override-5"><span class="char-style-override-8">Şimdi bedeni sıcacıktı. Uzaktan gelen evdeki küçük sesleri duyabiliyordu; ev halkının iç rahatlatıcı itişme sesleri. Ateşteki odun çıtırtısının haricinde oda sessizdi.</span></p>

    <p class="Normal para-style-override-5"><span class="char-style-override-8">Brianna hâlâ yarı uykulu sırtüstü yuvarlanıp bedenini dinlemeye başladı. Bunu her sabah yapıyordu. Onlu yaşlarını sürerken yarı bilinçli yapmaya başlamış olduğu ve gecenin küçük değişikliklerini keşfetmek için artık bilerek yaptığı bir şeydi.</span></p>

    <p class="Normal para-style-override-5"><span class="char-style-override-8">Bedenindeki bir yabancı yeterli, diye düşündü. Yorganı aşağıya itip ellerini yavaşça sessiz karnında gezdirdi. Birkaç dakika dönmüş olduğu için içindeki sakin de yavaşça dönünce bedenini hafif bir ürperti kapladı.</span></p>

    <p class="Normal para-style-override-5"><span class="char-style-override-8">“Merhaba,” dedi usulca. Şişlik eline karşı gerindi, sonra durdu. İçerideki sakin gizemli rüyalarına geri dönmüştü.</span></p>

    <p class="Normal para-style-override-5"><span class="char-style-override-8">Brianna, Jocasta’nın penyeden geceliğini yukarı sıyırdı, uzun bacaklarını ve yukarıdaki yumuşak kıvrımı açığa çıkarmıştı. Teni bu sabah adeta yeni deri değiştirmiş yılanınki gibi farklıydı, narin ve parlak. Sonra doğrulduğunda, hava tenine temas ettiğinde daha bir sertleşti.</span></p>

    <p class="Normal para-style-override-5"><span class="char-style-override-8">Yastıklara yaslanıp ışığın odayı doldurmasını izledi. Ev canlanmıştı. İş başındaki insanların belirsiz seslerini duyunca rahatladığını hissetti. O küçükken, yaz sabahları uyanır penceresinin altından babasının çim biçme makinesinin seslerini, bir komşuyla konuşmasını dinlerdi. Onun orada olduğunu bilince kendini güvende hissederdi.</span></p>

    <p class="Normal para-style-override-5"><span class="char-style-override-8">Son zamanlarda şafak vaktinde uyanıp Jamie Fraser’ın atlarla Gaelce konuşmasını duymuş ve aynı hissin geri döndüğünü hissetmişti. Ancak dahası yoktu.</span></p>

    <p class="Normal para-style-override-5"><span class="char-style-override-8">Annesinin dediği doğruydu. Rızası veya bilgisi olmadan değişiyordu ve bunu sonradan fark ediyordu. Yorganları bir yana atıp ayağa kalktı. Onu korumak artık kimsenin görevi değildi. Onu koruma görevi artık kendine aitti.</span></p>

    <p class="Normal para-style-override-5"><span class="char-style-override-8">Bebek karnındaydı ve ne tuhaftır ki ona cesaret veriyordu. Brianna ilk kez bunun için şükrediyor ve onunla barışıyordu. Bedeni, zihninden çok önce bunun farkındaydı. Annesinin söylediği şey doğruydu. “Bedenini dinle.”</span></p>

    <p class="Normal para-style-override-5"><span class="char-style-override-8">Pencere pervazına yaslanıp mutfak bahçesini örten karı izlemeye başladı. Uzun karaağaçlar duvarlı bahçe boyunca sınır oluşturuyordu. Bu çorak dalların ötesinde dağlar uzanıyordu.</span></p>

    <p class="Normal para-style-override-5"><span class="char-style-override-8">Brianna öylece durmuş bedenindeki ritimleri dinliyordu. Bedenindeki davetsiz misafir, hafiften hareket etmişti. Bebeğin hareketlerindeki bağlar, kendi nabzıyla kaynaşıyordu. Kalp atışlarında daha küçük kalp atışları duyduğunu düşünüyordu. Kötü bir şey olsa bile bu sesi rahatlatıcı bulurdu. Pencere çerçevesine biraz daha yaslanınca onun hafiften çıtırdadığını hissetti. Kötü bir şey olursa yine de tamamen yalnız değildi. </span></p>

    <p class="Normal para-style-override-6"><span class="char-style-override-8"> </span></p>
  </div>
</body>
</html>