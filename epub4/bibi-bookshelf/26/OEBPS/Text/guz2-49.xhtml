<html xmlns="http://www.w3.org/1999/xhtml">
<head>
  <title>guz2-49</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-42"><span class="bold">42<br/>Çember Daralıyor</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">“Sana bir şey söylemem gerek,” dedi Roger. Jamie Fraser’ı yalnız yakalamak için bir süre beklemişti. Fraser çok yoğundu. Herkes bir dakika da olsa onunla konuşmak istiyordu. Fakat şu an tek başına bir kütüğün üstünde oturuyordu. Kaşlarını kaldırarak Roger’a baktı ve yanındaki boş yeri işaret etti.</span></p>

    <p class="Normal para-style-override-5"><span class="char-style-override-8">Roger oturdu, yanında bebek de vardı. Brianna ve Lizzie yemek yapıyorlardı ve Claire de Isle Fleur’lu Cameronlar’ı ziyarete gitmişti. Akşam havası tezekten çok odun kokuyordu. Tam da İskoçya’ya özgü, diye geçirdi içinden.</span></p>

    <p class="Normal para-style-override-5"><span class="char-style-override-8">Jamie’nin gözleri, ateş ışığında kırmızı kırmızı parlayan Jemmy’nin küçük başındaydı. Kollarını uzattı ve Roger biraz tereddütle uyuyan bebeği dikkatle ona verdi. </span></p>

    <p class="Normal para-style-override-5"><span class="char-style-override-8">“</span><span class="italik char-style-override-7">Balach Boidheach</span><span class="char-style-override-8">,” diye mırıldandı Jamie, bebek hafiften kımıldayınca. “Böyle daha iyi.” Roger’a baktı. “Sana bir şey söyleyeceğim dedin.”</span></p>

    <p class="Normal para-style-override-5"><span class="char-style-override-8">Roger başını salladı. “Evet ama konu ben değilim. Bunun başka birinden bir mesaj olduğunu düşünebilirsin.”</span></p>

    <p class="Normal para-style-override-5"><span class="char-style-override-8">Jamie sorgularcasına bir kaşını kaldırdı ki bu hareketi Roger’a Brianna’yı hatırlatmıştı. Bu düşünceyi saklamak için öksürdü.</span></p>

    <p class="Normal para-style-override-5"><span class="char-style-override-8">“Ben… ee… Brianna, Craig na Dun’a gittiğinde ben iki hafta beklemek zorunda kaldım.”</span></p>

    <p class="Normal para-style-override-5"><span class="char-style-override-8">“Evet?” Jamie tetikteydi, ne zaman taş halkanın bahsi geçse böyle oluyordu.</span></p>

    <p class="Normal para-style-override-5"><span class="char-style-override-8">Roger kayınpederine bakarak, “Inverness’a gittim,” diye devam etti. “Babamın yaşamış olduğu evde kaldım ve onun evraklarını araştırdım. Mektupları ve eski çöpleri biriktirmeyi çok severdi de.”</span></p>

    <p class="Normal para-style-override-5"><span class="char-style-override-8">Başını sallayan Jamie, Roger’ın ne diyeceğini merak ediyordu ama onun lafını kesmeyecek kadar kibardı.</span></p>

    <p class="Normal para-style-override-5"><span class="char-style-override-8">“Bir mektup buldum.” Roger kalbinin hızla attığını hissederek derin bir nefes aldı. “Claire’i bulursam mektubu ona veririm diye düşünüyordum hep. Ancak sonra onu bulduğumda,” - omuz silkti - “ona veya Brianna’ya söyleme konusunda emin olamadım.”</span></p>

    <p class="Normal para-style-override-5"><span class="char-style-override-8">“Ve bana, onlara söylemen gerekip gerekmediğini mi soruyorsun?” Fraser’ın gür ve kızıl kaşlarının kalkışı onun şaşkınlığını gösteriyordu.</span></p>

    <p class="Normal para-style-override-5"><span class="char-style-override-8">“Belki öyle. Ama bunu düşününce mektubun onlardan ziyade seni ilgilendirdiğini düşündüm.” Şu an Roger, Fraser’a karşı bir sempati duyuyordu.</span></p>

    <p class="Normal para-style-override-5"><span class="char-style-override-8">“Babamın bir papaz olduğunu biliyor muydun? Mektup ona yazılmıştı. Sanırım bir çeşit günah çıkarma maksadıyla yazılmış. Ancak ölüm araya girdiği için gizlilik mührünün kırıldığını düşünüyorum.”</span></p>

    <p class="Normal para-style-override-5"><span class="char-style-override-8">Roger derin bir nefes alıp gözlerini kapadı. Kâğıttaki birbirine bitişik, hafif eğik yazılmış kara harfleri rahatlıkla görebiliyordu. Mektubu en az yüz kere okumuştu ve her kelimesini ezbere biliyordu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="italik char-style-override-7">Sevgili Reg</span><span class="char-style-override-8">,</span></p>

    <p class="Normal para-style-override-5"><span class="italik char-style-override-7">Kalbimden bir sorunum var. Yani Claire’in haricinde</span><span class="char-style-override-8">.</span><span class="italik char-style-override-7"> Doktor dikkat edilirse ölümümün yıllar sonra gerçekleşeceğini söyledi. Umarım öyle olur ama şans işte… Bree’nin okulundaki rahibeler, günah çıkarmadan veya bağışlanmadan ölen günahkârları korkunç bir kaderin beklediğini söyleyerek çocukları korkutuyorlar. Öldükten sonra başıma geleceklerden korkarsam bana lanet olsun. Böyle dediğim için beni bağışla. Yine de şans işte, değil mi? </span></p>

    <p class="Normal para-style-override-5"><span class="italik char-style-override-7">Bazı nedenlerden dolayı kendi rahibime bir şey anlatmadım. Gözlerini ne kadar açarsa açsın onun bir günahı göreceğinden şüpheliyim!</span></p>

    <p class="Normal para-style-override-5"><span class="italik char-style-override-7">Ancak sen Hıristiyan olmasan bile bir papazsın ve daha da önemlisi benim arkadaşımsın. Bana yine de cevap vermek zorunda değilsin. Yani mektubuma yanıt vereceğini sanmıyorum ama beni dinleyebilirsin. Senin en büyük hünerlerindendir dinlemek. Bunu sana daha önce söylemiş miydim?</span></p>

    <p class="Normal para-style-override-5"><span class="italik char-style-override-7">Nedenini bilmiyorum ama oyalandığımın farkındayım. En iyisi her şeyi olduğu gibi anlatmak.</span></p>

    <p class="Normal para-style-override-5"><span class="italik char-style-override-7">Birkaç sene önce senden bir şey istemiştim, hatırlıyor musun? Hani St. Kilda’s’daki mezar taşları hakkında? İyi bir dost olduğun için bana nedenini hiç sormadın. Artık sana nedenini anlatmanın zamanı geldi.</span></p>

    <p class="Normal para-style-override-5"><span class="italik char-style-override-7">Yaşlı Kara Jack Randall’ın gömülmek için Sussex’teki evine götürülmek yerine bir İskoçya tepesine bırakılma nedenini Tanrı bilir. Belki de hiç kimse onu umursamamıştır. Düşüncesi bile üzücü ama böyle olmamasını tercih ederdim.</span></p>

    <p class="Normal para-style-override-5"><span class="italik char-style-override-7">Neyse, sonuçta orada işte. Eğer Bree, kendi tarihini, benim tarihimi merak ederse, araştıracak ve Kara Jack Randall’ı orada bulacaktır. Mezarının yeri aile belgelerimde yazıyor. Bu nedenle senden diğer mezar taşını da oraya bir yere dikmeni istedim. Orada duracak ve kilise avlusundaki diğer mezar taşları gibi zamanla aşınacaktı.</span></p>

    <p class="Normal para-style-override-5"><span class="italik char-style-override-7">Claire bir gün Bree’yi İskoçya’ya götürecek. Bundan fazlasıyla eminim. Eğer Bree St. Kilda’s’a giderse mezar taşını görecek. Hiç kimse eski bir kilise avlusuna gidip taşların etrafına göz atmaz. Eğer Bree merak ederse, Claire’den daha fazlasını öğrenmek isterse diye bunları hazırladım. Yani gerekli ipuçlarını bıraktım. Ben öldükten sonra olacaklar şansa kalmış.</span></p>

    <p class="Normal para-style-override-5"><span class="italik char-style-override-7">Claire’in geri geldiğinde neler zırvaladığını biliyorsun. Onları aklından çıkarmaya çalıştım ama olmadı. Tanrım, o çok inatçı bir kadın!</span></p>

    <p class="Normal para-style-override-5"><span class="italik char-style-override-7">Belki buna inanmayacaksın ama seni en son ziyarete geldiğimde bir araba kiraladım ve o lanet olası tepeye… Craigh na Dun’a gittim. Claire kaybolmadan hemen önce taş halkanın ortasında dans eden cadıları sana anlatmıştım. Sabahın erken saatlerinde zihnimde o görüntüyle taş halkanın ortasında durdum ve neredeyse Claire’e inanıyordum. Bir taşa dokundum. Elbette bir şey olmadı.</span></p>

    <p class="Normal para-style-override-5"><span class="italik char-style-override-7">Yine de araştırdım. O adamı aradım… Fraser’ı. Ve onu buldum. En azından o adı taşıyan birini ve Claire’in onunla ilgili bahsettiklerine uyan bağlantıları buldum. Claire doğruyu söylüyor olsa veya gerçek tecrübeye dayanan bir hayal görmüş olsa da… evet, o adam var ve ben bundan eminim!</span></p>

    <p class="Normal para-style-override-5"><span class="italik char-style-override-7">Belki buna da inanmayacaksın, fakat lanet olası taşlardan birine dokunarak öylece durdum ve taşın açılıp James Fraser’la yüz yüze gelmeyi her şeyden çok istedim. O her kimse, o her neyse, onunla yüzleşmeyi… ve öldürmeyi, hayatımda hiçbir şeyi istemediğim kadar çok istedim.</span></p>

    <p class="Normal para-style-override-5"><span class="italik char-style-override-7">Onu hiçbir zaman göremeyeceğim. Onun var olduğunu bile bilmiyorum! Yine de kimseden nefret etmediğim kadar ondan nefret ediyorum. Eğer Claire’in dedikleri ve benim bulduklarım doğruysa… o zaman Claire’i ondan aldım ve karımı onca sene bir yalanla yanıma hapsettim. Belki yalan kelimesi eksik olur ama yine de bir yalan işte. Sanırım buna intikam desem, daha yerinde olur.</span></p>

    <p class="Normal para-style-override-5"><span class="italik char-style-override-7">Papazlar ve şiirler, intikamın iki uçlu bir kılıç olduğunu söylerler. Ve ben diğer ucunu hiç bilmiyorum. Claire’e fırsat tanısaydım, benimle mi kalacaktı? Ya da ona Jamie’sinin Culloden’dan kurtulduğunu söyleseydim, anında İskoçya’ya gitmeyecek miydi?</span></p>

    <p class="Normal para-style-override-5"><span class="italik char-style-override-7">Claire’in kızını ardında bırakacağını sanmıyorum. Beni bırakmamasını dilerdim… ama… emin olsaydım, yemin ederim ona gerçeği söylerdim. Ancak gerçek şu ki söylemedim.</span></p>

    <p class="Normal para-style-override-5"><span class="italik char-style-override-7">Fraser… Karımı benden çaldığı için ona lanet mi okumalıyım, yoksa bana bir kız çocuğu verdiği için şükür mü etmeliyim? Sürekli bunları düşünüp duruyorum, bu akıl almaz teoriye anlık da olsa inandığım için kendime şaşıyorum. Yine de… James Fraser’a karşı tuhaf bir his, bir anı var içimde, sanki onu bir yerlerde görmüş gibiyim. Ancak bu muhtemelen kıskançlık ve hayalin ürünü. Bu piç kurusunun neye benzediğini biliyorum. Günbegün kızımın yüzünde onu görüyorum!</span></p>

    <p class="Normal para-style-override-5"><span class="italik char-style-override-7">Tuhaf ama sorumluluk hissediyorum. Bree’ye karşı değil, fakat bunu bilmeye hakkı var diye düşünüyorum… sonra tabii. O piç kurusunu hissettiğimi söyledim sana. Benimle birlikte yaşıyor olması ne komik. Bazen odanın ortasında durup arkama baktığımda onu hissediyor gibiyim.</span></p>

    <p class="Normal para-style-override-5"><span class="italik char-style-override-7">Bunu daha önce hiç düşünmemiştim ama sence günün birinde onunla tanışır mıyım? Düşüncesi bile komik. Merak ediyorum da günahlarımızı ardımızda bırakıp iki arkadaş olabilir miyiz? Ellerimiz birbirimizin boğazında, cehennemin dibinde çürür müyüz yoksa? </span></p>

    <p class="Normal para-style-override-5"><span class="italik char-style-override-7">Claire’e çok kötü davrandım. Gerçi bu bakış açısına göre değişir. Detaylara inmeyeceğim, üzgünüm.</span></p>

    <p class="Normal para-style-override-5"><span class="italik char-style-override-7">İşte böyle, Reg. Nefret, kıskançlık, yalan söyleme, hırsızlık, sadakatsizlik ve daha fazlası… Aşk haricinde günahlarımı dengeleyecek bir şey yok. Claire’i seviyorum, kızımı seviyorum. Onları seviyorum. Belki doğru bir seviş tarzı değil ya da yeterli değil. Ancak sahip olduğum tek şey bu.</span></p>

    <p class="Normal para-style-override-5"><span class="italik char-style-override-7">Yine de günah çıkarmadan ölmeyeceğim ve bağışlanmam konusunda sana güveniyorum. Bree’yi bir Katolik olarak yetiştirdim. Sence arkamdan bana dua eder mi?</span><span class="char-style-override-8"/></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">“Tabii ki mektup ‘Frank’ imzalı,” dedi Roger.</span></p>

    <p class="Normal para-style-override-5"><span class="char-style-override-8">“Tabii ki,” diye yineledi Jamie. Sessizce oturuyor, ifadesi okunmuyordu. </span></p>

    <p class="Normal para-style-override-5"><span class="char-style-override-8">Roger’ın, ifadesini çözmeye çalışmasına gerek yoktu. Yanındaki kişinin zihninde dolaşan düşünceleri çok iyi biliyordu. Beltane ve Yaz Dönümü Arifesi arasındaki haftalar boyunca, okyanusun karşı kısmında Brianna’yı aradığı sürece, esirliği süresince ve sonunda ormangülü cehenneminde, taş halkaların şarkısını dinlerken bu düşüncelerle kendisi de boğuşmuştu.</span></p>

    <p class="Normal para-style-override-5"><span class="char-style-override-8">Eğer Frank Randall bulduğu şeyi saklamayı tercih etmiş olsaydı, o mezar taşını St. Kilda’s’a hiç yerleştirmemiş olsaydı, yine de Claire gerçeği öğrenebilir miydi? Belki evet, belki hayır. Ancak Claire’i Jamie Fraser’ın hikâyesini kızına anlattıran, sahte mezar taşının ortaya çıkışıydı. Ayrıca Roger’ın, bu yere bu zamana gelmelerine öncülük eden keşfe çıkmasını sağlayan da…</span></p>

    <p class="Normal para-style-override-5"><span class="char-style-override-8">Bir zamanlar Claire’i İskoçyalı âşığının kollarına ve muhtemelen onun kollarında ölümüne gönderecek olan da bu mezar taşıydı. Bu taş, Frank Randall’ın kızını diğer babasına göndermiş ve hiç bilmediği bir zamanda yaşamaya mahkûm etmişti. Bunun sonucunda muhtemelen aksi olsa olmayacak olan ve Jamie Fraser’ın kanından kızıl saçlı bir erkek çocuğu doğmuştu.</span></p>

    <p class="Normal para-style-override-5"><span class="char-style-override-8">Bağışlanma umuduyla Frank Randall’ın bıraktığı mezar taşı hariç, muhtemelen doğmayacak başka bir erkek çocuğunu da düşünüyordu Roger. Morag ve William MacKenzie, Buluşma’da değillerdi. Roger üzüldüğünden veya rahatladığından emin değildi. </span></p>

    <p class="Normal para-style-override-5"><span class="char-style-override-8">Sonunda Jamie Fraser hareket etti, fakat gözleri ateşe odaklıydı. “İngiliz,” dedi usulca ve bu bir yalvarıştı. Roger’ın ensesindeki tüyler diken diken olmuştu. Ateşlerin içinde bir şeyin hareket ettiğine yemin edebilirdi.</span></p>

    <p class="Normal para-style-override-5"><span class="char-style-override-8">Jamie büyük elleriyle torununu kavradı. İfadesi düşünceliydi. “İngiliz,” dedi, ateşin ötesinde gördüğü her neyse onunla konuşuyordu. “Keşke bir gün seninle karşılaşabilsek. Ama karşılaşmamayı umuyorum.”</span></p>

    <p class="Normal para-style-override-5"><span class="char-style-override-8">Roger elleri dizlerinde bekliyordu. Fraser’ın gözleri buğulu, yüzü dans eden ateşle maskeliydi. Sonunda iri bedeni bir ürperme sardı ve Fraser adeta zihnini temizlemek istercesine başını iki yana salladı. Roger’ın orada olduğunu daha yeni fark ediyor gibiydi.</span></p>

    <p class="Normal para-style-override-5"><span class="char-style-override-8">“Ona söyleyeyim mi?” diye sordu Roger. “Claire’e.”</span></p>

    <p class="Normal para-style-override-5"><span class="char-style-override-8">İri İskoçyalının gözleri keskinleşti. “Sen Brianna’ya anlatacak mısın?”</span></p>

    <p class="Normal para-style-override-5"><span class="char-style-override-8">“Henüz değil ama anlatacağım.” O da Fraser’a dik dik bakıyordu. “O benim karım.”</span></p>

    <p class="Normal para-style-override-5"><span class="char-style-override-8">“Şimdilik.”</span></p>

    <p class="Normal para-style-override-5"><span class="char-style-override-8">“Sonsuza dek… eğer Bree isterse.”</span></p>

    <p class="Normal para-style-override-5"><span class="char-style-override-8">Fraser, Cameron’ın ateşine doğru baktı. Ateşin ışığına karşı Claire’in küçük bedeni görünüyordu. “Dürüst olacağıma dair ona söz verdim,” dedi sonunda. “Evet, ona anlatacağım.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Dördüncü gün dağ yamacı yeni gelenlerle dolmuştu. Günbatımından hemen önce erkekler odun toplamaya başlamışlardı ve topladıklarını dağ eteğindeki yakma yerine getiriyorlardı. Her ailenin bir ateşi vardı ama buradaki büyük bir ateşti. Gün boyunca gelmiş olanları görmek için her gece bu ateşin etrafına toplanılırdı.</span></p>

    <p class="Normal para-style-override-5"><span class="char-style-override-8">Karanlık çökünce dağ eteğindeki ateşler birer birer yanmaya başladı. MacKenzie klanının nişanı, “yanan dağ” gözümde canlandı bir an ve birden onun ne olduğunu fark ettim. Bir volkan değil, diye düşünmüştüm. Hayır, aklıma gelen bunun gibi bir Toplantı idi. Karanlıkta yanan ailelerin ateşleri, klanların var olduğunu ve bir arada olduklarının bir işaretiydi. Bu kez zihnimde canlanan o ilkeyi anlamıştım. </span><span class="italik char-style-override-7">Luceo non uro: Parlarım, yanmam</span><span class="char-style-override-8">.</span></p>

    <p class="Normal para-style-override-5"><span class="char-style-override-8">Dağ eteği kısa sürede ateşlerle canlanmıştı. Her ailenin veya çiftliğin beyi, meşalesini yakıp tepeden aşağıya, dağ eteğindeki büyük ateşin yanına geliyordu. Bizim bulunduğumuz yerden erkekler, devasa ateşe karşı küçük ve siluet halinde görünüyorlardı.</span></p>

    <p class="Normal para-style-override-5"><span class="char-style-override-8">Jamie, Gerald Forbes ile konuşmasını bitirip ayağa kalkmadan önce bir düzine aile kendilerini duyurmuştu. Jamie, onca sese rağmen huzurla uyuyan bebeği bana verdi ve meşaleyi ateşimizde yaktı. Aşağıdan bağırışlar geliyordu. Bu sonbahar havasında zayıf ama duyulabiliyordu.</span></p>

    <p class="Normal para-style-override-5"><span class="char-style-override-8">“Barra’lı MacNeilllar burada!”</span></p>

    <p class="Normal para-style-override-5"><span class="char-style-override-8">“Glen Linnhe’li Lachlanlar burada!”</span></p>

    <p class="Normal para-style-override-5"><span class="char-style-override-8">Bundan sonra Jamie, yüksek ve güçlü bir şekilde bağırdı.</span></p>

    <p class="Normal para-style-override-5"><span class="char-style-override-8">“Tepe’li Fraserlar burada!” Diğer ailelerin beyleriyle birlikte gelenler gibi bizimle gelen kiracılarımız da alkış tutmuşlar ve ıslık çalmışlardı.</span></p>

    <p class="Normal para-style-override-5"><span class="char-style-override-8">Kollarımdaki küçük ağırlığın tadını çıkararak sessizce oturdum. Bebek tam bir güvenle uyuyordu. Yarı açık ağzından küçük pembe dili görünüyordu, göğsüme doğru ılık nefes alıp veriyordu.</span></p>

    <p class="Normal para-style-override-5"><span class="char-style-override-8">Jamie üzerine duman ve viski kokusu sinmiş halde geri geldi ve arkamdaki kütüğe oturdu. Beni omzumdan kendine doğru çekti ve onu arkamda hissetmenin keyfine vararak ona doğru yaslandım. Ateşin karşısında Brianna ve Roger kafa kafaya vermiş hararetli bir şekilde konuşuyorlardı. Ateşten yüzleri parlıyordu.</span></p>

    <p class="Normal para-style-override-5"><span class="char-style-override-8">“Yine bebeğin adını değiştirmeyecekler, değil mi?” dedi Jamie, hafiften kaşlarını çatarak onlara bakıyordu.</span></p>

    <p class="Normal para-style-override-5"><span class="char-style-override-8">“Sanmıyorum,” diye yanıt verdim. “İsim dışında konuşacak daha önemli konularının olduğunu sen de biliyorsun.”</span></p>

    <p class="Normal para-style-override-5"><span class="char-style-override-8">“Öyle mi?” </span></p>

    <p class="Normal para-style-override-5"><span class="char-style-override-8">Jamie’ye bakmak içim başımı arkaya çevirerek, “Eylül’ün üçünü geçtik,” dedim. “Brianna’ya vakti gelince seçim yapması gerektiğini söylemiştin.”</span></p>

    <p class="Normal para-style-override-5"><span class="char-style-override-8">“Söyledim.” Gökyüzündeki yarım ay, yüzüne hafif bir ışık yayıyordu. Jamie öne eğildi ve alnımdan öptü.</span></p>

    <p class="Normal para-style-override-5"><span class="char-style-override-8">Sonra boş elimi tuttu. “Peki sen de bir seçim yapacak mısın?” diye sordu usulca. Avucunu açınca bir altın yüzüğün parladığını gördüm. “Bunu geri istiyor musun?”</span></p>

    <p class="Normal para-style-override-5"><span class="char-style-override-8">Öyle yüzüne bakıyor, bir şüphe belirtisi arıyordum. Şüphe değil ama başka bir şey vardı yüzünde; bekleyiş veya derin bir merak…</span></p>

    <p class="Normal para-style-override-5"><span class="char-style-override-8">“Bu uzun zaman önceydi,” dedim usulca.</span></p>

    <p class="Normal para-style-override-5"><span class="char-style-override-8">“Uzun zaman önce,” dedi. “Ben kıskanç bir adamım ama kinci değilim. Seni ondan aldım, Sassenach ama… onu senden alamadım.”</span></p>

    <p class="Normal para-style-override-5"><span class="char-style-override-8">Jamie bir süre sustu. Ateş avucundaki yüzükte dans ediyordu. “Bu senin hayatın, değil mi? Bunu geri istiyor musun?”</span></p>

    <p class="Normal para-style-override-5"><span class="char-style-override-8">Cevaben elimi uzatınca Jamie, avucunda ısınmış altın yüzüğü parmağıma taktı.</span></p>

    <p class="Normal para-style-override-5"><span class="italik char-style-override-7">F’den C’ye sevgilerle. Sonsuza dek</span><span class="char-style-override-8">.</span></p>

    <p class="Normal para-style-override-5"><span class="char-style-override-8">“Ne dedin?” diye sordum. Jamie kısık sesle Gaelce bir şeyler mırıldanmıştı.</span></p>

    <p class="Normal para-style-override-5"><span class="char-style-override-8">“Huzur içinde yat, dedim,” diye yanıt verdi. “Ayrıca sana demedim Sassenach.”</span></p>

    <p class="Normal para-style-override-5"><span class="char-style-override-8">Karşı tarafta da bir hareketlenme vardı. Roger, Brianna’nın elini yukarı kaldırıyordu. Jamie’nin yakut yüzüğü ateşin ve ay ışığının etkisiyle Bree’nin parmağında parıl parıl parlıyordu.</span></p>

    <p class="Normal para-style-override-5"><span class="char-style-override-8">“Sanırım Brianna da seçimini yaptı,” dedi Jamie yumuşak bir sesle.</span></p>

    <p class="Normal para-style-override-5"><span class="char-style-override-8">Brianna, Roger’a gülümsedi ve onu öptü. Sonra ayağa kalkıp eteklerindeki tozu silkeledi ve kamp ateşinden bir meşale aldı. Roger’a dönüp meşaleyi ona verdi ve bizim duymamızı istercesine yüksek sesle konuşmaya başladı.</span></p>

    <p class="Normal para-style-override-5"><span class="char-style-override-8">“Aşağıya in ve MacKenzieler’in de burada olduğunu söyle.” </span></p>

    <p class="Normal para-style-override-5"><span class="char-style-override-8"> </span></p>

    <p class="kitapadi" xml:lang="en-US"><span class="bold char-style-override-1"> </span></p>
  </div>

  <div class="Basic-Text-Frame">
     <p class="Basic-Paragraph para-style-override-7" xml:lang="en-US"><span class="char-style-override-18"> </span></p>
  </div>
</body>
</html>