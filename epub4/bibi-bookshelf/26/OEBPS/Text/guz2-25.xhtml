<html xmlns="http://www.w3.org/1999/xhtml">
<head>
  <title>guz2-25</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-20"><span class="bold">20<br/>Tercihler</span></p>

    <p class="Normal para-style-override-5"><span class="bold char-style-override-9"> </span></p>

    <p class="Normal para-style-override-5"><span class="bold char-style-override-9">Kasım 1769</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Daniel Rawlings’in kutusunu açtım, kök ve yaprakların yeşil-kahverengindeki tozuyla dolu şişe dizilerine dik dik baktım. Bunların arasında işe yarayacak bir şey yoktu. Yavaşça bıçakların üstündeki tabakayı kaldırdım.</span></p>

    <p class="Normal para-style-override-5"><span class="char-style-override-8">Kenarı kıvrık neşteri elime alınca boğazımda soğuk metal tadını alabiliyordum. Güzel, keskin bir aletti ve tam elime göreydi. Parmağımın ucuna koyup yavaşça bir ileri bir geri sallanmasına izin verdim.</span></p>

    <p class="Normal para-style-override-5"><span class="char-style-override-8">Bıçağı bir kenara koyup masanın üstündeki uzun kalın kökü aldım. Sapın bir kısmı hâlâ duruyordu ve aşağı sarkan yaprak kalıntıları gevşekti, sarı renkteydi. Yalnızca bir taneydi. Yaklaşık iki hafta ormanı araştırmıştım ama yılın son zamanlarında küçük bitkilerin yaprakları çoktan solup dökülmüştü. Kahverengi saplarının haricinde onların bir bitki olduğunu anlamak zordu. Bunu kuytu bir köşede bulmuştum. Kendine özgü birkaç küçük meyvesi hâlâ üstündeydi.</span></p>

    <p class="Normal para-style-override-5"><span class="char-style-override-8">Elimde ne çöpleme ne de pelinotu vardı. Belki biraz zor da olsa pelinotu alabilirdim ama o da içki için kullanılırdı.</span></p>

    <p class="Normal para-style-override-5"><span class="char-style-override-8">“Kuzey Carolina’nın ücra ormanlarında pelinotlu içkiyi kim ne yapsın?” dedim yüksek sesle neşteri yeniden alarak.</span></p>

    <p class="Normal para-style-override-5"><span class="char-style-override-8">“Hiç kimse- ”</span></p>

    <p class="Normal para-style-override-5"><span class="char-style-override-8">Birden yerimden zıplayınca neşter başparmağımın yan tarafını derince kesti. Masanın üstü olduğu gibi kan olmuştu. Hemen önlüğümün kenarını kapıp parmağımı sardım.</span></p>

    <p class="Normal para-style-override-5"><span class="char-style-override-8">“Tanrım Sassenach! İyi misin? Seni korkutmak istememiştim.”</span></p>

    <p class="Normal para-style-override-5"><span class="char-style-override-8">Parmağım çok da acımıyordu ama ani yaralanmanın şaşkınlığından dudağımı ısırmıştım. Tamamen şaşkın görünen Jamie, bileğimi tutup parmağıma sardığım önlüğün kenarını kaldırdı. Yara sürekli kanıyor ve elimden aşağıya akıyordu. Jamie hemen bezi örtüp sıktı.</span></p>

    <p class="Normal para-style-override-5"><span class="char-style-override-8">“Bir şeyi yok, alt tarafı bir kesik. Sen nereden geliyorsun? Senin hâlâ damıtım evinde olduğunu sanıyordum.” Şaşırtıcı derecede titrediğimi hissediyordum, belki şoktandı.</span></p>

    <p class="Normal para-style-override-5"><span class="char-style-override-8">“Öyle. Püre daha damıtmaya hazır değildi. Bir domuz gibi kanaman var, Sassenach. İyi olduğuna emin misin?” Kanamam çok kötüydü. Dahası kan masanın üstüne sıçrıyordu ve önlüğümün köşesi olduğu gibi kandı.</span></p>

    <p class="Normal para-style-override-5"><span class="char-style-override-8">“Evet, sanırım küçük bir damarımı kestim. Ancak atardamar değil. Kanama birazdan durur. Elimi yukarıda tutar mısın?” Tek elle önlüğümün bağcığını açmaya çalıştım ama Jamie hemen bağcıkları açıp önlüğü elime sardı ve beze sarılı elimi başımın yukarısına kaldırdı. </span></p>

    <p class="Normal para-style-override-5"><span class="char-style-override-8">“Şu küçük bıçakla ne yapıyordun?” diye sordu yere düşen neşteri göstererek. Hemen yanında kök duruyordu.</span></p>

    <p class="Normal para-style-override-5"><span class="char-style-override-8">“Ah… şu kökü kesiyordum,” dedim. Jamie bana sertçe bir bakış atıp büfeye bir göz attı. Kesme bıçağım her zamanki yerinde duruyordu. Sonra kaşlarını kaldırarak dikkatle bana bakmaya başladı.</span></p>

    <p class="Normal para-style-override-5"><span class="char-style-override-8">“Öyle mi? Şunu hiç kullandığını görmedim.” Kutudaki neşterleri gösteriyordu. “Tabii insanları doğraman haricinde.”</span><span class="char-style-override-8"/></p>

    <p class="Normal para-style-override-5"><span class="char-style-override-8">Tutulan elimi hafiften çekince Jamie, acıyla iç çekmeme yetecek kadar sertçe başparmağımı tuttu. Sonra elimi bıraktı ve kaşlarını çatarak bana baktı.</span></p>

    <p class="Normal para-style-override-5"><span class="char-style-override-8">“Ne haltla uğraşıyordun, Sassenach? İçeri girdiğimde sanki cinayet işlerken yakalamışım gibi bana bakıyordun.”</span></p>

    <p class="Normal para-style-override-5"><span class="char-style-override-8">Dudaklarım hissizleşmişti. Elimi ondan çektim ve sarılı elimi diğer elimle göğsüme doğru tutarak yere oturdum.</span></p>

    <p class="Normal para-style-override-5"><span class="char-style-override-8">“Ben… karar veriyordum,” dedim gönülsüzce. Yalan söylemenin bir yararı yoktu. Jamie er ya da geç öğrenecekti, eğer Bree…</span></p>

    <p class="Normal para-style-override-5"><span class="char-style-override-8">“Neye karar veriyordun?”</span></p>

    <p class="Normal para-style-override-5"><span class="char-style-override-8">“Bree ile ilgili. Ne yapmak gerektiğiyle ilgili.”</span></p>

    <p class="Normal para-style-override-5"><span class="char-style-override-8">“Neyi yapmak?” Kaşlarını kaldırmıştı. Jamie bir açık ilaç kutuma bir neştere baktı. Yüzünde şaşkınlık ifadesi vardı.</span></p>

    <p class="Normal para-style-override-5"><span class="char-style-override-8">“Senin niyetin- ”</span></p>

    <p class="Normal para-style-override-5"><span class="char-style-override-8">“Eğer o yapmamı isterse.” Bıçağa dokununca küçük bıçak kana bulanmıştı. “Bitkiler var ya da bu. Bitkileri kullanmak büyük risk. Kasılma, beyin hasarı, kanama… ama bu önemli değil. Bunun için yeteri tecrübem yok.”</span></p>

    <p class="Normal para-style-override-5"><span class="char-style-override-8">“Claire… bunu daha önce yaptın mı?”</span></p>

    <p class="Normal para-style-override-5"><span class="char-style-override-8">Ona baktığımda, gözlerinde daha önceden hiç görmediğim bir şeyi gördüm; korku. Titremesini önlemek amacıyla ellerimi masaya dayadım. Bunu sesim için becerememiştim. “Yapmış olsaydım senin için ne fark edecekti ki?”</span></p>

    <p class="Normal para-style-override-5"><span class="char-style-override-8">Jamie bir müddet bana baktı, sonra bir şeyi kırmaktan korkuyormuş gibi karşıdaki sıraya yavaşça oturdu. “Bunu yapmadın,” dedi usulca. “Biliyorum.” </span></p>

    <p class="Normal para-style-override-5"><span class="char-style-override-8">“Hayır,” dedim elimi kavrayan eline bakarak. “Hayır, yapmadım.”</span></p>

    <p class="Normal para-style-override-5"><span class="char-style-override-8">Elinden, gerginliğinin geçtiğini hissedebiliyordum. Eli rahatlamış ve elimi tamamen kavramıştı. Ancak benim elim tamamen hissizdi.</span></p>

    <p class="Normal para-style-override-5"><span class="char-style-override-8">“Senin cinayet işlemeyeceğini biliyordum,” dedi.</span></p>

    <p class="Normal para-style-override-5"><span class="char-style-override-8">“İşleyebilirim. Yaptım da.” Ona bakmak yerine masaya bakarak konuşuyordum. “Benim kontrolüm altında olan bir adamı öldürdüm. Sana Graham Menzies’ten bahsetmiştim.”</span></p>

    <p class="Normal para-style-override-5"><span class="char-style-override-8">Jamie bir müddet sessiz kaldı ama elimi sıkıca tutmaya devam ediyordu. “Bunun aynı şey olduğunu sanmıyorum,” dedi sonunda. “Yani ölüme mahkûm bir adamı kendi isteği üzerine ölmesine yardımcı olmak yani… Bu bana bir cinayetten ziyade bir merhamet gibi geliyor. Ve belki de bir görev.”</span></p>

    <p class="Normal para-style-override-5"><span class="char-style-override-8">“Görev mi?” Bu söz ona bakmama neden olmuştu, oldukça şaşkındım. Gözlerindeki şok ifadesi yok olmasına rağmen kendisi hâlâ ciddiydi.</span></p>

    <p class="Normal para-style-override-5"><span class="char-style-override-8">“Falkirk Hill’i ve Rupert’ın şapelde öldüğü gece?”</span></p>

    <p class="Normal para-style-override-5"><span class="char-style-override-8">Başımı salladım. Bu kolay unutabileceğim bir şey değildi ki, küçük kilisenin ürperten karanlığı ve dışarıdan gelen gayda ve savaş sesleri… İçeride korkmuş adamların ter kokusuyla yoğun bir hava ve ayaklarımın ucunda kendi kanıyla boğulurken yavaşça ölen Rupert… En yakın arkadaşı ve beyi olan Dougal MacKenzie’den ölümünü kolaylaştırmasını istemişti… ve Dougal bunu yapmıştı.</span></p>

    <p class="Normal para-style-override-5"><span class="char-style-override-8">“Bunun bir doktorun görevi olduğunu düşünüyorum,” dedi Jamie nazikçe. “İnsanları iyileştirmek için yemin ettin ama yapamıyorsan aynı insanların acılarına son vermek için de yemin ettin, değil mi?”</span></p>

    <p class="Normal para-style-override-5"><span class="char-style-override-8">“Evet.” Derin bir nefes aldım ve neşteri kavradım. “Yemin ettim ama yeminden fazlası var. Jamie, o benim kızım. Onun için dünyadaki her şeyi yaparım ama bu…” Ona baktım ve yaşlarımı dökmemek için gözlerimi kırptım.</span></p>

    <p class="Normal para-style-override-5"><span class="char-style-override-8">“Bunu düşünmediğimi mi sanıyorsun? Ne riskler taşıdığını? Jamie, onu öldürebilirim!” Yaralı parmağımdan bezi çıkardım; kesikten hâlâ kan sızıyordu.</span></p>

    <p class="Normal para-style-override-5"><span class="char-style-override-8">“Bak! Bu şekilde kanama olmayabilir, derin bir kesik ama çok da kötü değil. Ancak bu berbat! Bir damarı kestim! Aynı şeyi Bree için de yapabilir ve kesinlikle bunun farkında olmayabilirim ta ki kanaması başlayana kadar. Ve kanama olursa… Jamie, ben kanamayı durduramam! Ellerimin altında ölüme gider kızım ve benim bunun için yapacak hiçbir şeyim yok!”</span></p>

    <p class="Normal para-style-override-5"><span class="char-style-override-8">Jamie şoktan gözleri kararmış bir şekilde bana bakıyordu. “Peki sonuçlarını bilmene rağmen nasıl oluyor da bunu yapmayı düşünebiliyorsun?” Sesi inanmadığını belli edercesine yumuşaktı. Derin, titrek bir nefes aldım ve çaresizliğin tüm bedenimi kapladığını hissettim. Ona bunu anlatmanın bir yolu yoktu, hem de hiç.</span></p>

    <p class="Normal para-style-override-5"><span class="char-style-override-8">Ona bakmadan çok yumuşak bir sesle, “Çünkü diğer şeyleri de biliyorum,” dedim sonunda. “Çocuk doğurmanın ne demek olduğunu biliyorum. Bedeninin, zihninin ve ruhunun senin rızan olmadan alınıp değiştirilmesinin nasıl bir his olduğunu biliyorum. Senin sahip olduğunu sandığın yerden koparılmanın, seçimlerin senin elinden alınmasının nasıl bir his olduğunu biliyorum. Bunun ne demek olduğunu biliyorum, beni duydun mu? Ve bu kimsenin razı olmadan yapabileceği bir şey değil.” Ona bakarak yaralı parmağımla yumruğumu sıktım.</span></p>

    <p class="Normal para-style-override-5"><span class="char-style-override-8">“Tanrı aşkına sen de benim bilmediklerimi biliyorsun. Tecavüze uğramanın nasıl bir şey olduğunu mesela. Jamie, o bebek bir ırz düşmanının çocuğu olabilir!”</span></p>

    <p class="Normal para-style-override-5"><span class="char-style-override-8">“Evet, biliyorum,” dedi Jamie ve sustu. Konuşamaz haldeydi. “Biliyorum,” dedi yeniden ve konuşmak için kendini zorlarken çenesini sıkıyordu. “Fakat başka bir şey de biliyorum… O çocuğun babasını bilmiyor olabilirim ama büyük babasını biliyorum. Claire, bu çocuk benim kanımdan!”</span></p>

    <p class="Normal para-style-override-5"><span class="char-style-override-8">“Senin kanından mı?” diye tekrar ettim. Gerçeği anlayınca ona öfkeyle bakmaya başladım. “Kızını kurban edecek kadar büyükbaba olmayı bu kadar çok mu istiyorsun?”</span></p>

    <p class="Normal para-style-override-5"><span class="char-style-override-8">“Kurban etmek mi? Kanlar içinde onu katletmekten bahseden ben değilim!”</span></p>

    <p class="Normal para-style-override-5"><span class="char-style-override-8">“Hôpital des Anges’deki hemşireler umurunda değildi. Onların yardım ettikleri kadınlara acıyordun hani? Bunu söyleyen sensin.”</span></p>

    <p class="Normal para-style-override-5"><span class="char-style-override-8">“O kadınların başka çareleri yoktu!” Oturamayacak kadar sinirli olan Jamie, ayağa kalkıp önümde volta atmaya başlamıştı. “Onları koruyacak, çocuklarına bakacak kimseleri yoktu. O zavallıcıklar ne yapabilirlerdi ki? Ancak Brianna’nın durumu farklı! Ben onun ne aç kalmasına ne üşümesine izin veririm, ne de ona ve çocuğa bir zarar gelmesine! Asla!”</span></p>

    <p class="Normal para-style-override-5"><span class="char-style-override-8">“Bu çılgınlık!”</span></p>

    <p class="Normal para-style-override-5"><span class="char-style-override-8">Jamie inatçı bir ifadeyle kaşlarını çatarak öfkeyle bana baktı. </span></p>

    <p class="Normal para-style-override-5"><span class="char-style-override-8">“Eğer çocuğu burada doğurursa hiçbir yere gidemez,” dedim endişeyle. “Gidemez… Parçalara ayrılmadan olmaz.”</span></p>

    <p class="Normal para-style-override-5"><span class="char-style-override-8">Jamie, “Sen kızının parçalara ayrılmasını mı istiyorsun?” deyince bana dayak atmış gibi geriledim.</span></p>

    <p class="Normal para-style-override-5"><span class="char-style-override-8">“Sen onun kalmasını istiyorsun,” diye karşılık verdim. “Başka bir yerde hayatı olmasını, onun geri gitmek istemesini önemsemiyorsun. Eğer burada kalırsa, dahası sana bir torun verirse o zaman bunun ona neler yapacağını umursayacak mısın seni lanet olası?”</span></p>

    <p class="Normal para-style-override-5"><span class="char-style-override-8">Gerileme sırası ondaydı ama bana sırtını döndü. “Evet, umursuyorum! Benim demek istediğim senin onu zorlaman değ- ”</span></p>

    <p class="Normal para-style-override-5"><span class="char-style-override-8">“Onu zorlamak demek de ne demek?” Kan yanaklarıma hücum etmişti. “Tanrı aşkına, bunu yapmaya can attığımı mı sanıyorsun? Hayır! Ama onun bunu isteme hakkı olacak!”</span></p>

    <p class="Normal para-style-override-5"><span class="char-style-override-8">Ellerim titremesin diye birbirlerine bastırdım. Kana bulanmış önlük yere düşünce aklıma cepheler ve savaş alanlarındaki ameliyatlar ve kısıtlı becerilerim geldi.</span></p>

    <p class="Normal para-style-override-5"><span class="char-style-override-8">Jamie’nin gözlerinin üzerimde olduğunu hissediyordum; kısılmışlardı ve ateş saçıyorlardı. Onun da benim kadar perişan olduğunu biliyordum. Aslında Jamie, Bree’yi fazlasıyla önemsiyordu ama ben artık gerçekleri söylemiştim ve ikimiz de bunu anlamıştık. Jamie kendi çocuğundan mahrum kalmış ve uzun süre bir sürgün olarak yaşamıştı. Kendi kanından olan bir çocuktan başka bir şey istemiyordu hayatında. </span></p>

    <p class="Normal para-style-override-5"><span class="char-style-override-8">Fakat beni durduramazdı ve bunu biliyordu. Jamie çaresiz hissetmeye alışkın değildi ve bundan hoşlanmıyordu. Aniden bana doğru dönüp büfeye gitti ve ellerini ona dayadı.</span></p>

    <p class="Normal para-style-override-5"><span class="char-style-override-8">Hayatımda hiç bu kadar perişan, bu kadar onu anlama ihtiyacıyla kavrulduğumu hissetmemiştim. Bu ihtimalin onun kadar benim için de korkunç olduğunu anlamıyor muydu? Korkunçtu, çünkü kızıma bu zararı verecek olan benim kendi ellerimdi.</span></p>

    <p class="Normal para-style-override-5"><span class="char-style-override-8">Jamie’nin arkasına geçip bir elimi sırtına koydum. Jamie hareketsiz duruyordu. Onun varlığından, onun bu güçlü yapısından cesaret alarak hafifçe sırtını okşadım.</span></p>

    <p class="Normal para-style-override-5"><span class="char-style-override-8">“Jamie.” Başparmağımdan sızan kan keten gömleğinde hafif bir leke bırakmıştı. “Her şey yolunda gidecek. Öyle olacağına eminim.” Onun kadar kendimi de inandırmak için konuşuyordum. Jamie hareket etmeyince kollarımı beline dolayıp yanağımı sırtına dayamaya cesaret ettim. Onun, yüzünü bana dönüp beni kollarına almasını, bir şekilde her şeyin yoluna gireceğini veya olacaklar için beni suçlamayacağını söylemesini istiyordum.</span></p>

    <p class="Normal para-style-override-5"><span class="char-style-override-8">Jamie birden hareket etti. “Yeteneklerine çok güveniyorsun, değil mi?” dedi soğuk bir sesle yüzünü bana dönerek.</span></p>

    <p class="Normal para-style-override-5"><span class="char-style-override-8">“Bununla ne demek istiyorsun?”</span></p>

    <p class="Normal para-style-override-5"><span class="char-style-override-8">Jamie bir elimi kavrayıp başımın üstünde duvara dayadı. Yaralı parmağımdan bileğime akan kanı hissedebiliyordum. Jamie parmaklarını elime dolayıp sıktı.</span></p>

    <p class="Normal para-style-override-5"><span class="char-style-override-8">“Son sözü söyleyecek kişinin sen olduğunu mu düşünüyorsun? Yaşam ve ölüm sana mı bağlı?” Elimdeki küçük kemiklerin birbirine geçtiğini hissedince, onun tutuşundan kurtulmaya çalışarak doğruldum.</span></p>

    <p class="Normal para-style-override-5"><span class="char-style-override-8">“Bunu söyleyecek kişi ben değilim! Ama Brianna derse… evet, bana bağlı. Ve evet, yeteneğimi kullanabilirim. Tıpkı mecbur kalınca senin de kendi gücünü kullanabileceğin gibi.” Gözlerimi kapayıp korkumu yenmeye çalıştım. Jamie benim canımı yakmazdı… değil mi? Küçük bir şokla onun aslında beni durdurabileceğini fark ettim. Eğer elimi kırarsa…</span></p>

    <p class="Normal para-style-override-5"><span class="char-style-override-8">Jamie çok yavaşça başını eğip alnını alnıma dayadı. “Bana bak, Claire,” dedi usulca.</span></p>

    <p class="Normal para-style-override-5"><span class="char-style-override-8">Yavaşça gözlerimi açıp ona baktım. Gözleri bir santim uzağımdaydı. Gözbebeğinin etrafındaki küçük sarı lekeleri, etrafını çevreleyen siyah halkayı görebiliyordum. Elinin içindeki parmaklarım kandan yapış yapış olmuşlardı.</span></p>

    <p class="Normal para-style-override-5"><span class="char-style-override-8">Jamie elimi bıraktı ve bir göğsümü kavradı. “Lütfen,” dedi ve sonra da gitti.</span></p>

    <p class="Normal para-style-override-5"><span class="char-style-override-8">Duvara dayalı bir şekilde bir müddet durdum, sonra yavaşça yere çöktüm. Başparmağımdaki kesik kalp atışlarımla zonkluyordu.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Jamie ile yaptığımız tartışmadan dolayı öyle sarsılmıştım ki hiçbir şeye karar veremiyordum. Sonunda pelerinimi giyip dışarı çıktım ve tepeye çıkmaya başladım. Fergus’un kulübesine giden Tepe’nin karşı yoluna girmedim ve yolun aşağısına yöneldim. Kimseyle karşılaşmayı göze alamazdım.</span></p>

    <p class="Normal para-style-override-5"><span class="char-style-override-8">Hava, soğuk ve bulutluydu, aralıklarla yağmur çiseliyordu. Hava birkaç derece düşmüştü ve kar yağacaktı. Bu gece olmasa bile yarın veya gelecek hafta. En fazla bir ay içerisinde Tepe’nin alçak bölgelere giden yolları kapanacaktı.</span></p>

    <p class="Normal para-style-override-5"><span class="char-style-override-8">Brianna’yı Cross Creek’e götürmeli miydim? Çocuğu doğurmaya karar versin ya da vermesin orada daha güvende mi olurdu?</span></p>

    <p class="Normal para-style-override-5"><span class="char-style-override-8">Islak, sarı yaprak yığınlarının arasından yürümeye devam ettim. Hayır. İçimden bir ses medeniyetin avantajlı olduğunu söylüyordu ama bu durumda değil. Cross Creek’te benim doğum ameliyatıma yarayacak bir şey yoktu. Aslında Brianna dönemin doktorlarından uzakta ciddi bir tehlikede olabilirdi pekâlâ.</span></p>

    <p class="Normal para-style-override-5"><span class="char-style-override-8">Hayır, o neye karar verirse versin burada benim yanımda güvendeydi. Pelerinimin altından kollarımı göğsüme kavuşturup parmaklarımı, ısınmaları ve yumuşamaları için hareket ettirerek dokunmanın verdiği güveni hissetmeye çalıştım.</span></p>

    <p class="Normal para-style-override-5"><span class="char-style-override-8">Lütfen, demişti Jamie. Lütfen de neydi? Lütfen Brianna’ya sorma, eğer Brianna bunu isterse lütfen yapma mı? Fakat yapmak zorundaydım. </span><span class="italik char-style-override-7">Hekim Apollo’nun huzurunda ant içerim ki… bıçağımı ne mesanesinde taş olan mustaripler için kullanacağım ne de gebe bir kadına çocuk düşürmesi için ilaç vereceğim…</span><span class="char-style-override-8"> Hipokrat ne bir hekim, ne bir kadın… ne de bir anneydi. Jamie’ye demiş olduğum gibi Hekim Apollo’dan daha eski bir şey için yemin etmiştim ve ant benim kanıma işlemişti.</span></p>

    <p class="Normal para-style-override-5"><span class="char-style-override-8">Kadın doğum bölümünde görevli olmuş olmama rağmen hiç kürtaj yapmamıştım. Arada sırada bir hasta bana sorduğunda onu bir arkadaşıma yollamıştım. Buna bir itirazım yoktu; zamansız çocuklar yüzünden birçok kadının bedenen veya ruhen öldüğünü görmüştüm. Bunun bir cinayet değil, kendini korumayla göze alınan ve hak verilebilir bir adam öldürme olarak düşünüyordum.</span></p>

    <p class="Normal para-style-override-5"><span class="char-style-override-8">Ne var ki bunu yapmayı düşünemiyordum. Ellerimin altında bir canlının olduğu bilgisini veren hekimlik hissi, rahimdeki sakinin de canlı olduğunu hatırlatıyordu. Hamile bir kadının karnına dokunabilir, parmak uçlarımla onun kalp atışlarını hissedebilirdim. Görünmeyen uzuvlarının ve başının kıvrımlarını ve kanın hücum ettiği, yılan gibi kıvrılmış kırmızı-mavi göbek bağında gezdirebilirdim.</span></p>

    <p class="Normal para-style-override-5"><span class="char-style-override-8">Onu yok etmeye elim varmazdı. Tabii şimdiye kadar, konu kendi kan ve canımı öldürmeye gelince…</span></p>

    <p class="Normal para-style-override-5"><span class="char-style-override-8">Nasıl? Kesinlikle ameliyatla hallolmalıydı. Dr. Rawlings’in böyle bir şey yapmadığı açıktı; ne rahmi kazıyacak “kaşığı” ne de dölyatağını genişletmek için ince çubuğu vardı. Ancak ben halledebilirdim. Fildişi örme şişlerden birinin ucu küttü. Neşter, sığ kıvrımlara uzanabilirdi ama kazıma işini yapamazdı.</span></p>

    <p class="Normal para-style-override-5"><span class="char-style-override-8">Ne zaman? Hemen. Brianna çoktan üç ayını doldurmuştu. Eğer kürtaj yapılacaksa mümkün olduğunca çabuk yapılmalıydı. Bu işi yaparken Jamie ile aynı odada kalmaya, ıstırabının benimkine eklendiğini hissetmeye katlanamazdım.</span></p>

    <p class="Normal para-style-override-5"><span class="char-style-override-8">Brianna, Lizzie’yi Fergus’un evine götürmüştü. Lizzie orada kalıp damıtım evi, küçük Germaine ve Fergus’un tek elle üstesinden gelemediği çiftlik işleriyle uğraşan Marsali’ye yardım ediyordu. On sekiz yaşındaki bir kızdan yapmasını beklemek için korkunç bir görevdi ama o bunun üstesinden gelebilirdi. Lizzie en azından ev işlerine yardım edebilir, annesinin arada sırada dinlenmesine fırsat verecek kadar küçük şeytana bakabilirdi.</span></p>

    <p class="Normal para-style-override-5"><span class="char-style-override-8">Brianna akşam yemeği saatinden önce eve gelmiş olurdu. Ian, Rollo ile avlanmaya gittiği için uzaktaydı. Jamie… Söylenmesine gerek yoktu zaten, Jamie’nin uzun süre eve gelmeyeceğini biliyordum. Bir süre kızımla yalnız olacaktık.</span></p>

    <p class="Normal para-style-override-5"><span class="char-style-override-8">Fakat Germaine’in melek gibi yüzünü gördükten sonra, böyle bir soruyu ona sormak ne derece doğru olurdu? İki yaşındaki bir erkek çocuğu, annelik için en iyi itiraz dersi, diye düşündüm.</span></p>

    <p class="Normal para-style-override-5"><span class="char-style-override-8">Bu gülünç hisle biraz hafifleyerek arkamı döndüm ve artan rüzgâra karşı pelerinime sarıldım. Tepeden aşağıya indiğimden ağılda Brianna’nın atını gördüm; kızım evdeydi. Midem aniden kasıldı ama teklifimi yapmak için kızımın yanına gittim.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">“Bunu düşündüm,” dedi Brianna derin bir nefes alarak. “Durumu fark ettiğimde sen bir şeyler yapabilir misin diye merak ettim. Yani bunun gibi bir şey.”</span></p>

    <p class="Normal para-style-override-5"><span class="char-style-override-8">“Kolay olmayacak, hatta tehlikeli olacak ve canını yakacak. Afyon tütünüm bile yok, sadece viski var. Ama evet, bunu yapabilirim, eğer benden istersen. Onun, ellerini arkasına bağlamış şöminenin önünde volta atışını izlerken sakince oturmaya gayret ediyordum. </span></p>

    <p class="Normal para-style-override-5"><span class="char-style-override-8">“Ameliyat şart,” dedim sessiz kalamayarak. “Doğru bitkiler yok elimde ve onlar da her zaman güvenilir olmuyor. En azından ameliyat… kesin.” Neşteri masanın üzerine koydum; anlattıklarıma aldanmaması gerekiyordu. Brianna söylediklerime başını salladı ama volta atmayı bırakmadı. Jamie gibi o da hareket ederken daha iyi düşünürdü her zaman.</span></p>

    <p class="Normal para-style-override-5"><span class="char-style-override-8">Bir ter damlası sırtımdan aşağıya akınca ürperdim. Şömine yeteri kadar sıcaktı ama parmaklarım buz kesmişti. Tanrım, ya bunu isterse o zaman ben ne yapacaktım? Ellerim beklemenin baskısıyla titremeye başladı.</span></p>

    <p class="Normal para-style-override-5"><span class="char-style-override-8">Brianna sonundan benden yana döndü. Kalın kızıl kaşlarının altındaki gözleri berraktı.</span></p>

    <p class="Normal para-style-override-5"><span class="char-style-override-8">“Bunu hiç yaptın mı? Yapabilir misin?”</span></p>

    <p class="Normal para-style-override-5"><span class="char-style-override-8">“Yapabilirsem…?”</span></p>

    <p class="Normal para-style-override-5"><span class="char-style-override-8">“Bir keresinde bana hamile kaldığında benden nefret ettiğini söylemiştin. Eğer beni doğurma- ”</span></p>

    <p class="Normal para-style-override-5"><span class="char-style-override-8">“Tanrım, hayır!” diye bağırdım korkudan. “Asla senden nefret etmedim. Sadece- ” Titremeleri dursun diye ellerimi önümde kavuşturdum. “Hayır,” dedim elimden geldiğince olumlu bir şekilde. “Asla.”</span></p>

    <p class="Normal para-style-override-5"><span class="char-style-override-8">“Sen öyle söyledin,” dedi Brianna, dikkatle beni inceliyordu. “Babdan bahsettiğin zaman.”</span></p>

    <p class="Normal para-style-override-5"><span class="char-style-override-8">Düşüncelerimi toparlamaya çalışırken bir elimle yüzümü ovaladım. Evet, söylemiştim. Aptal kafam.</span></p>

    <p class="Normal para-style-override-5"><span class="char-style-override-8">“Korkunç bir zamandı. Korkunç. Açlık çekiyorduk, savaş vardı… Sanki dünya yok olacaktı.” Onunki olmayacak mıydı? “O zamanlar hiç umudum yokmuş gibi geliyordu. Jamie’den ayrılmak zorundaydım ve bu düşünce aklımdaki her şeyi silmişti. Fakat bir şey daha vardı.”</span></p>

    <p class="Normal para-style-override-5"><span class="char-style-override-8">“O neydi?”</span></p>

    <p class="Normal para-style-override-5"><span class="char-style-override-8">“Ben tecavüze uğramadım,” dedim usulca gözlerine bakarak. “Ben babanı seviyordum.”</span></p>

    <p class="Normal para-style-override-5"><span class="char-style-override-8">Brianna başıyla onayladı. Yüzü solgundu. “Evet ama bebek Roger’ın da olabilir. Sen böyle söyledin, değil mi?”</span></p>

    <p class="Normal para-style-override-5"><span class="char-style-override-8">“Evet, olabilir. Bu senin için yeterli mi?”</span></p>

    <p class="Normal para-style-override-5"><span class="char-style-override-8">Brianna bir elini karnına koydu. Uzun parmakları kibarca kavramıştı karnını. “Evet, onun kim olduğunu bilmiyorum ama- ” Birden susup bana bir göz attı. Utanmış görünüyordu.</span></p>

    <p class="Normal para-style-override-5"><span class="char-style-override-8">“Bunun kulağa mantıklı gelip gelmeyeceğini bilmiyorum…” Endişesini boş verircesine omuz silkti birden. “Birkaç gün… sonra gecenin bir yarısı uykumdan uyandıran bir acı hissettim. Aniydi, tıpkı biri topluiğne batırmıştı ama derindi.” Parmakları içe doğru kıvrıldı, yumruğu sağ tarafındaki kasık kemiğine baskı yapıyordu.</span></p>

    <p class="Normal para-style-override-5"><span class="char-style-override-8">“İçe yerleşme,” dedim usulca. “Döllenmiş yumurta rahimde yerini alırken olur.” Anne ile çocuk arasındaki ebedi bağ ilk o zaman şekillenir. Yumurtayla spermin birleşimiyle oluşan küçük, kör varlık tehlikeli yolculuğundan sonra demir atıp, bedende şekillenmeye ve bölünmeye başlar. Her ikisine ait olan bir bağla gömüldüğü yerden gıdasını alır. Bu bağ, doğum veya ölümle koparılamaz.</span></p>

    <p class="Normal para-style-override-5"><span class="char-style-override-8">Brianna başını salladı. “Çok tuhaf bir histi. Hâlâ yarı uykuluydum ama… birden yalnız olmadığımı anladım.” Dudakları, endişesini anımsatan belirsiz bir gülümsemeyle kıvrıldı. “Ve… ona dedim ki…” Yüzünde gülümsemeyle gözlerime baktı. “Dedim ki; ‘Ah, sensin.’ Sonra yine uykuya daldım.”</span></p>

    <p class="Normal para-style-override-5"><span class="char-style-override-8">Diğer eli, karnını korurcasına ilkinin üzerine kapandı. “Onun bir rüya olduğunu sandım. Fark etmeden önce uzun bir süre geçti. Ama hatırlıyorum. O bir rüya değildi. Hatırlıyorum.”</span></p>

    <p class="Normal para-style-override-5"><span class="char-style-override-8">Ben de hatırlıyordum. Aşağıya baktım ve ellerimin altında ne tahta masayı ne de parlayan bıçağı görüyordum, yalnızca ilk çocuğum Faith’in açık tenli, hiçbir zaman gün ışığına açılamayan yana yatık gözleriyle uyuyan yüzünü görüyordum.</span></p>

    <p class="Normal para-style-override-5"><span class="char-style-override-8">Şimdi yine aynı gözlere bakıyordum ama bunlar açıktı. O bebeği ikinci kızımda görüyordum. Kanlı, canlı, doğumun belirtileriyle yüzü kızarmış kızıma bakıyordum.</span></p>

    <p class="Normal para-style-override-5"><span class="char-style-override-8">İki düşük yapmıştım… Kalbimin altında taşıdığım, bedenimin parçalarını kollarımın arasında tutmuş ve sonsuza dek olmak üzere koparılmıştım onlardan. Ne ölüm ne zaman ne de mesafe böyle bir bağı değiştirirdi… çünkü ben onunla değişmiştim, ilk ve son kez gizemli bağla değişmiştim.</span></p>

    <p class="Normal para-style-override-5"><span class="char-style-override-8">“Evet, anlıyorum. Ah, ama Bree!” diye haykırdım onun bana söylemeye çalıştığını anlayarak.</span></p>

    <p class="Normal para-style-override-5"><span class="char-style-override-8">Kaşlarını düşüren Brianna, yüzünde bir sıkıntıyla beni izliyordu. Sonradan anladım ki Brianna benim pişmanlıklarımı örnek almıştı kendine.</span></p>

    <p class="Normal para-style-override-5"><span class="char-style-override-8">Onu istemediğimi sandığı veya hiç olmamış olmasını istediğim düşüncesiyle dehşete düşmüş halde bıçağı yere düşürdüm ve ona, masanın karşı tarafına uzandım.</span></p>

    <p class="Normal para-style-override-5"><span class="char-style-override-8">“Bree,” dedim, bu düşünceyle paniklemiştim. “Brianna, seni seviyorum. Seni sevdiğime inanıyor musun?”</span></p>

    <p class="Normal para-style-override-5"><span class="char-style-override-8">Brianna tek kelime etmeden başını salladı ve bana elini uzattı. Bizi birbirimize bağlayan kordon bağıymış gibi bu eli tuttum.</span></p>

    <p class="Normal para-style-override-5"><span class="char-style-override-8">Brianna gözlerini kapayınca ilk kez narin, sık kirpiklerinde parıldayan yaşları gördüm. “Bunu her zaman biliyordum anne,” diye fısıldayıp elimi sıktı. Diğer eli karnının üzerindeydi. “En başından beri.”</span></p>

    <p class="Normal para-style-override-6"><span class="char-style-override-9"> </span></p>
  </div>
</body>
</html>