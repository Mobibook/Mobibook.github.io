<html xmlns="http://www.w3.org/1999/xhtml">
<head>
  <title>guz2-44</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-37"><span class="bold">37<br/>Kanımdan Bir Çocuk</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Bazı girişken tavşanlar, yine bahçemdeki kazıkların altlarını oymuşlardı. Obur bir tavşan bir lahanayı kökünden yiyebilirdi ve görünüşe bakılırsa bu sefer arkadaşlarını da yanında getirmişti. Bir iç çektim ve hasarı onarmak için çömeldim. Taşları topladım ve çukuru toprakla doldurdum. Ian’ın olmayışı kanayan bir yaraydı ve bu gibi şeylerde onun o korkunç köpeğini bile özlüyordum.</span></p>

    <p class="Normal para-style-override-5"><span class="char-style-override-8">River Run’dan artıkları ve tohumları getirmiştim, birçoğu yolculuktan kalmıştı. Haziran’ın ortasıydı ve neredeyse havuç ekme zamanı gelmişti. Küçük patates asmalarımda sorun yoktu, yerfıstığı da öyle. Tavşanlar onlara dokunmuyorlardı ve kokulu sebzeleri de umursamıyorlardı, tabii meyankökü gibi zevkle yedikleri rezene hariç.</span></p>

    <p class="Normal para-style-override-5"><span class="char-style-override-8">Lahana turşusu için lahanaları da korumak istiyordum. Kış geliyordu ve C vitamini için turşusunu yiyorduk. Geride yeterince tohumum vardı ve hava soğumadan ürünlerim iki kat artacaktı, tabii şu lanet olası tavşanlardan kurtulabilirsem.</span></p>

    <p class="Normal para-style-override-5"><span class="char-style-override-8">Jamie en iyi püskürtücü, diye geçirdim aklımdan. Nayawenne bana etçillerin sidik kokusunun tavşanları uzaklaştırdığını ve et yiyen bir erkeğin bu konuda bir dağ aslanı kadar güçlü olduğunu söylemişti. Evet, bu doğruydu. Jamie iki gün önce koca bir geyik avlamıştı. Kızarmış geyik etinin yanında içmek için alaçam birası da mayalamam gerekiyordu, ama…</span></p>

    <p class="Normal para-style-override-5"><span class="char-style-override-8">Tatmak için çarkıfelek meyvesi var mı diye sebzelerin arasında dolanırken, alanın karşı tarafından gözüme bir şey ilişti. Jamie’dir diye düşünerek arkamı döndüm ve ona yeni görevini açıklamaya koyuldum ama gelenin kim olduğunu görünce öylece donakaldım.</span></p>

    <p class="Normal para-style-override-5"><span class="char-style-override-8">Durumu en son gördüğümden daha kötüydü. Şapkası yoktu, saç ve sakalı birbirine karışmış, kıyafetleri lime lime olmuştu. Ayakları çıplaktı, bir ayağı kirli bir beze sarılıydı ve çok fena topallıyordu.</span></p>

    <p class="Normal para-style-override-5"><span class="char-style-override-8">Ona doğru geldiğimi göründe durdu. “Senin olduğuna sevindim,” dedi. “İlk kimi göreceğim diye merak ediyordum.” Sesi yumuşak ve çatal çataldı. Onu dağda bıraktığımızdan beri acaba biriyle konuştu mu diye merak ettim. </span></p>

    <p class="Normal para-style-override-5"><span class="char-style-override-8">“Ayağın, Roger- ”</span></p>

    <p class="Normal para-style-override-5"><span class="char-style-override-8">“Önemli değil,” diyerek kolumu tuttu. “Onlar iyiler mi? Bebek ve Brianna?”</span></p>

    <p class="Normal para-style-override-5"><span class="char-style-override-8">“İyiler. Herkes evde.” Başını kulübeye doğru çevirince, “Bir oğlun oldu,” diye ekledim.</span></p>

    <p class="Normal para-style-override-5"><span class="char-style-override-8">Hemen başını çevirdi, yeşil gözleri şaşkınlıktan açılmıştı. “Benim mi? Benim bir oğlum mu var?”</span></p>

    <p class="Normal para-style-override-5"><span class="char-style-override-8">“Sanırım öyle,” dedim. “Artık buradasın, değil mi?” Şaşkınlık - ve umut - yavaşça soldu. Gözlerime baktı, hislerimi anlıyor gibiydi, çünkü gülümsedi - dudağının bir köşesi acı bir şekilde yukarı kıvrılmıştı.</span></p>

    <p class="Normal para-style-override-5"><span class="char-style-override-8">“Buradayım,” dedi ve evin açık kapısına döndü.</span></p>

    <p class="Normal para-style-override-5"><span class="char-style-override-8">Jamie kollarını sıvamış, Brianna ile birlikte omuz omuza masada oturuyordu. Brianna elinde kalemiyle evin planını çizerken kaşlarını çatıyordu. Her ikisi de mürekkebe bulanmış, hararetle sanattan bahsediyorlardı. Bebek yakındaki beşikte mışıl mışıl uyuyordu. Brianna bir ayağıyla da beşiği sallıyordu. Lizzie pencere kenarında yün eğiriyor, büyük tekerleği çevirirken bıyık altından bir şeyler mırıldanıyordu.</span></p>

    <p class="Normal para-style-override-5"><span class="char-style-override-8">Roger eşikte durarak, “Tam bir aile ortamı,” diye mırıldandı. “Onları rahatsız etmek ayıp gibi görünüyor.”</span></p>

    <p class="Normal para-style-override-5"><span class="char-style-override-8">“Başka seçimin var mı?” diye sordum.</span></p>

    <p class="Normal para-style-override-5"><span class="char-style-override-8">“Evet, var,” diye yanıt verdi. “Seçimimi çoktan yaptım ben.” Kararlı bir şekilde kapıya gitti ve içeri girdi.</span></p>

    <p class="Normal para-style-override-5"><span class="char-style-override-8">Jamie kapının yabancı bir gölgeyle karardığını görünce, sırayı itti ve duvardaki silaha atıldı. Silahı Roger’ın göğsüne dayadıktan sonra onun kim olduğunu anladı ve hafif bir tiksinme ifadesiyle silahı indirdi. “Ah, sensin,” dedi.</span></p>

    <p class="Normal para-style-override-5"><span class="char-style-override-8">Devrilen sıranın sesiyle uyanan bebek acı acı bağırıyordu. Brianna bebeği beşikten alıp bağrına basmıştı, vahşi gözlerle kapıya bakıyordu.</span></p>

    <p class="Normal para-style-override-5"><span class="char-style-override-8">Brianna’nın benim gibi Roger’ın son halini görmediğini unutmuştum. Neredeyse bir yıl önce Wilmington’da onu bırakan genç tarih profesörü Roger oldukça değişmişti.</span></p>

    <p class="Normal para-style-override-5"><span class="char-style-override-8">Roger ona doğru bir adım atınca, Brianna da bir adım geriledi. Roger öylece durup çocuğa bakıyordu. Brianna emzirme sandalyesine oturup korsajını yokladı, sonra da korurcasına çocuğun üzerine eğildi. Omuzlarına bir şal aldı ve çocuğu emzirmeye başlayınca çocuk da anında sustu.</span></p>

    <p class="Normal para-style-override-5"><span class="char-style-override-8">Roger’ın bakışlarının bebekten Jamie’ye kaydığını gördüm. Jamie tam bir sükûnetle - ki bu beni korkutuyordu - patlamayı bekleyen bir dinamit gibi dimdik Brianna’nın yanında duruyordu. </span></p>

    <p class="Normal para-style-override-5"><span class="char-style-override-8">Brianna bir ona bir diğerine bakarken, onun ne gördüğünü anlayabiliyordum; Roger’da Jamie’nin tehlikeli sükûnetinin yansımasını. Her ikisi de beklenmedik ve şaşırtıcıydı. Aralarındaki benzerliği daha önce hiç görmemiştim. Şu anda ikisi bir diğerinin yansımasıydı.</span></p>

    <p class="Normal para-style-override-5"><span class="char-style-override-8">MacKenzie, diye geldi aklıma aniden. Viking canavarı, zalim ve iri. Ve bu ateşli mirasın üçüncü yansıması da Brianna’nın gözlerinde yanıyordu ki yüzünde tek canlı yer onlardı.</span></p>

    <p class="Normal para-style-override-5"><span class="char-style-override-8">Bu korkunç sessizliği bozmak için bir şey söylemeli, bir şey yapmalıydım fakat ağzım kuruydu ve söyleyebileceğim bir şey yoktu.</span></p>

    <p class="Normal para-style-override-5"><span class="char-style-override-8">Roger avucu yukarıda, elini Jamie’ye doğru uzattı. Bu bir yalvarma belirtisi değildi.</span></p>

    <p class="Normal para-style-override-5"><span class="char-style-override-8">“Bunun seni benden daha fazla memnun edeceğini sanmıyorum,” dedi çatlak bir sesle, “ama sen benim en yakın akrabamsın. Kes beni. Paylaştığım kan için yemin etmeye geldim.”</span></p>

    <p class="Normal para-style-override-5"><span class="char-style-override-8">Jamie’nin duraksayıp duraksamadığını söylemezdim. Zaman durmuş, odadaki hava kristalleşmişti sanki. Sonra Jamie’nin hançerini çıkarıp ince, güneş yanığı bileği kestiğini ve kanın aktığını gördüm.</span></p>

    <p class="Normal para-style-override-5"><span class="char-style-override-8">Tamamen şaşkındım, çünkü Roger ne Brianna’ya bakmış ne de ona elini uzatmıştı. Yalnızca başparmağını kanayan bileğine sürttü ve gözleri bebekte Brianna’nın yanına gitti. Brianna içgüdüsel olarak bebeği çekince Jamie elini onun omzuna koydu.</span></p>

    <p class="Normal para-style-override-5"><span class="char-style-override-8">Brianna bu engel ve koruma sözüne karşılık hareket etmedi ama bebeği sıkıca göğsüne bastırdı. Roger onun önünde diz çöktü ve şalı kenara çekip bebeğin yumuşak alnına geniş kırmızı bir haç çizdi.</span></p>

    <p class="Normal para-style-override-5"><span class="char-style-override-8">“Kanımın kanı,” dedi usulca, “canımın canı. Herkesin önünde senin oğlum olduğunu söylüyorum. Bugünden sonra sonsuza dek.” Meydan okurcasına Jamie’ye baktı. Jamie de bir müddet sona hafifçe başını sallayıp elini Brianna’nın omzundan çekerek geriledi.</span></p>

    <p class="Normal para-style-override-5"><span class="char-style-override-8">Roger bakışlarını Brianna’ya dikti. “Ona ne ad verdin?”</span></p>

    <p class="Normal para-style-override-5"><span class="char-style-override-8">“Henüz vermedim.” Gözleri sorgularcasına Roger’daydı. Gelen adamın onu bırakıp giden adam olmadığı ortadaydı.</span></p>

    <p class="Normal para-style-override-5"><span class="char-style-override-8">Roger gözlerini kızdan ayırmayarak ayağa kalktı. Bileğinden hâlâ kan akıyordu. Küçük bir şokla fark ettim ki Roger, Brianna’ya ne kadar farklı geldiyse Brianna da Roger’a o kadar farklı gelmişti.</span></p>

    <p class="Normal para-style-override-5"><span class="char-style-override-8">Roger usulca, “O benim oğlum,” diyerek başıyla bebeği işaret etti. “Sen benim eşim misin?”</span></p>

    <p class="Normal para-style-override-5"><span class="char-style-override-8">Brianna’nın beti benzi atmıştı. “Bilmiyorum.”</span></p>

    <p class="Normal para-style-override-5"><span class="char-style-override-8">“Bu adam sizin el evliliği yaptığınızı söyledi.” Jamie, gözlerini Roger’a dikerek kızın yanına geldi. “Doğru mu?”</span></p>

    <p class="Normal para-style-override-5"><span class="char-style-override-8">“Öyleydik.”</span></p>

    <p class="Normal para-style-override-5"><span class="char-style-override-8">“Hâlâ öyle.” Roger derin bir nefes aldı. Ya açlıktan, ya yorgunluktan ya da kesiğin verdiği şoktan onun düşeceğini fark ettim. Hemen koluna girip onu bir yere oturttum ve süt getirmesi için Lizzie’yi mandıraya yollayıp bileğini sarmak için de küçük ilaç çantamı getirdim.</span></p>

    <p class="Normal para-style-override-5"><span class="char-style-override-8">Bu küçük uğraşlar biraz olsun gerginliği kırmış gibiydi. Bunu daha da arttırmak için River Run’dan getirdiğimiz kanyak şişesini açıp Jamie’ye bir bardak koydum ve birkaç damla da Roger’ın sütüne ekledim. Jamie bana tuhaf bir bakış attı ama oturup içkisini yudumlamaya başladı.</span></p>

    <p class="Normal para-style-override-5"><span class="char-style-override-8">“İyi o zaman,” diyerek konuşmasına devam etti. “Eğer el evliliği yaptıysanız, sen evlisin ve bu adam da senin kocandır Brianna.”</span></p>

    <p class="Normal para-style-override-5"><span class="char-style-override-8">Yüzü tamamen kırmızı kesilen Brianna, Jamie’ye değil Roger’a bakıyordu. “El evliliğinin bir sene, bir gün geçerli olduğunu söylemiştin.”</span></p>

    <p class="Normal para-style-override-5"><span class="char-style-override-8">“Sen de hiçbir şey geçici olmasın demiştin.”</span></p>

    <p class="Normal para-style-override-5"><span class="char-style-override-8">Brianna bunu duyunca geriledi ama sonra kararlı bir şekilde yine konuşmaya başladı. “Söylemiştim. Fakat neler olacağını bilmiyordum.” Jamie ve bana baktı, sonra bakışlarını yine Roger’a çevirdi. “Sana… bebeğin senden olmadığını söylediler mi?”</span></p>

    <p class="Normal para-style-override-5"><span class="char-style-override-8">Roger kaşlarını kaldırdı. “Ah, ama benim?” Sarılı bileğini gösterdi. Brianna’nın gözlerindeki donuk ifade gitmiş, hafiften kızarmışlardı.</span></p>

    <p class="Normal para-style-override-5"><span class="char-style-override-8">“Ne demek istediğimi biliyorsun.”</span></p>

    <p class="Normal para-style-override-5"><span class="char-style-override-8">Roger gözlerini onunkilere dikerek, “Ne demek istediğini biliyorum,” dedi. “Bunun için üzgünüm.”</span></p>

    <p class="Normal para-style-override-5"><span class="char-style-override-8">“Senin hatan değildi.”</span></p>

    <p class="Normal para-style-override-5"><span class="char-style-override-8">Roger, Jamie’ye baktı. “Öyleydi,” dedi usulca. “Seninle kalıp güvende olduğunu görmeliydim.”</span></p>

    <p class="Normal para-style-override-5"><span class="char-style-override-8">Brianna kaşlarını çattı. “Gitmeni ben söyledim ve ciddiydim. Ama artık bu önemli değil.” Bebeği sıkıca tuttu ve ayağa kalktı. “Tek bir şey bilmek istiyorum,” diyen sesi hafiften titriyordu. “Neden geri geldiğini bilmek istiyorum.”</span></p>

    <p class="Normal para-style-override-5"><span class="char-style-override-8">Roger boş bardağını masaya koydu. “Gelmemi istemiyor muydun?” </span></p>

    <p class="Normal para-style-override-5"><span class="char-style-override-8">“Ne istediğim önemli değil. Ben şimdi bilmek istiyorum. İstediğin için mi yoksa gelmen gerektiğini düşündüğün için mi geldin?”</span></p>

    <p class="Normal para-style-override-5"><span class="char-style-override-8">Roger bir müddet ona, sonra hâlâ bardağı tutan ellerine baktı. “Belki her ikisi. Belki hiçbiri. Bilmiyorum,” dedi usulca. “Tanrı biliyor ya, bilmiyorum.”</span></p>

    <p class="Normal para-style-override-5"><span class="char-style-override-8">“Taş halkaya gittin mi?” diye sordu Brianna. Roger ona bakmadan başını olumlu anlamda salladı. Sonra cebini karıştırdı ve masaya büyük opal bir taş koydu.</span></p>

    <p class="Normal para-style-override-5"><span class="char-style-override-8">“Oraya gittim. O nedenle buraya gelmem uzun sürdü. Orayı bulmak için bayağı uğraştım.”</span></p>

    <p class="Normal para-style-override-5"><span class="char-style-override-8">Brianna bir süre sessizliğini korudu, sonra başını salladı. “Geri gitmedin. Ama gidebilirsin. Belki de gitmelisin.” </span></p>

    <p class="Normal para-style-override-5"><span class="char-style-override-8">Brianna babasının bakışlarıyla ona bakıyordu. “Eğer bu benim görevim diye geldiysen, ben seninle yaşamak istemiyorum,” dedi ve acı dolu gözlerle bana baktı. “Zorunluluk için yapılan evliliği de aşk evliliğini de gördüm. Eğer ben- ” Sustu ve yutkundu, sonra Roger’a bakarak konuşmasına devam etti. “Eğer ikisini de görmemiş olsaydım, zorunlulukla yaşayabilirdim. Ama ben </span><span class="italik char-style-override-7">ikisini</span><span class="char-style-override-8"> de gördüm… ve istemiyorum.” </span></p>

    <p class="Normal para-style-override-5"><span class="char-style-override-8">Göğüs kemiğime yumruk yemiş gibi hissediyordum. Brianna, </span><span class="italik char-style-override-7">benim</span><span class="char-style-override-8"> evliliklerimden bahsediyordu. Jamie’ye baktım ve onun da aynı şaşkınlık ifadesiyle bana baktığını gördüm. Jamie sessizliği bozmak için öksürdü ve boğazını temizleyip Roger’a döndü. “Bu el evliliği ne zaman oldu?”</span></p>

    <p class="Normal para-style-override-5"><span class="char-style-override-8">“Eylül’ün ikisinde,” diye yanıt verdi Roger hemen.</span></p>

    <p class="Normal para-style-override-5"><span class="char-style-override-8">“Şu an Haziran’ın ortasındayız.” Jamie kaşlarını çatarak bir Brianna’ya bir Roger’a bakıyordu. “Evet, </span><span class="italik char-style-override-7">mo nighean</span><span class="char-style-override-8">, eğer bu adamla el evliliği yaptıysan ona bağlısın demektir. Konu kapanmıştır.” Roger’a dönüp mavi gözleriyle soğuk bir bakış attı. “Sen de burada onun kocası olarak yaşayabilirsin. Brianna Eylül’ün üçünde seninle rahip huzurunda evlenip evlenmeyeceğine… veya senden ayrılıp ayrılmayacağına karar verecek. Neden burada olduğunu görmek ve onu inandırmak için bolca vaktin olacak.”</span></p>

    <p class="Normal para-style-override-5"><span class="char-style-override-8">Roger ve Brianna itiraz etmeye yeltendiler, fakat Jamie masaya koyduğu hançeri alarak onları susturdu. Bıçağı hafiften Roger’ın göğsüne bastırdı.</span></p>

    <p class="Normal para-style-override-5"><span class="char-style-override-8">“Sana onun kocası olarak burada yaşayabilirsin dedim. Ancak zorla ona dokunmaya kalkışırsan senin kalbini söküp domuzlara yem ederim. Anladın mı beni?”</span></p>

    <p class="Normal para-style-override-5"><span class="char-style-override-8">Roger uzun bir süre parlak bıçağa baktı. Kalın sakalarının altındaki ifadeyi görmek mümkün değildi, sonra bakışlarını Jamie’nin gözlerine çevirdi. “Beni istemeyen bir kadını rahatsız edeceğimi mi düşünüyorsun?”</span></p>

    <p class="Normal para-style-override-5"><span class="char-style-override-8">Bu soru, yanlış bir varsayım yüzünden Jamie onu dövdüğü için sorulmuştu. Roger, elini Jamie’ninkinin üzerine koyup hançeri masaya ittirdi. Sonra aniden sandalyesini geri itip ayağa kalktı ve arkasını dönüp gitti. </span></p>

    <p class="Normal para-style-override-5"><span class="char-style-override-8">Jamie de aynı hızla ayağa kalktı ve hançerini kılıfına sokarak onun peşinden gitti.</span></p>

    <p class="Normal para-style-override-5"><span class="char-style-override-8">Brianna çaresizce bana bakıyordu. “O ne halt düşünüyor da- ”</span></p>

    <p class="Normal para-style-override-5"><span class="char-style-override-8">İri bir beden büyük bir gümbürtüyle evin duvarına çarpınca Brianna susmak zorunda kaldı.</span></p>

    <p class="Normal para-style-override-5"><span class="char-style-override-8">“Hele ona bir zarar ver, ben de senin bağırsaklarını söküp boğazına dizeyim,” diyordu Jamie Gaelce.</span></p>

    <p class="Normal para-style-override-5"><span class="char-style-override-8">Brianna’ya bir göz atınca cümlenin özetini anlayacak kadar Gaelceye hâkim olduğunu gördüm. Ağzı bir karış açık kalmıştı ama bir şey söyleyemiyordu. Dışarıdan boğuşma sesleri geliyordu, sonunda bir başın kütüğe vurduğunu gösteren bir gümbürtü koptu.</span></p>

    <p class="Normal para-style-override-5"><span class="char-style-override-8">Roger, tehdit konusunda Jamie gibi değildi ama sesi samimi olduğunu gösteriyordu. “Bir kez daha bana el uzatırsan o başını kıçına sokarım, seni lanet olası herif.”</span></p>

    <p class="Normal para-style-override-5"><span class="char-style-override-8">Bir müddet ortalık sessizleşti, sonra uzaklaşan ayak sesleri geldi. Bir dakika sonra Jamie genzinden İskoçlar’a özgü bir ses çıkardı ve o da uzaklaştı.</span></p>

    <p class="Normal para-style-override-5"><span class="char-style-override-8">Brianna iri iri gözlerle bana bakıyordu.</span></p>

    <p class="Normal para-style-override-5"><span class="char-style-override-8">“Testosteron zehirlenmesi,” diyerek omuz silktim.</span></p>

    <p class="Normal para-style-override-5"><span class="char-style-override-8">“Bunun için bir şey yapamaz mısın?” diye sordu. Dudağının bir köşesi seğiriyordu, gülmekten mi yoksa bir histeri başlangıcından mı bilmiyordum. Durumu düşünerek elimi saçlarımın arasından geçirdim. “Ben babanla ilgilenirim,” dedim. “Ama Roger sana kalmış.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Dağdaki hayat biraz gergindi. Brianna ve Roger birbirlerine karşı tuzağa düşmüş tavşanlar gibi davranıyorlardı. Bir türlü rahat duramayan Jamie, akşam yemeğinde beğenmeyen bakışlarla Roger’a bakıp duruyordu. Takılıp yere düşen Lizzie, herkesten özür diledi ve bebek de ciyaklamak için tam o anı seçerek oldukça olgun davrandı.</span></p>

    <p class="Normal para-style-override-5"><span class="char-style-override-8">Jamie’nin yeni evle uğraşması tam bir karın ağrısıydı. Fergus ve bazı kiracılar bizim için küçük bir alan ekmişlerdi, bu yıl satacak fazla ürünümüz yoktu ama yiyeceğimiz vardı. Geniş araziyle uğraşma ihtiyacından kurtulan Jamie, boş zamanlarını çekiç ve testereyle geçiriyordu. </span></p>

    <p class="Normal para-style-override-5"><span class="char-style-override-8">Roger elinden geldiğince diğer çiftlik işleriyle uğraşıyordu, fakat sakat ayağı buna engel oluyordu. Birkaç tedavi etme girişimde bulunduysam da bundan kurtulmuştu ama artık bunu daha fazla ertelemeyecektim. Gelişinden birkaç gün sonra hazırlıklarımı yaptım ve ona sabah ilk iş olarak onunla ilgileneceğimi söyledim.</span></p>

    <p class="Normal para-style-override-5"><span class="char-style-override-8">Vakit geldiğinde onu yatırdım ve ayağındaki yırtık sargıyı açtım. Hemen enfeksiyonun çürük kokusu burnuma geldi ama Tanrı’ya şükür, ne kan zehirlenmesinin belirtisi olan kırmızı lekeler ne de kangren belirtisi vardı. Yine de kötüydü.</span></p>

    <p class="Normal para-style-override-5"><span class="char-style-override-8">“Dokunun derinlerinde kronik apse var,” dedim, başparmaklarımla eti dürterek. Öbek öbek irini hissedebiliyordum ve biraz sertçe bastırdığımda yarı iyileşmiş yara çatladı ve ayak tabanının kenarından sarı-gri irin akmaya başladı.</span></p>

    <p class="Normal para-style-override-5"><span class="char-style-override-8">Roger yanık teninin altında bembeyaz kesilmişti ve sıkıca karyolaya tutunuyordu ama hiç ses çıkarmıyordu.</span></p>

    <p class="Normal para-style-override-5"><span class="char-style-override-8">“Şanslısın,” dedim, hâlâ ayağını bir ileri bir geri oynatıyor, küçük eklemlerini hareket ettiriyordum. “Apseyi kırmışsın ve yürüyerek akmasını sağlamışsın. Elbette yeniden irin dolmuş ama hareket, iltihabın derine inmesini engellemiş ve ayağının hareketini kolaylaştırmış.”</span></p>

    <p class="Normal para-style-override-5"><span class="char-style-override-8">“Ah, bu iyi,” dedi belirsizce.</span></p>

    <p class="Normal para-style-override-5"><span class="char-style-override-8">“Bree, yardımına ihtiyacım var,” diyerek başımı odanın diğer tarafına çevirdim. İki kız orada oturmuş sırayla bebeği kucaklıyor ve yün eğirme makinesinin başına geçiyorlardı.</span></p>

    <p class="Normal para-style-override-5"><span class="char-style-override-8">Lizzie hemen ayağa fırlayarak, “Eğer isterseniz ben gelebilirim,” dedi. Roger’ın çilesinde onun da payı olduğunu düşünüp vicdan azabı çektiğinden, çeşitli yollarla ondan özür diliyordu; sürekli ona yiyecek getiriyor, kıyafetlerini onarmak istiyor veya yüzünde bir pişmanlık ifadesiyle onu çileden çıkarıyordu.</span></p>

    <p class="Normal para-style-override-5"><span class="char-style-override-8">Ona gülümsedim. “Evet, yardım edebilirsin. Bebeği al ki Brianna buraya gelsin. Bebeği de dışarı çıkar, biraz hava alsın.”</span></p>

    <p class="Normal para-style-override-5"><span class="char-style-override-8">Lizzie şüpheyle dediğimi yapıp Gizmo’yu kollarına aldı ve bebeğe bir şeyler mırıldanarak dışarıya çıktı. Brianna yanıma geldi, dikkatle Roger’a bakıyordu.</span></p>

    <p class="Normal para-style-override-5"><span class="char-style-override-8">“Ben bunu açıp elimden geldiğince temizleyeceğim,” dedim, siyah kabuklu uzun yarığı göstererek. “Sonra bu ölü tabakayı debride edip mikroplarını temizleyeceğiz ve iyileşmesi için umut edeceğiz.”</span></p>

    <p class="Normal para-style-override-5"><span class="char-style-override-8">“Peki debride etmek ne demek?” diye sordu Roger. Ayağını bırakınca bedeni gevşedi.</span></p>

    <p class="Normal para-style-override-5"><span class="char-style-override-8">“Ölü tabakanın veya kemiğin ameliyatlı veya ameliyatsız alınarak yaranın temizlenmesi,” diyerek ayağına dokundum. “Şansına kemik enfeksiyon kapmamış ama tarak kemiklerinin arasındaki birkaç kıkırdak zarar görmüş olabilir. Endişelenme,” diyerek bacağına hafifçe vurdum. “Temizleme işi fazla can yakmaz.”</span></p>

    <p class="Normal para-style-override-5"><span class="char-style-override-8">“Yakmaz mı?”</span></p>

    <p class="Normal para-style-override-5"><span class="char-style-override-8">“Hayır. Akıtma ve arındırma can yakar.” Brianna’ya baktım. “Git ve ellerinden tut lütfen.”</span></p>

    <p class="Normal para-style-override-5"><span class="char-style-override-8">Brianna bir-iki saniye tereddüt ettikten sonra, divanın başına geçip ellerini Roger’a uzattı. Roger ellerini tutup gözlerini onunkilere dikti. Yaklaşık bir seneden beri ilk kez birbirlerine dokunuyorlardı.</span></p>

    <p class="Normal para-style-override-5"><span class="char-style-override-8">“Sıkı tut,” dedim Roger’a. “Bu en kötü kısım.”</span></p>

    <p class="Normal para-style-override-5"><span class="char-style-override-8">Onlara bakmadan hemen işe koyuldum. Neşterle yarı iyileşmiş yarıyı açıp elimden geldiğince irini akıtıp ölü tabakayı aldım. Bacak kaslarındaki titremeyi ve acıdan bedeninin kıvrandığını hissedebiliyordum ama Roger tek bir kelime bile etmiyordu.</span></p>

    <p class="Normal para-style-override-5"><span class="char-style-override-8">Temizleme için su-alkol karışımı içeren şişeyi alırken, “Bir şey ısırmak ister misin, Roger?” diye sordum. “Bu biraz yakabilir.”</span></p>

    <p class="Normal para-style-override-5"><span class="char-style-override-8">Roger yanıt vermeden Brianna verdi. “O iyi,” dedi doğrudan. “Sen işine devam et, anne.”</span></p>

    <p class="Normal para-style-override-5"><span class="char-style-override-8">Yarayı temizlemeye başladığımda Roger hafiften homurdandı ve bacağını sarsarak yana döndü. Ayağını sıkıca tuttum ve elimden geldiğince hızlı bir şekilde işimi bitirmeye çalıştım. Ayağı bırakıp şişeyi kapattığımda, bakışlarımı onlara çevirdim. Brianna divanda oturuyordu, kollarını onun omuzlarına dolamıştı. Roger yüzünü Brianna’nın kucağına gömmüş kollarını onun beline dolamıştı. Brianna’nın yüzü bembeyaz olmasına rağmen zoraki bir şekilde bana gülümsedi.</span></p>

    <p class="Normal para-style-override-5"><span class="char-style-override-8">“Bitti mi?” </span></p>

    <p class="Normal para-style-override-5"><span class="char-style-override-8">“Kötü kısmı bitti. Şimdi çok az işi kaldı,” diye onlara teminat verdim. Hazırlıklarımı iki gün önceden yapmıştım; yılın bu zamanında pek zorluk çekilmiyordu. Dışarıdaki tütsüleme kulübesine gittim. Ceviz dumanıyla çevrelenmiş geyik eti asılı duruyordu. </span></p>

    <p class="Normal para-style-override-5"><span class="char-style-override-8">Güzel, yeterince dışarıda kalmıştı. Kapının yanındaki küçük fincan tabağını aldım ve eve getirdim.</span></p>

    <p class="Normal para-style-override-5"><span class="char-style-override-8">Eve geldiğimde Brianna yüzünü ekşiterek, “Iııy!” dedi. “Bu da ne? Çürümüş et gibi kokuyor.”</span></p>

    <p class="Normal para-style-override-5"><span class="char-style-override-8">“Öyle zaten.” Kapanla yakalanan tavşandan arta kalanı, bahçenin kenarından almış, ziyaretçileri gelsin diye bekletmiştim.</span></p>

    <p class="Normal para-style-override-5"><span class="char-style-override-8">Brianna hâlâ Roger’ın ellerini tutuyordu. Gülümseyip yerime geçtim ve yaralı ayağı tutarak bıçağıma uzandım.</span></p>

    <p class="Normal para-style-override-5"><span class="char-style-override-8">“Anne! Ne yapıyorsun?”</span></p>

    <p class="Normal para-style-override-5"><span class="char-style-override-8">“Acıtmaz,” dedim ve ayağı hafifçe sıkıp kesiğin bir kısmını açtım. Çürük tavşan etinden küçük beyaz bir kurtçuk alıp ağzı açık yaraya koydum.</span></p>

    <p class="Normal para-style-override-5"><span class="char-style-override-8">Roger’ın gözleri kapalıydı, alnı ter içindeydi. Başını kaldırıp ne yaptığımı görecek kadar gözünü açtığında, “Ne?” dedi. “Ne yapıyorsun?”</span></p>

    <p class="Normal para-style-override-5"><span class="char-style-override-8">“Yaraya kurtçuk koyuyorum,” deyip işime yoğunlaştım. “Tanıdığım yaşlı bir Kızılderili bayandan öğrendim.”</span></p>

    <p class="Normal para-style-override-5"><span class="char-style-override-8">Onlardan şok ve öğürme sesleri yükseliyordu. Ben onları umursamadan ayağı sıkıca tutup işime devam ettim.</span></p>

    <p class="Normal para-style-override-5"><span class="char-style-override-8">Başka bir kesik açıp üç kurtçuk daha koyarken hafifçe kaşlarımı çatıp, “İşe yarıyor,” dedim. “Temizleme işinden daha iyi. Diğer türlü ayağını biraz daha kesip ulaşabildiğim kadarıyla ölü deriyi alacaktım. Bu senin canını çok yakmakla kalmayacak, aynı zamanda muhtemelen seni kötürüm bırakacaktı. Ancak bizim küçük arkadaşlarımız ölü dokuyu yiyecekler ve benim ulaşamadığım yerlere ulaşıp iyi bir iş çıkaracaklar.”</span></p>

    <p class="Normal para-style-override-5"><span class="char-style-override-8">“Bizim kurtçuk arkadaşlarımız,” diye mırıldandı Brianna. “Tanrım, anne!”</span></p>

    <p class="Normal para-style-override-5"><span class="char-style-override-8">“Peki bütün bacağımı yemekten onları ne alıkoyacak?” diye sordu Roger, güya aklını dağıtmaya çalışıyordu. “Onlar… hmm… bacağıma yayılmazlar, değil mi?”</span></p>

    <p class="Normal para-style-override-5"><span class="char-style-override-8">“Ah, hayır,” diye ona güvence verdim neşeyle. “Kurtçuklar üremezler, ayrıca canlı dokuları değil, ölü dokuları yerler. Dönüşebilirlerse küçük sineklere dönüşüp uçup giderler, dönüşemezlerse besinleri bittiğinde daha fazlasını bulmak için dışarıya çıkarlar.”</span></p>

    <p class="Normal para-style-override-5"><span class="char-style-override-8">Brianna ve Roger’ın yüzü çoktan yeşile dönmüştü. İşimi bitirdiğimde ayağını sargı beziyle sardım ve bacağı okşadım. “İşte oldu,” dedim. “Endişelenme, daha önce de bunu gördüm. Bir savaşçı bana bunun biraz kaşındırdığını ama çok acıtmadığını söyledi.”</span></p>

    <p class="Normal para-style-override-5"><span class="char-style-override-8">Tabağı aldım ve yıkamak için dışarıya çıktım. Kapıda Jamie ile karşılaştım. Yeni evden geliyordu ve kucağında </span><span class="italik char-style-override-7">Ruaidh</span><span class="char-style-override-8"> vardı. </span></p>

    <p class="Normal para-style-override-5"><span class="char-style-override-8">“İşte büyükanne,” dedi bebeğe, Ruaidh’in başparmağını ağzından çekip tükürüğü kilt eteğine sildi. “Güzel kadın, değil mi?”</span></p>

    <p class="Normal para-style-override-5"><span class="char-style-override-8">“Eh,” diyen Ruaidh, gözlerini şaşı yaparak büyükbabasının gömleğindeki düğmeye odaklanmış, bunu ağzına almaya çalışıyordu.</span></p>

    <p class="Normal para-style-override-5"><span class="char-style-override-8">“Dikkat et, yutmasın,” dedim ve parmak uçlarımda yükselip önce Jamie’yi sonra da bebeği öptüm. “Lizzie nerede?”</span></p>

    <p class="Normal para-style-override-5"><span class="char-style-override-8">“Bir kütüğün üstüne oturmuş ağlıyordu,” dedi. “Ben de delikanlıyı alıp biraz kendi başına kalsın diye yolladım.”</span></p>

    <p class="Normal para-style-override-5"><span class="char-style-override-8">“Ağlıyor muydu? Ne oldu ki?” Jamie’nin yüzü hafiften gölgelenmişti. “Ian için üzülüyor, değil mi?” </span></p>

    <p class="Normal para-style-override-5"><span class="char-style-override-8">Jamie kendi ve kızın acısını bir kenara koyup kolumdan tuttu ve beni yine tepenin yoluna döndürdü. “Gel Sassenach, bugün neler yaptığıma bir bak. Ameliyatlarını yapacağın yerin zeminini yaptım, bir tek geçici çatıya ihtiyacımız var. Sonra uyumak için uygun olur.” Eve doğru bir göz attı. “Şu MacKenzie orada kalabilir diye düşünüyorum, şimdilik…”</span></p>

    <p class="Normal para-style-override-5"><span class="char-style-override-8">“İyi fikir.” Kulübeye ek olarak Brianna ve Lizzie için yapmış olduğu küçük oda olsa bile, durumlar farklıydı. Roger ayağı yüzünden birkaç gün yatmak zorunda kalsa da onu evin ortasında yatıramazdım.</span></p>

    <p class="Normal para-style-override-5"><span class="char-style-override-8">“Onların arası nasıl?” diye sordu Jamie, sözde ilgisizdi.</span></p>

    <p class="Normal para-style-override-5"><span class="char-style-override-8">“Kim? Brianna ve Roger’ı mı soruyorsun?”</span></p>

    <p class="Normal para-style-override-5"><span class="char-style-override-8">“Başka kim olabilir?” diye sordu, ilgisizlik maskesi düşmüştü. “Araları iyi mi?”</span></p>

    <p class="Normal para-style-override-5"><span class="char-style-override-8">“Ah, sanırım öyle. Yine birbirlerine alışıyorlar.”</span></p>

    <p class="Normal para-style-override-5"><span class="char-style-override-8">“Gerçekten mi?”</span></p>

    <p class="Normal para-style-override-5"><span class="char-style-override-8">“Evet,” diyerek eve bir göz attım. “Roger daha şimdi Brianna’nın kucağındaydı.”</span></p>

    <p class="Normal para-style-override-6"><span class="char-style-override-8"> </span></p>
  </div>
</body>
</html>