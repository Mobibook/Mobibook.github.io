<html xmlns="http://www.w3.org/1999/xhtml">
<head>
  <title>guz2-43</title>
  <link href="../Styles/guz2.css" rel="stylesheet" type="text/css"/>
</head>

<body id="guz2" xml:lang="tr-TR">
  <div class="Basic-Text-Frame">
     <p class="baslik" id="toc_marker-36"><span class="bold">36<br/>Fraser Tepesi’ne Dönüş</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-5"><span class="char-style-override-8">Jocasta yeni akrabasından ayrılmaya pek gönülsüzdü, fakat ilkbahar ekimine çoktan geç kalınmıştı ve çiftlik de ihmal edilmişti. Hiç ertelemeden Tepe’ye dönmemiz gerekiyordu ve Brianna’nın kalma lafını duymaya tahammülü yoktu. Bu iyi bir şeydi, çünkü Jamie’yi torunundan ayırmak için dinamit gerekirdi.</span></p>

    <p class="Normal para-style-override-5"><span class="char-style-override-8">Lord John seyahat edecek duruma gelmişti; Büyük Bufalo Demir Yolları’na kadar bize eşlik etmiş, Brianna ve bebeği öpmüş Jamie’yi ve beni (çok şaşırmıştım) kucaklamış, sonra da kuzeye Virginia ve Willie’ye doğru yola çıkmıştı.</span></p>

    <p class="Normal para-style-override-5"><span class="char-style-override-8">“Onlara göz kulak olacağını inanıyorum,” dedi bana sessizce arabayı işaret ederek. İki parlak baş eğilmiş Brianna’nın kucağındakine bakıyordu.</span></p>

    <p class="Normal para-style-override-5"><span class="char-style-override-8">“İnanabilirsin,” dedim ve elini sıktım. “Ben de sana inanıyorum.” Elimi dudaklarına götürdü ve anlık tebessümden sonra ardına bakmadan atını sürmeye başladı.</span></p>

    <p class="Normal para-style-override-5"><span class="char-style-override-8">Bir hafta sonra yeşile boğulmuş tepeye varmıştık. Yabani çiçekler olmuş, ağaçların gölgesinde yeşil, beyaz ve kırmızı renkler tatlısı, acısı ve cesaretiyle birbirlerine girmişlerdi.</span></p>

    <p class="Normal para-style-override-5"><span class="char-style-override-8">Ev kirli ve bakımsızdı, her yanı ölü yapraklar sarmıştı. Bahçe kurumuş bitki ve köklerle doluydu. Tepe’deki yeni evin iskeleti sitemkâr bir şekilde siyah siyah duruyordu. Yerimiz tamamen bir harabeyi andırıyordu.</span></p>

    <p class="Normal para-style-override-5"><span class="char-style-override-8">Eve döndüğüm için hiç bu kadar sevinmemiştim.</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">İsim, yazdım ve durdum. Bunu anca Tanrı bilir, diye geçirdim aklımdan. Bebeğin soyadı tam bir muammaydı. Adı bile daha konmamıştı.</span></p>

    <p class="Normal para-style-override-5"><span class="char-style-override-8">Ben “tatlım” veya “canım” diyordum, Lizzie “sevgili delikanlı” diyordu ve Jamie ise ona Gaelce “torun” veya “</span><span class="italik char-style-override-7">a Ruaidh</span><span class="char-style-override-8">” yani Kızıl diyordu. Bebeğin tüy gibi siyah saçları ve koyu teni zaman geçtikçe hafif bir kırmızılığa bürünmüştü ki babasının olmasa bile dedesinin kim olduğunu ortaya koyuyordu.</span></p>

    <p class="Normal para-style-override-5"><span class="char-style-override-8">Brianna’nın ona bir şey demesine gerek yoktu. Bebek devamlı yanında olduğu için kelimelerin ötesinde bir aşkla ona göz kulak oluyordu. Ona bir isim vermeyeceğini söylemişti. Henüz vermeyecekti.</span></p>

    <p class="Normal para-style-override-5"><span class="char-style-override-8">“Ne zaman?” diye sormuştu Lizzie ama Brianna cevap vermemişti. Ben ne zaman olacağını biliyordum; Roger geldiğinde.</span></p>

    <p class="Normal para-style-override-5"><span class="char-style-override-8">“Peki o gelmezse,” dedi Jamie gizlice bana, “korkarım zavallı küçük delikanlı isimsiz bir şekilde mezara girecek. Tanrım, bu kız amma da inatçı!”</span></p>

    <p class="Normal para-style-override-5"><span class="char-style-override-8">“Brianna Roger’a güveniyor,” dedim. “Sen de bunu denemelisin.”</span></p>

    <p class="Normal para-style-override-5"><span class="char-style-override-8">Jamie sert bir bakış attı. “Güvenmekle umut etmek arasında fark vardır, Sassenach. Bunu benim kadar sen de biliyorsun.”</span></p>

    <p class="Normal para-style-override-5"><span class="char-style-override-8">“O zaman umut et, neden etmiyorsun?” diye cevabı yapıştırdım ve ona sırtımı döndüm, sonra da tüy kalemimi mürekkebe batırıp yavaşça karıştırdım. Küçük Soru İşareti’nin acelesi olduğu için kendisiyle birlikte gece kimseyi uyutmuyordu. </span></p>

    <p class="Normal para-style-override-5"><span class="char-style-override-8">Jamie masanın karşı tarafına geçip oturdu ve çenesini de bağdaştırdığı kollarına dayadı, bu nedenle ona bakmak zorunda kaldım. “Ediyorum,” dedi, gözlerine muziplik hâkimdi. “Gelirse umut edeceğim, gelmezse umut etmeyeceğim.”</span></p>

    <p class="Normal para-style-override-5"><span class="char-style-override-8">Gülümsedim ve işime dönmeden önce kalemimin tüyünü burnunda gezdirdim. Jamie burnunu kırıştırdı ve hapşırdı, sonra da doğrulup kâğıda baktı. “Sen ne yapıyorsun, Sassenach?”</span></p>

    <p class="Normal para-style-override-5"><span class="char-style-override-8">“Küçük Gizmo’nun doğum belgesini çıkarıyorum. Yani yapabildiğim kadarıyla.”</span></p>

    <p class="Normal para-style-override-5"><span class="char-style-override-8">“Gizmo mu?” dedi şüpheyle. “Bu bir aziz adı mı?”</span></p>

    <p class="Normal para-style-override-5"><span class="char-style-override-8">“Öyle olduğunu sanmıyorum. Tabii sen Pantelon ve Onuphrius adındaki insanları bilmiyorsun. Veya Ferreolus.”</span></p>

    <p class="Normal para-style-override-5"><span class="char-style-override-8">“Ferreolus mu? Bunu bildiğimi sanmıyorum.” Jamie öne doğru eğilip ellerini dizlerinin üzerinde bağdaştırdı.</span></p>

    <p class="Normal para-style-override-5"><span class="char-style-override-8">“Favorilerimden biri,” dedim. Doğum tarihi ve zamanını (ki ne yazık ki bu bir tahmindi) büyük bir dikkatle dolduruyordum. Bu doğum belgesinde kesin olan iki bilgi vardı; tarihi ve onu doğurtan doktorun adı.</span></p>

    <p class="Normal para-style-override-5"><span class="char-style-override-8">“Ferreolus,” diye devam ettim neşeyle, “hastalıklı tavuk çiftliğinin koruyucu azizi. Hıristiyan mağduru. Romalı bir yargıç ve gizli bir Hıristiyan idi. Bu ortaya çıktığında duruşmayı beklemesi için lağım çukuruna kapatıldı. Sanırım bütün hücreler doluydu. Kulağa oldukça cesurca geliyor ama zincirlerinden kurtulup lağım çukurundan kaçmayı başardı. Fakat onu yakalayıp oraya geri sürüklediler ve kellesini vurdular.”</span></p>

    <p class="Normal para-style-override-5"><span class="char-style-override-8">Jamie bön bön bakıyordu. “Bunun tavuklarla ne ilgisi var?”</span></p>

    <p class="Normal para-style-override-5"><span class="char-style-override-8">“Ufacık da olsa bir fikrim yok. Bence Vatikan’ı gözden geçir,” diye tavsiye ettim. </span></p>

    <p class="Normal para-style-override-5"><span class="char-style-override-8">“Şahsen ben Aziz Guignole’ı pek severim.” Gözlerindeki parıltıyı fark etmiştim ama durumu belli etmedim.</span></p>

    <p class="Normal para-style-override-5"><span class="char-style-override-8">“O neyin koruyucusuydu?”</span></p>

    <p class="Normal para-style-override-5"><span class="char-style-override-8">“Acizlik için çağrılmıştı.” Gözlerindeki parıltı gittikçe artıyordu. “Bir keresinde Brest’te onun heykelini görmüştüm. Heykelin bin yıldır orada olduğu söylenir. Muhteşem bir yapıttı. Bir tüfek namlusu kadar penisi vardı ve- ”</span></p>

    <p class="Normal para-style-override-5"><span class="char-style-override-8">“Nesi vardı?”</span></p>

    <p class="Normal para-style-override-5"><span class="char-style-override-8">“Şey, olağanüstü olan büyüklüğü değil,” dedi susmamı işaret ederek, “yani o kadar değildi. Kasaba halkı insanların bin yıldır kutsal hatıra diye ondan bir parça kestiğini ve yine de penisin büyüklüğünden bir şey kaybetmediğini söyler.” Sırıtarak bana bakıyordu. “Aziz Guignole’ın parçasını cebinde taşıyan bir erkek, hiç yorulmadan gece gündüz işini görebilirmiş.”</span></p>

    <p class="Normal para-style-override-5"><span class="char-style-override-8">“Aynı şeyin kadınlar için geçerli olduğunu sanmıyorum,” dedim kuru bir şekilde. “Bu adamın nasıl aziz olduğunu da merak etmiyor musun?”</span></p>

    <p class="Normal para-style-override-5"><span class="char-style-override-8">Jamie kahkahayı bastı. “Onun duasını alan her erkek, bunun cevabını sana verecektir, Sassenach.” Sandalyesinde arkasına döndü ve açık kapıdan dışarıya baktı. Brianna ve Lizzie çimenlerde oturmuş, battaniyesinin üstünde Habeş maymunu gibi kırmızı kıçını göstererek çırılçıplak karın üstü yatan bebeği izliyorlardı. </span></p>

    <p class="Normal para-style-override-5"><span class="char-style-override-8">Brianna Ellen, diye yazdım güzelce ve sonra durdum.</span></p>

    <p class="Normal para-style-override-5"><span class="char-style-override-8">“Sence Brianna Ellen Randall mı yoksa Fraser mı? Ya da her ikisi mi?”</span></p>

    <p class="Normal para-style-override-5"><span class="char-style-override-8">Jamie benden yana dönmeyerek omuz silkti. “Önemli mi?”</span></p>

    <p class="Normal para-style-override-5"><span class="char-style-override-8">“Olabilir.” Sayfaya üfleyip parlak siyah harflerin, mürekkep kururken matlaşmasını izledim. “Eğer Roger gelir, kalır ya da kalmaz bilemem, bu küçük boşluğu bilgilendirmek isterse sanırım bebeğin soyadı MacKenzie olacak. Eğer gelmezse bebek annesinin soyadını alır diye düşünüyorum.”</span></p>

    <p class="Normal para-style-override-5"><span class="char-style-override-8">Jamie iki kızı izlerken bir süre sessizliğini korudu. Lizzie, güneşin altında parıldayan Brianna’nın uzun kızıl saçlarını tarıyordu.</span></p>

    <p class="Normal para-style-override-5"><span class="char-style-override-8">“Kendine Fraser diyor,” dedi usulca. “Ya da dedi.”</span></p>

    <p class="Normal para-style-override-5"><span class="char-style-override-8">Kalemi bıraktım ve uzanıp elimi koluna koydum. “O seni affetti. Affettiğini biliyorsun.”</span></p>

    <p class="Normal para-style-override-5"><span class="char-style-override-8">“Şimdilik öyle. Peki bu adam gelmezse?”</span></p>

    <p class="Normal para-style-override-5"><span class="char-style-override-8">Duraksadım. Jamie biraz haklıydı; Brianna onun asıl hatasını affetmişti. Yine de Roger yakın zamanda gelmezse, bunun için de Jamie’yi suçlayacaktı ki bunu kabul etmek zorundaydım.</span></p>

    <p class="Normal para-style-override-5"><span class="char-style-override-8">“Her ikisini de yaz,” dedi birden. “Seçimi Brianna yapsın.” Son cümlesinde soyadlarından bahsettiğini sanmıyordum.</span></p>

    <p class="Normal para-style-override-5"><span class="char-style-override-8">“Roger gelecek,” dedim kararlı bir tavırla, “ve her şey yoluna girecek.” Kalemi aldım ve mırıldandım. “Umarım.”</span></p>

    <p class="Normal para-style-override-5"><span class="char-style-override-8"> </span></p>

    <p class="Normal para-style-override-4"><span class="char-style-override-8">***</span></p>

    <p class="Normal para-style-override-5"><span class="char-style-override-8">Koyu yeşil kayaların arasından akan sudan içmek için durdu. Sıcak bir gündü; artık sonbaharda değil ilkbahardaydılar, ayaklarının altındaki yosun, zümrüt yeşili rengindeydi. Tıraş olma hayali çok uzaktaydı. Sakalları kalınlaşmış, saçları omuzlarını geçmişti. Bir gece önce nehirde banyo yapmıştı ve elinden geldiğince kendini ve kıyafetlerini temizlemişti, fakat görünüşü hakkında en ufak bilgisi yoktu. Gerçi nasıl göründüğü de umurunda değildi.</span></p>

    <p class="Normal para-style-override-5"><span class="char-style-override-8">Atını bağladığı yola döndü. Ayağı acıyordu ama bu da önemli değildi. Jamie Fraser ile ilk karşılaştığı alana sürdü atını yavaşça. Yapraklar taze ve yeşil renkteydiler. Uzaktan kargaların boğuk seslerini duyabiliyordu. Yabani otlar haricinde ağaçların arasında hareket eden başka bir şey yoktu. Derin bir nefes aldı ve adeta bıçak gibi keskin, kırık bir hatıra canlandı gözünde.</span></p>

    <p class="Normal para-style-override-5"><span class="char-style-override-8">Atını Tepe’ye çevirdi ve sağlam ayağıyla hafifçe mahmuzladı. Nasıl karşılanacağı hakkında bir fikri yoktu ama bu da önemli değildi. Burada olduğu hakikati haricinde hiçbir şey önemli değildi artık.</span></p>

    <p class="Normal para-style-override-6"><span class="char-style-override-8"> </span></p>
  </div>
</body>
</html>