<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_19"><br class="chapter" />
  <br class="chapter" />
  18. Bölüm<br class="chapter" />
  &nbsp;<br class="chapter" />
  <span class="h1baslik">Graham Hatırlıyor</span><br class="chapter" />
  <br class="chapter" /></h1>

  <p class="normal">Kız en sonunda Graham'ın karşısına çıktı. Rüzgar Gülü Ofisleri'ndeki odasının bulunduğu koridorda karşılaştılar. Koridor uzun ve dardı. Her iki yanında palmiyeleri andıran oyma şekiller vardı. Kızı bunlardan birinin önünde otururken buldu. Kız, Graham'ın ayak seslerini duyunca ona döndü. Birden beti benzi attı. Hemen doğruldu. Ona doğru bir adım yaklaştı ve durdu. Çekiniyordu. Endişeli bir hali vardı. Belli ki bir şeyler olmuştu. Kızın bu suskunluğu hiç de hayra alamet değildi. Herhalde bir şeyler söyleyecekti.</p>

  <p class="normal">Graham lafa önce kendisinin girmesinin daha doğru olacağını düşündü. "Ben de seni görmek istiyordum," dedi. "Birkaç gün önce bana bir şeyler söylemek istemiştin. Halkla ilgili bir şeyler. Neydi onlar?"</p>

  <p class="normal">Kızın gözlerinde derin bir korku vardı.</p>

  <p class="normal">"Halkın mutsuz olduğunu söylemiştin."</p>

  <p class="normal">Kız sessiz kalmaya devam etti. Hiç kıpırdamıyordu.</p>

  <p class="normal">"Size çok garip gelmiş olmalı," dedi aniden.</p>

  <p class="normal">"Öyle. Hâlâ da anlayabilmiş değilim."</p>

  <p class="normal">"Ani bir tepkiydi o."</p>

  <p class="normal">"Yani?"</p>

  <p class="normal">"Sadece bu kadar."</p>

  <p class="normal">Kızın tereddüdü, bakışlarından okunabiliyordu. Zorlukla konuşuyordu. "Unuttunuz..." dedi. İçini çekti.</p>

  <p class="normal">"Neyi unuttum?"</p>

  <p class="normal">"Halkı..."</p>

  <p class="normal">"Yani..."</p>

  <p class="normal">"Siz halkı unuttunuz."</p>

  <p class="normal">Graham şaşkın gözlerle bakıyordu kıza. Anlamaya çalışıyordu.</p>

  <p class="normal">"Evet. Şaşırdınız. Farkındayım. Çünkü ne olduğunuzun, bizim için ne anlam ifade ettiğinizin farkında değilsiniz. Etrafınızda olup biten şeyleri anlamıyorsunuz."</p>

  <p class="normal">"Yani?"</p>

  <p class="normal">"Anlamıyorsunuz..."</p>

  <p class="normal">"Tam olarak değil. Belki de haklısınız. Ama açıklayın lütfen, yardımcı olun anlamama."</p>

  <p class="normal">Graham'a döndü. Kendine gelmişti. "Açıklaması çok zor. Daha önce de denedim. Fakat şimdi, yapamıyorum. Doğru sözcükleri bulmakta zorluk çekiyorum. Gerçekten çok acayip bir şey. Uyumanız. Uyanışınız. Bunlar gerçek mucizelerdi. Hem benim için böyle bu, hem de halk için... Sıradan bir insan olarak yaşadınız. Acı çektiniz. Öldünüz... Sonra uyandınız. Yeniden yaşamaya başladınız. Ve kendinizi Dünyanın Efendisi olarak buldunuz."</p>

  <p class="normal">"Dünyanın Efendisi," dedi Graham, "Evet, bana böyle diyorlar. Ama o kadar az şey biliyorum ki bunlar hakkında. İçinde bulunduğum durumu bir düşün..."</p>

  <p class="normal">"Şehirler, şirketler, emek departmanı, eyaletler, iktidarlar, hükümdarlıklar! Şan, şeref ve güç! Hep duyuyorum bunları. Anladık. Ben Efendiymişim. Ya da kral. Canın nasıl isterse. Ha tabi Ostrog'la beraber. Patronla.."</p>

  <p class="normal">Durdu.</p>

  <p class="normal">Kız, Graham'ın yüzüne bakıyordu. Sanki bir şeyleri araştırıyordu.</p>

  <p class="normal">"Evet?" dedi.</p>

  <p class="normal">"Benim yükümü paylaşıyor Ostrog." Gülümsedi Graham.</p>

  <p class="normal">"Biz de bundan korkuyoruz zaten," dedi kız. Bir süre hiçbir şey söylemedi. "Hayır," dedi yavaşça. "İpleri tamamen siz ele almalısınız. Yalnızca siz. Halk yüzünü size dönmüş durumda."</p>

  <p class="normal">Yumuşak bir tonda konuşuyordu. "Dinleyin lütfen. En azından uyuduğunuz sürenin yarısı boyunca insanlar size dua ettiler. Sizin uyanışınızı bekliyordu herkes. Büyük bir umut olarak görüldü bu."</p>

  <p class="normal">Graham bir şeyler söylemek istedi ama yapamadı.</p>

  <p class="normal">Kız hâlâ bir şeylerden çekiniyordu. Gerçi yüzüne biraz renk gelmişti. "Sayısız insan için siz Kral Arthur ya da Barbarossa ile aynı konumdasınız. Kendi çağının gelmesi için bekleyen ve dünyayı düzene koyacak olan bir kral olarak görülüyorsunuz!"</p>

  <p class="normal">"Sanıyorum halkın hayal gücü..."</p>

  <p class="normal">"Atasözümüzü duymadınız mı yoksa! 'Uykucu uyandığında!' Siz orada baygın yatarken binlerce insan yanınıza geldi. Binlerce insan. Her ay başında halkın sizi izlemesine izin verilirdi. Üzerinizde beyaz bir örtü ile yatıyor olurdunuz. İnsanlar akın akın yanınıza gelirlerdi. Ben de küçük bir kızken sizi görmüştüm. Yüzünüz bembeyazdı. Alabildiğine dingin ve huzurlu."</p>

  <p class="normal">Kız başını çevirdi. Gözlerini önündeki duvara dikti. Daha kısık bir sesle konuşmaya başladı. "Ben küçük bir çocukken yüzünüzü incelerdim... Hiç değişmiyordu. Bu ilahi bir şeydi benim için. Muazzam bir sabrın eseri olduğuna inanırdım halinizin. İşte biz sizin için böyle şeyler düşünürdük Efendim. Sizin gönlümüzdeki yeriniz böyleydi."</p>

  <p class="normal">Graham'a döndü. Gözlerinin içi parlıyordu. Sesi netti. Son derece güçlüydü. "Bu şehirde ve dünyanın farklı yerlerinde, myriad kere myriad kadın ve erkek sizi bekliyorlar. Hepsinin umudu sizde. Biliyorlar ki siz bir şeyler yapacaksınız."</p>

  <p class="normal">"Ne yapmamı bekliyorlar?"</p>

  <p class="normal">"Ostrog ya da başka hiç kimse, sizin sorumluluğunuza ortak olamaz."</p>

  <p class="normal">Graham şaşırmıştı. Kızın yoğun duygusallığı yüzünden okunuyordu. Başlangıçta ne kadar zorlanmıştı konuşurken. Sanki söylediği her kelime ile kendisini tehlikeye atıyordu.</p>

  <p class="normal">"Sizce," dedi "Yaşadığınız bu büyük mucize, küçük bir hayat yaşayıp uyumanız ve arkasından yepyeni bir hayata uyanışınız; tüm bunlar sizin yeniden küçük bir hayat yaşamanız için miydi? Söyleyin, bu kadar insan ümitlerini size bağlamışken sizin sorumluluklarınızı bir başkasına devretmeniz doğru mu?"</p>

  <p class="normal">"Krallığımın ne kadar büyük olduğunun farkındayım," dedi Graham. Sesinde belirgin bir tereddüt vardı. "Ne kadar haşmetli göründüğünün farkındayım. Ama acaba gerçek mi bütün bunlar? Gerçekten inanılmaz geliyor. Bir rüya gibi. Bu gerçek mi yoksa büyük bir oyundan mı ibaret her şey?"</p>

  <p class="normal">"Gerçek," dedi kız. "Tabi eğer siz görmeye cesaret edebilirseniz"</p>

  <p class="normal">"Tüm krallıklar gibi benimki de sonuç olarak inançla ilgili bir şey. Bir yerde insanların zihninde var olan bir illüzyon..."</p>

  <p class="normal">"Eğer siz cesaret edebilirseniz," dedi kız yeniden.</p>

  <p class="normal">"Ama..."</p>

  <p class="normal">"Sayısız insan," dedi kız. "Size inanan, bu hayali zihinlerinde taşıyan sayısız insan, sizin arkanızdan gelecektir."</p>

  <p class="normal">"İyi de ben hiçbir şey bilmiyorum ki. Hem de hiçbir şey. Diğerleri öyle mi? Konsey, Ostrog... Bilge insanlar. Bir sürü şey biliyorlar. En ince detayına kadar her şeye hakimler. Hem bu bahsettiğiniz sorunlar da ne? İnsanlar neden acı çekiyor? Kast ettiğiniz şey ..."</p>

  <p class="normal">Durdu Graham. Boş boş bakıyordu kıza.</p>

  <p class="normal">"Ben genç bir kızım," dedi kız. "Yine de dünya bana perişanlıkla dolu gibi görünüyor. Sizin zamanınızdan bu yana dünya çok değişti. Çok değişti. Garip bir şekilde. Sizi görüp tüm bunları anlatabilmek için ne çok dua ettim bir bilseniz. Dünya değişti. Çürüdü. Günden güne kokuşmuş bir hal aldı."</p>

  <p class="normal">Kızın yüzü kızarmıştı. Hızla döndü. "Sizin zamanlarınız özgürlük çağlarıydı. Evet, en azından benim düşüncem böyle. Tüm ömrüm boyunca böyle düşündüm. Hiç mutlu olamadım ben. İnsanlar artık özgür değiller. Özgür olamadıkları gibi, daha büyük ya da daha iyi de değiller. Keşke hepsi bu kadar olsa. Bu şehir bir hapishane. Bütün şehirler gibi. Anahtar servet sahiplerinin elinde. Sayısız insan, beşikten mezara kadar sadece çalışıyor. Bu doğru mu? Hep böyle mi olacak bu? Evet, maalesef sizin zamanınızda olduğundan çok daha kötü her şey. Sadece acı ve keder var bizim hayatımızda. Tanık olduğunuz sığ zevklerle dolu hayatın az ötesinde korkunç bir perişanlık var. Sefalet! Yoksulluk! Evet. Acı çeken yoksullar var. Bu insanlar sizin uğrunuza ölüme gittiler. Siz hayatınızı onlara borçlusunuz!"</p>

  <p class="normal">"Evet," dedi Graham yavaşça. "Hayatımı onlara borçluyum."</p>

  <p class="normal">"Siz," dedi kız, "Bu yeni şehir tiranlığının henüz yeni gelişmeye başladığı günlerden geliyorsunuz. Evet bu bir tiranlık, tartışmasız bir despotluk. Sizin çağınızda feodal savaş lordları gitmişlerdi. Yeni efendiler olan servet lordları ise henüz ortaya çıkma aşamasındaydılar. İnsanlığın yarısı hâlâ kırsal bölgelerde yaşıyordu. Şehirler hızla büyüyordu. Asaletten bahsedildiğini duyardım eskiden. Sıradan insanlar sevgi ve sadakatle kendilerini asillere adarlarmış. Onlar da bunun karşılığında halka sayısız hizmetler yaparlarmış. Siz o zamanlardan geliyorsunuz işte."</p>

  <p class="normal">"Pek öyle değildi aslında. Ama boş ver. Şimdi nasıl durumlar? Onu konuşalım."</p>

  <p class="normal">"Servet tiranlığı ve zevk şehirleri! Ve kölelik, onursuzca bir kölelik."</p>

  <p class="normal">"Kölelik mi?"</p>

  <p class="normal">"Kölelik."</p>

  <p class="normal">"Herhalde insanların mal gibi alınıp satıldığını kast etmiyorsun?"</p>

  <p class="normal">"Daha da kötüsü. Size anlatmak istediğim şey bu işte. Bunu görmenizi istiyorum. Biliyorum. Farkında değilsiniz hâlâ. Pek çok şeyi sizden gizleyeceklerdir. Yakında sizi zevk şehrine götürürler. Açık mavi kıyafetler içindeki insanları görmüş olmanız lazım. Soluk benizli, etraflarına donuk gözlerle bakan insanlar."</p>

  <p class="normal">"Hemen her yerde."</p>

  <p class="normal">"Garip bir lehçeyle konuşurlar. Kaba bir şey."</p>

  <p class="normal">"Evet, duydum."</p>

  <p class="normal">"Onlar köleler. Sizin köleleriniz. Sizin sahibi olduğunuz Emek Departmanı'nın köleleri."</p>

  <p class="normal">"Emek Departmanı. Çok tanıdık geliyor. Evet, şimdi hatırladım. Şehirde dolaşırken görmüştüm. Işıklar yeniden yanmaya başladığında. Ön cepheleri açık maviye boyalı binalar vardı..."</p>

  <p class="normal">"Evet. Size bunu anlatmak hiç kolay değil. İnsanlarımızın en azından üçte biri mavi üniforma giyiyor. Bu sayı her geçen gün biraz daha artıyor. Emek Departmanı her geçen biraz daha güçleniyor. Sinsice..."</p>

  <p class="normal">"Nedir bu Emek Departmanı tam olarak?" diye sordu Graham.</p>

  <p class="normal">"Eskiden aç insanlara ne yapardınız siz?"</p>

  <p class="normal">"Kilisenin yönettiği düşkünler evi vardı. "</p>

  <p class="normal">"Düşkünler evi. Evet, bir zamanlar öyleymiş. Derslerde anlatılırdı. Tarih derslerinde. Şimdi hatırladım. Emek Departmanı, düşkünler evinin yerine geçti. Dini bir kuruluşun içinden çıktı o. Belki duymuşsunuzdur. Kurtuluş Ordusu'nun. Sonradan bir şirkete dönüştü. Başlangıçta neredeyse tamamen bir hayır kuruluşu gibi çalışıyordu. İnsanları düşkünler evinin cefasından kurtaracaklarını iddia ediyorlardı. Düşkünler evine karşı çok büyük bir karalama kampanyası başlattılar. Düşünüyorum da sizin konsey tarafından ele geçirilen ilk büyük kurumlardan biri bu olmalı. Neyse, bir şekilde Kurtuluş Ordusu'nu satın aldılar. Daha sonra yeniden yapılandırarak şimdiki haline getirdiler. Başlangıçta amaç, evsiz aç insanları, iş gücünü organize etmekti."</p>

  <p class="normal">"Evet."</p>

  <p class="normal">"Artık düşkünler evi diye bir yer yok. Sığınaklar ya da hayır kurumları da ortadan kalktı. Sadece bu departman var. Her yerde ofisleri var. Mavi onların rengidir. Aç açıkta kalan her erkek, kadın ve çocuk, eğer eşi dostu da yoksa eninde sonunda departmanın eline düşer. Ya da hayatına son verir. Maalesef yoksullar için kolay ölüm bile yok. Ötenazi son derece pahalı bir şey. Neyse. Departmanda günün her saatinde hazır yiyecek, yatacak yer ve mavi kıyafetler bulunur. Bir günlük barınma karşılığında departman sizden bir günlük çalışma ister. İş bitince mavi üniformayı giydirip kapının önüne koyarlar sizi."</p>

  <p class="normal">"Sonra?"</p>

  <p class="normal">"Bu size çok da korkunç gözükmüyor olabilir. Sizin zamanınızda sokaklarda yaşayan, açlık çeken insanlar vardı. Evet, bu kötüydü. Ama sonuçta en azından ölerek kurtuluyorlardı sefaletten. Bizde bir atasözü vardır. 'Mavi kıyafetten kurtuluş olmaz,' derler. Departman emek ticareti yapar. Kendilerini garanti altına almak için son derece temkinli davranırlar. Aç ve çaresiz bir şekilde onların kapılarına gelir insanlar. Orada bir gece için yiyip içip, uyurlar. Bunun karşılığında bir gün boyunca çalışırlar. Eğer çalışmalarından memnun kalmışlarsa taş çatlasa bir metelik verirler insanlara. Bu para ancak tiyatroya ya da ucuz bir dansa gitmenize yeter. Ya da kinematografta kısa bir şeyler izlemeye. Kimileri bir akşam yemeğini ya da bahis oynamayı tercih ederler. Para bitince oradan oraya dolaşmaya başlarlar. Yollardaki polisler dilenciliğe izin vermez. Zaten kimse de çıkarıp dilencilere para vermez. Sonraki gün, bilemedin bir sonraki gün çaresizlik içerisinde yine departmanın kapısına gelirler. En sonunda üzerlerindeki kıyafet artık giyilmeyecek hale gelir. Üzerlerinde paralanır. Yeni bir kıyafet alabilmek içinse aylarca çalışmaları gerekir. Departmanın gözetimi altında çok sayıda çocuk doğar. Doğum sürecinde anneler departmana bir aylık çalışma borçlanmış olurlar. Departman on dördüne gelene kadar çocukların bakımını ve eğitimlerini üstlenir. Bu çocuklar mavi keten giyerek büyürler. Departmanın bünyesinde çalışmak için hazırlanırlar."</p>

  <p class="normal">"Yani şehirde açıkta kalan kimse yok, öyle mi?"</p>

  <p class="normal">"Evet. Yoksullar ya mavi elbise giyerler ya da cezaevindedirler. Sefaleti ortadan kaldırdık. Yoksullar artık departmana emanet."</p>

  <p class="normal">"Peki ya bu insanlar çalışmayı reddederlerse?"</p>

  <p class="normal">"İnsanların çoğu çalışır. Zaten departman çok güçlüdür. Çeşitli cezalandırma sistemleri vardır. Çalışmak istemeyen insanlara yemek vermezler mesela. Ayrıca çalışmayı reddeden her kadın ve erkeğin başparmaklarına bir işaret konulur. Böylece bu insanlar fişlenmiş olurlar. Dünyanın neresinde olursa olsun bir departman bürosuna gittikleri zaman hemen tanınırlar. Zaten hangi yoksul, şehri terk edebilir ki? Paris'e gitmek için iki lion lazım. İtaatsizlik edenlerin bazıları cezaevlerine konulur. Orada durum daha da berbattır. Karanlık ve perişan bir yer... Çeşitli nedenlerden dolayı insanlar oraya gönderilebiliyorlar."</p>

  <p class="normal">"Ve diyorsun ki halkın üçte biri mavi keten giyiyor değil mi?"</p>

  <p class="normal">"Muhtemelen daha da fazlası. Hayvanlar gibi çalıştırılıyor bu insanlar. Onurdan, her türlü zevkten ve umuttan yoksun bir hayat yaşıyorlar. Kulaklarına sürekli zevk şehirlerine ilişkin hikayeler geliyor. Bunları duymak kendi mahrumiyetlerini, sefaletle dolu hayatlarını daha da korkunç bir hale getiriyor. Ötenazi yaptırma şansları bile yok. Yalnızca zenginler sahip bu hakka. Dünyanın her tarafından yaşayan milyonlarca insan... Bu insanların tüm arzularına gem vurulmuş. Doğuyorlar, baskı altında yaşıyorlar ve sonunda ölüyorlar. Bugün geldiğimiz nokta işte bu."</p>

  <p class="normal">Graham bir süre sessiz kaldı.</p>

  <p class="normal">"İyi de devrim olmadı mı?" dedi. "Bunların hepsi değişecektir. Ostrog..."</p>

  <p class="normal">"Bu bizim umudumuzdu. Tüm dünyanın umuduydu bu. Ama Ostrog bunu yapmayacak. O bir politikacı. Her şeyin şimdi olduğu gibi kalmasını istiyor. İnsanların hali umurunda bile değil. Tüm bu yaşananları kanıksamış. Zenginler, güç sahipleri, bu devirde mutlu olan herkes... Onlar bu perişanlığı içlerine sindirdiler. İnsanları politik amaçları için kullandılar. Onlar zaten bu alçaklığın içerisinde doğmuş ve bunu kanıksamışlar. Ama siz. Siz Efendim daha mutlu bir çağdan geliyorsunuz. İnanıyorum ki siz halkınızın daha fazla bu koşullarda yaşamasına izin vermeyeceksiniz."</p>

  <p class="normal">Kızın yüzüne baktı. Kız ağlıyordu. O da duygulandı. Şehir ve halkı aklından çıkıp gitti. Hiçbir şey duymuyordu o an. Kızın güzelliğinin karşısında her şey silinmişti.</p>

  <p class="normal">"Peki, ben ne yapabilirim?" dedi kızın gözlerinin içine bakarak.</p>

  <p class="normal">"Yönetin," diye yanıtladı kız. Graham'a doğru eğildi ve fısıldamaya başladı. "Daha önce hiç yapılmadığı gibi adilce yönetin dünyayı. İnsanların mutluluğu ve iyiliği için ipleri elinize alın. Bunu yapabilirsiniz, yapmalısınız. Halk heyecan içinde. Dünyanın her yerindeki insanların sizden büyük beklentileri var. Hepsi ağzınızdan çıkacak olan bir kelimeyi bekliyorlar. Bir işaretinizle ayağa kalkabilirler. Orta sınıftan insanların arasında bile huzursuzluk var. Onlar da mutlu değiller. Size yaşananları tam olarak anlatmıyorlar. Halk eski haline dönmek istemiyor. İnsanlar silahsızlandırılmayı kabul etmediler. Ostrog hiç beklemediği bir şeyle karşı karşıya. Bir kere cin şişeden çıktı. Artık geri dönüş yok. İnsanların umutları onun en büyük hayallerini bile aşıyor."</p>

  <p class="normal">Kalbi hızla çarpıyordu. Kıza adil davrandığı izlenimini vermek istiyordu. Duydukları üzerinde iyice düşünüp öyle karar verecekti.</p>

  <p class="normal">"Halk liderini bekliyor," dedi kız.</p>

  <p class="normal">"Ya sonra?"</p>

  <p class="normal">"Ne isterseniz onu yaparsınız. Dünya sizin Efendim."</p>

  <p class="normal">Gözlerini kızdan çekti. Konuşmaya başladı. "Eski düşler... Benim de hayalini kurduğum yeni bir dünya ümidi. Özgürlük... Mutluluk... Gerçekten de rüya mı bunlar? Gerçekten tek bir insan, bir insan..." sesi giderek alçaldı ve sustu.</p>

  <p class="normal">"Bir insan değil Efendim. Bütün insanlık. Sizin tüm yapmanız gereken onlara bir lider vermek. Kalplerinden geçenleri haykıracak bir lider!"</p>

  <p class="normal">Graham kafasını salladı. Kısa bir süre için ikisi de sessiz kaldılar.</p>

  <p class="normal">Aniden göz göze geldiler. "Ben senin kadar inançlı değilim," dedi Graham. "Ben senin gibi genç değilim. Bana atfedilen güç gerçek değil. Hayır, lütfen müsaade et sözümü bitireyim. Benim böyle bir gücüm yok. Yanlış yapmak istemiyorum. Yeni bir çağ açmaya gücümün yeteceğini sanmıyorum ama yine de elimden geleni yapacağım. Söylediklerin gözümü açtı. Sen haklısın. Ostrog haddini bilmeli. Ve ben de... Sana bir şey için söz veriyorum. Bu ücretli kölelik son bulacak."</p>

  <p class="normal">"Yöneteceksiniz yani?"</p>

  <p class="normal">"Evet. Yalnız bir şey var. Sen de bana yardım edeceksin."</p>

  <p class="normal">"Ama. Ben, ben bir kız..."</p>

  <p class="normal">"Evet sen. Tamamen yalnız olduğumu görmüyor musun?"</p>

  <p class="normal">Kız şefkat dolu gözlerle baktı Efendi'ye. Yeniden lafa girdi. "Benden yardım istiyorsunuz öyle mi?"</p>

  <p class="normal">Gergin bir andı. Graham ayağa kalktı. "Şimdi bile," dedi kızın yüzüne bakmaya çekinerek... "Ostrog bekliyor. Daha önce ona net sorular sorduğumda... Aslında bilmediğim çok şey var. En doğrusu bana söylediğin şeyleri gidip kendi gözlerimle görmem olacak. Döndüğüm zaman tekrar nasıl görüşebileceğiz?"</p>

  <p class="normal">"Sizin döndüğünüzden benim mutlaka haberim olur. Döndüğünüz zaman yine burada görüşürüz. Sizi bekleyeceğim."</p>

  <p class="normal">Birbirlerine baktılar. Gözlerinde hem kararlılık hem de kaygı vardı. Graham kızın yanından ayrıldı ve Rüzgar Gülü Ofisleri'ne doğru yola çıktı.</p>
</body>
</html>
