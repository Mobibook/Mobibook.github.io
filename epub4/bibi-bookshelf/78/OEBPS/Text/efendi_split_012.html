<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_10"><br class="chapter" />
  <br class="chapter" />
  9. Bölüm<br class="chapter" />
  &nbsp;<br class="chapter" />
  <span class="h1baslik">Halkın Yürüyüşü</span><br class="chapter" />
  <br class="chapter" /></h1>

  <p class="normal">İçmesi için bir sıvı getirdiler. Getiren sarı giysili siyah bir adamdı. Getirilen şeyi içti. Bir dakika içerisinde yüzü kıpkırmızı oldu. Yanı başında siyah giysili uzun bir adam duruyordu. Adam Graham'a aralık duran kapıyı işaret etti. Adam kulağının dibinde bağırmasına rağmen ne söylediğini anlayamıyordu. Dışarıdan gelen gürültüler diğer bütün sesleri bastırıyordu. Siyahlının arkasında gri giysili bir kız vardı. Bu hengamede bile kızın güzelliği Graham'ın dikkatini çekmişti. Meraklı gözleri Graham'ın üzerindeydi. Hafifçe dudakları titriyordu. Aralık kapıdan bir an için dışarıda olup bitenleri görebildi. Durup durup yeniden başlayan slogan sesleri, alkışlar ve kalabalığın uğultusu gayet net duyuluyordu. Siyah giysili adamın dudaklarına baktı. Galiba bir şeyler söylemeye çalışıyordu.</p>

  <p class="normal">Bir süre etrafında olup bitenleri izledi. Boş boş bakıyordu. Sonra aniden ayağa kalktı. Bağıran adamın koluna yapıştı.</p>

  <p class="normal">"Söyle bana ben kimim, kimim ben?"</p>

  <p class="normal">Diğerleri de konuşulanları duyabilmek için onlara yaklaştılar. "Kimim ben?" Yüzlerine baktı. Sorduğu sorunun yanıtını arıyordu.</p>

  <p class="normal">"Size hiçbir şey söylemediler mi?" diye bağırdı kız.</p>

  <p class="normal">"Hadi söyle, sen söyle," dedi Graham.</p>

  <p class="normal">"Siz dünyanın Efendisisiniz. Dünyanın sahibi!"</p>

  <p class="normal">Doğru duyduğundan emin olamadı. Herhalde söylenenleri yanlış anlıyordu. Ya da bir şeyleri eksik duymuştu. Sesini yükseltti yeniden. "Uyandığım günden beri bir mahkûm gibiydim. Neredeyse üç gündür. Yine de bu şehirde yaşayan insanlar arasında bir mücadele yaşandığını anlayabiliyorum. Bu arada burası Londra mı?"</p>

  <p class="normal">"Evet," dedi genç adam.</p>

  <p class="normal">"Ve şu adamlar. Beyaz Atlas'ın olduğu büyük odada toplantı yapanlar... Onların benimle derdi nedir? Ne istiyorlar benden? Ben uyurken dünya da rayından çıkmış sanki. Herkes delirmiş gibi. Tabi ben de... Kim bu konsey üyeleri? Neden beni yeniden uyutmak istediler?"</p>

  <p class="normal">"Sizi baygın tutmak istediler," dedi sarılı adam, "Olaylara müdahale etmenizi engellemek için..."</p>

  <p class="normal">"Ama neden?"</p>

  <p class="normal">"Çünkü siz atlassınız Efendim," dedi sarılı adam. "Dünya sizin omuzlarınızda yükseliyor. Onlar dünyayı sizin adınıza yönetiyorlar."</p>

  <p class="normal">Dışarıdaki gürültü, yerini sessizliğe bırakmıştı. Şimdi sadece tek bir ses duyulabiliyordu. Arkasından büyük bir coşku fırtınası geldi. Kalabalık adeta kükrüyordu. İnsanlar neşe içerisindeydiler. Tüm bu karmaşa içerisinde küçük odadakilerin birbirlerinin bağırışlarını dahi duymaları çok zordu.</p>

  <p class="normal">Graham ayağa kalktı. Duyduğu şeyleri kafasında yerli yerine oturtmaya çalışıyordu. "Konsey," diye tekrarladı şaşkın bir ifadeyle. Duraksadı. Sonra aklına aniden o isim geliverdi. "Peki, bu Ostrog kim?"</p>

  <p class="normal">"İsyanın lideri. Ayaklanmayı o organize ediyor. Tabi sizin adınıza."</p>

  <p class="normal">"Benim adıma mı? Ya siz? Kendisi şimdi nerede?"</p>

  <p class="normal">"Bizi yetkilendirdi. Ben onun üvey kardeşiyim. İsmim Lincoln. İnsanların sizi görmesini istedi. Daha sonra onun yanına gideceğiz. O şu anda Rüzgar Gülü Ofisi'nde. İşleri var. Halkın yürüyüşü başlamak üzere."</p>

  <p class="normal">"Sizin adınıza," diye bağırdı genç adam, "insanları ezip, zorbalıkla hüküm sürdüler. Hatta en sonunda..."</p>

  <p class="normal">"Benim adıma mı? Benim adıma derken, ben, yani Efendi?"</p>

  <p class="normal">Dışarıda kısa bir sessizlik oldu. Genç adamın sesi şimdi daha iyi duyulabiliyordu. Kemerli bir burnu ve gür bıyıkları vardı genç adamın. "Hiç kimse sizin uyanmanızı beklemiyordu. Hiç kimse... Ne şeytandır onlar. Lanet olası diktatörler. Ama işte siz uyandınız ve o zaman şaşırıp kaldılar. Ne yapacaklarını bilemediler. Kimisi sizi uyuşturmayı, kimisi hipnotize etmeyi, kimisi de öldürmeyi önerdi..."</p>

  <p class="normal">Dışarıdan gelen sesler yine yükseldi.</p>

  <p class="normal">"Ostrog, Rüzgar Gülü Ofisi'nde bekliyor. Gerçi şimdi yeni bir çatışmanın başladığı söylentisi var..."</p>

  <p class="normal">Adının Lincoln olduğunu söyleyen adam Graham'a yaklaştı. "Bunu Ostrog planladı. Ona güvenin. Tüm hazırlıklarımız tamam. Yürüyen platformlara el koyacağız. Belki de isyan şu an başlamış olabilir. Sonra..."</p>

  <p class="normal">"Burada halkın toplanmış olması," diye bağırdı sarılı adam, "Size olan sevgilerini gösteriyor. Bu arada yaklaşık elli bin eğitimli adamımız var."</p>

  <p class="normal">"Silahlı birliklerimiz var," diye ekledi Lincoln, avazı çıktığı kadar bağırarak. "Gerekli planlar yapıldı. Bir liderimiz var. Polis artık sokaklardan çekildi ve ..." Söylediği duyulamadı. "Ya şimdi ya hiçbir zaman. Konsey sallanmaya başladı. Kendi adamlarına bile güvenemiyorlar."</p>

  <p class="normal">"Bakın dinleyin, halk sizi çağırıyor."</p>

  <p class="normal">Graham'ın zihni çok hareketliydi. Tam her şeyi anladığını düşünürken kafası yeniden karışıyordu. O Dünyanın Efendisi'ydi. Ama diğer taraftan üstü başı kar içerisinde, yarı donmuş bir adamdı! Bir tarafta beyaz konsey vardı. Güçlü, disiplinli... Az daha onların yüzünden canından oluyordu. Öbür tarafta ise uçsuz bucaksız kalabalıklar. Kaynaşmış, birbirinden ayırt edilemeyen kitleler. Onun adını haykıran, kendisine Efendi diyen insan toplulukları. Diğerleri onu esir etmiş ve canına kast etmişlerdi. Kapının dışında haykıran kalabalık ise onun canını kurtarmıştı. Yine de tüm bu olup bitenlerin nedenini hâlâ tam olarak anlayabilmiş değildi.</p>

  <p class="normal">Kapı açıldı. Lincoln'ün sesi iyiden iyiye duyulmaz oldu. Bir grup heyecanlı insan girdi içeri. Graham'a yaklaştılar. Lincoln el hareketleri ile bir şeyler anlatmaya çalışıyordu. Dışarından gelen sesler adamların ne istediğini ortaya koyuyordu. "Uykucu'yu gösterin bize." Sloganların ortak teması buydu. Görevliler avazları çıktığı kadar bağırdılar: "Sessizlik! Susalım."</p>

  <p class="normal">Graham açık kapıdan dışarı baktı. Durmaksızın dalgalanan bir kalabalık vardı. Tam bir karmaşa hakimdi. Kadınlar ve erkekler hep bir ağızdan haykırıyorlardı. Her biri ellerini ona doğru uzatmıştı. Büyük bölümü mavi giysili insanlardan oluşan kalabalık, hırçın bir denizi andırıyordu.</p>

  <p class="normal">Çoğunluk ayaktaydı. Kahverengi paçavralar içindeki zayıf biri ise bir sandalyenin üzerine çıkmıştı. Elindeki siyah kumaş parçasını sallıyordu. Graham grili kızın gözlerine baktı. Merak ve ümit vardı gözlerinde. Gerçekten de tüm bu insanlar ne bekliyorlardı kendisinden? Dışarıdaki hareketlilik şimdi daha farklı bir yapıya bürünmüştü. Ayaklarını vura vura yürüyordu insanlar. Çok geçmeden Graham da bu coşkuya katıldı. Olayların kendisini nasıl etkilediğinin henüz farkında değildi. Bir an paniğe kapıldı. Kafasını toplayıp kendisinden istenen şeyin ne olduğunu anlamaya çalıştı.</p>

  <p class="normal">Lincoln kulağının dibinde bağırıyordu. Neredeyse kulağının zarı patlayacaktı. Çok geçmeden kalabalıktaki değişimin neden kaynaklandığını anladı. İnsanlar hep bir ağızdan şarkı söylemeye başlamışlardı. Herhangi bir şarkı değildi bu. Trampetlerin, sloganların eşliğinde söylenen bir yürüyüş müziği, bir marştı! Bir yerlerde müzik çalınıyor, müzik kaynaşmış insan seslerini daha da güçlendiriyordu. Kalabalıktakiler ayaklarını yere vurarak müziğin ritmine eşlik ediyorlardı.</p>

  <p class="normal">Graham'ı kapıya doğru iteklediler. Hiç itiraz etmedi. Marşın gücünden etkilenmişti. Kendisini daha güçlü, daha heyecanlı hissediyordu. Ve işte! Halk karşısındaydı. Müzikle birlikte dalgalanan bir renk cümbüşüne tanıklık ediyordu.</p>

  <p class="normal">"Onlara el sallayın," dedi Lincoln.</p>

  <p class="normal">"Bunu giymeli," dedi bir başka ses diğer taraftan. Bir sürü el, üzerine bir gömlek geçiriverdi. Kollarını geçirip gömleği üzerine oturttu ve Lincoln'ü takip etti. Gri kıyafetli kızın kendisine yakın durduğunu fark etmişti. Ne kadar da aydınlık bir yüzü vardı. Ona yaklaştıkça yüzünün kızardığını hissetti. Nasıl da canlıydı... Kız bir an için söylenen şarkının ete kemiğe bürünmüş hali gibi gözüktü gözüne. Graham'ın ortaya çıkmasıyla birlikte şarkı birdenbire yerini sloganlara bıraktı. Graham, Lincoln'ün yardımıyla sahnenin önüne doğru ilerledi. Artık halkla karşı karşıyaydı.</p>

  <p class="normal">Meydan son derece büyüktü. Genel bir karmaşa hakimdi ortama. Geçitler, balkonlar, amfi tiyatro, basamaklı geniş alanlar ve büyük kemerler... İleride, büyük bir pasajın girişinde arbede yaşanıyordu. Her yer tıka basa insan doluydu. Bir an kalabalığın içindeki tek tek bireylere odaklanmayı denedi. Kısa sürede gözden kayboluyorlardı. Platformun yakınında güzel bir kadın dikkatini çekti. Önündeki adamların omuzlarına çıkmıştı. Saçları yüzüne dökülüyordu. Elinde yeşil bir sopa vardı. Hemen yanlarındaki mavili ihtiyar ayakta durmakta zorlanıyordu. Arkasında, bağıran kel ve dişsiz bir adam vardı. Birisi, henüz anlamını tam olarak çözemediği o gizemli kelimeyi söyledi: "Ostrog."</p>

  <p class="normal">Hâlâ marşın etkisindeydi. Marş gerçekten çok coşkuluydu. Kalabalığın içindekiler ayakları ile tempo tutmaya devam ediyorlardı. Bazı adamların ellerinde parlak yeşil silahlar vardı. Ona epey yakın duran bir grup, yürüyüşe geçti. Büyük kemere doğru ilerliyorlardı. Bir yandan da "Konseye hücum!" diye bağırmaktaydılar. Rap, rap, rap, rap ileri! Graham kolunu kaldırdı. Kalabalığın gürültüsü bir an içerisinde iki misli yükselmişti. "Yürüyelim," diye bağırdı. Ağzından kahramanca sözler döküldü, elbette söylediklerini kimse duymamıştı. Tekrar kolunu kaldırdı ve kemeri işaret etti: "İleri!" Kalabalık yerinde saymayı bırakmış yürüyüşe geçmişti.</p>

  <p class="normal">Kimler yoktu ki bu kalabalığın içinde: Sakallı adamlar, yaşlılar, gençler, bol giysiler içindeki silahlı kadınlar, genç kızlar... Yeni çağın kadınları ve erkekleri... Pahalı giysiler ve paçavralar onların yürüyüşünde tek vücut olmuştu. Mavi giysili bir siyahiye gözü takıldı. Sonra sarı kıyafetli çok yaşlı bir kadına. Kadının cildi kırış kırıştı. Bir grup beyaz tenli erkek ona doğru yürüyorlardı. Mavi giysiler içerisindeydiler. Kalabalığın içerisinde ayrıca iki Çinli vardı. Uzun, akça pakça, siyah saçlı bir gence rastladı, gözleri pırıl pırıldı delikanlının. Tepeden tırnağa beyazlar içerisindeydi. Bağırarak platforma tırmandı. Sonra tekrar aşağıya atladı ve arkasına bakarak uzaklaştı. Başlar, omuzlar ve silah tutan eller... Hepsi marşın ritmine uygun bir biçimde titreyerek ilerliyorlardı...</p>

  <p class="normal">Onun durduğu noktadan bakınca, insanların yüzleri birbirine karışıyordu. İnsanlar onunla göz göze geliyor ve hızla geçip gidiyorlardı. Ona el sallıyorlar, duyulması mümkün olmayan bir şeyler söylüyorlardı. Çoğunun heyecandan yüzü kızarmıştı. Bazılarının yüzleri alabildiğine solgundu. Hasta oldukları her hallerinden belliydi. Zaten ona doğru uzanan ellerin çoğu zayıftı. Bir deri bir kemik kalmıştı bu insanlar... Yeni çağın kadınları ve erkekleri! Şaşırtıcı, akılmaz bir buluşma. Kalabalıklar önünden akıp gidiyordu. Meydanın uzak noktalarından gelenler, hızla alandan çıkanların yerini alıyor ve yürüyüş devam ediyordu. Rap, rap, rap, rap... Sanki bütün dünya yürüyüşe kalkmıştı! Ne kadar fazla yüz geçiyordu önünden, giderek daha fazla...</p>

  <p class="normal">Rap, rap, rap, rap; Lincoln'ün işareti ile kemere doğru döndü. Farkına bile varmadan, o da diğerleri gibi ritmik yürümeye başlamıştı. Hareketleriyle müziğe eşlik ettiğini fark etti. Kalabalık aynı yönde ilerliyordu. İnsanlar ayaklarını vura vura yürüyor ve yaklaştıklarında dönüp ona bakıyorlardı. Adeta önünde bir yol oluşmuştu. Etrafında bir korumalar ordusu vardı. Lincoln sağ koluna girmişti. Korumalar araya girip kalabalığı ondan uzak tutmaya çalışıyorlardı. Graham'ın önünde birkaç sıra halinde koruma şeridi oluşturdular. Bir süre öylece ilerledi. Kemerin üstünden geçti. Aşağıda ilerleyen kalabalık ona sesleniyordu. Nereye gittiğini bilmiyordu. Bilmek de istemiyordu. Arkasına baktı. Ne kadar da geniş bir meydandı. Yürüyüş devam etti. Rap. Rap. Rap. Rap...</p>
</body>
</html>
