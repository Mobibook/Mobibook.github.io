<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_17"><br class="chapter" />
  <br class="chapter" />
  16. Bölüm<br class="chapter" />
  &nbsp;<br class="chapter" />
  <span class="h1baslik">Tek Kanatlı Uçak</span><br class="chapter" />
  <br class="chapter" /></h1>

  <p class="normal">Londra'nın havaalanları bir hilal şeklinde nehrin güneyinde toplanmıştı. Bunlara eski tepelerin ya da köylerin adları verilmişti. Sırasıyla Roehampton, Wimbledon Park, Streatham, Norwood, Blackheath ve Shooter tepelerinin isimlerini almışlardı. Kubbe-çatının üzerinde yükseliyorlardı. Aşağı yukarı hepsi birbirinin aynıydı bu yapıların. Çok katlıydılar. Üst katlara asansör ya da merdivenle çıkılabiliyordu. En tepede bölümlere ayrılmış geniş bir alan vardı. Buradaki raylı araçlarla, alanın bir noktasından bir başka noktasına gitmek mümkündü.</p>

  <p class="normal">Graham havaalanına, yürüyen yolları kullanarak gitti. Japon uşağı Asano ona eşlik ediyordu. Lincoln ise yönetim işleriyle meşgul olan Ostrog tarafından toplantıya çağrılmıştı. Rüzgar Gülü Polisi'nden bir muhafız, Efendi'yi bekliyordu. Onun için yürüyen yollarda özel bir yer ayarlanmış ve havaalanına gideceği kimseye duyurulmamıştı. Yine de onu izlemek için hatırı sayılır bir kalabalık toplandı. Her zamanki gibi kalabalık adını haykırıyordu. Mavi kıyafetler içerisindeki sayısız kadın, erkek ve çocuk haykırıyor, el sallıyor ve ona daha yakın olabilmek için ana yoldaki merdivenlere doğru akın ediyordu. Tam olarak ne dedikleri anlaşılmıyordu. Şehrin yoksulları arasında konuşulan o garip lehçeyi bir kez daha duyuyordu burada. Aşağıya indikleri anda kalabalık korumaların etrafını sardı. Anlaşılan bu insanlar ona ulaşıp dertlerini anlatmak istiyorlardı. Hepsinin elinde dilekçeler vardı. Korumaları, Graham'ın ilerlemesi için bir koridor oluşturdular.</p>

  <p class="normal">Batıdaki havaalanında, tek kanatlı bir uçak Graham için hazırlanmıştı. Yaklaştıkça bu makinenin uzaktan görüldüğünden çok daha büyük olduğunu fark etti. Uçuş rampasının üzerinden duruyordu. Alüminyum gövdesi yirmi tonluk bir tekne büyüklüğündeydi. Kanatları arı kanadındaki sinirleri andıran metal parçaları ile sabitlenmişti. Kanatların yapımında cama benzeyen sentetik bir madde kullanılmıştı. İnce zar dokusuna sahipti. Yükseldiğinde uçağın gölgesi çok geniş bir alanın üzerine düşüyordu. Pilot ve yolcu sandalyeleri karmaşık bir sistemle uçağa monte edilmişti. Bunların üzerinde koruyucu bir çerçeve bulunuyordu. En önde bir rüzgar siperi vardı. Ayrıca yine güvenlik amaçlı hava yastıkları, metal çubuklara takılmıştı. İstendiğinde uçak tamamen kapalı hale getirilebiliyordu. Bu yeni deneyim, Graham'ı fazlasıyla heyecanlandırıyordu. Uçağın yarı açık kalmasını tercih etti. Pilot, yüzünü rüzgardan koruyan camın arkasına oturdu. Yolcu koltuğu da epey güvenli görünüyordu. Zaten başka da oturacak bir yer yoktu. Tabi isterse paketlerin ve ilaçların konulduğu bagajda ya da arkadaki yedek motor pervanesinin saklandığı bölümde de yolculuk edebilirdi...</p>

  <p class="normal">Asano uçağın yanında duruyordu. Durduğu yer uşak süitiydi. Graham, pilotun söylediklerini yaparak yerine oturdu. Asano platformun altında durup onlara el sallıyordu.</p>

  <p class="normal">Motor çok gürültülüydü. Pervane dönmeye başladı. Bir anda havaalanı ve çevredeki binalar hızla geri gitmeye başladılar. Sonra birdenbire her şey devrilir gibi oldu. Graham içgüdüsel olarak her iki yanındaki demirlere tutundu. Yükseldiklerini hissediyordu. Rüzgar, kanatların üzerinde ıslık çalıyordu sanki. Pervane ritmik bir şekilde dönüyordu. Pilot büyük bir özenle uçuş kontrollerini yaptı. Uçak titremeye başladı. Bu sarsıntı uçuş boyunca devam edecekti. Çatının üzerindeki her şey büyük bir hızla sancak tarafına doğru kaydılar. Giderek küçülüyorlardı. Graham uçağı büyük bir dikkatle incelemeye başladı. Etrafına bakındı. Hiç de öyle korkutucu bir tarafı yoktu bunun. Hızlı bir tren yolculuğundan farklı değildi. Aşağıda Konsey Evi'ni ve Highgate Bayırı'nı gördü. Ayaklarının arasındaki boşluktan aşağıya baktı.</p>

  <p class="normal">Bir anda dehşete kapıldı. Kendisini tehlike altında hissediyordu. Sıkıca tutundu. Bir süre kafasını kaldıramadı. Güneybatı Londra'daki en büyük rüzgar güllerinden birinin üzerindeydi. İleride, en güneydeki havaalanının çevresi sayısız siyah nokta ile kaplanmıştı. Bu şeyler giderek uzaklaşıyorlardı sanki. İçinde güçlü bir yere inme isteği uyandı. Dişlerini sıktı. Can havliyle başını kaldırdı.</p>

  <p class="normal">Bir süre daha dişlerini sıktı. Gökyüzüne baktı. Yanındaki demirleri sıkıca tutmaya devam ediyordu. Pilota baktı. Gülümsüyordu. Graham da gülümsedi. İçinden gülmek gelmemişti aslında. Graham, "İlk sefer olduğu için biraz garip geliyor," dedi. Ağırbaşlılığını korumaya çalışıyordu. Aşağıya tekrar bakmaya ise cesareti yoktu. Yaşanabilecek olası kazaları düşünmeden edemiyordu. Ya motorun bu muazzam ritmi bozulursa, o zaman ne olacaktı? Toparlanmaya çalıştı. Sürekli yükseliyorlardı.</p>

  <p class="normal">Uçmanın şokunu kısa sürede atlattı. Hissettiği hoşnutsuzluk giderek azalıyor ve yerini keyfe bırakıyordu. Havada yaşanabilecek olası problemler hakkında bilgilendirilmişti. Yine de abartıldığı kadar kötü değildi. Uçağın hareketi ona hafif bir fırtınada dalgaların üzerinde ilerleyen bir tekneyi çağrıştırmıştı. Eh, ne de olsa iyi bir denizciydi. Temiz hava onu canlandırıyor ve içinin neşe ile dolmasını sağlıyordu. Başını kaldırıp göğe baktı. Gökyüzü sirüs bulutları ile kaplanmıştı. Aşağıda beyaz kuşlar uçuyorlardı. Kanatları parlıyordu kuşların. Bir süre onları izledi. Yavaş yavaş daha aşağılara baktı. Bu kez kaygısı daha azdı.</p>

  <p class="normal">Rüzgar Gülü Muhafızlığı'nın Karga Yuvası, gün ışığında pırıl pırıl parlıyordu. Altında mavi bir çizgi şeklinde tepeler uzanıyordu. Ve Londra. Muazzam bir karmaşa. Binaların hatları keskin ve netti. Az önce hissettiği kaygıları tamamen unutmuştu. Londra'nın sınırı, bir uçurumu ya da heybetli bir duvarı andırıyordu. 100-120 metre arası bir yüksekliği vardı. Pürüzsüz, dimdik ve karmaşayla süslenmiş bir duvardı bu.</p>

  <p class="normal">19. yy'ın büyük şehirlerinde genellikle kenar mahalleler bulunurdu. Yeni çağda bu durum tamamen değişmişti. Bu eski yapılaşma modelinden geriye bir dizi kalıntı haricinde hiçbir iz kalmamıştı. İşte şimdi bu kalıntıların üzerinden geçiyorlardı. Daha önce bahçelerde bulunan ağaçlar ve keklik üzümleri, yayılarak her yeri kaplamışlardı. Eskinin banliyö evleri şimdi yeşil bir denizin ortasındaki adacıklara benziyorlardı. Yıllar önce yerleşimciler buraları terk etmişler, tarım kültürünün eski alışkanlıkları uzun zaman önce ortadan kalkmıştı.</p>

  <p class="normal">Harabe evlerin duvarlarını kuşatan bitki örtüsü; böğürtlen, sarmaşık, tarakotu ve çimlerle şehir duvarlarına doğru yayılıyordu. Viktorya döneminin kalıntıları arasında ihtişamlı zevk sarayları da vardı. Yürüyen yollar şehirden buralara kadar uzanıyordu. Zevk sarayları mevsim şimdi kış olduğundan alabildiğine ıssızdı. Yıkıntıların arasındaki yapay bahçelerde de kimsecikler yoktu. Şehrin sınırları, geceleri kapıların kapatıldığı antik dönemlerdeki kadar keskin bir biçimde belirlenmişti. Graham nihayet şehrin ötesindeki dünya ile tanışıyordu. Sonra daha da yükseldiler. Yeryüzü iyiden iyiye küçüldü. Thames vadisindeki sebze tarlalarını fark etti. Tarlalar dikdörtgen şeklindeydi. Kimi kırmızı, kimi kahverengiydi. Bu geniş araziler genellikle su kanalları ile sınırlanıyordu.</p>

  <p class="normal">İyice canlanmıştı. Hafif bir sarhoşluk hissetti. Derin derin nefes alıyordu. Ağız dolusu gülmeye başladı. İçinden bağırmak geliyordu. Bir süre sonra bu güçlü arzuya teslim oldu ve bağırmaya başladı. Güneye döndüler. Şimdi rüzgar yönünde ilerliyorlardı. Uçağın manevraları son derece ustacaydı. Alçalırken pervane kısa bir süre için durdu. Yeniden yükselmek ise Graham'a muazzam bir haz verdi. Seyreltilmiş havanın yoğun olduğu noktaya doğru alçalmak ve sonra yeniden yükselişe geçmek, tarifi imkansız bir duyguydu. Keşke hep havada kalabilselerdi!</p>

  <p class="normal">Bir süre aşağıdaki kır manzarasını izledi. Bir zamanlar her yere yayılmış olan evlerin kalıntıları onu çok etkilemişti. Çiftlikler ve köyler ortadan kalktığı zamandan beri burası çorak bir araziye dönüşmüştü. Bu durumun tek istisnası harabelerdi. Gerçi bu bilgi daha önce kendisine verilmişti. Yine de tüm bunları çıplak gözle görüyor olmak bambaşka bir duyguydu. Dünyayı dikkatle inceliyordu. Belki de tanıdık bir şeyler görebilirdi. İlk bakışta her şey yabancıydı. Derken bir kireçtaşı tepesinin üstünden geçtiler. Buraya Guilford Domuz Sırtı denilirdi eskiden. Doğudaki vadi tanıdık geldi. Kalıntılar vadinin sırtlarında dik bir şekilde sıralanmışlardı. Burayı referans alarak düşününce diğer yerleri de hatırladı. Leith Tepesi, Aldershot Çukuru ve diğerleri... Sadece Eadmite Portsmouth Yolu'nu tanımakta zorlandı. Burası eski tren yolunun üzerine inşa edilmişti. Yolun etrafı ağaçlarla kaplanmıştı.</p>

  <p class="normal">Down Kayalıkları'nın her yerinde rüzgar gülleri vardı. Sis büyük ölçüde görüşü engelliyordu. Şehirde bu kadar büyük rüzgar gülleri görmemişti. Güneybatı rüzgarını karşılarına aldılar. Hava gerçekten de çok sertti. İngiliz Gıda Şirketi'ne ait koyunların bulunduğu arazileri fark etti. Ata binmiş koyun çobanları, havadan bakılınca siyah noktalar gibi gözüküyorlardı. Sonra Wealden tepeleri, Hindhead sıraları, Pitch tepesi ve Leith tepesi belirdi. Ve ikinci bir rüzgar gülleri sırası... Mor fundalıklar, sarı katırtırnakları ile lekelenmişti. İleride damgalı siyah öküzler, atlı adamlar tarafından güdülüyordu. Önce küçük noktalar haline geldiler. Çok geçmeden sisin içerisinde ortadan kayboldular.</p>

  <p class="normal">Bir kuş sesi duydu. Yakında olmalıydı. Güney kayalıklarının üzerindeydiler. Omzunun üzerinden baktı. Pordsmouth rıhtımını gördü. Pordsdown tepesinin yamacında yükseliyordu. Bir dakika içinde büyük gemiler belirdi. Yüzen şehirler gibiydiler. Needles uçurumu ufacık kalmıştı. Aydınlıktı. Deniz suları gri ve berraktı. Solent'e vardılar. Çok geçmeden Wight adasının üzerinden geçtiler. Altlarındaki deniz uçsuz bucaksızdı. Rengi kimi zaman üzerine düşen bir bulut gölgesi ile mor, kimi zamansa gri oluyordu. Bazı yerlerde parlak bir aynadan farksızdı. Bazı yerlerde turkuaza çalıyordu. Wight adası gözden kayboldu. Birkaç dakika içerisinde sis tabakası bulutlardan ayrılmaya başladı. Az ileride bir sahil vardı, Kuzey Fransa sahili... Giderek büyüdü. Renkleri belirginleşmeye başladı. Netleşti, detayları ortaya çıktı.</p>

  <p class="normal">Çok geçmeden Paris'in üzerinden geçtiler. Uçak bir süre kuzeye doğru daireler çizerek aynı noktada sabit kaldı. Eyfel Kulesi hâlâ yerinde duruyordu. Yanında bir kubbe vardı. Üzerine bir heykel dikilmişti. Tam olarak ne olduğunu anlayamadığı bir duman gördü. "Aşağıda bir problem var," dedi pilot. Graham önemsemedi. Dikkatini minarelere, kulelere vermişti. Paris en azından zarafet bakımından hâlâ en büyük rakibinin önünde gidiyordu. Mavi bir şekil, hızla yerden yükseldi. Fırtınanın savurduğu kuru bir yaprak gibiydi. Havada bir kavis çizdikten sonra onlara doğru gelmeye başladı. Giderek daha fazla büyüyordu. Pilot bir şeyler söyledi. "Ne?"Graham gözlerini yaklaşan nesneden ayırmakta zorlanıyordu. "Londra uçağı Efendim," diye bağırdı pilot yaklaşan nesneyi işaret ederek.</p>

  <p class="normal">Yükseldiler. Kuzeye doğru ilerliyorlardı. Londra uçağı giderek daha fazla yaklaşıyordu. Yaklaştıkça daha da büyüyordu. Onun gürültüsünün yanında uçağın motor sesi cılız kalmıştı. Nasıl bir canavardı bu böyle. Ne kadar büyük, hızlı ve sağlamdı. Altlarından geçti. Kanatları büyük ve yarı saydamdı. Canlı bir varlığı andırıyordu. Graham uçakta çok sayıda yolcu bulunduğunu fark etti. Sıra sıra oturmuşlardı. Camın arkasında duruyorlardı. Uçağın pilotu beyaz giyinmişti. Uçakta eşgüdümlü olarak çalışan püskürtmeli motorlar vardı. Gördüğü şey çok heyecanlandırmıştı Graham'ı. Sonra giderek küçüldü. Uzaklaştı. Kısa süre içinde görüş alanlarının dışına çıktı.</p>

  <p class="normal">Kendi uçaklarının küçük kanatları, Londra uçağının etkisiyle sarsılmıştı. Bu şey Londra ile Paris arasında gidip geliyordu. Barış zamanlarında havanın güzel olması koşuluyla günde dört sefer yapardı.</p>

  <p class="normal">Kanalın üzerinden geçtiler. Graham düşüncelere daldı. Sol tarafta Beachy Burnu yükseliyordu.</p>

  <p class="normal">"İnmek ister misiniz?" dedi pilot. Rüzgarın uğultusu pilotun sesini bastırıyordu.</p>

  <p class="normal">"Daha değil," diye bağırdı Graham. Gülüyordu. "Daha inmeyelim. Bu makine hakkında öğrenmek istediğim çok şey var."</p>

  <p class="normal">"Efendim ben demek istedim ki..."</p>

  <p class="normal">"Bu makineyi daha iyi tanımak istiyorum," diye tekrarladı Graham.</p>

  <p class="normal">"Yanınıza geliyorum," diyerek yerinden kalktı Graham. Aralarındaki hatta ilerlemeye başladı. Bir an için durdu. Yüzünün rengi atmıştı. Elleri kasıldı. Bir adım daha attı. Neredeyse pilotun yanındaydı. Omuzlarında bir ağırlık hissetti. Hava basıncıydı bu. Boşta kalan başlığı yerinde sallanıyordu. Güçlenen rüzgar saçlarını dağıttı. Bu sırada pilot yer çekimi ve basınç değişimi ile ilgili bazı ayarlamalar yapıyordu.</p>

  <p class="normal">"Bunları bana da açıklamanı istiyorum," dedi Graham. "Nasıl çalıştırıyorsun bu aleti?"</p>

  <p class="normal">Pilot tereddüt etti. "Gerçekten karmaşık bir şey Efendim," diye yanıtladı.</p>

  <p class="normal">"Umurumda değil," diye bağırdı Graham. "Umurumda değil!"</p>

  <p class="normal">Kısa bir sessizlik oldu. "Pilotluk bir sırdır Efendim. Herkesle paylaşılmaz bu bilgiler."</p>

  <p class="normal">"Biliyorum. Ama ben Efendiyim. Bilmeyi hak ediyorum." Güldü. Gücünün farkına varmasını sağlayan şey belki de havada olmanın verdiği sarhoşluktu.</p>

  <p class="normal">Uçak dönüş yaptı. Rüzgar, Graham'ın yüzüne çarpıyordu. Elbiseleri dalgalanıyordu. İki adam göz göze geldiler. Adeta birbirlerini tartıyorlardı.</p>

  <p class="normal">"Efendim, kurallar gereği..."</p>

  <p class="normal">"Kurallar beni bağlamaz," dedi Graham, "Galiba benim kim olduğumu unutuyorsun..."</p>

  <p class="normal">Pilot dikkatle yüzüne bakıyordu. "Hayır," dedi. "Asla unutmuyorum Efendim. Ama dünyanın hiçbir yerinde yeminli pilotlar dışında kimseye bu sırlar öğretilmez. Yolcular..."</p>

  <p class="normal">"Bu şeyleri ben de duydum. Ama bunları tartışmak istemiyorum. Neden iki yüz yıl uyudum biliyor musun? Uçabilmek için."</p>

  <p class="normal">"Efendim," dedi pilot, "Kurallar, eğer kuralları çiğnersem..."</p>

  <p class="normal">Graham hiçbir cezayı umursamıyordu.</p>

  <p class="normal">"Eğer beni izlerseniz..."</p>

  <p class="normal">"Hayır," dedi Graham. Yükselmeye başladıklarından daha sıkı tutunması gerekmişti. "Ben bunu kendim yapmak istiyorum. Eğer beceremezsem bana yardım edersin. Ama bunu yapacağım. Nasıl yükseleceğimi göreceksin. Gelip senin yerine oturacağım. Kesin kararlıyım. Sonunda uçacağım. Bu kadar uyumuş olmanın bir faydasını göreceğim sonunda. Her şey bir yana, geçmişte en büyük düşüm uçabilmekti benim..."</p>

  <p class="normal">"Ama şu anda bizi izliyorlar Efendim..."</p>

  <p class="normal">Graham sakinleşmeye başladı. Belki de böyle olması daha iyiydi. Umursamaz bir şekilde küfretti. Hızla dönüp uçağın kumanda kollarına dokundu. Uçak hafifçe sallanmıştı.</p>

  <p class="normal">"Ben bu Dünyanın Efendisi değil miyim?" dedi. "Yoksa sizin mi bütün buralar? Şimdi ellerini kumanda kollarından çek. Benim bileklerimi tut. Evet böyle. Şimdi göster bakalım bana nasıl indiriyoruz uçağın burnunu..."</p>

  <p class="normal">"Efendim," dedi pilot.</p>

  <p class="normal">"Ne var?"</p>

  <p class="normal">"Beni koruyacaksınız değil mi?"</p>

  <p class="normal">"Evet evet! Londra'yı yakmam gerekse de koruyacağım. Şimdi..."</p>

  <p class="normal">Bu sözün ardından Graham hava yolculuğu ile ilgili ilk dersini aldı. "Bu yolculuk senin en büyük şansın," diyerek kahkahayla güldü. Temiz hava güçlü bir şarap gibiydi. "Bana bir şeyi bu kadar hızlı öğretmek kolay değildir. Ne dersin, becerebiliyor muyum bu işi? Hah, işte böyle..."</p>

  <p class="normal">"Geri, Efendim geri."</p>

  <p class="normal">"Geri. Şimdi sağa. Bir iki üç... Hopp. Haydi, kızım yukarı. Yaşıyor bu şey, yaşıyor..."</p>

  <p class="normal">Uçak, en şaşırtıcı figürlerle dans etmeye başlamıştı. Havada geniş halkalar çiziyor, bir yükselip bir alçalıyordu. Her ani yükselişinin ardından avına atılan bir şahin gibi inişe geçiyordu. Az daha güneydoğuda süzülen balonların arasına dalacaktı. Son dakikada yaptığı hızlı bir manevra ile durumu kurtarmıştı. Hız ve temiz hava Graham'ı çok fena etkilemişti. Düşüncesiz davranıyordu. Çok hırslanmıştı.</p>

  <p class="normal">En sonunda garip bir kaza onun kendine gelmesini sağladı. Arkadan bir şey gelip uçağa çarpmıştı. Uçağın üzerine yağmur damlası gibi bir şeyler düştü. Uçak alçalınca beyaz çaputu andıran bir şey gördü. "Neydi o?" diye sordu "Tam olarak göremedim."</p>

  <p class="normal">Pilot baktı. Ayarlarını kontrol etti. Uçak yeniden yükselmeye başladığında derin bir nefes aldı. "O," dedi hâlâ çırpınmakta olan beyaz şeyi işaret ederek "Bir kuğuydu."</p>

  <p class="normal">"Daha önce hiç kuğu görmemiştim," dedi Graham.</p>

  <p class="normal">Pilot cevap vermedi. Pilotun alnında küçük kan lekeleri vardı.</p>

  <p class="normal">Yatay bir şekilde devam ettiler. Graham yeniden yolcu koltuğuna geçti. Nihayet inişe geçtiler. Altlarındaki havaalanı giderek büyüyor ve belirginleşiyordu. Batıdaki kireçtaşı tepelerine baktı. Güneş batmak üzereydi.</p>

  <p class="normal">Bir süre sonra yerdeki insanlar küçük noktalar halinde ortaya çıktılar. Kalabalığın uğultusu duyulabiliyordu. Havaalanı çok kalabalıktı. Sevgili halkı sağ salim geri dönüşünü kutluyordu. İnsan yüzleri karanlığın içindeki parlak noktalar gibi görünüyordu. Ellerini ve beyaz mendillerini sallayanlar ise bu görüntüyü daha da ilginç kılıyordu.</p>
</body>
</html>
