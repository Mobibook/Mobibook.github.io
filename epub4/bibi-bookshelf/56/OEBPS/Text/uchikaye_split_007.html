<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>uchikaye</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">KONUKSEVER AZİZ JULIEN’İN <span class="idebold">EFSANESİ</span></h1>

  <p class="h2baslik">I</p>

  <p class="normal">Julien’in annesiyle babası, ormanın ortasında, bir tepenin yamacındaki şatoda otururlardı.</p>

  <p class="normal">Şatonun köşeli dört kulesinin kurşundan balık pulu biçiminde kaplı sivri çatıları vardı. Şato duvarlarının temeli, hendeklerin diplerine kadar diklemesine inen kayalara dayanırdı.</p>

  <p class="normal">Avlunun kaldırım taşları bir kilisenin döşemeleri gibi tertemizdi. Ağızları aşağıya dönük ejderhalar biçiminde yapılmış uzun oluklardan sarnıca yağmur suları dolardı. Her katta, pencerelerin kenarlarında, boyalı kil testilerin içinde fesleğen ya da günçiçekleri vardı.</p>

  <p class="normal">Kazıklardan yapılmış ikinci bir duvar, önce meyve ağaçlarıyla dolu bahçeyi, sonra da renk renk, çeşit çeşit çiçeklerin desenler oluşturdukları çimliği, sonra da serinlemek için kurulmuş salıncakların olduğu asma çardak ile kralın hizmetinde olan soylu delikanlıların eğlenmesini sağlayan çevgen<sup class="calibre4"><a href="../Text/uchikaye_split_010.html#footnote-127975-22" id="footnote-127975-22-backlink">[22]</a></sup> oyunu alanını çevrelerdi. Duvarın öbür yanında köpek kulübesi, ahırlar, ekmek fırını, cenderelerin olduğu kulübe ve ambarlar bulunurdu. Bütün bunların çevresinde, dikenli bir çitle sarılı yemyeşil çimenler vardı.</p>

  <p class="normal">O kadar uzun süredir barış içinde yaşıyorlardı ki, artık şatonun kapısındaki parmaklığı indirmeyi bile gerekli görmüyorlardı. Hendekler otlarla doluydu, kırlangıçlar mazgallara yuva yapmışlardı.</p>

  <p class="normal">Bütün gün perde hattı<sup class="calibre4"><a href="../Text/uchikaye_split_010.html#footnote-127975-23" id="footnote-127975-23-backlink">[23]</a></sup> üstünde dolanan okçu, güneş yakıcı hale gelince gözcü kulübesine döner ve bir keşiş gibi uyurdu.</p>

  <p class="normal">İçeride, her yanda demir eşyalar ışıldardı. Duvar halıları odaları soğuktan korurdu, dolaplar çamaşırlarla tıka basa doluydu, büyük şarap fıçıları kilerlere yığılmıştı, meşe ağacından sandıklar, para keselerinin ağırlığı altında çatırdardı.</p>

  <p class="normal">Silah salonunda, sancaklar ve vahşi hayvan başları arasında Amaleklilerin<sup class="calibre4"><a href="../Text/uchikaye_split_010.html#footnote-127975-24" id="footnote-127975-24-backlink">[24]</a></sup> sapanlarından Garamentelerin<sup class="calibre4"><a href="../Text/uchikaye_split_010.html#footnote-127975-25" id="footnote-127975-25-backlink">[25]</a></sup> mızraklarından, Sarrasinlerin<sup class="calibre4"><a href="../Text/uchikaye_split_010.html#footnote-127975-26" id="footnote-127975-26-backlink">[26]</a></sup> palaları ve Normanların<sup class="calibre4"><a href="../Text/uchikaye_split_010.html#footnote-127975-27" id="footnote-127975-27-backlink">[27]</a></sup> örme zırhlarına kadar, her çağdan ve her milletten silahlar dururdu.</p>

  <p class="normal">Mutfaktaki büyük şişte, bir öküz çevrilebilirdi. Şatodaki küçük kilise, bir kralın dua odası kadar ihtişamlıydı. Hatta şatoda Romen tarzı bir hamam bile vardı, ama senyör orada yıkanmanın putperestçe bir âdet olduğu düşüncesiyle, hamamdan uzak dururdu.</p>

  <p class="normal">Senyör her zaman tilki kürkünden bir palto giyerek dolanır, uyruğuna adil davranır, komşularının arasındaki kavgaları yatıştırırdı. Kış boyunca, lapa lapa yağan karı seyreder ya da kendisine hikâyeler okuttururdu. Havalar düzelir düzelmez, katırına binip daracık yollardan geçerek, yeşeren buğdayların bulunduğu yerlere gider ve köylülerle sohbet edip onlara tavsiyelerde bulunurdu. Bir sürü maceradan sonra, soylu bir ailenin kızını almıştı.</p>

  <p class="normal">Kız, bembeyaz tenli, ciddi ve mağrur biriydi. Uzun ve sivri başlığı, geçerken kapıların kirişlerine çarpar, yün elbisesinin uzun eteği, kadının üç adım gerisine kadar yerde sürünürdü. Evi, bir manastırın içi gibi düzenlemişti. Her sabah, hizmetçilerine yapacakları işleri söyler, reçellerin ve merhemlerin hazırlanışlarını denetler, çıkrıkla örgü örer ya da mihrap örtülerine nakış işlerdi. Tanrı’ya çok dua etmiş, o da kendisine bir oğul nasip etmişti.</p>

  <p class="normal">O zaman, büyük şenlikler düzenlenmiş, meşalelerin ışığında, harp ezgileri eşliğinde ve yapraklardan yaygıların üstünde üç gün dört gece süren bir ziyafet verilmişti. En zor bulunan baharatlarla tatlandırılmış, neredeyse koyun kadar iri, semiz tavuklar yenmiş; eğlence olsun diye bir bulamacın içinden bir cüce çıkmıştı. Kalabalık devamlı arttığı için, kâseler yetmemiş, davetliler borularla miğferlerden içmek zorunda kalmıştı.</p>

  <p class="normal">Loğusa kadın, bu şenliklere katılamamıştı. Sakin sakin yatağında yatıyordu. Bir akşam, birden uyandı ve pencereden sızan ay ışığının altında, hareket eden bir gölge görür gibi oldu. Yaşlı bir adamdı bu. Herhangi bir keşiş gibi elinde tespih, omzunda heybe vardı, abadan bir cübbe giymişti. Kadının başucuna doğru yaklaştı, ağzını açmadan ona, “Sevin ey anne! Oğlun bir evliya olacak!” dedi. Kadın tam bağıracakken, adam ay ışığının üstünden kayıp yavaşça gökyüzüne yükselerek gözden kayboldu. Bu arada ziyafette çalınan şarkılar daha şiddetli yankılandı. Kadın, meleklerin sesini duydu. Başı, içinde bir şehit kemiği bulunan yakutlarla süslü bir çerçevenin altındaki yastığa düştü.</p>

  <p class="normal">Ertesi gün, sorgulanan bütün hizmetçiler, böyle bir keşiş görmediklerini belirttiler. Hayal ya da gerçek; bu, Tanrı’nın bir iletisi olmalıydı. Kendini beğenmişlikle suçlanmaktan korktuğundan, olanlardan başkalarına bahsetmemeye dikkat etti.</p>

  <p class="normal">Davetliler, şafak sökerken oradan ayrıldılar. Julien’in babası, son davetliyi uğurladığı gizli kapının dışında duruyordu. Tam o sırada, birden sislerin içinden karşısına bir dilenci çıktı. Kollarında gümüş halkalar olan, sakalı örülmüş, gözbebekleri parlayan bir Çingene’ydi bu. Esinlenmiş gibi kekeleyerek, “Ah! Ah! Oğlun! Çok kan! Büyük şan ve şeref! Hep mutlu olacak! Bir imparator ailesi!” dedi.</p>

  <p class="normal">Sadakasını almak ister gibi eğildiği sırada otların içinde kayboldu, görünmez oldu.</p>

  <p class="normal">Senyör, sağına soluna baktı, var gücüyle haykırarak adamı çağırdı. Kimseler yoktu! Rüzgâr uğulduyor, çevrede sabah sisleri uçuşuyordu.</p>

  <p class="normal">Gördüğü hayali, çok az uyuduğundan kafasının yorgun oluşuna bağladı. Kendi kendine, “Eğer bundan bahsedersem, herkes benimle alay eder,” diye söylendi. Bununla birlikte, adamın kehaneti yeterince açık ve anlaşılır olmasa da, hatta bunu duyduğundan bile şüphe duysa da, oğluna bağışlanan şan ve şeref onu adeta büyülemişti.</p>

  <p class="normal">Karı koca sırlarını birbirlerinden sakladılar, ama her ikisi de aynı aşkla çocuklarının üstüne titriyorlardı. Onu Tanrı tarafından özel seçilmiş biri yerine koyup, sonsuz sevgi besliyorlardı. Yatağını en yumuşak kuş tüyleri ile doldurmuşlardı. Yatağın üzerinde de güvercin biçiminde bir lamba devamlı yanıyordu. Üç sütninesi beşiğini sallıyor, sıkıca sarılmış kundağında, pembe yüzü, mavi gözleri, nakışlı harmanisi, incilerle süslü başlığı ile minik bir İsa’ya benziyordu. Daha bir kez bile ağlamadan dişleri çıkmaya başlamıştı.</p>

  <p class="normal">Yedi yaşına bastığında, annesi ona şarkı söylemeyi öğretti. Cesur biri olarak yetişmesi için babası onu büyük bir atın üstüne oturttu. Çocuk mutluluktan gülümsüyordu, çok geçmeden savaş atlarıyla ilgili ne varsa öğrendi.</p>

  <p class="normal">Yaşlı ve bilge bir keşiş, ona Kutsal Kitap’ın Arap sayılarını, Latin harflerini, parşömen üstüne küçük resimler yapmasını öğretti. Bir kulenin en üst katında, gürültüden uzak, birlikte çalışırlardı.</p>

  <p class="normal">Ders bitince, aşağıya inip bahçeyi karış karış dolaşır, çiçekleri incelerdi.</p>

  <p class="normal">Arada bir, vadinin gerisinde yol alan, Doğulular gibi gülünç giyinmiş bir yayanın güttüğü yük hayvanları görülürdü. Adamın tüccar olduğunu anlayan senyör, uşaklarından birisini ona yollardı. Uşağa güvenen yabancı, yolundan dönüp görüşme odasına girer ve sandıklarından kadife, ipek kumaşlar, kuyumcuda işlenmiş takılar, hoş kokulu bitkiler, nasıl kullanılacağı bilinmeyen garip eşyalar çıkarırdı. Sonunda adamcağız, hiçbir kötü davranışla karşılaşmadan büyük bir kazanç elde ederek orada ayrılırdı. Bazen de bir hacı kafilesi kapıyı çalardı. Ocağın önüne geldiklerinde ıslak giysileri buğulanır, karınları doyunca yolculuklarını anlatmaya başlarlardı. Köpüklü denizde kadırgaların süzülüşünü, yakıcı kumlarda çıplak ayakla yürüyüşlerini, putperestlerin yaptıkları zalimliği, Suriye’nin mağaralarını, İsa’nın türbesi ile doğduğu yeri bir bir anlatırlardı. Sonra, genç senyöre cübbelerinde taşıdıkları deniz kabuklarından verirlerdi.</p>

  <p class="normal">Senyör çoğu zaman da eski silah arkadaşlarına ziyafet verirdi. Herkes bir yandan içer, bir yandan da eski savaşları, mancınıklarla kalelere saldırışlarını ve aldıkları büyük yaraları birbirine hatırlatırdı. Onları dinleyen Julien de savaş naraları atar, o zaman babasının, onun ileride bir fatih olacağına şüphesi kalmazdı. Julien, bunun yanı sıra akşam olunca, Angelus duasından çıkıp beli bükük fakirler arasından geçerken, kesesindeki paraları öyle büyük bir alçakgönüllülükle öyle asil bir eda ile dağıtırdı ki, annesi onun ileride başpiskopos olacağına hükmederdi.</p>

  <p class="normal">Kilisede yeri, annesiyle babasının yanındaydı. Dualar ne kadar uzun sürerse sürsün, dua rahlesinin önüne çökmüş, takkesi yerde, elleri bitişik bir halde öylece kalakalırdı.</p>

  <p class="normal">Bir gün, ayin sırasında, başını kaldırınca, küçük, beyaz bir farenin duvardaki bir delikten çıktığını gördü. Fare, mihrabın ilk basamağına tırmandı, iki üç kez sağa sola gidip geldikten sonra, aynı taraftan kaçıp gitti. Ertesi pazar, Julien, onu yeniden görebileceğini düşünerek heyecan içindeydi. Nitekim fare tekrar geldi. Artık her pazar, onu bekliyordu. Sonunda ondan bıktı, içinde ona karşı bir nefret uyandı ve ondan kurtulmaya karar verdi.</p>

  <p class="normal">Bu nedenle de kapıyı kapatıp basamaklara pasta kırıntıları serperek, elinde bir değnekle deliğin önünde beklemeye başladı.</p>

  <p class="normal">Epeyce bir zaman sonra, önce pembe bir burun, sonra farenin tamamı göründü. Julien, hafif bir darbe vurdu; artık kımıldamayan bu minik gövdenin karşısında hayretler içinde kalmıştı. Bir damla kan, döşemeyi lekelemişti. Hemen elbisesinin koluyla kanı sildi, fareyi dışarı attı ve bu olaydan kimseye bahsetmedi.</p>

  <p class="normal">Türlü türlü yavru kuşlar, bahçedeki yemlerden yiyordu. Aklına, içi oyulmuş bir kamışa bezelye doldurmak geldi. Bir ağaçtaki cıvıltıları duyunca, yavaşça ağaca yaklaşıyor, sonra kamışını kaldırıp yanaklarını şişirerek üflüyordu. Hayvancıklar sağanak yağmur gibi omuzlarına dökülünce yaptığı muziplikten pek keyifleniyor, gülmekten kendini alamıyordu.</p>

  <p class="normal">Bir sabah perde hattı üzerinden dönerken, surun tepesinde güneşlenen kocaman bir güvercin gördü. Bakmak için durduğunda, duvardaki bir gedikten, parmaklarına bir taş parçası düştü.</p>

  <p class="normal">Taşı alıp fırlatınca, taş kuşa çarpıp onu bir külçe gibi hendeğe düşürdü.</p>

  <p class="normal">Julien, çalılıkları aşıp, her tarafı yoklayarak, genç bir köpekten daha çevik hareketlerle aşağıya indi.</p>

  <p class="normal">Kanadı kırılan güvercin, bir kınakına ağacının dallarına takılmış, çırpınıyordu.</p>

  <p class="normal">Hayatta kalmak için direnişi Julien’i çileden çıkardı. Boynunu sıkmaya başladı. Kuşun çırpınışları heyecandan kalbinin çarpmasına ve içine vahşi bir zevkin dolmasına neden oluyordu.</p>

  <p class="normal">Hayvanın son çırpınışında güçten düştüğünü hissetti.</p>

  <p class="normal">Akşam yemek sırasında, babası ona, avlanmayı öğrenme yaşının geldiğini açıkladı ve sonra, içinde avla ilgili gerekli her bilginin olduğu sorulu cevaplı, eski bir defteri almaya gitti. Defterde bir usta, öğrencisine köpekleri ve av kuşlarını terbiye etmeyi, tuzak hazırlama sanatını; geyiği gübrelerinden, tilkiyi izlerinden, kurdu tırmıklarından nasıl tanıyacağını, hayvanların izledikleri yollara bakarak nasıl ayırt edilebileceğini, onları yuvalarından çıkarmanın yöntemini, yuvalarının genellikle nerede bulunduğunu, en elverişli rüzgârların hangileri olduğunu, tazıya ayrılması gereken payın kurallarını ve hayvan seslerini ayırt etmeyi, hepsini bir bir öğretiyordu.</p>

  <p class="normal">Julien, bunların hepsini ezbere anlatabilecek duruma geldiğinde, babası ona bir av köpeği sürüsü hediye etti.</p>

  <p class="normal">Sürüde, ceylanlardan daha çevik, ama çabuk öfkelenen yirmi dört Berberi tazısı ve kızıl üzerine beyaz benekli, ciğerleri sağlam, havlayışları güçlü, son derece yetenekli on yedi çift Bröton köpeği vardı. Ayılar gibi uzun tüylü kırk grifon,<sup class="calibre4"><a href="../Text/uchikaye_split_010.html#footnote-127975-28" id="footnote-127975-28-backlink">[28]</a></sup> yabandomuzlarına saldırmakla ve neredeyse eşekler kadar büyük, kızıl tüylü, geniş sırtlı ve düz bilekli Tatar çoban köpekleri, yaban öküzlerini kovalamakla görevliydiler. İspanyol köpeklerinin siyah tüyleri saten kumaş gibi parlıyordu, talbotların<sup class="calibre4"><a href="../Text/uchikaye_split_010.html#footnote-127975-29" id="footnote-127975-29-backlink">[29]</a></sup> havlamaları, İngiliz tazılarının havlamalarını bastırıyordu. Avlunun bir kenarında aslanlardan korkmayan ve süvarilerin üzerlerine atlayabilen harika hayvanlar olan sekiz buldog köpeği gözlerini döndüre döndüre zincirlerini zorlayıp homurdanıyordu.</p>

  <p class="normal">Hepsi has buğdaydan ekmekler yiyor, sularını taş yalaklardan içiyor ve ahenkli birer ad taşıyorlardı.</p>

  <p class="normal">Şahinler, av köpeklerine taş çıkartıyorlardı. Senyör, parasını verip Kafkasya’dan erkek doğanlar, Babil’den tepeli akdoğanlar, Almanya’dan sungurlar ve uzak ülkelerden, soğuk denizlerin kıyısındaki kayalıkların üstünde yakalanmış göçmen doğanlar getirtmişti. Bunlar, samanlarla örtülü bir sundurmada kalıyorlardı, boy sırasına göre tüneğe dizilmişlerdi. Talim görmeleri için ara sıra önlerindeki çimen yığınına yerleştirilirlerdi.</p>

  <p class="normal">Julien için tavşan avında kullanılan ağlar, zokalar, kapanlar, tuzaklar, her tür araç gereç hazırdı.</p>

  <p class="normal">Ava çoğunlukla, avın kokusunu alır almaz çakılıp kalan oysel köpekleri götürülürdü. Atlı uşaklar, adım adım ilerleyerek köpeklerin üstüne kocaman bir ağ gererlerdi. Köpekler bir emirle havlamaya başlarlar, bıldırcınlar uçuşur, kocalarıyla birlikte davetli olan hanımlar, çocuklar, hizmetçiler, hepsi kuşların üstüne atılırlar; onları oldukça kolay bir biçimde yakalarlardı.</p>

  <p class="normal">Bazen de, tavşanları yuvalarından çıkarmak için trampet çalınır; bu sesi duyan tilkiler çukurlara düşer ya da bir yay boşanır ve bir kurt ayağından yakalanırdı.</p>

  <p class="normal">Ne var ki Julien, bu basit hileleri hor görüyor, şahini ve atıyla tek başına avlanmayı yeğliyordu. Yanına daima kar gibi bembeyaz, büyük bir Tatar şahini alırdı. Kuşun deri başlığı üstünde bir sorguç vardı, mavi ayaklarında altın çıngıraklar sallanıyordu. Kuş, at dörtnala koşup ovalar birbiri ardına akıp giderken, efendisinin koluna sıkı sıkı tutunurdu. Julien kayışlarını çözerek onu birden havaya salar, hayvan, bir ok gibi dosdoğru fırlar ve sonra mavi gökyüzünde farklı büyüklükte iki lekenin döne döne birleştiği, iyice yükseklerde gözden kaybolduğu görülürdü.</p>

  <p class="normal">Şahin çok geçmeden hangisi olursa olsun bir kuşu parçalayıp yere indirir ve kanatlarını çırparak gelir, sahibinin zırhlı eldivenine konardı.</p>

  <p class="normal">Julien, bir balıkçıl kuşunu, bir çaylağı, bir kuzgunu ve bir akbabayı böyle avlamıştı.</p>

  <p class="normal">Boru çalıp, tepelerin yamacında koşan, ırmakların üstünden atlayan ve sonra ormana dalan köpeklerin peşinden gitmeyi de severdi. Isırılan geyik inlemeye başlayınca, hemen onu öldürürdü. Hayvanın derisi yüzülmeden kesilip parça parça edilmiş gövdesini mideye indiren çoban köpeklerinin kızgınlığından büyük keyif alırdı.</p>

  <p class="normal">Sisli günlerde, kazları, susamurlarını ve yaban ördeklerini gözetlemek için bataklığa bile girerdi.</p>

  <p class="normal">Şafak söker sökmez atlardan sorumlu üç soylu delikanlı onu binek taşının aşağısında bekler ve yaşlı keşiş, çatı penceresinden eğilerek geri dönmesi için onu çağırırdı, ama boşunaydı, çünkü Julien dönüp arkasına bile bakmazdı. İster kızgın bir güneş olsun, ister hava yağmurlu olsun, ister fırtına kopsun, ava çıkar, kaynaklardan avuç avuç su içer, tırıs giderken yaban elmalarından yer, yorulduğu zaman bir meşe ağacının altında dinlenir, şatoya gece yarısı, kan ve çamur içinde, saçlarına dikenler takılmış bir halde yabani hayvanlar gibi kokarak dönerdi. Sonunda kendisi de yabani hayvanlara benzedi. Annesi ona sarıldığı sırada, derin derin düşünüyormuş gibi görünür, pek bir sıcaklık göstermezdi.</p>

  <p class="normal">Ayıları bıçakla, boğaları baltayla, yabandomuzlarını mızrakla öldürürdü. Hatta, silah olarak elinde bir değnekten başka bir şey olmadığı bir gün, bir darağacının altında cesetleri kemiren kurtlara karşı kendisini savunmuştu.</p>

  <p class="normal">Bir kış sabahı, tan yeri ağarmadan, eyer çantasında bir ok demeti, omzunda bir kundaklı yay<sup class="calibre4"><a href="../Text/uchikaye_split_010.html#footnote-127975-30" id="footnote-127975-30-backlink">[30]</a></sup> tepeden tırnağa kuşanmış bir halde evden ayrıldı.</p>

  <p class="normal">İki tazının takip ettiği Danimarka atı yeri çınlatıyor, şiddetli bir karayel esiyor, buz taneleri giysisine yapışıyordu.</p>

  <p class="normal">Ufkun bir köşesi aydınlanmıştı. Tan yerinin beyazlığı içinde, yuvalarının kenarında zıplayıp duran tavşanlar gördü. İki tazı, hemen üstlerine atladı ve büyük bir şiddetle göz açıp kapayıncaya kadar tavşanların belkemiklerini kırdı.</p>

  <p class="normal">Çok geçmeden Julien ormana girdi. Bir dalın ucunda, soğuktan uyuşmuş bir çalı horozu başını kanadının altına sokmuş uyuyordu. Julien, kılıcının tersiyle hayvanın iki ayağını biçti ve yerden almaya gerek bile görmeden yoluna devam etti.</p>

  <p class="normal">Üç saat sonra, kendisini bir dağın doruğunda buldu. Dağ o kadar yüksekti ki, gökyüzü neredeyse simsiyah görünüyordu. Önünde, upuzun bir duvara benzeyen bir kaya, uçurumun üzerinden aşağıya uzanıyor, en uçta iki yaban keçisi etrafa bakınıyordu. Yanında okları olmadığından (çünkü atı arkada kalmıştı) onların yanına inmeyi düşündü. Yarı eğilmiş, yalınayak bir halde sonunda keçilerden birinin yanına geldi ve hançerini hayvanın böğrüne sapladı. Diğeri korkuya kapılarak boşluğa atladı. Julien onu vurmak için atıldı; ama sağ ayağı kaydı ve yüzü uçuruma dönük, kolları iki yana açılmış olduğu halde diğer keçinin leşinin üstüne düştü.</p>

  <p class="normal">Bundan sonra ovaya inerek bir nehrin kıyısına dizilmiş söğüt ağaçları boyunca yürüdü.</p>

  <p class="normal">Turnalar çok alçaktan uçuyor, zaman zaman başının üstünden geçiyorlardı. Julien, kırbacıyla onları öldürüyor, birini bile kaçırmıyordu.</p>

  <p class="normal">Bu sırada, ılıklaşan hava buzları eritmişti, geniş sis tabakaları dalgalanmaya başlamıştı ve sonunda güneş doğdu.</p>

  <p class="normal">Julien, ta uzakta, kurşun rengini andıran donmuş bir gölün ışıldadığını gördü. Gölün ortasında daha önce hiç görmediği bir hayvan, siyah burunlu bir kunduz vardı. Aralarındaki uzaklığa rağmen attığı ok hayvana isabet etti. Julien, onun postunu alıp götüremediğine üzülmüştü.</p>

  <p class="normal">Sonra, bir ormanın girişinde, tepeleri adeta bir zafer takı oluşturan büyük ağaçlarla dolu yolda ilerlemeye başladı. Ağaçların iyice sıklaştığı yerden bir karaca fırladı, kavşakta bir alageyik göründü, bir delikten porsuk çıktı, çimlerin üstünde bir tavuşkuşu kuyruğunu açtı. Hepsini hakladığı anda, başka karacalar çıkageldi; başka alageyikler, başka porsuklar, başka tavuskuşları, karatavuklar, alakargalar, kokarcalar, tilkiler, kirpiler ve vaşaklar; her adımda biraz daha çoğalan uçsuz bucaksız bir hayvanlar sürüsü çıktı ortaya. Hepsi titreyerek, yalvarırcasına tatlı bakışlarla etrafında dönüyorlardı. Ne var ki, Julien yayını gererek, kılıcını çekerek, palasını sallayarak onları öldürmekten hiç yorulmuyordu. Hiçbir şey düşünmüyor, hiçbir şey hatırlamıyordu. Herhangi bir ülkede, belirsiz bir zamanda, sadece kendi varlığının etkisiyle, her şeyi ancak rüyalarda hissedilen bir kolaylıkla hallediyordu. Olağandışı bir görüntü onu durdurdu. Oval bir vadiyi geyikler doldurmuştu. Yan yana sokularak, siste buğulanan nefesleriyle birbirlerini ısıtıyorlardı.</p>

  <p class="normal">Büyük bir katliam gerçekleştireceği umuduyla birkaç dakika boyunca nefes alamadı. Sonra attan indi, kollarını sıvadı ve okunu çekti.</p>

  <p class="normal">İlk okun vınlayışında, geyiklerin hepsi aynı anda başlarını çevirdi. Sürüde, iniltili sesler yükseldi, büyük bir hareketlenme oldu.</p>

  <p class="normal">Vadinin yamacı aşılamayacak kadar yüksekti. Hayvanlar kaçmaya çalışarak, bir sur gibi etraflarını saran vadide zıplayıp duruyorlardı. Julien nişan alıp yayını çekiyor ve oklar, bir sağanak yağmurunun iri damlaları gibi birbiri ardına düşüyordu. Çileden çıkan hayvanlar kendi aralarında dövüşüyor, şaha kalkıp birbirlerinin üstüne çıkıyor, iç içe geçen boynuzları ile gövdeleri, yer değiştirdikleri zaman yıkılan kocaman bir tepecikmiş gibi görünüyordu.</p>

  <p class="normal">Sonunda hepsi can verdiler. Kumların üstüne uzanmışlardı, burun deliklerinden köpükler fışkırıyordu, bağırsakları dışarı dökülmüştü, karınlarının inip kalkışı giderek azalıyordu. Derken, hepsi tamamen hareketsizleşti.</p>

  <p class="normal">Gece olmak üzereydi. Ormanın arkasında, dalların arasından gökyüzü kanlı bir örtü gibi kıpkırmızı görünüyordu.</p>

  <p class="normal">Julien, sırtını bir ağaca dayadı. Şaşkınlıktan faltaşı gibi açılmış gözlerle yaptığı kıyımın büyüklüğüne bakıyor, bunu nasıl yapabildiğini bir türlü anlayamıyordu.</p>

  <p class="normal">Vadinin öbür yanında, ormanın kenarında, bir geyik, bir karaca ve yavrusunu fark etti.</p>

  <p class="normal">Siyah, boyu çok uzun olan geyiğin beyaz bir sakalı ve on altı dalı olan boynuzları vardı. Dökülen yapraklar gibi sarı renkli karaca, çayırda otlanıyor ve benekli yavrusu, annesi yürürken, ona engel olmadan memesini emiyordu.</p>

  <p class="normal">Bir kez daha yay boşandı. Yavru karaca, hemencecik can verdi. O zaman annesi, gökyüzüne bakarak, derin, içler acısı bir feryatla, adeta bir insan gibi haykırdı. Öfkeden deliye dönen Julien, tam göğsünden vurarak onu da yere yıktı.</p>

  <p class="normal">Büyük geyik olup biteni görmüştü, yerinden sıçradı. Julien, son okunu ona attı. Ok, hayvanın alnına isabet ederek orada saplanıp kaldı.</p>

  <p class="normal">Geyik, oku hiç hissetmemiş gibiydi, ölülerin üstünden atlayarak durmadan Julien’e doğru ilerliyordu, onun üstüne çullanacak, karnını deşecekti. Julien, dile getirilemez bir dehşet içinde, geri çekiliyordu. Olağanüstü hayvan, durdu; ilk peygamberler gibi, bir derebeyi gibi görkemliydi; uzakta bir çan çalarken gözlerinden ateş saçarak, üç kez, “Melun! Melun! Melun! Zalim adam, günün birinde, anneni ve babanı da öldüreceksin!” diye tekrarladı.</p>

  <p class="normal">Diz çöktü, gözkapaklarını yavaşça kapadı ve öldü.</p>

  <p class="normal">Julien, şaşkınlık ve korkudan donakaldı, aniden bitkin düştü; içini bir endişe, sonsuz bir üzüntü kapladı. Elleriyle yüzünü kapayıp uzun süre ağladı.</p>

  <p class="normal">Atı kaybolmuş, köpekleri onu bırakıp gitmişlerdi. Etrafını sarıp sarmalayan yalnızlık, bilinmeyen tehlikeleriyle ona hepten dehşet verici geliyordu. O zaman korkunun pençesine düşerek, kırlarda koşmaya başladı, rastgele bir patika seçti ve kendisini birden şatonun kapısında buldu.</p>

  <p class="normal">Gece hiç uyumadı. Asılı lambanın titrek ışığında, hep o büyük siyah geyiği görür gibi oluyordu. Hayvanın kehaneti aklından hiç çıkmıyor, Julien ise bundan kurtulmaya çabalıyordu. “Hayır! Hayır! Hayır! Artık onları öldüremem!” Sonra, “Ya yanlışlıkla bunu yaparsam?” diye düşünüyor, Şeytan’ın kendisine böyle bir isteği aşılamasından korkuyordu.</p>

  <p class="normal">Üç ay boyunca annesi keder içinde başucunda dualar etti ve babası, inleye inleye durmadan koridorlarda dolanıp durdu. En iyi, en ünlü doktorları getirtti, bunlar da bir sürü ilaçlar hazırladılar. Julien’in hastalığının bir karasevdadan ya da uğursuz bir rüzgârdan ileri geldiğini söylüyorlardı. Ne var ki, genç adam kendisine sorulan bütün soruları, hayır anlamında başını iki yana sallayarak cevaplamakla yetiniyordu.</p>

  <p class="normal">Zamanla Julien eski gücüne kavuşmaya başladı. Yaşlı keşiş ile senyör, iki yanında kollarına girerek, onu bahçede gezdiriyorlardı.</p>

  <p class="normal">Tamamen iyileştiği zaman, bir daha avlanmamakta inat etti.</p>

  <p class="normal">Onu sevindirmek isteyen babası, büyük bir sarrasin kılıcı hediye etti.</p>

  <p class="normal">Kılıç bir ayaklığın üstünde, bir silah takımının arasındaydı. Onu alabilmek için, bir merdiven gerekiyordu. Julien, merdivene çıktı. Çok ağır olan kılıç, parmaklarından kaydı ve düşerken, senyörü o kadar yakınından sıyırıp geçti ki, adamın kaftanı kesildi. Julien babasını öldürdüğünü sanarak bayıldı.</p>

  <p class="normal">O gün bugün, silahlardan pek korkar oldu. Sıradan bir demir gördüğünde bile korkudan beti benzi atıyordu. Çocuğun bu acizliği ailesi için üzüntü kaynağı olmuştu.</p>

  <p class="normal">Nihayet yaşlı keşiş, Julien’e Tanrı, şerefi ve ataları adına soyluluk eğitimine tekrar başlamasını emretti.</p>

  <p class="normal">Atlardan sorumlu soylu delikanlılar her gün mızrak atma talimi yapıp eğleniyorlardı. Kısa sürede Julien bu işte pek ustalaştı. Mızrağını şişelerin ağzından içeri sokuyor, fırıldakların dişlerini kırıyor, yüz adım öteden kapıların çivilerini bile vuruyordu.</p>

  <p class="normal">Bir yaz akşamı, sisin her şeyi belirsiz bir hale getirdiği saatte, bahçedeki çardağın altındayken, ta dipte çırpınan iki beyaz kanat gördü. Bunun bir leylek olduğundan şüphesi yoktu; mızrağını fırlattı.</p>

  <p class="normal">Kulakları yırtan bir çığlık koptu.</p>

  <p class="normal">Bu, annesiydi. Uzun şeritli başlığı duvara çivilenip kalmıştı.</p>

  <p class="normal">Julien, şatodan kaçtı ve bir daha hiç görünmedi.</p>

  <p class="h2baslik">II</p>

  <p class="normal">Julien şatodan kaçtıktan sonra, o sırada oradan geçmekte olan bir gönüllü savaşçılar topluluğuna katılmıştı.</p>

  <p class="normal">Onların arasında susuzlukla, hastalıklarla ve bitlerle tanıştı; göğüs göğüse yapılan savaşların gürültüsüne, can çekişenlerin görüntüsüne alıştı. Rüzgâr tenini yaktı. Kolları silah tutmaktan sertleşti. Çok güçlü, cesur, kanaatkâr ve becerikli olduğundan, hiç zorlanmadan bir takımın komutasını ele almayı başardı.</p>

  <p class="normal">Savaş başlarken, kılıcıyla işaret ederek askerlerini hücuma kaldırır, Yunan ateşinin<sup class="calibre4"><a href="../Text/uchikaye_split_010.html#footnote-127975-31" id="footnote-127975-31-backlink">[31]</a></sup> yalazları zırhına yapışırken, kaynatılmış reçine ile eritilmiş kurşun mazgallardan akarken, o, gece vakti, düğümlü bir iple fırtınada sallana sallana kalenin duvarlarına tırmanırdı. Atılan taşlardan defalarca kalkanı kırıldı. İnsanlarla dolup taşan köprüler altında çöküp yerle bir oldular. Topuzunu sallayarak on dört süvariden kurtuldu. Savaş alanında, ona meydan okuyan herkesi bozguna uğrattı. En az yirmi kez öldüğü sanıldı.</p>

  <p class="normal">Ama Tanrı’nın yardımıyla ölümden hep kurtuldu, çünkü kilise çalışanlarını, yetimleri, dulları ve özellikle yaşlıları korurdu. Onlardan birisinin önü sıra yürüdüğünü görünce, yanlışlıkla öldürmekten korkar, yüzünü görmek için seslenirdi.</p>

  <p class="normal">Kaçak köleler, ayaklanmış köylüler, beş parası olmayan piçler, gözünü budaktan sakınmayan herkes gelip bayrağı altına toplandı ve bir ordu oluşturdular.</p>

  <p class="normal">Ordu gitgide genişledi. Julien, dört bir yana nam saldı. Herkes peşinden geliyordu.</p>

  <p class="normal">Sırasıyla, Fransa veliahtının, İngiltere kralının, Kudüs’teki Temple Tarikatı<sup class="calibre4"><a href="../Text/uchikaye_split_010.html#footnote-127975-32" id="footnote-127975-32-backlink">[32]</a></sup> şövalyelerinin, Part komutanının, Habeşistan hükümdarının ve Calicut imparatorunun imdadına yetişti. Balık pullarını andıran zırhlı giysilerle kuşanmış İskandinavyalılarla hipopotam derisinden kalkanlar taşıyan kızıl eşeklere binmiş zencilerle, aynalardan parlak geniş kılıçlarını taçlarının üstünden sallayan altın tenli Hintlilerle savaştı. Mağara adamlarını ve yamyamları alt etti. Öyle sıcak yerlerden geçti ki, güneşin ısısıyla saçları çıra gibi yanıyordu. Öyle soğuk yerlerden geçti ki, insanların kolları vücutlarından kopup yere düşüyordu, öyle sislerle kaplı ülkelerden geçti ki, insan hayaletlerle beraber yürüyordu.</p>

  <p class="normal">Dara düşen cumhuriyetler ona danıştılar. Elçilerle görüşürken, umulmadık mevkiler elde ediyordu. Bir hükümdar uyruğuna çok kötü davranırsa, hemen gidip onu uyarıyordu. Halkları özgürlüğüne kavuşturdu. Kulelere kapatılan kraliçeleri kurtardı. Milan’ın yedi başlı yılanını ve Oberbirbach’ın ejderhasını haklayan ondan başkası değildi.</p>

  <p class="normal">İspanya Müslümanları karşısında zafer kazanan Oksitanya İmparatoru, Kurtuba halifesinin kızıyla evlilik dışı bir ilişki kurmuş ve ondan Hıristiyan geleneklerine göre yetiştirdiği bir kızı olmuştu; ama halife, din değiştirmeye niyetliymiş gibi görünerek, kalabalık bir muhafız takımıyla imparatoru ziyarete gelmiş, bütün askerlerini kılıçtan geçirmiş ve onu kapkaranlık bir zindana tıkarak, hazinelerinin nerede olduğunu öğrenmek için işkence yapmaya başlamıştı.</p>

  <p class="normal">Julien hemen yardımına koştu, düşmanların ordusunu dağıtıp şehri kuşattı, halifeyi öldürdü, başını kesip bir top gibi surların üstünden fırlattı. Sonra imparatoru zindanından çekip alarak, saray erkânının önünde yeniden tahtına oturttu.</p>

  <p class="normal">Böylesine bir yardımın bedeli olarak imparator ona sepetler dolusu para sundu; ama Julien istemedi. İmparator, daha fazla para istediğini sanarak, ona servetinin dörtte üçünü teklif etti, Julien yine reddetti. Sonra, krallığını paylaşmayı önerdi, Julien teşekkür etmekle yetindi. İmparator, borcunu nasıl ödeyeceğini bilemediğinden, üzüntüsünden ağlıyordu. Bir gün, aklına bir şey gelmiş gibi elini alnına götürdü, bir hizmetçinin kulağına bir şeyler söyledi. Gergef işlemeli perdeler kalktı ve bir genç kız göründü.</p>

  <p class="normal">Kızın siyah gözleri, tatlı parıltılar saçıyor, güzel bir gülümsemeyle dudakları aralanıyor, saçlarındaki bukleler yarı açık elbisesindeki mücevherlere takılıyor, saydam gömleğinin altından, ne kadar genç bir vücudu olduğu görülüyordu. Ufak tefek dolgun bir vücudu, ince bir beli vardı.</p>

  <p class="normal">O zamana kadar aşktan uzak, yalnız bir hayat sürmüş olan Julien’in bir anda aşktan gözleri kamaştı, adeta büyülendi.</p>

  <p class="normal">Böylece, kızla birlikte, kızın annesinden kalan şatoyu da aldı. Düğün sona erince, davetliler sonsuz nezaket gösterilerinde bulunup iltifatlar yağdırdıktan sonra şatodan ayrıldılar.</p>

  <p class="normal">Şatosu, portakal ağaçlarından bir koruluğun içinde, yüksek bir çıkıntı üstünde, Mağrip tarzı inşa edilmiş beyaz mermerdendi. Çiçek tarhları, insan yürürken pembe deniz kabuklarının ayakların altında çatırdadığı bir körfezin kıyısına kadar iniyor, şatonun arkasında, yelpaze biçiminde bir orman yayılıyordu. Gökyüzü hep maviydi. Uzakta ufku kaplayan dağlardan gelen rüzgârın ve denizden esen meltemin etkisiyle ağaçlar birbiri ardına eğilirlerdi.</p>

  <p class="normal">Odalara dolan şafak ışığı duvarlardaki kakmalara yansıyarak bu odaları aydınlatıyordu. Saz gibi ince sütunlar, mağaralardaki sarkıtlara benzeyen kabartmalarla süslü kemerli kubbelere destek oluyorlardı.</p>

  <p class="normal">Salonlarda fıskiyeler, avlularda mozaikler, çiçek ve yapraklarla süslü bölmeler, kısacası bin bir mimari incelik görülüyordu. Ayrıca her yanda öyle derin bir sessizlik vardı ki, insan bir boyun atkısının hışırtısını ya da bir iç çekişin yankısını rahatlıkla duyabiliyordu.</p>

  <p class="normal">Julien artık savaşmıyor, huzur içindeki bir halkın arasında dinleniyor, önünden her gün Doğulular gibi diz çöküp ayaklarına kapanan bir kalabalık geçiyordu.</p>

  <p class="normal">Lal renginde kıyafetleriyle, bir pencerenin kenarına dirseğini dayayıp kalıyor, eskiden nasıl avlandığını hatırlıyordu. Hiç kuşkusuz, yine çöllerde ceylanların ve devekuşlarının peşinden koşmak, leoparları beklemek için bambuların arasına saklanmak, gergedanlarla dolu ormanları geçmek, kartallara daha iyi nişan alabilmek için erişilmez dağların doruklarına çıkmak ve denizdeki buzların üstünde beyaz ayılarla dövüşmek isterdi.</p>

  <p class="normal">Bazen rüyasında kendisini Adem Baba gibi cennette, bütün hayvanların arasında görürdü. Kolunu uzatarak onları öldürüyor ya da fillerden aslanlara, kakımlardan ördeklere kadar bütün bu hayvanlar, Nuh’un gemisine girdikleri gün olduğu gibi, boy sırasına göre, ikişer ikişer önünden geçiyorlardı. Bir mağaranın karanlığında, hiç ıskalamadan hedefini bulan mızraklarla onları vuruyor, ama diğer hayvanlar ardından geliyor, hayvanların ardı arkası kesilmiyor, sonunda gözleri vahşi parıltılar saçarak uyanıyordu.</p>

  <p class="normal">Zaman zaman, birer prens olan dostları onu ava davet ettiler. Ne var ki o, ava tövbe etmekle öngörülen felaketten kaçınacağını düşünerek, davetleri hep reddetti. Çünkü, annesiyle babasının kaderinin, hayvanları öldürüp öldürmemesine bağlı olduğunu düşünüyor, onları göremediği için acı çekiyordu, ancak bir yandan da avlanma isteği giderek daha katlanılmaz bir hal alıyordu.</p>

  <p class="normal">Karısı, onu eğlendirmek için dansözler ve hokkabazlar getirtti.</p>

  <p class="normal">Bazen kocasıyla üstü açık tahtırevanla kırlarda gezmeye gidiyor, bazen de bir sandala uzanarak, gökyüzü gibi berrak suda gezinen balıklara bakıyorlardı. Sık sık Julien’in yüzüne çiçekler atıyor, ayaklarının dibine çömelip üç telli bir mandolinle ezgiler çalıyor, sonra kenetlenmiş ellerini omzuna koyarak, çekingen bir sesle, “Neyiniz var sevgili senyör?” diye soruyordu.</p>

  <p class="normal">Julien, ya cevap vermeyip susuyor ya da hıçkırıklara boğuluyordu. Sonunda bir gün neden korktuğunu itiraf etti.</p>

  <p class="normal">Karısı, çok doğru bir akıl yürütmeyle onun bu düşüncesini çürüttü. Annesiyle babası belki de ölmüşlerdi. Nitekim, tesadüfen onlarla karşılaşsa bile, hangi amaçla bu iğrenç şeyi yapabilirdi ki? Dolayısıyla, korkusu yersizdi, yeniden avlanmaya başlamalıydı.</p>

  <p class="normal">Julien onu dinlerken gülümsüyor, ama arzusunu yerine getirmeye bir türlü karar veremiyordu.</p>

  <p class="normal">Bir ağustos akşamıydı, odalarındaydılar. Kadın daha yeni yatmıştı. Julien, dua etmek için diz çöktüğü sırada, önce bir tilkinin uluduğunu, sonra da pencerenin altından gelen birtakım hafif ayak seslerini duydu. Karanlıkta bazı hayvanlar görür gibi oldu. Bu durum onu fena tahrik etmişti. Ok kılıfını aldı.</p>

  <p class="normal">Karısı hayretler içinde kalmıştı.</p>

  <p class="normal">“İstediğini yapıyorum!” dedi. “Gün doğarken dönmüş olacağım.”</p>

  <p class="normal">Buna rağmen, karısı bu maceranın ölümle sonuçlanmasından korkuyordu.</p>

  <p class="normal">Julien, karısını yatıştırdı, ama bu kadar çabuk fikir değiştirmesine kendisi de şaşırmıştı.</p>

  <p class="normal">Bir süre sonra hizmetindeki soylu delikanlılardan biri, Julien’in karısına gelip iki yabancının senyör orada olmadığı için kendisiyle görüşmek istediklerini bildirdi.</p>

  <p class="normal">Az sonra, iki büklüm olmuş, toz toprak içinde, keten elbiseler giymiş ihtiyar bir erkekle bir kadın, değneklerine dayanarak odaya girdiler.</p>

  <p class="normal">Daha sonra da cesaretlerini toplayıp, Julien’e annesiyle babasından haberler getirdiklerini söylediler.</p>

  <p class="normal">Kadın onları duyabilmek için eğildi.</p>

  <p class="normal">Gözleriyle birbirlerine danışarak, kadına, Julien’in annesiyle babasını hâlâ sevip sevmediğini, onlardan bahsedip bahsetmediğini sordular.</p>

  <p class="normal">“Oh! Evet!” dedi kadın.</p>

  <p class="normal">O zaman, “Ah iyi! İşte, anneyle babası biziz!” diye bağırıp, yorgunluktan bitkin düştüklerinden oturdular.</p>

  <p class="normal">Kocasının onların oğlu olduğuna genç kadın bir türlü inanamıyordu.</p>

  <p class="normal">İki ihtiyar, kanıt olarak Julien’in vücudundaki benleri tarif ettiler.</p>

  <p class="normal">Kadın, yatağından fırladı, uşağını çağırıp onlara yemek ikram etti.</p>

  <p class="normal">Çok aç olmalarına rağmen, bir lokma yemek yiyemiyorlardı. Kadın, onların kâselerini alırken, bir yandan da kemikleri çıkmış ellerinin titreyişine gözü takılıyordu.</p>

  <p class="normal">Julien hakkında bin bir soru sordular. Gelinleri, sorulara bir bir cevap verdi, ama onlarla ilgili korkunç kehanet hakkında ağzından bir şey kaçırmamaya gayret ediyordu.</p>

  <p class="normal">Julien’in geri dönmediğini görünce, şatolarından ayrılmışlar ve yıllardır, ümitlerini hiç kaybetmeden orada burada dolanıp durmuşlardı. Irmaklardan geçmek, hanlarda kalmak, prenslere vergi ödemek ve hırsızlara istediklerini vermek için o kadar çok para gerekmişti ki, sonunda beş parasız kalmış ve dilenmeye başlamışlardı, ama biraz sonra oğullarını kucaklayacaklarına göre, bunun ne önemi vardı? Böyle soylu ve zarif bir karısı olduğu için Julien’in çok mutlu ve şanslı olduğunu söyleyerek, bıkmadan usanmadan gelinlerini seyredip onu öpücüklere boğuyorlardı.</p>

  <p class="normal">Evin zenginliği onları çok şaşırtmıştı. Duvarları inceleyen yaşlı adam, orada neden Oksitanya İmparatoru’nun armasının bulunduğunu sordu.</p>

  <p class="normal">Kadın, “O benim babamdır!” diye cevap verdi.</p>

  <p class="normal">O zaman adam, Çingene’nin kehanetini hatırlayarak titredi, karısı ise keşişin sözlerini düşünüyordu. Şüphesiz, oğlunun bu şan ve şerefi, ileride kendisine nasip olacak sonsuz ihtişamın başlangıcından başka bir şey değildi. Masayı aydınlatan şamdanın ışığı altında her ikisi de şaşkınlıktan donakalmışlardı.</p>

  <p class="normal">Gençken oldukça güzel olmalıydılar. Annenin saçları hâlâ gürdü; kar tabakalarına benzeyen ince örgüleri yanaklarından aşağı sarkıyor, baba ise, uzun boyu ve uzun sakalıyla, kilisedeki heykelleri andırıyordu.</p>

  <p class="normal">Julien’in karısı onları, daha fazla beklememeleri için ikna etti. Onları kendi yatağına yatırdı ve sonra pencereyi kapadı; uykuya daldılar. Gün doğmak üzereydi, camın arkasında küçük kuşlar ötmeye başlamışlardı.</p>

  <p class="normal">Julien parkı geçmişti, çimlerin yumuşaklığının ve havanın serinliğinin tadını çıkara çıkara gergin adımlarla ormanda yürüyordu.</p>

  <p class="normal">Ağaçların gölgeleri yosunların üzerine yayılmıştı. Ay, ağaçsız yerlerde kimi zaman beyaz lekeler oluşturuyor, Julien ise bir su birikintisi gördüğünü sanarak ilerlemekte tereddüt ediyor, ya da bazen, durgun gölcüklerin yüzeyi, otların rengiyle karışıyordu. Her yere derin bir sessizlik çökmüştü, Julien, daha birkaç dakika önce şatosunun etrafında dolanan hayvanların hiçbirini görememişti.</p>

  <p class="normal">Orman gitgide sıklaştı, karanlık daha da koyulaştı. İnsanı gevşeten kokular saçan sıcak bir rüzgâr esiyordu. Dökülen yaprak yığınlarına bata çıka yürüyordu, biraz nefes almak için bir meşe ağacına dayandı.</p>

  <p class="normal">Birdenbire sırtına kapkara bir gövde, bir yabandomuzu sıçradı. Julien yayını çekmeye zaman bulamadı, başına bir felaket gelmiş gibi içi üzüntüyle doldu.</p>

  <p class="normal">Sonra, ormandan çıkınca, bir çit boyunca koşan bir kurt gördü.</p>

  <p class="normal">Ona bir ok attı. Kurt durdu, oku kimin attığını görmek için başını çevirdi ve sonra koşmaya devam etti. Hep aynı mesafeyi koruyarak tırıs gidiyor, arada bir duruyor ve Julien nişan aldığı anda yeniden kaçmaya başlıyordu.</p>

  <p class="normal">Julien, uçsuz buçaksız bir ovayı ve kum tepelerini böylece geçti, sonunda kendini, ülkenin büyük bir kısmının göründüğü bir düzlükte buldu. Yerle bir olmuş gömütlerin arasına yassı taşlar serpilmişti. Ayağı ölülerin kemiklerine takılıyordu, yer yer kurt yemiş haçlar acınacak bir halde yan yatmışlardı. Mezarların belli belirsiz gölgelerinde bazı şekiller kımıldadı, nefes nefese kalmış, ürkmüş sırtlanlar ortaya çıktı. Pençelerini taşlarda çınlatarak, Julien’e doğru ilerlediler, dişlerini gösterecek kadar hırlayarak onu kokladılar. Julien kılıcını çekti. Hepsi aynı anda dört bir yana dağıldılar, hızlı ve aksak bir şekilde koşarak, uzakta bir toz bulutu içinde gözden kayboldular.</p>

  <p class="normal">Bir saat sonra, bir akarsu yatağında ayağıyla kumu eşeleyen, boynuzları önde, kızgın bir boğaya rastladı. Mızrağını hayvanın sakağısına sapladı. Ne var ki, sanki hayvan tunçtan yapılmış gibi, mızrağı kırıldı. Julien, gözlerini kapatıp, onun ölmesini bekledi, ama gözlerini açtığında, boğanın yerinde yeller esiyordu.</p>

  <p class="normal">Utancından içi üzüntüyle doldu. Kendisinden daha üstün bir kuvvet, bütün gücünü tüketiyordu. Evine dönmek için ormana girdi. Orman sarmaşıklarla doluydu, kılıcıyla onları kesmeye başladı. O sırada bir sansar aniden bacaklarının arasından geçti, omzunun üstünden bir panter atladı, bir yılan döne döne bir dişbudak ağacına sarıldı. Etrafındaki yaprakların arasında bir alakarga Julien’e bakıyor, dalların arasında şurada burada, sanki bütün yıldızlar gökten ormana yağmış gibi iri kıvılcımlar çakıyordu. Bunlar yabani kedilerin, sincapların, baykuşların, papağanların, maymunların gözleriydi.</p>

  <p class="normal">Julien, oklarını üzerlerine yağdırmaya başladı. Tüylü oklar, beyaz kelebekler gibi yapraklara konuyordu. Julien, onlara taş attı, ama attığı taşlar hayvanlara isabet etmeden yere düşüyordu. Kendi kendine lanetler okudu, dövüşmek istiyordu, küfürler yağdırdı, öfkesinden adeta boğulacak gibiydi.</p>

  <p class="normal">Kovaladığı bütün hayvanlar etrafında dar bir çember oluşturarak yeniden ortaya çıktı. Bazıları sağrısı üstüne yatmış, bazıları dimdik ayaktaydı. Julien ortada duruyordu, korkudan donakalmıştı, kolunu bile kıpırdatamıyordu. İradesini kullanıp büyük bir çabayla bir adım attı; ağaçlarda tüneyen kuşlar kanatlarını açtılar, tıklım tıklım bir arada duran hayvanlar hareketlendiler ve ona eşlik etmeye başladılar.</p>

  <p class="normal">Sırtlanlar önünden yürüyorlardı, kurt ile yabandomuzu ise arkasından. Sağındaki boğa kafasını sallıyor, solundaki yılan otların arasından kıvrılıyor, o sırada sırtını kabartmış panter hafif ve uzun adımlarla ilerliyordu. Julien, onları kızdırmamak için mümkün olduğunca yavaş yol alıyor, bu arada da çalıların arasından kirpilerin, tilkilerin, engerek yılanlarının, çakalların ve ayıların çıktığını görüyordu.</p>

  <p class="normal">Koşmaya başladı, onlar da koştular. Yılan ıslık çalıyor, pis pis kokan hayvanların salyaları akıyordu. Domuz, dişleriyle Julien’in ökçelerine dokunuyor, kurt da, burnundaki tüyleri avucunun içine sürtüyordu. Maymunlar yüzlerini buruşturarak onu çimdikliyor, sansar ise ayaklarının dibinde yuvarlanıyordu. Ayı, pençesinin tersiyle şapkasını fırlattı ve panter, ağzındaki oku küçümseyerek yere attı.</p>

  <p class="normal">Sinsice yürüyüşlerinde bir alaycılık vardı sanki. Göz ucuyla Julien’i süzerken, intikam planı tasarlar gibiydiler. Sineklerin vızıltısından sağırlaşmış, kuşların kanat çırpmalarından yorulmuş, soluğu kesilmiş bir halde kolları yana sarkmış ve bir kör gibi gözleri kapalı, “İmdat!” diye bağırmaya bile gücü kalmamış, yürüyordu.</p>

  <p class="normal">Bir horozun ötüşü, havada yankılandı. Diğer horozlar ona karşılık verdi. Gün doğmuştu. Julien, portakal ağaçlarının arkasında, şatosunun çatısını tanıdı.</p>

  <p class="normal">Sonra, üç adım ötede, bir tarlanın kenarında, anızların içinde kanat çırpan kırmızı keklikler gördü. Pelerininin kopçalarını çözdü ve bir ağ gibi onların üstüne fırlattı. Pelerinini kaldırdığında, sadece bir tane keklik olduğunu gördü, o da uzun süre önce ölmüş, çürümüştü.</p>

  <p class="normal">Uğradığı bu hayal kırıklığı, onu önceki hayal kırıklıklarından daha da çok sinirlendirdi. Kan dökme tutkusu onu tekrar esir almıştı. Öldürecek hayvan bulamadığından, insanları öldürmek istiyordu.</p>

  <p class="normal">Üç taraçayı tırmandı, bir yumruk darbesiyle kapıyı açtı, ama merdivenin önüne geldiğinde sevgili karısını anımsadı ve kalbi yumuşadı. Kuşkusuz şu anda uyuyordu, ona sürpriz yapacaktı.</p>

  <p class="normal">Ayağındaki sandaletleri sessizce çıkartıp kapıyı yavaşça kilitledi ve yukarı çıktı.</p>

  <p class="normal">Kurşun kaplamalı vitraylar, şafağın solgun ışığının daha da loş görünmesine neden oluyordu. Ayakları yerdeki kıyafetlere takıldı, üzerinde hâlâ sofra takımları bulunan yemek masasına çarptı. “Şüphesiz, yemeğini yemiştir,” dedi kendi kendine. Odanın dip taraflarında, karanlığa gömülmüş olan yatağa doğru ilerledi. Yatağın kenarına geldiğinde, karısını öpmek için iki başın yan yana uyuduğu yastığa doğru eğildi, ama aynı anda da ağzında bir sakalın kıllarını hissetti.</p>

  <p class="normal">Delirdiğini sanarak geri çekildi. Tekrar yatağın yanına geldi. Titreyen parmakları upuzun saçlara değdi. Yanıldığından emin olmak için, elini yavaşça yastığın üstünde gezdirmeye başladı. Evet, bir sakaldı bu, yatakta bir adam vardı! Karısı bir adamla yatıyordu!</p>

  <p class="normal">Korkunç bir öfkeye kapılarak, onları hançeriyle delik deşik etti, vahşi hayvanlar gibi uluyarak, kızıp köpürerek olduğu yerde tepinip duruyordu. Sonunda durdu. Kalplerinden bıçaklanan yataktakiler kıpırdayamamışlardı bile. Dikkatle can çekişme hırıltılarını dinlemeye başladı. Ancak bu hırıltılar zayıflarken, ta uzaktan başka bir hırıltı gelmeye başladı. Önceleri belli belirsiz olan bu hırıltı, uzun süre sonra giderek yaklaştı, daha da yükseldi, yırtıcı bir hal aldı ve Julien, büyük siyah geyiğin ulumasını tanıyıp dehşete düştü.</p>

  <p class="normal">Arkasını dönünce, kapının çerçevesi içinde, elinde şamdanla bir hayalet gibi duran karısını görür gibi oldu.</p>

  <p class="normal">Karısı, gürültüleri duyarak gelmişti. Bir bakışta her şeyi anladı. Korkuyla kaçarken, elindeki şamdanı düşürdü.</p>

  <p class="normal">Julien, şamdanı yerden aldı.</p>

  <p class="normal">Annesiyle babası, göğüslerinde birer delik, önünde sırtüstü yatıyorlardı. Asil ve yumuşak bir ifadeye sahip yüzleri, sanki sonsuz bir sırrı saklamak ister gibiydi. Bembeyaz vücutlarından yatak çarşafına sızan kanları, oradan da yatağın kenarına asılı duran İsa heykelinin üstünden yere akıyordu. Cama vuran güneşin kızıl ışığı, bir yandan bu kırmızı lekeleri aydınlatıyor, bir yandan da odanın her yanına kırmızı ışıklar saçıyor, böylece bütün oda kan lekeleriyle dolmuş gibi görünüyordu. Julien cansız bedenlere doğru yürüdü, kendi kendine bunun mümkün olamayacağını, yanıldığını, bazen açıklanamaz benzerlikler olabileceğini söylüyor ve buna inanmak istiyordu. Sonunda, yaşlı adamı daha yakından görmek için yavaşça eğildi. Yarı açık gözkapaklarının arasından, içini bir ateş gibi yakan sönmüş bir gözbebeği gördü. Sonra yatağın öbür tarafına gitti, öbür bedene baktı. Kadının beyaz saçları yüzünün bir kısmını gizliyordu. Julien, parmaklarını saçlarının altına sokup, kadının başını kaldırdı, kolu kaskatı kesilmişti, bir eliyle kadının başını, öbür eliyle şamdanı tutarak bakıyordu. Kan damlaları artık yataktan sızıp birer birer döşemeye düşmeye başlamıştı.</p>

  <p class="normal">Gün batarken, karısının yanına gitti. Her zamankinden farklı bir sesle, ona kendisiyle konuşmamasını, yanına yaklaşmamasını, hatta ona bakmamasını emretti. Karısı, asla geri alamayacağı bu emirlere uymadığı takdirde lanetlenecekti.</p>

  <p class="normal">Cenaze töreni, ölülerin odasındaki dua iskemlesine bıraktığı pusulada yazılan talimatlara göre yapılacaktı. Sarayını, tebaasını, bütün mal mülkünü karısına bırakıyordu. Öyle ki, kıyafetlerini ve merdivenin başında bıraktığı sandaletlerini dahi yanına almamıştı. Kadın bu cinayete fırsat vermekle, Tanrı’nın isteğine boyun eğmişti, artık kocası yanında olmadığına göre, ruhu için dua etmeliydi.</p>

  <p class="normal">Ölüler, şatoya üç günlük mesafedeki bir manastırın kilisesinde yapılan görkemli törenle gömüldüler. Kukuletalı cüppe giymiş bir keşiş, herkesten uzakta cenaze alayını takip ediyor; kimse onunla konuşmaya cesaret edemiyordu.</p>

  <p class="normal">Bu keşiş ayin boyunca da kollarını haç şeklinde kavuşturmuş bir halde, yüzü gözü toz toprak içinde kilise girişinin tam ortasında yüzükoyun yerde yattı.</p>

  <p class="normal">Ölüler gömüldükten sonra, keşişin dağlara giden yolda ilerlediği görüldü. Dönüp dönüp arkasına bakan keşiş en sonunda gözden kayboldu.</p>

  <p class="h2baslik">III</p>

  <p class="normal">Julien geçimini dilenerek sağlayıp dünyayı dolaştı.</p>

  <p class="normal">Yoldan geçen atlılara avuç açıyor, hasatçılara yaklaşıp diz çöküyor ya da avluların parmaklığı önünde kımıldamadan bekliyordu. O kadar acınacak bir yüzü vardı ki, kimse ondan sadakasını esirgemiyordu.</p>

  <p class="normal">Hikâyesini alçakgönüllülükle insanlara anlatıyor, o zaman onlar da istavroz çıkararak kaçışıyorlardı. Daha önce uğramış olduğu köylerde, insanlar onu tanır tanımaz kapılarını kapatıyor, ona tehditler savuruyor ya da taşlar fırlatıyorlardı. En merhametli olanları, pencerelerinin kenarına bir çanak koyuyor, sonra da onu görmemek için kepenklerini indiriyordu.</p>

  <p class="normal">Her yerden dışlanmış olduğundan, zamanla insanlardan kaçar oldu. Kökler, bitkiler, çürümüş meyveler ve kumsallarda bulduğu kabuklu deniz hayvanlarıyla besleniyordu.</p>

  <p class="normal">Bazen, bir yamacı dönerken birbirine bitişik çatılar, taş kuleler, köprüler, kaleler, birbirleriyle kesişen siyah yollardan oluşan karmakarışık bir görüntü gözüne çarpıyor ve bu görüntünün içinden kendisine kadar ulaşan bir uğultu yükseliyordu.</p>

  <p class="normal">Diğer insanların arasına karışma arzusu, onun zaman zaman şehre inmesine neden oluyor, ama insanların yüzlerindeki şeytani ifade, atölyelerden gelen gürültü patırtı, insanların kendisiyle konuşurken gösterdikleri duygusuzluk içini burkuyordu. Bayram günlerinde, katedrallerin çanları şafakla birlikte bütün halkı neşelendirmeye başladığında, kent sakinlerinin evlerinden çıkışına, meydanlardaki danslara, kavşaklardaki bira çeşmelerine, prenslerin köşkleri önündeki Şam kumaşlarına bakıyor ve akşam olunca, zemin katların camlarından, dedelerin küçük çocukları dizlerine oturttuğu uzun aile masalarını seyrediyor, hıçkırıklara boğularak kırlara dönüyordu.</p>

  <p class="normal">Otlaklardaki tayları, yuvalarındaki kuşları, çiçeklere konan böcekleri aşkla seyrediyordu. Ne var ki, o yaklaşınca, hepsi uzağa kaçıyor, korkuyla saklanıyor, hızla uçuyorlardı.</p>

  <p class="normal">Yeniden yalnızlığı aradı, ama rüzgâr sanki kulağına can çekişenlerin hırıltısını getiriyor; yere düşen çiy damlaları, ona ağır bir vücuttan akan o damlaları anımsatıyordu. Akşam sökerken, güneş bulutlara kan saçıyor gibiydi ve her akşam, rüyasında, tekrar tekrar annesiyle babasını öldürüyordu.</p>

  <p class="normal">Kendisine demirden bir kuşak yaptı. Doruklarında bir kilise olan bütün tepeleri dizlerinin üstünde tırmandı. Ne var ki, o acımasız düşünce, mihrapların göz kamaştırıcı parlaklığını köreltiyor, günahlarının bağışlanması için çektiği çileler ona dayanılmaz işkenceler yaşatıyordu.</p>

  <p class="normal">Kendisine o cinayeti işlettiğini düşündüğü Tanrı’ya isyan etmiyordu, ama gene de bunu yaptığı için üzüntüsünden kahroluyordu.</p>

  <p class="normal">Kendi varlığından o kadar tiksiniyordu ki bundan kurtulmak umuduyla kendisini tehlikeli maceralara attı. Kötürümleri yangınlardan, çocukları uçurumlardan kurtardı. Uçurumlar onu yutmuyor, alevler onu yakmıyordu.</p>

  <p class="normal">Zaman, acısını dindirmedi. Acısı gittikçe daha da dayanılmaz oluyordu. Ölmeye karar verdi.</p>

  <p class="normal">Ve bir gün bir çeşmenin kenarındayken, suyun derinliğini anlamak için eğildiğinde, eti kemiğine yapışmış ak sakallı, yaşlı bir adam gördü. Adamın, o kadar acınacak bir görünümü vardı ki gözyaşlarını tutamadı. Adam da ağlıyordu. Julien, bu yüze benzeyen bir yüzü belli belirsiz hatırladı. Bir çığlık attı; bu, babasıydı. Kendini öldürmekten vazgeçti.</p>

  <p class="normal">Böylece, hatıralarının ağırlığını üstünde hissederek, birçok ülkeyi dolaştı. Bir ırmağın kenarına geldi. Buradan karşıya geçmek tehlikeliydi, çünkü su çok şiddetli akıyordu ve kenarlarda oldukça geniş bir alana yayılmış bir bataklık vardı. Uzun süredir kimse buradan geçmeye cesaret edemiyordu.</p>

  <p class="normal">Sazların içinde kıç tarafı çamura gömülü, burun tarafı yukarı kalkık eski bir sandal duruyordu. Julien, sandala göz atınca, içinde bir çift kürek buldu ve aklına bütün hayatını başkalarının hizmetine adamak fikri geldi.</p>

  <p class="normal">İşe, yamaçtan geçide kadar inmeye yarayan bir yol yapmakla başladı. Koca koca taşları yerinden kaldırmaya çalışırken tırnakları kırılıyordu. Taşlar o kadar ağırdı ki, onları ancak karnına dayayarak taşıyabiliyordu. Çamurda ayakları kayıyor, bazen de batağa saplanıyordu, birçok kez ölümden döndü.</p>

  <p class="normal">Sonra gemilerden kalan kalıntılarla sandalı onardı; bu arada killi toprak ve ağaç gövdelerinden kendisine bir de kulübe yapmıştı.</p>

  <p class="normal">Böyle bir geçidin varlığı duyulunca, yolcular buraya akın etmeye başladı. Öbür yakadan bayraklar sallayarak onu çağırıyorlar, Julien de, hemencecik sandalına atlıyordu. Yolcular binince sandal çok ağırlaşıyordu, çünkü içini her tür bavul ve yükle tıklım tıklım dolduruyorlardı, korkudan çifte atıp sandalın daha da sallanmasına neden olan yük hayvanları da cabasıydı. Çektiği zahmete karşılık olarak hiçbir şey beklemiyordu; bazıları ona heybelerinden çıkardıkları yemek kırıntılarını ya da artık giymek istemedikleri yıpranmış giysilerini veriyorlardı. Yolculardan kaba, görgüsüz olanları küfürler yağdırıyor, Julien alttan aldıkça da hakaretlerini artırıyorlardı. Julien ise onları sadece kutsamakla yetiniyordu.</p>

  <p class="normal">Bütün eşyası küçük bir masa, bir tabure, kurumuş yapraklardan bir yatak ve kilden üç çanaktan ibaretti. Duvardaki iki delik pencere işlevini görüyordu. Bu pencerelerden üstünde soluk renkli gölcükler bulunan verimsiz ovaların göz alabildiğine yayıldığı, büyük bir ırmağa da yeşilimsi dalgalarıyla akıp gittiği görülüyordu. Baharda, nemli topraktan çürüme kokusu geliyor, şiddetli bir rüzgâr, tozu dumana katıyordu. Tozlar, her yere giriyor, suyu bulandırıyor, insanın dişlerinin arasında çatırdıyor, bunları vızıltıları ve ısırmaları gece gündüz bir türlü durmayan sivrisinek bulutları izliyordu. En sonunda da, her şeyi taş gibi kaskatı bir hale getiren ve insanda çılgınca bir et yeme ihtiyacı doğuran korkunç don mevsimi bastırıyordu.</p>

  <p class="normal">Aylar geçiyor, bu arada Julien kimseyle görüşmüyordu. Sık sık gözlerini kapatıp yeniden yaşıyormuşçasına gençliğini hatırlamaya çalışıyordu. Gözlerinin önüne bir şatonun avlusu geliyordu... Binek taşının üstünde tazılar, silah salonunda uşaklar ve asma dallarından bir beşiğin altında, kürklere bürünmüş yaşlı bir erkek ve büyük başlıklı bir kadının arasında sarışın bir delikanlı... Ama aniden o iki ceset orada beliriyor, o zaman kendini yüzükoyun yatağa atıyor ve ağlayarak, “Ah, zavallı babam! Zavallı annem! Zavallı annem!” diyor ve kasvetli düşlerin art arda sürüp gittiği bir uyuşukluğa düşüyordu.</p>

  <p class="normal">Bir gece uyurken, birisinin onu çağırdığını duydu. Yatağında doğrulup kulak kabarttı, dalgaların şırıltısından başka bir ses duymadı.</p>

  <p class="normal">Fakat aynı ses gene duyuldu: “Julien!”</p>

  <p class="normal">Ses, ırmağın karşı kıyısından geliyordu. Bu olağandışıydı, çünkü ırmak çok genişti.</p>

  <p class="normal">Bu arada bir kez daha çağrıldı.</p>

  <p class="normal">“Julien!...” Ses, bir kilisenin çanı gibi çınlıyordu.</p>

  <p class="normal">Fenerini yakarak kulübesinden çıktı. Şiddetli bir kasırga gece boyunca yankılanmıştı. Dışarıda dalgaların beyazlığıyla yer yer yırtılan koyu bir karanlık vardı.</p>

  <p class="normal">Bir an tereddüt ettikten sonra palamarı çözdü. Su hemen duruldu; sandal su üzerinde kayarak bir adamın beklemekte olduğu karşı kıyıya yanaştı.</p>

  <p class="normal">Adam, yırtık pırtık bir örtüye sarınmıştı. Yüzü alçıdan bir maskeyi andırıyordu, gözleri közden daha kırmızıydı. Feneri adama yaklaştırınca, Julien onun korkunç bir cüzamlı olduğunu anladı. Ama yine de adamın tavırlarında bir kralın ihtişamı vardı.</p>

  <p class="normal">Cüzamlı adam sandala biner binmez, sandal önce onun ağırlığıyla iyice suya gömüldü, sonra sarsıntıyla tekrar yükseldi. Julien küreklere asıldı.</p>

  <p class="normal">Her kürek darbesinde geri dönen dalgalar, sandalın burnunu havaya kaldırıyordu. Mürekkepten bile daha koyu olan sular sandalın her iki yanından şiddetle akıyor, uçurumlar oluşturuyor, dağlar dikiyor, sandal, suyun üstünden atlıyor, sonra rüzgârla sarsılarak derinliklere iniyor, orada dönüp duruyordu.</p>

  <p class="normal">Julien, vücudunu eğiyor, kollarını açıyor, ve ayaklarından güç alarak arkaya doğru yaylanıyordu. Yağmurla karışık yağan dolu taneleri ellerine çarpıyor, yağmur suları sırtından içeri giriyor, havanın şiddeti onu soluksuz bırakıyordu. Sonunda durdu. O zaman, sandal akıntının etkisiyle yolundan saptı. Fakat Julien, önemli bir şeyin, itaat etmesi gereken bir emrin söz konusu olduğunu anlayarak, tekrar küreklere asıldı. Iskarmozların şaklaması, fırtınanın uğultusunu bölüyordu.</p>

  <p class="normal">Küçük fener önünde yanıyordu. Kuşların uçuşması arada bir adamı görmesini engellese de, Julien arkada bir sütun gibi hareketsiz duran cüzamlının gözbebeklerini hâlâ fark edebiliyordu.</p>

  <p class="normal">Ve bu durum uzun zaman, çok uzun zaman sürdü.</p>

  <p class="normal">Kulübeye geldiklerinde Julien kapıyı kapattı. Adamın tabureye oturduğunu gördü. Üzerine sardığı kefene benzeyen örtü belinin altına kadar düşmüştü. Cüzamlının omuzları, göğsü, cılız kolları, pul pul dökülen kabuklu sivilceler altında kaybolmuştu. Alnı derin kırışıklarla kaplıydı. Sanki bir iskeletmiş gibi, burnunun olması gereken yerde bir delik vardı. Morarmış dudaklarından çıkan nefesi sis kadar yoğun ve mide bulandırıcıydı.</p>

  <p class="normal">“Açım,” dedi.</p>

  <p class="normal">Julien, ona elinde kalmış bir parça bozulmuş domuz yağıyla siyah ekmeğin kırıntılarından verdi.</p>

  <p class="normal">Adam bunları yiyip bitirdikten sonra, masada, çanağında ve kullandığı bıçağın sapında vücudunda görülen lekeler baş göstermişti.</p>

  <p class="normal">Sonra, “Susadım!” dedi.</p>

  <p class="normal">Julien, testisini aramaya gitti. Onu eline alınca, içinden, kalbini ferahlatan ve burun deliklerini açan güzel bir koku yükseldi. Şaraptı bu, şarap bulmuştu! Ne var ki, cüzamlı, kolunu uzattı ve bir dikişte bütün testiyi boşalttı.</p>

  <p class="normal">Sonra, “Üşüdüm!” dedi.</p>

  <p class="normal">Julien, şamdanın aleviyle kulübenin ortasında bir tutam eğreltiotu yaktı.</p>

  <p class="normal">Cüzamlı ısınmak için ateşin yanına gelip çömeldi. Bütün vücudu titriyor, gitgide bitkin düşüyordu. Gözleri artık parlamıyor, yaraları akıyordu. Ölgün bir sesle, mırıldandı:</p>

  <p class="normal">“Yatağın!”</p>

  <p class="normal">Julien, cüzamlının yatağa kadar sürünmesine yardım etti. Hatta, örtünmesi için sandalının yelkenini üstüne yaydı.</p>

  <p class="normal">Adam inliyordu. Ağzının kenarlarından dişleri görünüyor, gitgide sıklaşan bir hırıltı göğsünü sarsıyor ve her nefes alıp verişinde, karnı neredeyse sırtına yapışıyordu.</p>

  <p class="normal">Sonra gözlerini yumdu.</p>

  <p class="normal">“Sanki kemiklerimde buz var! Yanıma gel!” dedi.</p>

  <p class="normal">Julien, örtüyü aralayarak, kuru yaprakların üzerine cüzamlının yanına uzandı.</p>

  <p class="normal">Cüzamlı başını çevirdi.</p>

  <p class="normal">“Soyun ki vücudunun sıcaklığını alayım!”</p>

  <p class="normal">Julien giysilerini çıkardı, sonra, anadan doğma bir halde yatağa yerleşti. Cüzamlının, yılan derisinden daha soğuk ve istiridye kabuğundan daha sert derisini bedeninde hissetti.</p>

  <p class="normal">Cüzamlıyı cesaretlendirmeye çalışıyor, o ise nefes nefese, “Ah! Öleceğim! Yaklaş bana, ısıt beni! Ellerinle değil! Hayır... Bütün vücudunla!” diye cevap veriyordu.</p>

  <p class="normal">Julien, ağız ağıza, göğüs göğüse bütün vücuduyla cüzamlının üstüne abandı.</p>

  <p class="normal">O zaman cüzamlı sıkıca ona sarıldı. Birden gözleri yıldızlar gibi parladı; saçları güneş ışınları gibi uzanıp her yana yayıldı. Burun deliklerinden gelen soluğunda sanki güllerin tatlı kokusu vardı; ocaktan bir tütsü bulutu yükseldi, dalgalar adeta şarkı söylüyorlardı. Bu sırada müthiş bir mutluluk, insanüstü bir sevinç sel gibi Julien’in coşmuş ruhuna boşalıyordu. Kollarıyla onu sıkan cüzamlı durmadan büyüyor, büyüyor; başı ve ayakları kulübenin duvarlarına değiyordu. Çatı havaya uçtu, gökkubbe ortaya çıktı ve Julien, kendisini gökyüzüne götüren Hazreti İsa ile yüz yüze, maviliklere doğru yükseldi.</p>

  <p class="normal">İşte, konuksever aziz Julien’in, vatanımda, bir kilisenin vitrayında anlatılan hikâyesi budur.</p>
</body>
</html>
