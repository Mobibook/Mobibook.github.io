<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>uchikaye</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">HÉRODIAS</h1>

  <p class="h2baslik">I</p>

  <p class="normal">Machaerous Kalesi, Ölü Deniz’in<sup class="calibre4"><a href="../Text/uchikaye_split_010.html#footnote-127975-33" id="footnote-127975-33-backlink">[33]</a></sup> doğu kıyısındaki bazalt bir tepenin koni biçimindeki doruğunda yükselirdi. Kale, ikisi yanlarında, biri önünde, biri de arkasında olmak üzere dört derin vadi ile çevriliydi. Kalenin dibinde birbirine bitişik inşa edilmiş evler vardı. Evler, toprağın engebeli olmasından dolayı yer yer yükselip alçalan duvardan bir çember içindeydi. Kent<sup class="calibre4"><a href="../Text/uchikaye_split_010.html#footnote-127975-34" id="footnote-127975-34-backlink">[34]</a></sup> kaleye kayalık arazide zikzaklar çizerek ilerleyen bir yolla bağlanıyordu. Kalenin çok köşeli ve üstünde mazgallar bulunan duvarları yaklaşık altmış metreydi ve uçurumun kenarında adeta taştan bir taç gibi asılı duran bu kalenin birçok yerinden sanki bu tacın mücevherleriymiş gibi duran süslü kuleler yükseliyordu.</p>

  <p class="normal">Kalenin içinde tentesi tahta direklerle desteklenmiş, firavuninciri ağaçlarından bir çeşit parmaklıkla çevrili terası olan ve sütunlu bir girişin süslediği bir saray vardı.</p>

  <p class="normal">Bir sabah, gün doğmadan önce, Tetrark Herodes-Antipas,<sup class="calibre4"><a href="../Text/uchikaye_split_010.html#footnote-127975-35" id="footnote-127975-35-backlink">[35]</a></sup> terasın parmaklıklarına dayandı ve etrafına bakındı.</p>

  <p class="normal">Hemen altındaki dağların uçuruma uzanan etekleri henüz karanlıktaydı, ancak güneş dağların doruklarında yüzünü göstermeye başlamıştı. Hava önceleri biraz sisliydi, ama az sonra sis dağıldı ve Ölü Deniz’in kıyıları görünmeye başladı.</p>

  <p class="normal">Machaerous’un arkasından yükselen güneş, ortalığa bir kızıllık yayıyordu. Çok geçmeden dev kumsalı, tepeleri, çölü aydınlatmaya başladı ve daha ilerideki Yahuda’nın tüm tepelerinin gri, engebeli yüzeyine doğru yol aldı. Tepelerden ortada olanı Engaddi, siyah çizgi halinde bir gölge veriyordu. Arka plana gömülmüş olan Hebron’un tepesi bir kubbe gibi yuvarlaktı. Eskol’da nar bahçeleri, Sorek’te üzüm bağları, Karmel’de susam tarlaları vardı ve devasa bir küp şeklindeki Antonia Kulesi Kudüs’e hâkimdi. Vali, gözlerini sağ tarafa, Ceriko’nun palmiyelerine çevirdi ve hayalinde, Celilesi’nin diğer şehirlerini ve belki de hiç dönemeyeceği Kefernahum, Endor, Nasıra ve Teberiye’yi canlandırdı. Bu sırada kurak ovalar arasında ilerleyen Ürdün Nehri’ne<sup class="calibre4"><a href="../Text/uchikaye_split_010.html#footnote-127975-36" id="footnote-127975-36-backlink">[36]</a></sup> takıldı gözleri. Ova, kardan bir örtü gibi bembeyazdı ve göz kamaştırıyordu.</p>

  <p class="normal">Göl şimdi lacivert bir taş levha gibi görünüyordu. Güney kıyısında, Yemen sahilinde, epey uzakta olduğu için önceleri pek net seçemese de, görmekten pek hoşlanmadığı, kendisini endişelendiren bir şey fark etti: Orada birçok kahverengi çadır kurulmuştu ve atların arasında mızraklı adamlar dolaşıyordu. Sönmekte olan kamp ateşleri ise toprak yüzeyinde bir kıvılcım gibi parlıyordu.</p>

  <p class="normal">Bunlar Arap şeyhinin ordusuydu. Antipas, bu şeyhin kızını Hérodias<sup class="calibre4"><a href="../Text/uchikaye_split_010.html#footnote-127975-37" id="footnote-127975-37-backlink">[37]</a></sup> ile evlenebilmek için reddetmişti. O sırada Hérodias, İtalya’da yaşayan ve iktidarda hak iddia etmeyen erkek kardeşlerinden biriyle evliydi.</p>

  <p class="normal">Antipas, Romalıların yardımını bekliyordu, ama Suriye Hükümdarı Vitelius daha ortalıkta görünmediği için endişeden kendini yiyip bitiriyordu.</p>

  <p class="normal">Belki de Agrippa,<sup class="calibre4"><a href="../Text/uchikaye_split_010.html#footnote-127975-38" id="footnote-127975-38-backlink">[38]</a></sup> Vitelius’u, imparatorluk sarayında hezimete uğratmıştı.</p>

  <p class="normal">Üçüncü kardeşi, Batanya Kralı Philippe<sup class="calibre4"><a href="../Text/uchikaye_split_010.html#footnote-127975-39" id="footnote-127975-39-backlink">[39]</a></sup> ise gizlice silahlanıyordu.</p>

  <p class="normal">Yahudiler, Antipas’ın putperest yaşam biçimine artık katlanamıyor, öbür uluslar ise onu başlarında görmek istemiyorlardı. O ise, iki plan arasında gidip geliyordu: Arapları yumuşatmak ya da Parthlılarla anlaşmak. Bu yüzden doğum gününü kutlamak bahanesiyle düzenlediği büyük bir şölene, bölük komutanlarını, vekilharçlarını ve Celile’nin ileri gelenlerini çağırmıştı.</p>

  <p class="normal">Keskin bir bakışla bütün yolları taradı. Yollar boştu. Kartallar havada, başının üstünde uçuşuyordu. Muhafızlar sur duvarlarına yaslanmış uyukluyor, şatoda yaprak bile kımıldamıyordu.</p>

  <p class="normal">Birden, uzaklardan, toprağın derinliklerinden geliyormuş gibi bir ses duyuldu. Sesi daha iyi duymak için eğildi, önce bir şey anlayamadı, ama sonra ses tekrar yükseldi. Antipas, ellerini çırparak, “Mannaeus! Mannaeus!” diye bağırdı.</p>

  <p class="normal">Hamam tellakları gibi belden yukarısı çıplak bir adam çıkageldi. Uzun boylu, yaşlı ve pek zayıftı. Belinde, bronz bir kının içinde pala taşıyordu. Dik taranmış saçları, başını daha da uzun gösteriyordu. Gözleri uykuluydu, ama dişleri bembeyaz parlıyor, döşeme taşlarının üstünde sessizce, ayaklarının ucuna basarak yürüyordu. Vücudu maymununki gibi esnek, yüzü ise mumyanınki gibi donuktu.</p>

  <p class="normal">“O nerede?” diye sordu Vali.</p>

  <p class="normal">Mannaeus, başparmağıyla arkasını göstererek, “Orada! Hâlâ orada!” dedi.</p>

  <p class="normal">“Onun bağırdığını işittiğimi sandım!”</p>

  <p class="normal">Antipas, derin bir nefes aldıktan sonra, Latinlerin Saint Jean Baptiste<sup class="calibre4"><a href="../Text/uchikaye_split_010.html#footnote-127975-40" id="footnote-127975-40-backlink">[40]</a></sup> (Aziz John) dedikleri Iaokanann hakkında bilgi aldı. Geçen ay Iaokanann’ı zindanında ziyaret etmelerine izin verilen o iki adamı tekrar görmüşler miydi? Bu adamların o zamandan beri ne yaptıklarını biliyorlar mıydı?</p>

  <p class="normal">Mannaeus, “Geceleri dört yol ağzında pusu kuran hırsızlar gibi birbirleriyle, üstü kapalı anlaşılmaz birtakım sözcüklerle konuştular ve önemli bir haber getireceklerini söyleyerek Yukarı Celile’ye doğru gittiler,” diye yanıtladı onu.</p>

  <p class="normal">Antipas bir an için bakışlarını yere indirdi, sonra korku dolu bir ifadeyle,</p>

  <p class="normal">“Gözünü ayırma ondan! Yanına kimsenin gelmesine de izin verme! Kapısını sıkıca kapat! İyi ört onun mezarını! Yaşadığını dahi bilmesinler!” diye bağırdı.</p>

  <p class="normal">Mannaeus bu emirleri almadan da yerine getiriyordu zaten. Çünkü Iaokanann bir Yahudi’ydi ve bütün Samaryalılar gibi Mannaeus da Yahudilerden iğreniyordu.</p>

  <p class="normal">Musa’nın, İsrail’in merkezi olmasına karar verdiği Gerizim Dağı’ndaki tapınakları, Kral Hyrcanus döneminde yıkılmıştı. Kudüs’teki tapınak ise, Samaryalılar tarafından kendilerine yapılmış bir hakaret, bitmek bilmeyen bir adaletsizlik kaynağı olarak algılanıyor ve bu, onlarda büyük bir öfkeye yol açıyordu. Nitekim Mannaeus, mihrabı ölülerin kemikleriyle kirletmek amacıyla tapınağa girmişti. Ondan daha yavaş davranan arkadaşları ise yakalanmış, başları kesilmişti.</p>

  <p class="normal">Mannaeus, iki tepenin arasında görünen tapınağa baktı. Güneş, tapınağın beyaz mermerden duvarlarını ve çatısının altın levhalarını pırıl pırıl parlatıyordu. Tapınak, ışık saçan bir dağ gibiydi, ihtişamı ve azameti ile çevresindeki her şeyi ezen doğaüstü bir varlıktı sanki.</p>

  <p class="normal">Dimdik, başı geride, yumruklarını sıkmış bir halde kollarını Sion Dağı’na uzattı ve sözlerinin gerçekten etkili olacağına inanarak tapınağa lanetler yağdırdı...</p>

  <p class="normal">Antipas, bu sözlerden hiç rahatsız olmamış gibi onu dinliyordu.</p>

  <p class="normal">Samaryalı Mannaeus devam etti:</p>

  <p class="normal">“Bazen huzursuzlanıyor; belli ki kaçıp gitmek istiyor, esaretinden kurtulmayı umuyor. Kimi zaman hasta bir hayvan gibi sakin duruyor, kimi zaman da onu karanlıkta dolanırken ve, ‘Ne önemi var ki! Onun yeşermesi için benim solmam gerekiyor!’ diye söylenirken görüyorum.”</p>

  <p class="normal">Antipas ve Mannaeus bir an birbirlerine baktılar, ama valinin artık bu konu üstünde düşünecek hali kalmamıştı.</p>

  <p class="normal">Çevresindeki bütün o kat kat taşlaşmış büyük dalgalar gibi görünen tepeler, sarp kayalıklar arasındaki karanlık çukurlar, mavi gökyüzünün sonsuzluğu, gün ışığının kör edici parlaklığı ve uçurumun derinliği Antipas’ı allak bullak ediyor, engebeli kum yığınları ve yıkık anfitiyatrolarla, yerle bir olmuş sarayları anımsatan çölün görüntüsü ruhunu huzursuzlukla dolduruyordu. Ilık rüzgâr sanki, nehir yatağından daha derinlere gömülmüş lanetli kentlerden gelen bir sülfür kokusu yayıyor ve hiç dinmeyecek bir gazabın belirtileriymiş gibi gözünün önüne gelen bu görüntüler yüreğine korku salıyordu. Dirseklerini parmaklıklara dayamış, gözlerini belli bir noktaya dikmiş, öylece kalmıştı. Birisi ona dokununca hızla geri döndü ve karşısında Hérodias’ı gördü.</p>

  <p class="normal">Kadın, sandaletlerine kadar inen, ince kadifeden bir entari giymişti. Odasından aceleyle çıktığından, üzerinde ne kolyesi ne de küpeleri vardı. Siyah saçlarından kollarına kadar inen siyah saç örgülerinin bir kısmı göğüslerinin arasında duruyor, burnunun, yüzünün şeklini bozacak kadar büyük delikleri heyecanla titriyordu. Yüzü bir zaferin sevinciyle aydınlanmıştı. Valiyi silkeleyerek, “Sezar, bizden yana! Agrippa zindanda!” diye bağırdı.</p>

  <p class="normal">“Kim dedi sana bunu?”</p>

  <p class="normal">“Biliyorum işte!”</p>

  <p class="normal">Sonra ekledi: “İmparatorluk artık Caius’un<sup class="calibre4"><a href="../Text/uchikaye_split_010.html#footnote-127975-41" id="footnote-127975-41-backlink">[41]</a></sup> (Caligula) olacak demektir.”</p>

  <p class="normal">Agrippa, Antipas ile Hérodias’ın verdikleri sadakayla yaşamasına rağmen hükümdar olmak için entrikalar çevirmişti. Oysa vali de kral olmak istiyordu, ama artık korkacakları hiçbir şey kalmamıştı.</p>

  <p class="normal">“Tiberius’un<sup class="calibre4"><a href="../Text/uchikaye_split_010.html#footnote-127975-42" id="footnote-127975-42-backlink">[42]</a></sup> zindanlarının kapısı kolay açılmaz. İnsanın oradan sağ çıkıp çıkmayacağı da belli değildir!” dedi Hérodias.</p>

  <p class="normal">Antipas anlamıştı kadının demek istediğini. Agrippa’nın kız kardeşi olmasına rağmen, duyduğu bu zalimce isteği haklı bulmuştu. Bu tip cinayetler her hanedanda görülen bir uğursuzluktu. Hele Hérodias’ın ailesinde son derece olağan karşılanan bir şeydi bu.</p>

  <p class="normal">Sonra Hérodias, çevirdiği dolapları açıkladı. Müşterileri nasıl satın aldığını, gizli mektupları nasıl ele geçirdiğini, nasıl her kapıya bir casus koyduğunu ve Agrippa’yı ele veren Eutyches’i bunu yapması için nasıl baştan çıkardığını bir bir anlattı ve “Bana hiçbir şeye mal olmadı. Senin için daha fazlasını yapmadım mı?.. Kızımı bile terk ettim!” dedi.</p>

  <p class="normal">Boşandıktan sonra, kızını Roma’da bırakmıştı, vali ile yenilerini yapmayı umuyordu. Kızından asla bahsetmezdi. Antipas, kendi kendine bu ani şefkat gösterisinin sebebini sordu.</p>

  <p class="normal">Uşaklar tenteyi açmışlar ve yanlarına çabucak kocaman yastıklar getirmişlerdi. Hérodias yastıklara yığıldı ve arkasını dönerek ağlamaya başladı. Sonra, elleriyle gözlerini silerek, artık kızını düşünmek istemediğini, burada mutlu olduğunu söyledi. Sonra ona, ta orada, Roma’da, atriumdaki<sup class="calibre4"><a href="../Text/uchikaye_split_010.html#footnote-127975-43" id="footnote-127975-43-backlink">[43]</a></sup> konuşmalarını, hamamdaki buluşmalarını, Kutsal Yol boyunca yaptıkları yürüyüşleri; büyük villalarda, havuzun yanında, fıskiyelerin şırıltısı eşliğinde, çiçekten kemerler altında ya da Roma köyleri önünde geçirdikleri geceleri hatırlattı. Göğsüne yaslanıp, sevgiyle okşayarak, gene eskisi gibi aşkla baktı Antipas’a. Antipas, onu itti. Hérodias’ın yeniden alevlendirmeye çalıştığı aşkı, uzun zaman önce bitmişti. Üstelik bütün acılarının kaynağıydı bu aşk. Çünkü savaş yaklaşık on iki yıldır devam ediyordu ve valiyi erken yaşlandırmıştı.</p>

  <p class="normal">Antipas’ın mor kenarlı koyu renk cübbesinin altındaki omuzları çöküktü. Bembeyaz saçları sakalına karışıyor, güneş ışınları tenteden aşağıya sızarak, üzüntüden kırışmış yüzüne yansıyordu. Hérodias’ın da yüzü kırışmıştı. Artık karşı karşıya geldiklerinde, birbirlerini acımasızca inceliyorlardı.</p>

  <p class="normal">Dağa çıkan yollarda insanlar görülüyordu. Çobanlar sığırları sürüyor, çocuklar eşekleri çekiyor, seyisler atları getiriyordu. Machaerous’un arkasındaki tepelerden inenler, şatonun arkasında kayboluyor, karşıdaki vadiden yukarı ilerleyenler ise kente geldiklerinde yüklerini kentin avlularına indiriyordu. Bunlar, valiye mal ve erzak getiren adamlarla, davetlilerin efendilerinden önce gelen uşaklarıydı.</p>

  <p class="normal">Derken, terasın sol kenarında beyaz elbiseli, yalınayak, görünümünden Stoacı olduğu anlaşılan Essenlilerden<sup class="calibre4"><a href="../Text/uchikaye_split_010.html#footnote-127975-44" id="footnote-127975-44-backlink">[44]</a></sup> biri göründü. Sağ kenarda duran Mannaeus, palasını çekip saldırıya geçti.</p>

  <p class="normal">Hérodias, “Öldür onu!” diye bağırdı.</p>

  <p class="normal">“Dur!” dedi vali.</p>

  <p class="normal">Mannaeus durdu, hareketsiz kaldı, öbürü de. Sonra, gözlerini birbirinden ayırmadan, ayrı ayrı merdivenlerden olmak üzere gerisin geri aşağıya indiler.</p>

  <p class="normal">“Onu tanıyorum!” dedi Hérodias. “Adı Phanuel’dir, Iaokanann’ı bulmaya çalışıyor ve sen hâlâ onun yaşamasına izin verme gafletinde bulunuyorsun.”</p>

  <p class="normal">Antipas, adamın bir gün işlerine yarayabileceğini söyleyerek itiraz etti. Kudüs’e yaptığı saldırılar, Yahudilerin kendisine bağlanmasını sağlıyordu.</p>

  <p class="normal">“Doğru değil!” dedi Hérodias. “Onlar herkesin efendiliğine razı olurlar, çünkü kendi kendilerine bir devlet kurmayı bile beceremezler.”</p>

  <p class="normal">Hérodias’a göre izlenecek en iyi politika, Nehemias zamanından beri umutlarını hiç yitirmeyen halkı ayaklandıran bu kişiyi ortadan kaldırmaktı.</p>

  <p class="normal">Valiye göre ise, aceleye gerek yoktu. Iaokanann tehlikeli ha! Haydi canım sen de! Gülerdi o buna.</p>

  <p class="normal">Hérodias, “Kapa çeneni!” dedi ve bir gün Gilead’a, şifalı otlar toplamaya giderken nasıl aşağılandığını bir kez daha anlattı:</p>

  <p class="normal">“Nehrin kıyısında insanlar elbiselerini yayıyorlardı. Yan tarafta bir tepenin üstünde, adamın biri konuşuyordu. Beline, deve derisinden bir şey sarmıştı. Kafası bir aslanınkine benziyordu. Beni görür görmez, peygamberlerin bütün lanetlerini üzerime yağdırdı. Gözleri ateş saçıyor, sesi kükrer gibi çıkıyordu. Kollarını sanki başıma yıldırımlar yağdıracakmış gibi kaldırmıştı. Onlardan kaçamıyordum. Arabamın tekerlekleri dingiline kadar kuma batmıştı ve yavaş ilerliyordum. Yağmur gibi yağan hakaretler yüzünden dehşetten donup kalmış bir halde, pelerinimin altına saklanmıştım.”</p>

  <p class="normal">Iaokanann ona hayatı zehir ediyordu. Yakalayıp iplerle bağladıklarında direnseydi, askerler onu bıçaklayıp öldürecekti, ama o yumuşak davranmıştı.</p>

  <p class="normal">Zindanına yılanlar konmuş, ama yılanların hepsi ölmüştü.</p>

  <p class="normal">Bütün bu oyunların boşa çıkması Hérodias’ı çileden çıkarıyordu. Ayrıca neden bu adam kendisine karşı savaş açmıştı? Bunda ne çıkarı vardı? Adamın kalabalığa çektiği nutuklar her tarafa yayılıyor, duymayan kalmıyor, dağ taş bunlarla yankılanıyordu, Hérodias’ın da kulağına geliyordu bunlar. Aslında üstüne ordu gelse savaşacak kadar yiğitti Hérodias. Ancak ağzı keskin bir kılıçtan bile daha tehlikeli, daha zararlı bu adamın gücü Hérodias’ı şaşırtıyordu. Öfkeden kıpkırmızı bir halde, onu öfkeye boğanın ne olduğunu ifade edecek kelimeleri dahi bulamadan, terasta dört dönüyordu.</p>

  <p class="normal">Ayrıca valinin kamuoyunun sesine kulak vererek, kendisini boşamaya karar verebileceği ihtimali de hiç çıkmıyordu aklından. O zaman her şey biterdi! Çocukluğundan beri, büyük bir imparatorluk tahtı hayal ederdi. Bu nedenle de ilk kocasını bırakıp artık kendisini kandırdığını düşündüğü bu adama varmıştı.</p>

  <p class="normal">“Aileme girince güçlü bir destek buldun,” dedi.</p>

  <p class="normal">“Ailem seninkiyle eşdeğerde!” diye yanıtlamakla yetindi vali.</p>

  <p class="normal">Hérodias, ataları olan rahip ve kralların kanlarının damarlarında kaynadığını hissetti.</p>

  <p class="normal">“Ama senin deden Ascalon Tapınağı’nda yerleri süpürüyordu!” diye öfkeyle devam etti Hérodias. “Diğerleri de ya çiftçi, ya haydut ya da kervancıydı, Davut Peygamber’den beri Yahuda’ya haraç ödeyen bir göçebeler sürüsü! Benim bütün atalarım yendi seninkileri! Makkabilerin ilki sizi Hebron’dan sürdü, Hyrcanus, sizi zorla sünnet ettirdi!” dedi ve sonra, bir asilzadenin halktan gelenlere duyduğu küçümsemeyle, Yakup’un Esav’a<sup class="calibre4"><a href="../Text/uchikaye_split_010.html#footnote-127975-45" id="footnote-127975-45-backlink">[45]</a></sup> duyduğu nefrete benzer bir nefretle, onu birçok konuda payladı: Antipas, Hérodias’a yağdırılan hakaretleri umursamıyordu, kendisine ihanet eden Phnorisienlere<sup class="calibre4"><a href="../Text/uchikaye_split_010.html#footnote-127975-46" id="footnote-127975-46-backlink">[46]</a></sup> yumuşak davranıyordu, Hérodias’tan nefret eden halka karşı gevşek bir tutumu vardı.</p>

  <p class="normal">“İtiraf et, senin de onlardan bir farkın yok!” diye haykırdı. “Taşların çevresinde dans eden Arap kızını özlüyorsun! Gene evlen onunla. Git onunla yaşa çadırında! Külde pişmiş ekmeğini ye! Keçilerinden sağılmış sütü iç! Öp o soğuktan maviye dönmüş yanaklarını ve unut beni!”</p>

  <p class="normal">Vali, artık dinlemiyordu. Bir evin düz damına bakıyordu. Orada genç bir kız ve elinde şemsiye tutan yaşlı bir kadın vardı. Şemsiyenin sapı kamıştan, balıkçı oltası gibi uzundu. Dama serilmiş halının üstünde büyük bir yolculuk sepeti açık duruyor, birbirine girmiş çeşitli kemerler, kuyumcu küpeleri, sepetten dışarı taşıyordu. Genç kız, zaman zaman eğilip bu eşyaları alıyor ve havada silkeliyordu. Romalı kadınlar gibi, zümrüt püsküllü farbalayla süslü, rüzgârda dalgalanan bir tunik giymişti. Saçları mavi, ipekten bir bantla örtülüydü. Şemsiyenin gölgesi üstüne vuruyor ve onu yarı yarıya gizliyordu. Antipas, onun narin boynunu, gözlerinin ve dudaklarının bir kısmını ancak iki üç kez görebilmişti, ama esnek bir şekilde eğilip kalkan vücudunu kalçasından ensesine dek rahatlıkla görebiliyordu. Kızın hareketlerini incelerken, soluk alıp vermesi sıklaşmış, gözleri alev alev olmuştu. Hérodias, onu dikkatle izliyordu.</p>

  <p class="normal">Antipas, “Kim bu?” diye sordu sonunda.</p>

  <p class="normal">Hérodias bilmediğini söyledi ve sessizce oradan ayrıldı.</p>

  <p class="normal">Valiyi sütunlu kapının önünde birkaç Celileli bekliyordu. Aralarında muhasebecibaşı, çobanların şefi, tuzlaların yöneticisi ve süvarilerine komutanlık eden bir Yahudi vardı. Hepsi onu alkışlarla karşıladı. Vali daha sonra içeriye, odaların olduğu salona doğru yürüdü ve gözden kayboldu.</p>

  <p class="normal">Phanuel, koridorun bir köşesinde karşısına çıktı.</p>

  <p class="normal">“Ha! Gene mi sen! Iaokanann için geldin şüphesiz.”</p>

  <p class="normal">“Sizin için de! Önemli bir haberim var size!” dedikten sonra Antipas’ın peşinden ayrılmadan, onunla birlikte karanlık bir odaya girdi.</p>

  <p class="normal">Gün ışığı, parmaklıkların arasından sızıyor, dağılarak oda boyunca ilerliyor ve kornişin altında kayboluyordu. Duvarlar siyaha çalan koyu kırmızıya boyanmıştı. Odanın en ucunda, sığır derisinden kayışları olan, abanoz ağacından bir yatak vardı. Onun üstünde duran altın kalkan, güneş gibi parlıyordu.</p>

  <p class="normal">Antipas, odayı boydan boya geçip yatağa uzandı.</p>

  <p class="normal">Phanuel ayaktaydı. Kolunu kaldırdı ve sanki bir tavsiyede bulunur gibi,</p>

  <p class="normal">“Ulu Tanrı bize bazen oğullarından birini gönderir. Iaokanann onlardan biridir. Eğer zulmedersen, cezasını görürsün,” dedi.</p>

  <p class="normal">“Asıl bana zulmeden o!” diye bağırdı Antipas. “Benden yapılması imkânsız bir şey istedi. Reddettiğim andan beri beni karalamaya çalışıyor. Önceleri ona karşı bu kadar sert değildim! O ise Machaerous’a adamlar gönderip karışıklık çıkarmak istiyor. Tanrı cezasını versin onun. Mademki bana saldırıyor, ben de kendimi koruyacağım.”</p>

  <p class="normal">“Öfkesi biraz şiddetliydi,” diye yanıtladı Phanuel, “ama kulak asmayın! Onu serbest bırakmanız gerekiyor.”</p>

  <p class="normal">“Vahşi hayvanlar serbest bırakılmaz,” dedi vali.</p>

  <p class="normal">Essenli,</p>

  <p class="normal">“Artık endişelenme! Doğruca Arapların, Golvaların, İskitlerin yanına gidecek. Eseri, dünyanın öbür ucuna kadar yayılmalıdır!” diye yanıtladı onu.</p>

  <p class="normal">Antipas, bir saplantının esiri olmuş gibiydi.</p>

  <p class="normal">“İnsanlar üzerinde büyük bir nüfuzu var!... İstemediğim halde, hayranım ona,” dedi.</p>

  <p class="normal">“O halde, serbest kalacak mı?”</p>

  <p class="normal">Vali, başını hayır anlamında salladı. Hérodias’tan, Mannaeus’tan ve bilinmeyen tehlikelerden korkuyordu.</p>

  <p class="normal">Phanuel, onu ikna etmeye çalıştı. Tasarılarına güvence olarak, Essenlilerin krallara daima itaat etmiş olduğunu gösteriyordu. İnsanlar; fakir, işkencelere boyun eğmeyen, keten elbise giyen ve yıldızlara bakıp geleceği gören bu adamlara saygı duyarlardı.</p>

  <p class="normal">Antipas, birden adamın biraz önce söylediği sözü hatırladı.</p>

  <p class="normal">“Şu bana söyleyeceğin önemli şey nedir?”</p>

  <p class="normal">Daha Phanuel ağzını açmadan bir zenci çıkageldi. Vücudu tozdan griye dönmüştü. Ağzından hırıltılar çıkıyordu. Tek söyleyebildiği, “Vitellius!” oldu.</p>

  <p class="normal">“Ne? Geldi mi?”</p>

  <p class="normal">“Onu gördüm. Üç saat içinde burada olur.”</p>

  <p class="normal">Koridorların perdeleri sanki rüzgâr esmiş gibi sallanmaya başladı. Şatoyu bir uğultu kaplamıştı. Koşuşturan insanların, çekilen eşyaların, yere devrilen gümüş takımların çıkardığı gürültü patırtı her taraftan duyuluyordu. Kulelerin tepesindeki askerler ise dört bir yana dağılmış olan kölelerin toplanması için boru çalıyordu.</p>

  <p class="h2baslik">II</p>

  <p class="normal">Vitellius saraya girdiğinde surlar insanlarla dolmuştu. Tercümanının koluna yaslanmış, kuş tüyü ve aynalarla süslü büyük bir kırmızı tahtırevan ise onu takip ediyordu. Konsüllerin giydikleri türden, erguvan şeritleri olan bir ihram ve bağcıklı sandaletler giymişti. Etrafında baltalı muhafızlar vardı. Muhafızlar, ellerindeki, uçları kayışlarla bağlanmış değnek demetlerine tutturulmuş on iki baltayı kapının önüne diktiler. Bunun üzerine herkes, Roma’nın yüce hükümdarı karşısında tir tir titredi.</p>

  <p class="normal">Sekiz adam tarafından taşınan tahtırevan durdu. İçinden sivilceli yüzlü, kocaman göbekli, parmakları incilerle süslü yeniyetme bir delikanlı çıktı. Ona şarap ve kokulu bitki dolu bir kadeh sundular. İçti ve ikinci bir kadeh daha istedi.</p>

  <p class="normal">Vali, prokonsülün önünde diz çöktü ve teşrif edeceklerini önceden bilmediği için üzgün olduğunu söyledi. Aksi takdirde, Vitellius hazretleri yoldayken gerektiği gibi karşılanması için gereken emirleri verecekti. Vitellius’lar Tanrıça Vitella’nın torunlarıydı. Janiculum’dan denize giden yol hâlâ onların adını taşıyordu. Aileden sayısız senato yöneticisi konsül çıkmıştı. Şimdi konuğu olan Lucius’a gelince; Kilikyalıları yendiği için herkes ona teşekkür borçluydu. Genç Aulus’un babası kendi evine dönmüş sayılabilirdi, çünkü Doğu, tanrıların yurduydu.</p>

  <p class="normal">Bütün bu abartılı övgüler Latince yapılmıştı. Vitellius onu kayıtsız bir şekilde dinledi ve bu onur ve ünün gerçek sahibinin Herodius olduğunu söyledi.</p>

  <p class="normal">Atinalılar ona olimpiyat oyunlarının yöneticiliği görevini vermişti. Augustus’un<sup class="calibre4"><a href="../Text/uchikaye_split_010.html#footnote-127975-47" id="footnote-127975-47-backlink">[47]</a></sup> şerefine tapınaklar yaptırmıştı. Sabırlı, zeki, ama çok sert biriydi ve Sezarlara<sup class="calibre4"><a href="../Text/uchikaye_split_010.html#footnote-127975-48" id="footnote-127975-48-backlink">[48]</a></sup> hep bağlı kalmıştı.</p>

  <p class="normal">Bu arada tunç başlıklı sütunlar arasında, bir imparatoriçe edasındaki Hérodias göründü. Altın kaplamalı gümüş tepsilerde yanan kokulu meşaleler taşıyan bir grup kadın ve hadımın ortasındaydı.</p>

  <p class="normal">Prokonsül onu görünce üç adım ilerleyip eğilerek kendisini selamladı.</p>

  <p class="normal">“Ne büyük mutluluk!” diye bağırdı kadın. “Tiberius’un düşmanı Agrippa artık bundan böyle bize zarar vermeyecek...”</p>

  <p class="normal">Prokonsül, olaydan habersizdi. Hérodias, ona tehlikeli biri gibi göründü. Bu sırada Antipas da, imparator için her şeyi yapabileceğine yeminler ediyordu. Vitellius, “Başkalarının aleyhine olsa bile,” diye onun sözünü tamamladı.</p>

  <p class="normal">Vitellius, Parthların kralından rehineler almıştı ama imparatorun artık bu konuda endişesi kalmamıştı. Zira toplantıda hazır bulunan Antipas, gözüne girmek için haberi ona hiç gecikmeden vermişti. O zamandan beri Vitellius, Antipas’a derin bir kin duyuyordu ve yardımları da o yüzden gecikmişti.</p>

  <p class="normal">Valinin dili dolaştı, ama Aulus gülerek, “Korkma, ben seni korurum!” dedi.</p>

  <p class="normal">Prokonsül duymamış gibi yaptı. Babanın serveti oğlunun rüşvetçiliğinden geliyordu ve Kapri’nin<sup class="calibre4"><a href="../Text/uchikaye_split_010.html#footnote-127975-49" id="footnote-127975-49-backlink">[49]</a></sup> bataklığından gelen bu çiçek, ona o kadar büyük bir üstünlük sağlıyordu ki çevresindeki herkes ona saygı gösteriyordu. Elbette, içinde güven olmayan bir saygıydı bu, çünkü bu çiçek zehirliydi.</p>

  <p class="normal">Kapının önünde bir gürültü oldu. Beyaz katırlara binmiş bir dizi rahip kıyafetli insanı içeri aldılar. Bunlar Sadukiler<sup class="calibre4"><a href="../Text/uchikaye_split_010.html#footnote-127975-50" id="footnote-127975-50-backlink">[50]</a></sup> ve Ferisilerdi<sup class="calibre4"><a href="../Text/uchikaye_split_010.html#footnote-127975-51" id="footnote-127975-51-backlink">[51]</a></sup> ve Machaerous’a benzer amaçlarla gelmişlerdi. Bu gruplardan birincisi, tanrılara kurban verme törenlerine rahiplik yapma yetkisini elde etmek, ikincisi ise o yetkiyi korumak istiyordu. İç karartıcı bir yüz ifadeleri vardı. Özellikle de Roma’ya ve valiye düşman olan Farisilerin yüz ifadeleri kaygılıydı. İtişip kakışırken, etekleri bacaklarına dolanmıştı. Üzerinde çeşitli yazıların yazılmış olduğu parşömen kâğıdından alın bantlarının üstündeki başlıkları kafalarından düşecekmiş gibi duruyordu.</p>

  <p class="normal">Neredeyse onlarla aynı anda, öncü birliklerin askerleri de geldi. Kalkanlarını, tozdan korumak için çuvallara koymuşlardı. Arkalarından da, tahtadan levhalar taşıyan vergi toplayıcılarla birlikte prokonsülün vekili Marcellus geliyordu.</p>

  <p class="normal">Antipas, çevresindeki önemli kişileri tanıttı: Tolmai, Kanthera, Sehon, İskenderiyeli Ammonius, piyadelerin komutanı Naamann ve Babilli Iaçim.</p>

  <p class="normal">Vitellius, Mannaeus’u fark etmişti.</p>

  <p class="normal">“Ya bu kim?” diye sordu.</p>

  <p class="normal">Vali, bir el işaretiyle onun cellat olduğunu belirtti.</p>

  <p class="normal">Sonra Sadukileri tanıttı.</p>

  <p class="normal">Yunanca konuşan ve içinden geldiği gibi davranan biri olan Jonathas, efendisine, Kudüs’e yapacağı bir ziyaretle kendilerine şeref vermesi için yalvardı. Vitellius, büyük bir ihtimalle geleceğini söyledi.</p>

  <p class="normal">Eğri bir burnu ve uzun sakalı olan Eleazar, büyük rahibin, sivil yetkililer tarafından Antonia kulesinde tutulan pelerininin Ferisilere geri verilmesini istedi.</p>

  <p class="normal">Sonra Celileliler söz aldılar ve Pontius Pilatus’tan<sup class="calibre4"><a href="../Text/uchikaye_split_010.html#footnote-127975-52" id="footnote-127975-52-backlink">[52]</a></sup> şikâyetçi oldular. Onun, Samariye’nin yakınlarındaki bir mağarada Davut’un altın vazolarını aramaya kalkan bir deliyi bahane ederek, mağarada oturan birkaç kişiyi öldürttüğünü söylediler. Bunu hep bir ağızdan anlatıyorlardı. Mannaeus’un sesi hepsininkinden daha yüksek çıkıyordu. Vitellius, suçluların cezalandırılacağını söyledi.</p>

  <p class="normal">Askerlerin kalkanlarını astığı kapının önünde bağırışlar duyuldu. Kalkanların üzerlerindeki örtü düştüğü için ortalarındaki çıkıntılara işlenmiş Sezar portreleri ortaya çıkmıştı. Yahudilere göre bu, putperestlikten başka bir şey değildi. Antipas onlara nutuk çekmeye başladı. Bu sırada sütunların arasında yüksekçe bir sandalyeye oturmuş olan Vitellius, onların bu öfkesini şaşkınlıkla izliyordu. Tiberius’un bunların dört yüzünü Sardunya’dan sürmekte haklı olduğunu düşündü. Ne var ki, kendi yurtlarında güçlüydü bunlar. Vitellius, askerlere kalkanlarını almalarını emretti. O zaman Yahudiler, prokonsülün çevresini sardılar, kendilerine yapılan haksızlığın giderilmesi, kendilerine ayrıcalıklar sağlanması ve para yardımında bulunulması için yalvardılar. İtişip kakışmaktan giysileri yırtılmıştı. Köleler yer açmak için ellerindeki sopalarla bir sağa bir sola vuruyorlardı. Kapıya en yakın olanlar, kapının önündeki patikadan aşağıya inmeye başladılar, ama başkaları da aynı anda o patikadan yukarı çıkıyordu, iki güruh birbirinin yolunu kesince inenler geri dönmek zorunda kaldılar. Giriş kapısının önünde içeriye ve dışarıya doğru akan bir insan kalabalığı oluştu, Vitellius bu kadar insanın niye geldiğini sordu. Antipas da bugün kendisinin doğum günü olduğunu, bu günü kutlamak için geldiklerini söyledi ve mazgallara eğilip, sepetler dolusu et, meyve, sebze, ceylan, leylek ve gök renkli balık taşıyan adamlarını gösterdi. Üzümler, karpuzlar, narlar piramit şeklinde yığılmıştı. Armağanlar kalenin önüne bırakıldıktan sonra kocaman boş sepetlerle içeri çekiliyorlardı. Aulus, kendini daha fazla tutamadı. Dünyada eşi görülmemiş oburluğunun etkisi altında, kendini mutfağa attı.</p>

  <p class="normal">Vitellius, küçük bir mahzenden geçerken, asker zırhına benzeyen tencere gibi birtakım şeyler gördü. Burada neler olduğunu daha yakından görmek için yeraltındaki odaların açılmasını istedi.</p>

  <p class="normal">Mahzenlerin bulunduğu bölümde kayalar oyularak yüksek tonozlu odalar yapılmış, bu odalar belli uzaklıkta taş sütunlarla desteklenmişti. Odaların ilkinin içinde artık kullanılmayan silahlar vardı, ikincisi ise mızraklarla dolup taşıyordu. Her mızrağın ucunda birer tüy demeti vardı. Odaların üçüncüsünde ilk bakışta insana hasır görünümü veren, yan yana ve uzunlamasına yerleştirilmiş oklar bulunuyordu. Dördüncü odanın duvarları boydan boya kamalarla kaplanmıştı. Beşinci odanın ortasında tepeleriyle kızıl yılanlardan oluşmuş bir taburu andıran sıra sıra miğferler vardı.. Altıncısında boş sadaklardan; yedincisinde bacakları korumak için demir dolaklardan; sekizincide pazubentlerden başka bir şey yoktu. Sonraki odalarda ise, çatallar, kancalar, merdivenler, halatlar, mancınık direkleri ve hatta develerin boynuna takılan çanlar vardı. Dağ aşağıya doğru genişlediğine ve içi bir arı kovanı gibi oyulduğuna göre, bu odaların altında, daha çok sayıda ve daha derinde başka odalar olmalıydı.</p>

  <p class="normal">Vitellius, yanında tercümanı Phineas ve vergi toplayıcılarının başı Sisenna ile üç hadımın tuttuğu meşalelerin ışığında, odaları denetliyordu.</p>

  <p class="normal">Karanlıkta barbarların icat ettiği iğrenç aletler fark ediliyordu: Çivili topuzlar, zehirli mızraklar, timsah dişlerini andıran kıskaçlar vardı burada. Kısacası vali, kırk bin askerin savaşta işine yarayacak kadar malzemeyi Machaerous’ta bulunduruyordu.</p>

  <p class="normal">Onları, düşmanlarının kendine karşı birleşmesi halinde kullanmak için bulunduruyordu, ama prokonsül, bunların Romalılara karşı savaşmak için hazır bulundurulduğunu düşünebilir, hatta bunu açıkça söyleyebilirdi. O yüzden Antipas, bir açıklama bulmaya çalışıyordu: Kendini savunması için birkaç olasılık vardı: Bu araç gereçler ona ait değildi, adamları onları haydutlara karşı kullanıyordu. Zaten bunlar Araplara karşı kullanmak için de gerekliydi ya da bunlar ona babasından kalmıştı.</p>

  <p class="normal">Vali, prokonsülün arkasından yürüyeceği yerde, hızlı adımlarla önünden gidiyordu. Sonra bir duvar kenarına dikildi. Kollarını iki yana açarak, üstündeki ihramıyla bir şeyi gizlemeye çalıştı, ama başının üstünden bir kapının üst kenarı görülüyordu. Vitellius kapıyı fark etti ve arkasında ne olduğunu sordu.</p>

  <p class="normal">Sadece Babilli açabilirdi kapıyı.</p>

  <p class="normal">“Babilli’yi çağır!”</p>

  <p class="normal">Babilli’yi beklediler.</p>

  <p class="normal">Babilli’nin babası, Fırat kıyılarından beş yüz süvarisiyle Büyük Herodes’e doğu sınırlarını korumak için yardıma gelmiş, krallığın paylaşılmasından sonra, Iaçim Philippe’in hizmetine girmişti. Şimdi de Antipas’a hizmet ediyordu.</p>

  <p class="normal">Iaçim omzunda bir yay ve elinde bir kırbaçla geldi. Eğri bacaklarına sıkı sıkı renkli kurdeleler bağlanmıştı. İri kolları kolsuz bir tünikten dışarı çıkıyor, kürk beresi yüzünü gölgeliyordu. Sakalları ise kıvrılmaktan halka halka olmuştu.</p>

  <p class="normal">Iaçim, önce tercümanı anlamamış gibi yaptı, ama Vitellius’un ona şöyle bir bakmasıyla Antipas emri tekrar etmek zorunda kaldı. O zaman Iaçim kapıya iki eliyle bastırdı. Kapı, duvarın içine doğru kaydı. İçeriden cehennemi bir sıcak yayıldı. Aşağıya döne döne bir koridor iniyordu. İçeri girdiler ve yeraltındaki diğer mağaralardan daha geniş bir mağaraya ulaştılar. Mağaranın dibinde kalenin o yanını koruyan uçuruma açılan bir kemer vardı. Tonozu saran bir hanımelinin çiçekleri güneş ışığına doğru açılmıştı. Yerin altında bir su şırıltısı duyuluyordu. Mağarada ağız hizalarına yerleştirilmiş tahta kaplardan yem yiyen yüz kadar beyaz at vardı. Hepsinin yeleleri maviye boyanmış, toynaklarına hasırdan kılıflar geçirilmişti. Yelelerinin bir kısmı alınlarına düşüyor ve sanki bir perukmuş gibi görünüyordu. Uzun kuyruklarını bacaklarına hafifçe vurarak bir ileri bir geri sallıyorlardı. Prokonsülün hayranlıktan dili tutulmuştu.</p>

  <p class="normal">Bunlar yılanlar kadar kıvrak, kuşlar kadar hafif, olağanüstü hayvanlardı. Binicileri oklarını atar atmaz yerlerinden fırlıyor, insanları karınlarından ısırarak alaşağı ediyor, kayaların oluşturduğu engelleri rahatlıkla aşıyor, uçurumların üstünden atlıyorlardı. Bütün bir gün boyu ovalarda delice koşabiliyor ve durmaları için tek bir kelime yetiyordu. Kuzular çiftçi göründüğünde nasıl hemen onun yanına gelirse, atlar da Iaçim’i görünce hemen yanına gelip boyunlarını uzattılar ve bir çocuğunkini andıran tasalı gözlerle ona baktılar. Iaçim, gırtlağından her zamanki gibi onları eğlendiren boğuk bir ses çıkardı. Atlar, geniş alanlara özlem duydukları için koşma isteklerini belli edercesine şaha kalkıyorlardı. Antipas, Vitellius’un atları elinden almasından korktuğundan, onları buraya hapsetmişti. Bu özel bölüm, kalenin kuşatılması halinde kullanılmak üzere hayvanlar için yapılmıştı.</p>

  <p class="normal">“Ahır çok kötü!” dedi prokonsül. “Burada onları kaybetme riski de var. Atların sayımını yap, Sisenna!”</p>

  <p class="normal">Vergi toplayıcısı, kemerinden bir levha çıkardı, atları saydı ve levhaya yazdı. Vergi toplayıcıları, eyaletleri yağmalamak için yöneticilerden rüşvet alırlardı. Sürekli kırpışan gözleri ve bir sansarınkini andıran dişleri olan bu adam adeta çevreyi koklayıp, para izi sürüyordu.</p>

  <p class="normal">Sonunda saraya çıktılar.</p>

  <p class="normal">Saraydaki sarnıçların girişini zeminin çeşitli noktalarına yerleştirilmiş ortası delik, yuvarlak, tunç kapaklar kapatıyordu. Vitellius, diğerlerinden daha büyük birini dikkatle inceledi ve topuğuyla vurunca diğerleriyle aynı sesi çıkarmadığını fark etti. Art arda hepsine vurdu, sonra olduğu yerde tepinerek “Buldum! Buldum! Herodes’in hazinesi bu. İşte burada!” diye bağırdı.</p>

  <p class="normal">Hazine aramak zaten Romalıların en büyük tutkusuydu.</p>

  <p class="normal">Vali orada hazine olmadığına dair yemin etti.</p>

  <p class="normal">O zaman altında ne vardı bunun?</p>

  <p class="normal">“Hiç! Sadece bir adam, bir mahkûm!”</p>

  <p class="normal">“Göster onu bana!” dedi Vitellius.</p>

  <p class="normal">Vali bu emre uymadı. Yoksa Yahudiler sırrını öğrenecekti. Kapağı açmaktaki isteksizliği Vitellius’un sabrının taşmasına sebep oluyordu.</p>

  <p class="normal">“Kırın kapağı!” diye bağırdı baltalı muhafızlarına.</p>

  <p class="normal">Mannaeus ne yapacaklarını tahmin etti. Baltalardan birini görünce, adamların Iaokanann’ın boynunu vuracaklarını sandı. Muhafızı kapağa ilk darbesini vururken durdurdu. Kapakla döşeme taşlarının arasına bir çengel soktu. Sonra uzun, zayıf kollarıyla çengele abanıp kapağı yavaşça kaldırdı ve kapak yana devrildi. Herkes ihtiyarın bu gücüne hayran oldu. İç tarafı tahtayla kaplanmış olan kapağın altında, kapakla aynı büyüklükte bir kapı vardı. Kapı, bir yumrukla ikiye ayrılıp açıldı. O zaman kuyu gibi büyük bir çukur göründü. Tırabzansız bir merdiven kuyunun çevresinde dolanıp aşağı doğru iniyordu. Eğilenler, kuyunun derinliklerinde ne olduğu pek belli olmayan, ama insanın içini ürperten bir şey gördüler.</p>

  <p class="normal">Yerde bir insan yatıyordu, üzerini örten saçları, sırtına doluşmuş hayvanların tüylerine karışmıştı. Ayağa kalktı. Adam ayağa kalkıp yukarıya baktığı zaman alnı bulunduğu yerin üstünü bir kafes gibi kaplayan, kilitli demir bir parmaklığa değiyor, içeride dolaştığında ise zaman zaman zindanın karanlık köşelerinde gözden kayboluyordu.</p>

  <p class="normal">Yukarıdaki Romalıların başlıklarının ucu güneş ışığında parlıyor, iki ağzı keskin kılıçlarının yuvarlak kabzaları altın rengi ışınlar saçıyor, kümeslerinden havalanan güvercinler sarayın üstünde daireler çizerek uçuyorlardı. Mannaeus’un onlara her zamanki yem verme saatiydi. Şimdi ise Vitellius’un yanında ayakta duran valinin önünde çömelmişti. Celileliler, rahipler, askerler, onların arkasında bir çember oluşturmuşlardı. Hepsi suskundu, endişeli bir biçimde olacakları bekliyorlardı.</p>

  <p class="normal">Kuyunun dibinden önce derin ve boğuk bir iç çekiş duyuldu. Hérodias bu sesi, sarayın ta öbür ucundan duymuştu. Sesin çekim gücüne yenik düşerek, kalabalığın bulunduğu yere geldi; aralarından sıyrıldı ve eğilip bir eli Mannaeus’un omzunda dinlemeye başladı.</p>

  <p class="normal">Kuyudan gelen ses, “Yazık size Ferisiler ve Sadukiler, yılan herifler, şişmiş tulumlar, çınlayan ziller!” diyordu.</p>

  <p class="normal">Kuyunun başında bulunanlar Iaokanann’ın sesini tanımışlardı. Fısıltıyla adını söylediler. Çevrede bulunan insanlar da oraya koşuştular.</p>

  <p class="normal">“Yazık sana ey halk! Ve yazık Yahuda’nın hainlerine, Efraim’in ayyaşlarına, bereketli vadilerde oturup şarabın kokusuyla dahi sendeleyenlere! Akan su gibi dağılsınlar, sümüklüböcekler gibi yürüye yürüye eriyip gitsinler, güneş görmeyen bir kadının çocuğunu düşürmesi gibi düşsünler. Ve sen Moab, sana serçeler gibi servi ağaçlarına, tavşanlar gibi mağaralara saklanmak yakışır. Kalelerin kapıları, fındık kabuklarından daha kolay kırılacak, duvarlar yerle bir olacak, şehirler yanacak ve Sonsuz Olan’ın gazabı dinmeyecek. Aksine, vücudunuzu, boya teknesinde döndürülen yün gibi kan gölünde döndürecek. Sizi tohumların havanda dövüldüğü gibi dövecek. Sizi tarlalarda tırmıklanan yeni sürgünler gibi ikiye ayıracak. Etinizi parça parça dağlara savuracak.”</p>

  <p class="normal">Bahsettiği kimdi acaba? Vitellius muydu? Sadece Romalılar Iaokanann’ın sözünü ettiği yıkımı yapabilirdi.</p>

  <p class="normal">Şikâyetler başladı: “Yeter! Yeter! Sussun artık!”</p>

  <p class="normal">Iokanann daha yüksek bir sesle devam etti:</p>

  <p class="normal">“Küçük çocuklar, annelerinin cesetleri yanında, küllerin üstünde emekleyecek. İnsanlar geceleri, yıkıntıların arasından geçerek, bir kılıçla biçilme pahasına ekmek arayacak. Yaşlıların çene çaldıkları meydanlarda, artık çakallar buldukları kemikler için birbiriyle çekişecek. Bakire kızlarınız, yabancıların şölenlerinde gözyaşlarını yuta yuta sitar eşliğinde oynayacak. En yiğit oğullarınızın belleri, dayanılmaz ağırlıkta yükleri taşıya taşıya bükülecek!”</p>

  <p class="normal">Halk, sürgün zamanlarını ve tarihteki bütün felaketleri yeniden yaşar gibi olmuştu. Eski peygamberler de bunları söylerdi. Iaokanann’ın sözleri de yumruk gibi birbiri ardına geliyordu, ama ses birden tatlılaştı, ahenkli oldu, kulağa bir şarkı gibi gelmeye başladı. İnsanlığın kurtulacağını, gökyüzünün göz kamaştıran bir şekilde aydınlanacağını söylüyordu artık. Ejderhanın mağarasında yeni doğmuş birinden bahsediyordu. Kilden toprağın altına dönüşeceğini, çölde güller açacağını söylüyordu. “Şimdi altmış gümüş eden şeyler, bir gümüş bile etmeyecek. Kayalardan çeşmeler halinde süt fışkıracak. İnsanlar karnı tok olarak üzüm cendereleri arasında uyuyacak! Ne zaman geleceksin sen, nicedir beklediğim kişi? Şimdiden diz çöksün insanlar, hükümdarlığın sonsuz olacak, Davut’un<sup class="calibre4"><a href="../Text/uchikaye_split_010.html#footnote-127975-53" id="footnote-127975-53-backlink">[53]</a></sup> oğlu!”</p>

  <p class="normal">Vali, çukurun kenarından çekildi. Davut’un bir oğlunun varlığından söz edilmesi ona bir tehdit gibi gelmişti.</p>

  <p class="normal">Iaokanann, hak etmediği halde hükümdar olmaya heves ettiği için valiye sövüp sayıyordu.</p>

  <p class="normal">“Sonsuz Olan’dan başka kral yoktur!”</p>

  <p class="normal">Kâfir Ahab<sup class="calibre4"><a href="../Text/uchikaye_split_010.html#footnote-127975-54" id="footnote-127975-54-backlink">[54]</a></sup> gibi bahçelere, heykellere, tiyatro salonlarına, fildişi mobilyalara sahip olduğu için verdi veriştirdi valiye.</p>

  <p class="normal">Antipas, boynundaki mührün ipini kopararak, mührü kuyuya attı ve ona susmasını emretti.</p>

  <p class="normal">Ses cevap verdi:</p>

  <p class="normal">“Ayı gibi, yabani eşek gibi, doğum yapan kadın gibi bağıracağım işte! Zina yaptığın akraban şimdiden cezasını buldu. Tanrı seni de katırlar gibi kısır yaparak cezalandırıyor!”</p>

  <p class="normal">Dalgaların köpürmesini andıran kahkahalarla doldu ortalık.</p>

  <p class="normal">Vitellius, kalmakta ısrar ediyordu. Tercümanı, Iaokanann’ın bağıra çağıra sürdürdüğü hakaretleri soğukkanlılıkla Roma diline çeviriyordu. Böylece vali ve Hérodias, bu hakaretleri ikinci bir defa daha duymak zorunda kalıyorlardı. Vali, şaşkınlıktan nefes alamaz olmuştu, Hérodias da hayrete düşmüş bir şekilde dikkatle kuyunun dibine bakıyordu.</p>

  <p class="normal">Korkunç adam başını iyice kaldırdı, parmaklıkları eliyle kavradı, yüzünü demirlere dayadı. Sakallı yüzü, üzerinde kor halinde iki kömürün ışıldadığı çalılıklara benziyordu.</p>

  <p class="normal">“Ha! Sensin demek! İzabel! Sen ki, onun kalbini ayakkabı topuklarının sesiyle zaptettin. Kısraklar gibi kişniyordun. Kurbanlarına mihrap olsun diye yatağını dağlara serdin sen! Efendimiz, çekip alacak senden küpelerini, lal renkli elbiseni, ketenden şalını, kollarındaki bilezikleri, ayaklarındaki yüzükleri ve hilal biçiminde alnına düşen küçük altın taçlarını. Çekip alacak senden, gümüş aynalarını, devekuşu tüyünden yelpazelerini, boyunu uzun gösteren sedeften ayakkabılarını, o çok övündüğün elmaslarını, saçlarındaki parfümü, tırnaklarındaki boyayı, çirkinliğini örten bütün hileleri. Yaptığın zinadan taşlanman için taşlar yetersiz kalacak!”</p>

  <p class="normal">Hérodias, çevresinde kendisini savunacak birini aradı. Ferisiler ikiyüzlülükle gözlerini indirmişti. Sadukiler, prokonsülü gücendirmekten korkup başlarını çevirmişlerdi. Antipas her an ölecekmiş gibi duruyordu.</p>

  <p class="normal">Ses daha da yükseliyor, çoğalıyor, gök gürültüsü gibi yeri göğü inletiyor ve dağlarda yankılanıyordu. Bu nedenle kopan gürültü daha şiddetli oluyordu.</p>

  <p class="normal">“Tozlara gömül, Babil’in kızı! Ununu elemiş, eleğini asmışsın sen! Kemerini çıkar, ayakkabılarını çöz, elbiseni kaldır, nehirleri aş! Herkes görecek nasıl utandığını! Hıçkırıklarında boğulacaksın! Sonsuz Olan, iğreniyor cinayetlerinin pis kokusundan! Lanetli kadın! Köpek gibi geber!”</p>

  <p class="normal">Kuyunun kapısını kapadılar, kapağı yerine koydular. Mannaeus, Iaokanann’ı boğmak istiyordu.</p>

  <p class="normal">Hérodias ortadan kayboldu. Ferisiler, çok sinirlenmişti. Etrafını sardıkları Antipas, kendini temize çıkarmaya uğraşıyordu.</p>

  <p class="normal">“Şüphesiz,” dedi Eleazar, “bir erkeğin ölen kardeşinin karısıyla evlenmesi normal karşılanabilir, ama Hérodias hem dul değildi hem de bir çocuğu vardı. Asıl iğrenç olan da buna rağmen evlenmesiydi.”</p>

  <p class="normal">“Yanlışın var!” diye itiraz etti Saduki Jonathas. “Yasalar bu tip evlilikleri cezalandırır, ama tamamen yasaklamaz.”</p>

  <p class="normal">“Ne önemi var ki! Bana büyük haksızlık ediliyor!” dedi Antipas, “Nitekim Absalon da babasının eşleriyle yattı, Yahuda geliniyle, Ammon ablasıyla, Lut da kızlarıyla yattı.”</p>

  <p class="normal">Vali bunları söylerken yeni uyanan Aulus da yanlarına gelmişti. Olup biteni öğrenince, valiye hak verdi. Böyle saçmalıklarla vakit geçirilmemesi gerektiğini düşündü. Rahiplerin suçlamalarına ve Iaokanann’ın öfkesine kahkahalarla güldü.</p>

  <p class="normal">Merdivenlerin tepesindeki Hérodias, ona döndü, “Yanılıyorsunuz efendim! Halka vergi vermeyi reddetmesini söyledi!” dedi.</p>

  <p class="normal">“Doğru mu bu?” diye sordu hemen vergi toplayıcısı.</p>

  <p class="normal">Genelde herkes olumlu cevap verdi, vali de cevapları onaylıyordu.</p>

  <p class="normal">Vitellius, mahkûmun kaçabileceğini düşündü. Antipas’ın ne yapacağını kestiremediği için, kapılara, avluya ve duvarlara nöbetçiler koydurttu.</p>

  <p class="normal">Sonra odasına gitti. Rahiplerin elçileri de ona eşlik etti.</p>

  <p class="normal">Kurban verme törenlerinin rahibi olmak konusunu açmaksızın, şikâyetlerini dile getiriyorlardı.</p>

  <p class="normal">Hepsi başına üşüşmüştü, Vitellius başından savdı onları.</p>

  <p class="normal">Jonathas yanından ayrılırken, Antipas’ı mazgalda uzun saçlı, beyaz elbiseli bir adamla sohbet ederken gördü. Bu bir Essenli’ydi. Jonathas, az önce Antipas’ı desteklediğine pişman oldu.</p>

  <p class="normal">Iaokanann’ın sorumluluğunun üstünden kalkması fikri, valiyi rahatlatıyordu. Onun icabına artık Romalılar bakacaktı. Ne büyük rahatlıktı bu!</p>

  <p class="normal">O sırada iç bahçede dolaşan Phanuel’i fark etti.</p>

  <p class="normal">Antipas onu çağırdı ve nöbetçileri göstererek, “Onlar benden daha güçlü! Onu serbest bırakamam, elimde değil bu!” dedi.</p>

  <p class="normal">Avlu boştu. Köleler dinleniyordu. Gökyüzünün ufukta alev rengine dönüşmesiyle, dik duran en ufak bir eşya bile siluet gibi görünüyordu. Antipas, Lut Gölü’nün öbür kıyısındaki tuzlalara baktı, Arapların çadırları artık görünmüyordu. Acaba gitmişler miydi? Ay doğuyordu, valinin yüreğine bir huzur duygusu yerleşti.</p>

  <p class="normal">Phanuel yorgunluktan iki büklüm olmuştu. Sonunda söyleyeceğini söyledi.</p>

  <p class="normal">Ayın başından beri, her gece, şafak sökene kadar gökyüzünü inceliyordu. Perse takımyıldızı gökyüzünün tepesindeydi. Yıldızlardan güçlükle görülebiliyordu. Algol daha da az parlıyordu. Mira-Cetus ise kaybolmuştu. Bu, o günü takip eden gecede Machaerous’ta önemli bir insanın öleceğinin habercisiydi.</p>

  <p class="normal">Ölecek olan kimdi? Vitellius, çok sıkı korunuyordu. Iaokanann’ı idam etmeyeceklerdi. “O zaman benim!” diye düşündü vali.</p>

  <p class="normal">Yoksa Araplar geri mi gelecekti? O zaman prokonsül onun Parthlarla anlaştığını öğrenecekti! Rahiplerle birlikte Kudüs’ün kiralık katilleri de gelmişti, elbiselerinin altında bıçakları vardı ve Antipas’ın Phanuel’in ne kadar iyi bir falcı olduğundan kuşkusu yoktu.</p>

  <p class="normal">Hérodias’tan yardım istemeye gitti. Ondan nefret ediyor, ama gene de ondan cesaret alıyordu. Valinin geçmişte başka bir kadının cazibesine kapılması aralarındaki bağı koparmaya yetmemişti.</p>

  <p class="normal">Kadının odasına girdiğinde, odada kızıl somaki bir tasta tarçın dalları yanıyordu. Pudralar, merhemler, pamuk gibi yumuşak kumaşlar ve tüyden hafif işlemeler her yere dağılmıştı.</p>

  <p class="normal">Kadına ne Phanuel’in kehanetinden ne de Yahudilere ve Araplara karşı duyduğu korkudan söz açtı. Yoksa kadın onu korkaklıkla suçlayacaktı. Sadece Romalılardan bahsetti. Vitellius askeri alandaki tasarılarını ona açmamıştı. Vitellius, onun, Agrippa’nın yoldaşı, Caius’un dostu olduğunu düşünüyordu, bu yüzden sürgüne gönderilebilirdi. Belki de onu boğacaklardı.</p>

  <p class="normal">Hérodias, küçümseyici bir hoşgörüyle onu yatıştırmaya çalıştı. Sonra çekmeceden bir madalyon çıkardı. Üzerinde Tiberius’un profilinin işlendiği tuhaf bir madalyondu bu. Bu madalyonun varlığı bile baltalı muhafızları korkutmaya ve suçlamaları çürütmeye yeterdi.</p>

  <p class="normal">Antipas, minnettarlıktan coşmuş bir şekilde, kadına madalyonu nasıl elde ettiğini sordu.</p>

  <p class="normal">“Bana birileri verdi,” diye cevapladı Hérodias.</p>

  <p class="normal">Karşıdaki kapının perdesinden bir kol uzandı. Bunun genç ve güzel birine ait olduğu belliydi, sanki fildişinden bir Polyclitus<sup class="calibre4"><a href="../Text/uchikaye_split_010.html#footnote-127975-55" id="footnote-127975-55-backlink">[55]</a></sup> eseriydi. Kol, biraz acemice, ama zarif bir şekilde duvar kenarında bir iskemlede bırakılmış bir tüniği almak için havada geziniyordu. Yaşlı bir kadın tüniği yavaşça uzatırken, perdeyi çekti.</p>

  <p class="normal">Vali, nereden hatırladığını çıkaramadığı birini gördü.</p>

  <p class="normal">“Bu senin kölen mi?”</p>

  <p class="normal">“Sana ne!” diye cevapladı Hérodias.</p>

  <p class="h2baslik">III</p>

  <p class="normal">Davetliler şölen salonunu doldurmaya başlamışlardı.</p>

  <p class="normal">Salon, tıpkı bazilikalar gibi üç sahına ayrılmıştı. Bu bölmeleri birbirinden üzerlerine heykeller oyulmuş tunçtan başlıkları olan, sandal ağacından yapılmış sıra sıra sütunlar ayırıyordu. Sütunlar, aynı zamanda bir kenarında gün ışığını geçiren pencereler bulunan iki balkona da destek oluyordu. Altın telkâri ile süslü üçüncü bir bölme ise salonun ucunda, dışarıya açılan yarım daire biçiminde büyük bir kemerin karşısındaydı.</p>

  <p class="normal">Ortadaki bölmenin bir ucundan öbür ucuna sıra sıra yerleştirilmiş masaların üstünde yanan şamdanlar; resimli toprak bardaklar, bakır tabaklar, buz küpleri ve üzüm yığınları arasında alev almış ağaçlar gibi duruyordu. Şamdanların yaydığı kızıl ışıklar yükseldikçe azalıyor ve tavana değmeden kayboluyordu. Gece olunca, dışarıdaki dalların arasından yıldızlara benzeyen ışıklı noktalar görüldü. Büyük pencereden görünen civardaki evlerin teraslarındaki meşalelerin ışıklarıydı bunlar. Çünkü Antipas ziyafeti, arkadaşları, halkı ve oradaki herkes için veriyordu. Bekçi köpeği gibi uyanık olan, ayaklarına keçe sandaletler geçirmiş köleler, ellerinde tepsilerle gidip geliyorlardı.</p>

  <p class="normal">Altın yaldızlı tribünün altındaki prokonsülün masası, Mısır’a özgü firavuninciri ağacından bir tahta platforma yerleştirilmişti. Masa, Babil halılarıyla örtülü bir çeşit asker çadırının içindeydi.</p>

  <p class="normal">Vitellius, oğlu ve Antipas, biri platformun salona bakan tarafına, diğer ikisi de platformun yanlarına konmuş üç fildişi yatağın üstündeydi. Prokonsül, kapıya yakın olarak solda, Aulus sağda, vali ise ortadaydı.</p>

  <p class="normal">Vali, üzerindeki renkli işlemelerden kumaşı görünmez olmuş siyah bir harmani giymişti, yanaklarında allık vardı. Sakalları yelpaze gibi açılmıştı. Değerli taşlarla süslü bir taçla tutturulmuş saçlarına gök renkli pudra sürülmüştü.</p>

  <p class="normal">Vitellius, keten ihramının üstüne çapraz olarak inen lal renkli şeridini çıkarmamıştı. Aulus, mor ipekten gümüş işlemeli elbisesinin kollarını arkasında bağlamıştı. Saçları kat kat kıvrılmış ve safir bir kolye, bir kadınınki gibi tombul ve beyaz olan boynunda ışıldıyordu. Yanında, bir hasırın üstünde bacakları çapraz bir halde oturan ve devamlı gülümseyen çok güzel bir çocuk vardı. Onu mutfakta görmüştü ve o zamandan beri yanından ayırmıyordu. Kalde dilindeki adını aklında tutamadığından, ona sadece, “Asyalı” diyordu. Çocuk zaman zaman masanın üstüne uzanıp yayılıyor ve çıplak ayaklarıyla yaptığı hareketlerle sanki toplantıyı o yönetiyordu.</p>

  <p class="normal">Aulus’un bulunduğu taraftaki masalarda, Antipas’ın rahip ve subayları, Kudüs’ün bazı sakinleri, Yunan şehirlerinin ileri gelenleri oturuyordu. Prokonsülün olduğu tarafta ise vergi toplayıcılarla Marcellus, valinin arkadaşları, Kana, Ptolemâis ve Eriha’dan bazı nüfuzlu insanlar vardı. Diğer masalarda ise, Lübnanlı dağlılar, Herois’in artık yaşlanmış eski askerleri, on iki Trakyalı, bir Galyalı, iki Cermen, bazı ceylan avcıları, çobanlar, Palmira sultanı ve Eziongaber denizcileri vardı. Bu arada herkesin önüne ellerini silmeleri için yumuşak hamurdan birer peksimet konmuştu. Hepsinin kolları, tıpkı akbabaların boyunları gibi, zeytinlere, fıstıklara, bademlere uzanıyordu. Çiçekten taçlar altındaki yüzlerinde neşeli bir ifade vardı.</p>

  <p class="normal">Ferisiler, Romalıların verdikleri taçları, kendilerine yapılan bir densizlik kabul ederek reddettiler. Üzerlerine onların sadece tapınaklarda kullandıkları tütsü ve galbanum<sup class="calibre4"><a href="../Text/uchikaye_split_010.html#footnote-127975-56" id="footnote-127975-56-backlink">[56]</a></sup> serpildiğinde ise titreyerek geri çekildiler.</p>

  <p class="normal">Aulus, galbanumu koltukaltlarına sürdü. Antipas, geçmişte Kleopatra’nın Filistin’e göz dikmesine sebep olan bu etkili aromatik sıvıdan ona üç küfe yollayacağına söz verdi.</p>

  <p class="normal">Taberi garnizonunun bir komutanı, kendisine olağandışı kimi gelişmelerden bahsetmek üzere, az önce çıkagelmişti, ama Antipas, bütün dikkatini prokonsüle ve etrafındaki masalarda konuşulanlara veriyordu.</p>

  <p class="normal">Iaokanann ve onun gibi insanlardı konuşulan. Örneğin Gittalı Simon, insanların günahını ateşle çıkarıyordu. İsa denen biri ise...</p>

  <p class="normal">“İçlerinde en kötüsü o!” diye bağırdı Eleazar. “Ne rezil bir sahtekâr!”</p>

  <p class="normal">Valinin arkasında oturan, giydiği omuzdan tutturulmuş kısa ve önü açık giysisinin püskülleri gibi soluk renkli bir adam, ayağa kalkarak, platformdan aşağıya indi ve Ferisilere seslenerek, “Yalan! İsa mucizeler yaratır!” dedi.</p>

  <p class="normal">Aulus, bu mucizeleri görmek istiyordu.</p>

  <p class="normal">“Onu buraya getirmeliydin! Hakkında bize bilgi ver!”</p>

  <p class="normal">O zaman adam –adı Yakup’tu– efendisine hasta kızını iyileştirmesi için yalvarmak üzere Kefernahum’a gittiğini anlattı. Efendisi ona, “Evine dön, kızın iyileşti!” yanıtını vermiş, eve döndüğünde kızını kapının eşiğinde görmüştü. Kızı, saraydaki güneş saatinin mili, üçüncü saati gösterdiğinde yatağından çıkmıştı; yani İsa ile görüştüğü zaman.</p>

  <p class="normal">Ferisiler, mutlaka belli tedavi yöntemleri ve şifalı otların kullanıldığını söyleyerek itiraz ettiler. Burada Machaerous’ta bile, insanlara bütün hastalıklara karşı bağışıklık kazandıran “baaras” adlı bitkiden vardı, ama bir insanı görmeden, dokunmadan iyileştirmek imkânsızdı, elbette İsa bunun için şeytanlardan yardım almadıysa.</p>

  <p class="normal">Antipas’ın arkadaşları, Celile’nin ileri gelenleri de başlarını sallayarak onayladılar:</p>

  <p class="normal">“Belli ki, şeytanların işi bu.”</p>

  <p class="normal">Antipas’ın arkadaşlarıyla rahiplerin masaları arasında ayakta duran Yakup susuyordu. Yüzünde mağrur, ama yumuşak bir ifade vardı.</p>

  <p class="normal">Herkes konuşmasını söylüyordu ona.</p>

  <p class="normal">“Onun gücünü ispatla bize...”</p>

  <p class="normal">Omuzlarını indirdi, alçak bir sesle, yavaşça, korkuyormuş gibi; “O halde siz Mesih’in kim olduğunu bilmiyorsunuz!” dedi.</p>

  <p class="normal">Rahiplerin hepsi birbirine baktı. Vitellius kelimenin anlamını sordu, tercümanı cevap verene dek bir dakika geçti.</p>

  <p class="normal">Onlar yeryüzündeki mal ve mülklerinin keyfini çıkarmalarını ve bütün halklara hükmetmelerini sağlayacak bir kurtarıcıya bu adı vermişlerdi. Hatta bazıları iki kurtarıcı olduğunu söylüyordu. Birincisi, kuzeyin şeytanları Yecüc ile Mecüc’e yenilecek, ama diğeri, cehennemin efendisini, kötülük sultanını yenecekti. Yüzyıllardan beri her an onu bekliyorlardı.</p>

  <p class="normal">Rahipler bu konuda ne düşündüğünü birbirlerine sorarken, Eleazar söz aldı. Yasalara göre öncelikle Mesih, bir dülgerin değil Davud’un oğluydu. Nasıralı Eleazar Yakup’un söylediklerine karşı çıkarken bunun en güçlü kanıtı olarak Mesih’ten önce İlya’nın gelecek olmasını ileri sürüyordu.</p>

  <p class="normal">Yakup cevap verdi:</p>

  <p class="normal">“Ama İlya geldi zaten!”</p>

  <p class="normal">Salondakiler bir uçtan öbür uca, “İlya! İlya!” diye bağırdı.</p>

  <p class="normal">Hepsi hayalinde, bir karga sürüsü altında uçan, bir mihraba yıldırımlarını gönderen, putperest rahipleri sellerde boğan bir adamı canlandırdılar. Balkonlarda duran kadınlar, Sarepta’nın dulunu düşünüyorlardı. İlya’yı tanıdığını söylemekten Yakup’un dilinde tüy bitmişti. Onu görmüştü! Halk da görmüştü!</p>

  <p class="normal">“Adı ne?”</p>

  <p class="normal">O zaman var gücüyle bağırdı:</p>

  <p class="normal">“Iaokanann!”</p>

  <p class="normal">Antipas göğsüne biri vurmuş gibi yere yıkıldı. Sadukiler yerlerinden kalkıp Yakup’a doğru koştu.</p>

  <p class="normal">Eleazar, kendini dinletebilmek için var gücüyle nutuklar çekiyordu. Sessizlik sağlandıktan sonra, bir yargıç gibi sorular sormaya başladı:</p>

  <p class="normal">“Madem peygamber öldü...”</p>

  <p class="normal">Sözü mırıltılarla kesildi. İlya’nın sadece ortadan kaybolduğunu sanıyorlardı.</p>

  <p class="normal">Kalabalığa kızarak susmaları için bağırdı ve sorgusuna devam etti:</p>

  <p class="normal">“Dirildiğini mi düşünüyorsun?”</p>

  <p class="normal">“Neden olmasın?” dedi Yakup.</p>

  <p class="normal">Sadukiler omuzlarını silkti. Jonathas, küçük gözlerini faltaşı gibi açmış, bir soytarı gibi gülmek için kendini zorluyordu. Bir vücudun ölümsüz bir hayata göz dikmesi kadar gülünç bir şey olamazdı ve prokonsül için, dönemin ünlü bir şairinden şu dizeyi okudu:</p>

  <p class="normal"><span class="ideitalik">Nec crescit, nec post mortem durare videtur.<sup class="calibre4"><a href="../Text/uchikaye_split_010.html#footnote-127975-57" id="footnote-127975-57-backlink">[57]</a></sup></span></p>

  <p class="normal">Bu sırada Aulus, yemek masasının kenarına yaslanmıştı. Alnı ter içindeydi, yüzü yeşile dönmüştü, ellerini midesine bastırıyordu.</p>

  <p class="normal">Sadukiler, ertesi günkü kurban törenlerinde rahiplik hakkını elde etmek için onun ıstırap çekmesinden çok etkilenmiş gibi davrandılar. Antipas’ın yüzünden ümitsizlik okunuyor, Vitellius ise soğukkanlılığını koruyordu. Ama gene de içinde büyük bir endişe vardı, çünkü oğlunu kaybederse bütün servetini kaybedecekti.</p>

  <p class="normal">Aulus durmadan kusuyor, ama hâlâ yemek istiyordu.</p>

  <p class="normal">“Bana mermer tozu, Naksos balçığı ya da deniz suyu versinler. Ne verirlerse versinler! Yoksa banyo mu yapsam?”</p>

  <p class="normal">Ağzında biraz kar yuvarladı, sonra sebzeli yahni ile pembe karatavuk eti arasında bir süre bocaladıktan sonra, bala batırılmış kabaktan yemeye karar verdi. Asyalı, ona hayranlıkla bakıyordu, Aulus’un bu kadar şeyi yiyip yutma yeteneği, onun üstün bir ırkın mensubu, olağanüstü bir varlık olduğunun ispatıydı.</p>

  <p class="normal">Konuklara, yemek olarak boğa böbreği, kakırca,<sup class="calibre4"><a href="../Text/uchikaye_split_010.html#footnote-127975-58" id="footnote-127975-58-backlink">[58]</a></sup> bülbül ve asma yaprakları içine kıyılmış etler sunuldu. Bu sırada rahipler “Diriliş” üzerinde tartışıyorlardı. Eflatuncu Philon’un öğrencisi Ammonius, onları birer aptal olarak görüyor ve bunu, bu tür kehanetlerle alay eden Yunanlılara anlatıyordu. Marcellus ve Yakup yan yana oturuyordu. Birincisi ikincisine Mithra’nın<sup class="calibre4"><a href="../Text/uchikaye_split_010.html#footnote-127975-59" id="footnote-127975-59-backlink">[59]</a></sup> vaftizinde hissettiği mutluluktan bahsediyordu. Yakup ise onu İsa’nın yoluna çağırdı. Hurma ve ılgın ağacından şaraplar, anforlardan testilere, testilerden bardaklara ve bardaklardan gırtlaklara boşalıyordu. Herkes birbiriyle gevezelik ederken içlerindeki gizli duyguları da açığa vuruyordu. Iaçim, Yahudi olduğu halde gezegenlere duyduğu hayranlığı saklamaz olmuştu. Apholcalı bir tüccar Hierapolis tapınağını ayrıntılarıyla anlatarak göçebeleri şaşkına döndürüyordu. Onlar da oraya bir hac ziyaretinin kaça mal olduğunu soruyorlardı, ama bazıları asıl dinlerine sadık kalıyorlardı. Gözleri çok az gören bir Cermen, tanrıların yüzlerinden ışık saçarak indikleri İskandinavya’nın meşhur burnunu öven bir ilahi söylüyordu ve Sichem’den gelen insanlar, Azime güvercinine duydukları saygıdan ötürü kumru yemiyorlardı.</p>

  <p class="normal">Birçokları ise ayakta, salonun ortasında sohbet ediyordu. Solukları, hafif bir sis oluşturan şamdanların dumanına karışıyordu. Phanuel, duvar kenarında yürüyerek salonu boydan boya geçip geldi. Gene gökyüzünü incelemişti, ama valinin yanına gitmiyordu, çünkü üzerindeki yağ lekesinden iğreniyordu. Essenliler için korkunç bir pislikti bu.</p>

  <p class="normal">Birdenbire şatonun kapılarına şiddetle vurulduğu işitildi. İnsanlar artık Iaokanann’ın orada hapsedildiğini öğrenmiş ve şatoya çıkan patikayı tırmanmaya başlamışlardı. Karınca sürüsü gibi siyah bir yığın, şatonun yanındaki vadiyi doldurmuş, zaman zaman, “Iaokanann! Iaokanann!” diye bağırıyorlardı.</p>

  <p class="normal">“Her şeyi mahvedecek!” dedi Jonathas.</p>

  <p class="normal">“Eğer devam ederse, hiç paramız kalmayacak,” diye ekledi Ferisiler.</p>

  <p class="normal">Hep bir ağızdan söylenmeye başladılar:</p>

  <p class="normal">“Koru bizi!”</p>

  <p class="normal">“Bitir bu işi!”</p>

  <p class="normal">“Dini bir tarafa atıyorsun!”</p>

  <p class="normal">“Herodesler gibi dinsizsin!”</p>

  <p class="normal">“Sizden daha dinsiz değilim!” diye cevap verdi Antipas. “Tapınağınızı size babam yaptırdı!”</p>

  <p class="normal">O zaman Ferisiler; sürgüne gönderilenlerin torunları, Matathias yandaşları; valiyi, ailesinin işlediği cinayetlerden ötürü suçladılar.</p>

  <p class="normal">Ferisilerin kafaları sivri, sakalları diken diken, elleri zayıf ve çirkin, burunları kısa ve yassı, gözleri iri ve yuvarlaktı. Buldog köpeklerine benziyorlardı.</p>

  <p class="normal">Ferisilerden, rahiplerin uşakları ve kâtipleri olan ve kurban artıklarıyla beslenen on iki adam, platformun alt basamağına kadar gelip, ellerindeki bıçakları sallayarak Antipas’ı tehdit etmeye başladılar. Antipas onlara bir konuşma yapmaya yeltendi. Bu arada Sadukiler korkarak da olsa onu savunuyorlardı. Antipas, o sırada Mannaeus’u fark etti ve gitmesi için ona eliyle bir işaret yaptı. Vitellius ise bu işler kendisini ilgilendirmiyormuş gibi bir havadaydı.</p>

  <p class="normal">O sırada, kendi yemek masalarının başında kalan Ferisiler şeytanca bir öfkeye kapıldılar; önlerindeki tabakları kırdılar. Çünkü onlara, Mecene’in<sup class="calibre4"><a href="../Text/uchikaye_split_010.html#footnote-127975-60" id="footnote-127975-60-backlink">[60]</a></sup> en çok sevdiği yahniyi, aslında kendilerine iğrenç gelen yabani eşek yahnisini sunmuşlardı. Aulus, Ferisilerin kutsal buldukları söylenen eşek kafasından dolayı onlarla alay etti ve domuz etinden uzak durmalarıyla da dalga geçti. Şüphesiz, asıl neden; bu hayvanın, sevgili şarap tanrıları Baküs’ü öldürmesiydi. Tapınaklarında altından bir üzüm bağı heykeli olduğuna göre şarabı biraz fazla seviyordu bunlar.</p>

  <p class="normal">Rahipler, onun ne demek istediğini anlamıyorlardı. Celileli Phineas, söylediklerini çevirmeyi reddetti. O zaman Aulus öfkelendi, bu yüzden çok korkan Asyalı ortadan kaybolmuştu. Bu, Aulus’un öfkesini daha da artırdı. Öfkesinin bir sebebi de sunulan yemeğin hoşuna gitmemesiydi, yemekler berbattı, yeterince baharat konmamıştı! Sonra birer yağ tulumu olan dişi koyunların kuyruklarını görünce sakinleşti.</p>

  <p class="normal">Vitellius’a göre Yahudilerin tanrısı, yolda adına yapılmış birkaç sunağa rastladığı Moloch<sup class="calibre4"><a href="../Text/uchikaye_split_010.html#footnote-127975-61" id="footnote-127975-61-backlink">[61]</a></sup> olabilirdi. Bu sunaklar ona, çocukları önce besleyip şişmanlatan, sonra da tanrılara kurban eden Yahudiler hakkında anlatılanları hatırlatmıştı. Latin kalbi, hoşgörüsüzlüklerine, putlara olan aşırı düşmanlıklarına, hayvana yakışır kabalıklarına karşı tiksintiyle dolup taşmıştı. Prokonsül gitmek istiyordu, Aulus reddetti.</p>

  <p class="normal">Elbisesi kalçalarına inmiş şekilde bir yiyecek yığını arkasında uzanıyordu. Daha fazla alamayacak kadar bıkmıştı yemeklerden, ama yanlarından ayrılmamakta diretiyordu.</p>

  <p class="normal">Halkın coşkusu iyice arttı. Bağımsızlık hayallerine kapılmışlardı. İsrail’in şan ve şerefini düşünüyorlardı. Bütün işgalciler cezasını bulmuştu. Antigone, Crassus (Krezüs), Varus cezalarını çekmişlerdi.</p>

  <p class="normal">Suriye dilinde bir şeyler söylendiğini duyan prokonsül, “Sefiller!” diye bağırdı. Tercümanı, cevap verebilmesi için ona sadece kulağına hoş gelecek sözleri çevirmekten başka bir işe yaramıyordu.</p>

  <p class="normal">Antipas, hemen imparatorun madalyonunu çıkardı. Titreyerek inceledi madalyonu, sonra ön yüzü insanlar tarafından görülecek şekilde havaya kaldırdı.</p>

  <p class="normal">Altın süslü balkonun kapıları birden açıldı ve çiçekten kemerler altından köleleri eşliğinde, mumların göz kamaştırıcı ışığında Hérodias göründü. Başında, çenesinin altından geçen bir bantla tutturulmuş Asur tarzı sivri bir piskoposluk tacı vardı. Bukle bukle örülmüş saçları, kolları yırtmaçlı lal rengi elbisesine düşüyordu. Girdiği kapının iki yanında Atrides hazinesinin kapısındakiler gibi taştan canavar heykelleri vardı. Böylece yanında iki aslanıyla Kybele’yi andırıyordu. Elinde kurban ayinlerinde kullanılan bir tas taşıyordu. Antipas’ın başının üstündeki parmaklıklara dayanarak bağırdı:</p>

  <p class="normal">“Yaşasın Sezar!”</p>

  <p class="normal">Hükümdara olan bu bağlılık ifadesi, Vitellius, Antipas ve rahipler tarafından tekrarlandı.</p>

  <p class="normal">Derken salonun öbür tarafındaki insanlar, şaşkınlık ve hayranlıkla bağırmaya başladı. İçeri genç bir kız girmişti.</p>

  <p class="normal">Genç kızın yüzünü ve göğsünü örten tülün altında yay gibi kaşları, kulağındaki akik küpeler ve teninin beyazlığı görülüyordu. Omuzlarında, kuyumcularca işlendiği belli olan bir kemerle beline tutturulmuş kare biçiminde, güvercin göğsü renginde bir kumaş vardı. Üstünde adamotu desenleri olan siyah bir eteklik giymişti. Genç kız sinekkuşu tüyünden küçük terliklerini şaklatarak son derece zarif bir biçimde yürüyordu. Platformun tepesine geldiğinde tülünü çıkardı. Gençliğindeki haliyle Hérodias’tı bu genç kız. Sonra dans etmeye başladı.</p>

  <p class="normal">Bir flüt ve bir çift Hindistan zili eşliğinde ahenkli adımlarla dans ediyordu. Yuvarlak, beyaz kolları, kendisinden kaçan bir delikanlıyı çağırır gibiydi. Sanki onu kovalıyordu. Kelebekten daha hafifmiş gibi dans ediyordu. Yüzü hem yaşayan meraklı bir canlı varlığınki gibiydi hem de her an uçup gitmeye hazır bir ruhunki gibi.</p>

  <p class="normal">Daha sonra zillerin yerini kastanyetlerin hüzünlü sesi, kızın hareketlerinde de ümidin yerini bir bitkinlik almıştı. Göğsü iç çekiyormuş gibi kabarıp iniyordu. Gözkapakları yarı yarıya kapalıydı. Belini büküyor, göğüslerini ve göbeğini titretiyor, bütün bedeninde yukarıdan aşağıya doğru gizemli dalgalanmalar oluyordu. Ayakları hareketli, yüzü ifadesizdi. Tanrılardan birine ağlayarak dua mı ettiği, yoksa can mı çekiştiği anlaşılmıyordu.</p>

  <p class="normal">Vitellius onu ünlü pandomimci Mnester ile kıyaslıyordu. Bu arada Aulus hâlâ kusuyordu. Vali ise kendini bir hayale kaptırmıştı, Hérodias’ı artık düşünmüyordu. Hayalinde onu Sadukilerin arasında otururken gördü. Sonra bu hayal silindi.</p>

  <p class="normal">Ama dans eden kız bir hayal değildi. Hérodias, kızı Salome’yi<sup class="calibre4"><a href="../Text/uchikaye_split_010.html#footnote-127975-62" id="footnote-127975-62-backlink">[62]</a></sup> Machareous’tan uzakta bu dans için eğitmişti. Valinin bunu seveceğini düşünüyordu. Bulduğu fikir iyiydi, valinin dansı sevdiğinden artık emindi.</p>

  <p class="normal">Sonra, karşılığını bir an önce bulmak isteyen bir aşkla coşmuş gibi dans etmeye başladı genç kız. Hindistan rahibeleri, Çağlayanların Nübyalıları, Lidya’nın Baküs rahibeleri gibi dans ediyordu. Vücudu, fırtınada sallanan bir çiçek gibi her yana eğiliyordu. Kulağındaki parlak taşlar oynuyor, sırtındaki kumaş ışıkta parlıyor, kolları, ayakları, giysileri oradaki bütün erkekleri tutuşturan kıvılcımlar saçıyordu. Birden bir harpın heyecan verici sesi duyuldu. Oradakiler buna alkışlarla karşılık verdiler. Bu arada bütün gözler ritmik dansını durdurup bacaklarını yerde enlemesine açan ve dizlerini kırmadan bedenini öne doğru eğip, çenesini yere değdiren Salome’de odaklanmıştı. Mahrumiyet ve perhize alışkın göçebelerin, ahlaksızlıkta usta Roma askerlerinin, eli sıkı vergi toplayıcılarının, tartışmalarda birbirine küsmüş rahiplerin, hemen hemen herkesin burun delikleri şehvetten genişlemiş, kalpleri hızla çarpmaya başlamıştı.</p>

  <p class="normal">Sonra, genç kız, Antipas’ın masası etrafında bir büyücü gibi kendinden geçercesine dönmeye başladı. Antipas, arzu dolu iç çekişle ona, “Gel, bana gel,” diyor, kız hâlâ dönüyor, davullar patlayacakmışçasına çalıyordu. Kalabalık, tezahüratını artırmış, vali daha yüksek sesle bağırmaya başlamıştı: “Gel! Gel! Sana Kefernahum’u vereceğim! Tiberias Ovası’nı! Kalelerimi! Krallığımın yarısını!”</p>

  <p class="normal">Topukları havada, elleri üstünde yere atıldı genç kız. Platformu, bir böcek gibi tırmandı ve birden hareketsizleşti.</p>

  <p class="normal">Ensesi omurgasıyla bir dik açı oluşturuyordu. Bacaklarından omzuna kadar vücudunu saran renkli elbisesi bir gökkuşağı gibi, yerden bir karış yukardaki bedenini çevreliyordu. Dudakları koyu kırmızıya boyanmıştı, kaşları simsiyahtı. Gözleri ürpertici bir biçimde parlıyordu. Alnındaki ter damlacıkları mermer üstündeki çiy gibi görünüyordu.</p>

  <p class="normal">Konuşmuyordu. Antipas ve genç kız bir an göz göze geldiler.</p>

  <p class="normal">Balkonda bir parmak şaklaması duyuldu. Kız oraya çıktı ve döndü ve biraz kekeleyerek, çocuksu bir edayla, “Bana bir tepsi... bir kelle vermeni istiyorum, şeyin kellesi...” dedi.</p>

  <p class="normal">İsmi unutmuştu, ama gülümseyerek, “Iaokanann’ın kellesi!” diye ekledi.</p>

  <p class="normal">Vali, sersemlemiş gibi olduğu yerde çöktü.</p>

  <p class="normal">Bir yanıt vermeye mecburdu, halk bunu bekliyordu. Kâhinin haber verdiği ölüm bir başkasının başına gelirse kendisi kurtulmuş mu olacaktı? Eğer Iaokanann gerçekten İlya ise, kendisini koruma gücüne sahip olabilirdi. O değilse, öldürülmesinin fazla bir önemi olmayacaktı.</p>

  <p class="normal">Mannaeus yanındaydı, niyetini anlamıştı.</p>

  <p class="normal">Vitellius, onu, kuyunun başındaki nöbetçilere infaz parolasını söylemek için yanına çağırdı.</p>

  <p class="normal">Herkesin içi rahatladı. Bir dakika sonra, her şey bitmiş olacaktı!</p>

  <p class="normal">Ne var ki Mannaeus görevini yerine getirmekte yavaş davranıyordu.</p>

  <p class="normal">Geri döndü, ama altüst olmuş bir şekilde.</p>

  <p class="normal">Cellatlık mesleğini kırk yıldır icra ediyordu. Aristabulus’u suda boğan, Aleksandre’ı boğazlayan, Mattathias’ı diri diri yakan, Zosime, Pappus, Josephus ve Antipater’in boynunu uçuran hep oydu ve Iaokanann’ı öldürmeye cesaret edemiyordu! Dişleri birbirine çarpıyor, bütün vücudu titriyordu.</p>

  <p class="normal">Kuyunun önünde Samaryalıların “büyük meleği”ni görmüştü. Meleğin her tarafında gözleri vardı, kenarları alev gibi diş diş oyulmuş kırmızı büyük bir kılıcı ona doğru sallıyordu. Tanık olarak yanında getirdiği askerler de onu doğrulayacaklardı.</p>

  <p class="normal">Askerler, bir Yahudi komutandan başka bir şey görmemişti, adam üzerlerine atılmıştı, ama onu haklamışlardı.</p>

  <p class="normal">Hérodias’ın öfkesi, pek ağır, ayaktakımına yaraşır bir hakaret seli olarak döküldü ağzından. Balkonun tel kafesine geçirdiği tırnakları kırılmıştı. Yanındaki aslan heykelleri sanki omzunu ısırıyor ve onun gibi kükrüyorlardı.</p>

  <p class="normal">Antipas da aynısını yaptı. Rahipler, askerler, Ferisiler, hepsi intikam istiyorlardı. Diğerleri ise çok keyif alacakları bir şeyin geciktirilmesinden dolayı sinirlenmişti.</p>

  <p class="normal">Mannaeus, yüzünü saklayarak dışarı çıktı.</p>

  <p class="normal">Davetliler, geçen zamanı bu sefer daha da uzun buldular. Sıkılmaya başlamışlardı.</p>

  <p class="normal">Birden koridorda ayak sesleri duyulmaya başlandı. Huzursuzluk çekilmez bir hal almıştı.</p>

  <p class="normal">Aniden kapı sert bir şekilde açıldı ve Mannaeus saçlarından tuttuğu Ioakanann’ın kesik başıyla içeri girdi.<sup class="calibre4"><a href="../Text/uchikaye_split_010.html#footnote-127975-63" id="footnote-127975-63-backlink">[63]</a></sup> Davetliler gururlanmasına yol açan bir alkış sağanağıyla karşıladılar onu.</p>

  <p class="normal">Kesik başı bir tepsiye koyduktan sonra, Salome’ye sundu. Salome büyük bir çeviklikle balkona çıktı. Birkaç dakika sonra da, valinin o sabah bir evin terasında ve sonra Hérodias’ın odasında gördüğü yaşlı kadın, kesik başı masa masa dolaştırıp göstermeye başladı.</p>

  <p class="normal">Vali bu kesik başı görmemek için arkalara kaçmıştı. Vitellius ise ilgisizce bakmakla yetindi.</p>

  <p class="normal">Mannaeus, platformdan indi ve kesik başı önce Romalı komutanlara, sonra da o tarafta yemek yiyen herkese gösterdi.</p>

  <p class="normal">İnsanlar merakla baktılar bu kesik insan başına..</p>

  <p class="normal">Kelleyi koparan kılıcın sivri ucu yukardan aşağıya kayarak çene kemiğini ikiye ayırmıştı. Kesik başın ağzı bir kenara kaymış, sakalına kan pıhtıları yapışmıştı. Kapalı gözkapakları sedef deniz kabukları gibi soluk renkliydi. Çevresindeki şamdanlar kesik başı tüyler ürpertici bir netlikle aydınlatıyordu.</p>

  <p class="normal">Kesik baş, rahiplerin masasına getirildi. Bir Ferisi onu sertçe itti. Daha sonra kesik başı dik bir hale getiren Mannaeus onu, bu sahneyi görmesi için uyandırılan Aulus’un önüne koydu. Aulus, kirpiklerinin arasından zar zor seçilen kısık ve ölgün gözleriyle sanki bir şeyler anlatmak istiyor gibiydi.</p>

  <p class="normal">Mannaeus daha sonra kesik başı Antipas’a gösterdi. Valinin yanaklarından gözyaşları süzülüyordu.</p>

  <p class="normal">Bundan sonra meşaleleri söndürmeye başladılar. Davetliler gitti, salonda elleri şakaklarında gözlerini kesik baştan ayırmayan Antipas’tan ve büyük bölmenin ortasında ayakta kollarını açmış bir şekilde dualar mırıldanan Phanuel’den başkası kalmamıştı.</p>

  <p class="normal">Güneş doğarken, bir zamanlar Iaokanann tarafından görevle bir yerlere gönderilen iki adam, uzun süredir ümitle beklenen önemli bir haberle geldiler.</p>

  <p class="normal">Haberi, Phanuel’e verdiler. Phanuel buna çok sevindi.</p>

  <p class="normal">Sonra onlara hâlâ tepsinin üstünde, yemek artıkları arasında duran iç karartıcı nesneyi gösterdi. Adamlardan biri ona, “Üzülme! Mesih’in<sup class="calibre4"><a href="../Text/uchikaye_split_010.html#footnote-127975-64" id="footnote-127975-64-backlink">[64]</a></sup> gelişini bildirmek için öbür dünyaya gitti o!” dedi.</p>

  <p class="normal">Essenli, “Onun yeşermesi için benim solmam gerekir,” sözlerinin anlamını şimdi daha iyi anlıyordu.</p>

  <p class="normal">Üçü birden, Iaokanann’ın başını yanlarına alıp Celile’ye doğru gittiler.</p>

  <p class="normal">Kesik baş çok ağırmış gibi, onu sırayla taşıyorlardı.</p>

  <div class="calibre1" id="calibre_pb_10"></div>
</body>
</html>
