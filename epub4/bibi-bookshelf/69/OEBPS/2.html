<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="zh-CN">
  <head>
    <title>2</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<p class="calibre1"> <span>Bebeklerini, evde yakınlarına bırakmayı göze alamayan kimi analar, alışverişe yavrularını da götürüyorlardı. </span>
      <span>Kasaptan, manavdan ya da fırından, paketlen alıp borçlarını öderken, bebeklerini arabada pek kısa bir süre </span>
      <span>yalnız bırakmak zorunda kalıyorlardı. Bazı bebekler, o ara bile yok oluyorlardı.</span></p>
<p class="calibre1"> <span>Kimi bebeklerse, gecenin içinde, yataklarından çalınıyordu. Ne hırsız bulunuyordu, ne de yok olan bebeklerin </span>
      <span>izine rastlanıyordu...</span></p>
<p class="calibre1"> <span>İleri Görüşlüler Ülkesi'nde başgösteren bu korkunç olay, tam beş yıl sürdü. Sonra, bebek hırsızlığı artık </span>
      <span>görülmez oldu. Zamanla olay unutuldu, gitti. Ama, bebeklerini yitiren ana babalar, yüreklerini dağlayan evlat </span>
      <span>acısını, hiçbir gün içlerinden söküp atamadılar.</span></p>
<p class="calibre1"> <span>Beş yıl süreyle çalınan bebeklere ne olmuştu? Onları analarının sıcak kucağından koparıp alanlar kimlerdi? </span>
      <span>Bunu niçin yapmışlardı?.. Yavrularının acısıyla kıvranan ana babalar, sürekli bu soruları soruyorlardı. Fakat, </span>
      <span>soruları hiç kimse yanıtlayamıyordu.</span></p>
<p class="calibre1"> <span>Oysa, ülke içinde bu soruların yanıtlarını bilen kişiler vardı. Ama, onlar, bu çok önemli «devlet gizi»ni hiç </span>
      <span>kimseye açıklamamaya, and içmişlerdi. Aslında çalınan bebekler yaşıyorlardı. İnsan içinden çok uzaklarda </span>
      <span>bulunan, «bebekler çiftliğinde en iyi koşullarda sağlıklı ve mutlu</span>
      <span>olarak, büyüyüp gelişmekteydiler. Sayıları da </span>
      <span>beş yıl içinde «bin» olmuştu.</span></p>
<p class="calibre1"> <span>İleri Görüşlüler Ülkesi, yeryüzünün, en uygar ülkelerinden biriydi. Özellikle ülkenin «bilim kurulu» dünyaca </span>
      <span>ünlüydü. Sözkonusu bilim kurulunun gerçekleştirdiği «yeni buluşlar» öteki ülkelere göre, çok ilginç ve ileri </span>
      <span>boyutlardaydı. Bu, dâhi bilginlerin buluşlarının bir bölüğü, dünyaya duyuruluyor; bir bölüğüyse, ülke yararı için </span>
      <span>gizli tutuluyordu.</span></p>
<p class="calibre1"> <span>İleri Görüşlüler Ülkesi'nin başkanı, çeşitli dallarda öğrenim görmüş, dâhilik düzeyinde üstün zekâlı, olağanüstü </span>
      <span>ileri görüşlü bir bilim adamıydı. Zaten bu nitelikleri taşımayan kimseler, ileri Görüşlüler Ülkesi'ne başkan </span>
      <span>olamazdı. Asırlardır bu kural bozulmamıştı.</span></p>
<p class="calibre1"> <span>Ülkede bilginler, ayrıcalıklı yurttaşlardı, istedikleri her</span>
      <span>şey, yönetimce hemen sağlanırdı. Ama, bilginler </span>
      <span>katarına katılmak çok zordu. Bilginler kuruluna girecek bir bilginin, öncelikle dâhilik düzeyinde üstün bir zekâya </span>
      <span>sahip olması ve çok önemli ve etkin bir buluşu gerçekleştirmesi zorunluydu. Bu koşullar yerine geldikten sonra </span>
      <span>da çeşitli konularda pek çok sınavdan geçiyordu.</span></p>
<p class="calibre1"> <span>Ne var ki, bilginlerin tüm bu üstün niteliklerine karşın, yine de «insan» yanları ağır basıyordu. Her birinin, </span>
      <span>toplumun etkisiyle edindikleri, birtakım inançları, tutkuları, alışkanlıkları, saplantıları, önyargıları vardı. Bilim </span>
      <span>adamı kişiliğine ters düşen bu özellikleri, onları «insanüstü» buluşlar yapmaktan alıkoyuyordu. Bu görüş, </span>
      <span>başkanın görüşüydü. Ona göre: «Bilim adamı insanca niteliklerden, toplumsal etkilerden tepeden tırnağa </span>
      <span>arınmış olmalıydı. Ancak o zaman, kendini tümüyle bilime verebilirdi.»</span></p>
<p class="calibre1"> <span>Bilim kurulu üyeleri de başkanın bu görüşüne katılıyorlardı. Dehalarının, yaşama, eşlerine, çocuklarına, ana </span>
      <span>babalarına, yakınlarına bölündüğünü kabul ediyorlardı. Ve gerçekten olağanüstü zihin güçlerinin tümünü bilime </span>
      <span>verebilmiş olsalar, çok daha verimli ve başarılı olacaklarına yürekten inanıyorlardı. Ama, artık onlar için iş işten </span>
      <span>geçmişti. Tümü de aile babasıydı. Bilimsel çalışmalar dışında eşleri, dostlarıyla sıradan insanlar gibi «insanca» bir </span>
      <span>yaşam sürmekteydiler. Üstelik her birinin yaşları da oldukça ilerlemişti.</span></p>
<p class="calibre1"> <span>Yeni bilim adamlarının kurula katılması, dört gözle bekleniyordu. Ama, gençler, böylesine ağır bir yük altına </span>
      <span>girmeye pek istekli görünmüyorlardı. Yaşam koşulları, bilim kurulu adayı olan genç dâhilerin, dehalarını da </span>
      <span>kösteklemekteydi.</span></p>

  </body>

</html>
