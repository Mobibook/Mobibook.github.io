<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">GARDIROPTA</span></h2>

  <p>Hani hemşirelerden başka hiç kimse Oskar’ın yanına yaklaşamıyordu sanılmasın. Nihayet çalıştığım bir iş vardı. Akademide yaz sömestresi başlamış, tatildeki hakkaklık işini bırakmak zorunda kalmıştım, çünkü artık iyi para karşılığında sessiz durması gerekiyordu Oskar’ın, eski sanat üslûbunun değeri Oskar üzerinde ortaya koyacaktı; ayrıca benimle Sanat Perisi Ulla üzerinde yeni üslûplar deneniyordu; bizi somutluğumuzdan sıyırıyor, bizden el çekiyor, bizi yadsıyorlar, tuvallere ve resim kâğıtlarına çizgiler, dörtgenler, helezonlar gibi duvar kâğıtları üzerine yakışacağı muhakkak sırf ezbere şeyler çiziktiriyor, Oskar ile Ulla’dan başka her şeyin üzerinde varolup da, sadece esrarengiz gerilimin bulunmadığı harcıâlem desenlere “Dikine Örgü”, “Zaman Üzerinde Şarkı”, “Yeni Odalarda Kırmızı” gibi çığırtkan isimler veriyorlardı.</p>

  <p>Bunu henüz doğru dürüst resimlerin üstesinden gelemeyen ilk sömestrelerdeki öğrenciler yapıyordu en çok. Prof. Kuchen ile Maruhn’un çevresindeki eski dostlarım, o parlak iki öğrenci Ziege ile Raskolnikoff, soluk çiziktirmeler ve cılık çizgilerle yoksulluğa övgü döşenmeyecek kadar karadan ve renkten yana zengin bulunuyorlardı.</p>

  <p>Dünyevileştiği zaman, ticaret konusu sanat eserlerine bayılan Sanat Perisi Ulla, yeni duvar kâğıtlarına o kadar ısınmıştı ki, kendisini terk eden Ressam Lankes'i çarçabuk unutup, Meitel adında yaşlıca bir ressamın çeşitli büyüklükteki dekorasyonlarını hoş, neşeli, eğlendirici, fantastik, muazzam, hattâ nefis buldu. Onun pek cici Paskalya yumurtaları gibi biçimleri tercih eden bu sanatçıyla hemen nişanlanması fazla bir anlam taşımıyor hani; çünkü Ulla’ nın ilerde de sık sık nişanlanacak fırsatlar geçti eline ve şu anda da — evvelsi gün beni dolaşmaya gelip, benimle Bruno’ya yine şekerleme getirdiğinde çıtlattı— o her zamanki deyişiyle ciddî bir bağlanmanın arefesinde bulunuyor.</p>

  <p>Sömestre başlangıcından sanat perisi olarak Ulla'nın, ne yazık ki körlüğünü asla fark etmediği o yeni yönden başka bir tarafa poz verdiği yoktu. Paskalya yumurtalarının ressamı Meitel onun içine bu kurdu düşürmüş, ona nişanlılık hediyesi olarak öyle bir kelime hazinesi sunmuştu ki, Ulla benimle sanat konuları üzerinde konuşurken bu hâzineye el atıyor, bildirilerden, pozisyonlardan, vurgulamalardan, perspektiflerden, çağıl çağıl strüktürlerden, erime proçeslerinden, erozyon görüntülerinden söz açıyordu. Bütün gün muz yeyip domates suyu içen Ulla ilk hücrelerden, renk atomlarından dem vuruyordu; öyle atomlar ki, dinamik bir yassılık içerisinde kendi güç alanlarında doğal durumlarını bulmakla kalmayarak bunu... Modellik yaparken verilen molalarda, bazen da Rattinger Caddesi'ndeki bir kahvede işte böyle konuşuyordu benimle Ulla. Hattâ o dinamik Paskalya yumurtaları ressamıyla nişanlılığından ortada eser kalmadığı, bir sevici kadınla kısa bir süre düşüp kalktıktan sonra yeniden Prof. Kuchen’ın bir öğrencisine ve dolayısıyla maddî dünyaya döndüğü zaman bile, o sözcük hâzinesinden el çekmedi; bu hazine onun küçük yüzünü o kadar yordu ki, sanat perisinin ağzının çevresinde biraz fanatik iki çukur belirdi.</p>

  <p>Sanat Perisi Ulla’yı hemşire olarak Oskar’ın yanıbaşı-na oturtmanın sadece Raskolnikof'un kafasından çıkmış bir buluş olmadığını itiraf etmek isterim hani. Madonna 49’dan sonra Raskolnikoff bizi “Avrupa’nın <a href="../Text/Notlar.xhtml#n87" id="n87d"><sup>[87]</sup></a> Kaçırılışı” tablosunda canlandırmıştı ve buradaki boğa bendim. Biraz tartışmalı bu tablonun hemen arkasından da söz konusu resim yapıldı: Hemşire’yi iyi eden palyaço.</p>

  <p>Benim ağzımdan çıkan bir sözcük Raskolnikoff un hayal gücünü ateşlendirmişti. Kasvetli, kızıl saçlı, kurnaz, bir hayli düşünüp taşınan Raskolnikof derken fırçalarını yıkamış, ısrarlı bakışlarla Ulla’yı süzerken suç ve cezadan söz açmış, Oskar da kendisine bende suçu, Ulla’da kefareti görmesini öğütlemişti; benim suçum besbelli ortadaydı, kefarete de bir hemşirenin üniforması giydirilebilirdi.</p>

  <p>Mükemmel tablonun ilerde başka bir isim, yanıltıcı bir isim taşıması Raskolnikoff un yüzündendir. Ben olsam “Ayartı” adını verirdim ona; çünkü tabloda sağ elim bir tokmağı kavrıyor, bir hemşirenin beklediği odanın kapısını açıyordu. Ama Raskolnikoff'un tablosuna sade bir isimle “Kapı Tokmağı” da denebilirdi; hani ayartı için yeni bir isim bul deseler, kapı tokmağı ismini tavsiye ederdim; çünkü o ele gelmeye hazır çıkıntı ayartılmayı bekliyor, çünkü Hemşire Drothea'nın odasının buzlu cam kapısındaki tokmak, Kirpi’yi ticarî gezide, Hemşire Drothea'yı hastanede ve Bayan Zeidler’i ise Mannesmann firmasındaki bürosunda bildiğim bütün günler tarafımdan ayartılmaya çalışılıyordu. Söz konusu günlerde Oskar suyu akıtacak bir borosu bulunmayan banyolu odasından ayrılıp koridora çıkıyor, Hemşire Drothea'nın odasının önüne gelip duruyor, elini uzatıp tokmağı kavrıyordu.</p>

  <p>Aşağı yukarı temmuz ortasına kadar hemen her gün bu deneyi tekrarladım, ama kapı açılmayı bilmedi bir türlü. Bundan böyle Drothea Hemşire’yi sorumluluk isteyen mesaisi dolayısıyla kendisini öylesine düzenliliğe alıştırmış bir kimse olarak görmeye başladım ki, onun bir gün dalgınlıkla kapıyı açık bırakabileceğinden umudu kesmek yerinde bir davranış gibi geldi bana. Bu yüzden, günün birinde kapıyı açık bulunca, hemen kapadım, bu sersemce ve mekanik tepkiyi gösterdim.</p>

  <p>Şüphesiz Oskar birçok dakikalar alabildiğine büyük bir gerginlik içerisinde koridorda dikilmiş, kafatasından öylesine değişik düşünceler geçirmişti ki, birden üzerine saldıran bu düşünce selini bir plan içerisine oturtması kolay olmamıştı.</p>

  <p>Ancak kendimi ve düşüncelerimi o anda içerisinde bulunduğumdan başka durumlar içerisine götürüp koyabildiğim zaman — Maria ile sevgilisi diye düşündüm, Maria’ nın bir sevgilisi var diye düşündüm, sevgilisi Maria’ya bir kahvedenlik hediye etti, sevgilisiyle Maria cumartesi günü Apollo Sineması'na gidiyor, Maria ancak paydostan sonra sen diye hitap ediyor sevgilisine; ama büroda, büro sahibi sevgilisiyle siz diye konuşuyor—, ancak Maria’yla sevgilisini şu ve bu açıdan düşünce konusu yaptığım zaman, zavallı kafamın içerisini az buçuk düzene sokabilmiştim.</p>

  <p>Zaten daha önceden penceresiz olarak hayalimde yaşatmıştım odayı, çünkü kapının bir şeffaflıktaki üst kısmı asla bir gün ışığını ele vermemişti. Tıpkı benim kendi odamdaki gibi elimi sağa uzatıp elektrik düğmesini buldum. Oda denemeyecek kadar fazla dar bu yeri aydınlatmak için kırk vatlık bir ampul tamamen yetiyordu. Yarım porsiyon vücudumla hemen kendimi bir ayna karşısında bulmam canımı sıktı. Ama Oskar bu ters, dolayısıyla kendisine yeni bir şey öğretmeyen portresinden kaçmadı; çünkü aynanın önüne, bütün ayna boyunca dizilmiş öteberiler beni kuvvetle kendilerine çekiyor, Oskar’ın ayak uçları üzerinde dikilmesine yolaçıyordu.</p>

  <p>İçinde el yüz yıkanan kabın beyaz emayesinde mavi-siyah yerler vardı. Kabın geniş pervazlarına kadar içerisine gömüldüğü tuvalet masasının mermer yüzeyinde de yine kırık dökük yerler gözüküyordu. Mermer levhanın eksik olan sol köşesi ayna önünde durup aynaya damarlarını gösteriyor, kırık yerlerdeki pul pul kabarmış bir yapıştırıcı, mermer üzerinde uygulanmış beceriksizce bir onarım denemesini açığa vuruyordu. Mermer ustası parmaklarımı bir kaşınma aldı derken. Korneff'in atelyesinde imal ettiği bir yapıştırıcıyı düşündüm; öyle bir yapıştırıcı ki, en kırık dökük Lahn mermerini bile büyük kasap dükkânlarının ön cephelerini süsleyen dayanıklı levhalar haline getiriyordu.</p>

  <p>Ancak yabancım olmayan kireç taşından mermerle meşgul olup benim o fena aynadaki eciş bücüş hayalimi unutunca, içeri ayak attığında Oskar’ın keskinlikle sezdiği kokunun ne kokusu olduğunu çıkarmam mümkün oldu.</p>

  <p>Sirke kokuşuydu bu; sonraları, hattâ birkaç hafta öncesine kadar bu taciz edici sırnaşık kokuyu şöyle bir düşünceyle bağışlamaya çalıştım: Drothea Hemşire bir gün öncesi galiba başım yıkadı ve başını yıkamakta kullandığı suya sirke karıştırdı. Gerçi tuvalet masasında bir sirke şişesi görülmüyordu. Üzerinde başka etiketler bulunan şişelerin hiçbirinde de sirkeye benzer bir şey seçemedim ve ikide bir şöyle dedim kendi kendime: Drothea Hemşire Zeidler’lerin mutfağında, önceden Zeidler’lerin iznini alarak ne diye su ısıtıp, odasında bir sürü zahmetlere katlanarak saçlarını yıkamaya kalksın? Meryem Ana Hastanesindeki o gayet modern banyolar ne güne duruyordu? Ama yine de başhemşirenin veya idarenin genel bir yasağı, hemşirelerin hastanedeki bazı sağlık imkânlarından yararlanmasını engelleyebilir ve Drothea Hemşire de burada, emaye kab içerisinde, o iyi göstermeyen ayna önünde yıkanmak zorunda kalabilirdi.</p>

  <p>Tuvalet masasında bir sirke şişesi yoksa bile, dar mermer levha üzerinde yeteri kadar küçük şişeler ve kutular bulunuyordu. Bir paket pamuk ve aybaşı beziyle yarı dolu bir kutu, içlerinde ne var ne yok anlamak üzere kutuları gözden geçirmek cesaretinden alıkoydu Oskar’ı. Ama ben bugün bile o görüşteyim ki, sadece kosmetik ilâçlar, hiç değilse zararsız merhemler bulunuyordu bu şişe ve kutularda.</p>

  <p>Drothea Hemşire tarağı saç fırçası içerisine sokmuştu. Onu fırçanın kılları arasından çekip alarak bütünüyle bakışlarıma buyur etmem pek de kolay olmadı benim için. Ama iyi ki yaptım bunu, çünkü bunu yapmakla gayet önemli bir keşifte bulundu Oskar: Drothea Hemşire’nin sarı saçları vardı, belki de biraz kül rengine kaçıyordu; ama saçlar taranırken baştan uzaklaştırılmış ölü saç tellerine bakarak sonuçlar çıkarırken ihtiyatlı olmak gerekir, onun için ben de sadece şu kadarını söylüyorum: Drothea Hemşire’nin sarı saçları vardı.</p>

  <p>Tarağın insanı kuşkuya düşürecek kadar zengin yükü ayrıca şunları aklına getiriyordu: Drothea Hemşire saç dökülmesi hastalığından mustaripti. Bir kadın ruhunu elbet öfkeyle dolduracak bu tatsız hastalığın nedenini, ben, hemşirelerin başlarına geçirdikleri o keplerde gördüm hemen; ama bu kepleri suçlamadım, çünkü ne de olsa mazbut bir hastanede kep giyilmeden olmazdı.</p>

  <p>Sirke kokusu Oskar’ın ne kadar hoşuna gitmeyen bir koku olursa olsun, Drothea Hemşire’nin saçlarının dökülüşü, içimde sadece acıma duygusuyla endişe dolu nazenin bir sevginin doğmasına yol açmıştı. O zamanki ben Oskar ve onun içinde bulunduğu durum bakımından karakteristik bir şey varsa, hemen o anda aklıma başarılı olduğu söylenen bir sürü saç ilâcının gelmesi ve bunları uygun bir fırsatta Drothea Hemşire’ye sunmak isteyişimdi. Şimdiden hayalimde bu buluşmayı yaşatarak —dalgalanan buğday tarlaları arasında sıcak ve rüzgârsız bir yaz seması altında canlandırıyordu bu buluşmayı Oskar — dökülen saç tellerini taraktan sıyırıp bir yumak yaptım, yine saç telleriyle bağladım bu yumağı, üzerinden bir kısım toz ve kepeği üfleyerek uzaklaştırıp, cüzdanımın çarçabuk boşalttığım bir gözüne yumağı yerleştirdim.</p>

  <p>Cüzdanla daha iyi meşgul olabilmek için tuvaletin mermer yüzeyine bıraktığım tarağı, ele geçirdiğim ganimeti içerisine atıp cüzdanı cebime yerleştirdikten sonra bir kez daha elime aldım. Abajursuz ampule tutup bir saydamlık kazandırdım tarağa, değişik kalınlıktaki dişleri bir baştan bir başa gözlerimle izledim, ince dişlerden ikisi noksandı; derken sol işaret parmağımın tırnağını irice dişlerin tepeleri üzerinde gezdirmeden duramadım; bütün bu oyunsu geçen zaman sırasında birkaç saç telinin ışıkta parıldamasını sağlayarak Oskar’ın kıvanç saldım içine; bu birkaç saç telini herhangi bir kuşkuya yolaçmamak için kasten tarakta bırakmış, tarağın dişleri arasından çekip almamıştım.</p>

  <p>Sonunda yine saç fırçasının içerisini boyladı tarak. Bana tek taraflı bir yön gösteren tuvalet masasından uzaklaştım. Drothea Hemşire’nin yatağına doğru yürürken üzerine bir sütyen atılmış bir sandalyaya tosladım.</p>

  <p>Kenarlan yıkanmaktan yıpranmış rengini atmış o destek giysi parçasının negatif iki yuvarlağını doldurmak için Oskar’ın elinde yumruklarından başka bir şey bulunmuyor, yumruklarıysa dolduramıyordu bu boşlukları, hayır, yumrukları boş çanaklar içerisinde yabancı, mutsuz, fazla katı, fazla sinirli hareket ediyordu; öyle çanaklar ki, içlerindeki yiyeceği, tadını bilemeyişime rağmen, her Allahın günü seve seve kaşıklayabilirdim; zaman zaman kusacağımı da hesaba katarak yapardım bunu; çünkü her lapa insanı kusturur bazan, ama sonra yine tatlılaşır, fazlaca tatlılaşır, hattâ o kadar tatlılaşır ki, kusma tenbihi bu işten zevk duymaya başlar ve gerçek sevgiyi sınamalardan geçirir.</p>

  <p>Birden aklıma D. Werner gelerek yumruklarımı süt-yenin boşluklarından çekip aldım. Ama hemen yine kayboldu kafamın içinde Dr. Werner, ben de böylelikle gidip Drothea Hemşire’nin yatağının önüne dikilebildim. Ah, hemşirelerin yatakları! O ana kadar bu yatağı kaç kez hayalinde canlandırmıştı Oskar ve işte şimdi aynı çirkin karyola benim huzur dolu, bazen da uykusuz anılarımı kahverengi bir çerçeveyle çerçeveliyordu. Prinç başlıkları bulunan beyaz leke bir madenî karyola; doğrusu şöyle en hafifinden bir kafesli karyolası olsun isterdim Drothea Hemşire’nin, bu kaba sevimsiz mobilyayı ona lâyık görmemiştim. Kıpırdamadan, bir tutku, hattâ bir kıskançlık gücünü bile kendimde bulamayarak, başımda bir ağırlık, bir süre, yayları nerdeyse taş gibi bu yataktan mihrap önünde dikildim; sonra arkama dönerek bu çetin görünümden kurtardım kendimi. Drothea Hemşire’yi ve onun uykularını bu kadar iğrenç görünen bir çukur içerisinde asla hayal edemezdi Oskar.</p>

  <p>Yeniden tuvalete doğru yola koyuldum, belki de beni oraya çeken o sözde merhem kutuları olmuştu, nihayet açıp bakmak istemiştim bu kutulara. Ama birden gardırop cüssesine dikkat buyurmamı, boyasını siyah-kahverengi olarak görmemi, saçak kısmını gözden geçirmemi ve sonunda kendisini açmamı buyurdu; çünkü her gardırop açılmak ister nihayet.</p>

  <p>Bir kilit ödevi görüp kapakları bir arada tutan çiviyi aşağı doğru büktüm; hemen benim el sürmemi gerektirmeden inildeyip gıcırdayarak açıldı kapaklar ve beni öyle bir manzarayla yüz yüze getirdi ki, bu manzarayı kollarımı kavuşturup serinkanlılıkla seyredebilmek için birkaç adım geriye çekilmek zorunda kaldım. Tuvalet masasının başında olduğu gibi ayrıntılara boğulmak istemedi Oskar, yatakta yattığı gibi önyargıların ağırlığı altında bir yargı düşürmek istemedi; taptaze ve dünyaya ilk geliyormuşçasına dolabın karşısına çıkacaktı, çünkü dolap da kollarını açarak ona karşı çıkıyordu.</p>

  <p>Ama yine de Oskar, bu bir türlü uslanmayan estet, bir eleştride bulunmaktan bütün bütün alıkoyamadı kendini; çünkü barbar ruhlunun biri aceleye getirerek ve etinden kıymıklar kopararak dolabın bacaklarını testereyle doğramış, onu yassı ve düzgün olmayan bir biçimde yere oturtmuştu.</p>

  <p>Doğrusu iç düzenine diyecek yoktu dolabın. Sağdaki üç derin gözü, iç çamaşırlarla bulüzler dolduruyordu. Beyaz ve pembe ve yıkanmakla boyası herhalde atmayan açık mavi giysiler. Birbirine bağlanmış kırmızı-yeşil iki muşamba çanta, çamaşırla dolu gözlerin hemen bitişiğine, dolabın sağ kanadının iç tarafına asılmıştı. Üstte yamanmış çoraplar, altta kaçıkları olan kadın çorapları bulunuyordu. Maria'nın patronu ve sevgilisi olan adamdan hediye alarak giydiği çoraplarla karşılaştırılırsa, bu muşamba çantalardakiler daha kaba, ama daha kalın ve dayanıklı göründü bana. Dolabın soldaki geniş kısmında askılar üzerinde mat mat parıldayan kolalı hemşire üniformaları seçiliyordu. Üniformaların yukarısındaki şapkalıkta sade bir güzellik taşıyan hemşire kepleri ehilsiz ellerin dokunuşuna katlanamaz bir halde nazlı nazlı sıralanıyordu. İç çamaşırla dolu gözlerin solundaki sivil giysilere sadece kısa bir göz attım. Savruk ve ucuz bir zevki ele veren bu giysiler, içimde sessiz sedasız yaşayan bir umudu doğrulamıştı: Drothea Hemşire sivil giysilerine fazla bir ilgi göstermiyordu. Bu bakımdan keplerin yanında çiçek taklidi motiflerle gelişigüzel üst üste asılı duran saksı biçimli üç, dört şapka bozulup araya gitmiş bir pastaya benziyor, yine şapkalıkta sırtları rengârenk birkaç kitap yün artıklarıyla doldurulmuş bir ayakkabı kutusuna yaslanmış duruyordu.</p>

  <p>Oskar başını eğdi, isimlerini okuyabilmek üzere ister istemez yaklaştı kitaplara. Sonra bir hoşgörüyle gülümseyerek başımı yine doğrulttum: Drothea Hemşirelik polisiye romanlar okuyordu. Ama dolabın sivil bölümü üzerinde yeter söylediklerim. Kitaplar bir kez beni dolabın pek yakınına çekip getirdiğine göre, bu elverişli pozisyonu elde bulundurmaya devam ettim, hattâ daha da ileri giderek içerlere doğru eğildim ve yüreğimde gittikçe güçlendi o istek; derken kendim de dolabın bir parçası olmak, Drothea Hemşire’nin dış görünüşünün hatırı sayılır bir bölümünü kendisine emanet ettiği dolaptaki eşyalardan biri olmak isteğine daha çok karşı duramadım.</p>

  <p>Hani bunun için dolabın alt kısmında düz ökçeleriyle taban tahtası üzerinde duran ve özenile bezemle temizlenmiş olup sokağa çıkılmak üzere giyilmelerini bekleyen pratik spor ayakkabılarını kenara itmem bile gerekmedi; içeride öylesine davetkâr bir düzen vardı ki, sanki kasten böyle yapılmıştı; Oskar orta yerde dizlerini büküp topukları üzerine çömerek, bir tek giysiyi bile kırıştırmadan kendisine yetecek yer ve başını sokacak bir barınak buldu. Sonunda dolaba girmiştim ve bu girişten çok şeyler bekliyordum.</p>

  <p>Ama yine de kendimi toparlayamadım hemen. Oskar’ın gözleri odadaki mobilyalarla ampul üzerinde gezindi. Dolap içerisinde eğleşmeme daha senli benli bir hava vermek üzere, kapakları çekip kapamaya çalıştım. Ama kapayamadım, kapı pervazlarındaki yalama olmuş sürmeler yukarıda, kapaklar arasında bir açıklık kalmasına yolaçıyor ve bu açıklıktan da ışık sızıyordu, ama beni rahatsız edecek kadar değildi ışık. Buna karşılık koku artmıştı. Bayat ama temiz bir kokuydu, sirke kokusu değildi artık, güvelere karşı kullanılan ilâçların kokuşuydu ve insanı rahatsız etmiyordu, iyi ve güzel bir kokuydu.</p>

  <p>Dolapta otururken ne yaptı Oskar? Alnını Drothea Hemşire’nin önüne ilk gelen üniformasına yasladı, yaka kapalı kollu bir önlüktü bu, hemen hastanedeki servislerin bütün kapıları açıldı Oskar önünde; sağ elim, belki de dayanacak bir yer arayarak arkalara uzandı, sivil giysilerin yanından geçti, yolunu şaşırdı, dengesini kaybederek bir şeye el attı, kaygan bir şey, yumuşak bir şey geldi eline, nihayet kaygan şeyi elinde tutarak dayanacak bir pervaz buldu, pervaz üzerine yatay olarak bir lata çivilemişti. kendisiyle dolabın arka duvarına destek olan bu çapraz lata boyunca kaydırdığı elini sonunda yine sağ tarafına aldı, memnun olabilirdi, arkasında yakaladığı şeyi gözlerinin önüne tuttu.</p>

  <p>Siyah bir lake kemer gördüm, ama çok geçmeden lake kemerden fazla bir şeyler gördü gözüm; çünkü dolabın içi o kadar griydi ki, lake kemerin ille de bir lake kemer olması gerekmezdi, pekâlâ başka bir şey de olabilirdi; lake kemer kadar kaygan, onun kadar uzun bir şey, benim sürekli olarak üç yaşında bir trampetçi olduğum zamanlar Neufahrwasser'deki dalgakıranda gördüğüm bir şey: yakaları ahududu rengindeki deniz mavisi baharlık mantosuyla zavallı annem, üzerinde pardesüyle Matzerath, ceketinin yakaları kadifeden Jan Bronski ve Oskar’ın denizci kasketindeki kurdele, üzerinde yaldızlı harflerle “SMS Seydlitz” yazıyordu. Pardesülü Matzerath’la kadife yakalı Jan önden sıçraya hoplaya gittiler, ayaklarındaki ökçeli ayakkabılarıyla sıçrayamayan annem kayadan kayaya ağır ağır ilerledi, o çamaşır ipli balıkçının altında oturduğu fenere kadar geldi; adamın yanında içi tuz dolu kımıl kımıl bir patates çuvalı vardı; Neufahrwasser’li mi, Brösen’li mi, nereli olursa olsun balıkçı gülüyor ve kahverengi ve okkalı tükürükler atıyordu suya; tükürükler uzun bir süre dalgakıranın yanıbaşında su üzerinde çalkalanarak yerinden kımıldamıyor, sonunda martılar tarafından kapılıp götürülüyordu; çünkü bir martı her şeyi alıp götürür, öyle nazlı bir güvercin değildir martı hele bir hemşire hiç değildir. Beri yandan en ufak bir güçlüğü yoktu işin, beyaz giysili ne varsa bir şapka içerisine yerleştirilebilir, bir dolap içerisine tıkılabilirdi; kara için de söylenebilirdi aynı şey; çünkü o zamanlar henüz Kara Ahçı Kadın’dan korkmuyor, dolapta korkusuz oturuyordum; ama beri yandan içerisinde değildim dolabın, gene öyle korkusuz Neufahrwasser’deki rüzgâr tutmayan dalgakıran üzerinde tünüyordum; dolap içerisinde rugan kemer, dalgakıranda bir başka şey tutuyordum elimde, o da kara ve kaygandı, ama yine de bir kemer değildi. Dolapta oturduğum için bir karşılaştırma yapmak istiyordum, çünkü dolaplar karşılaştırma yapmaya zorlar insanı; Kara Ahçı Kadın dedim, ama Kara Ahçı Kadın o zamanlar henüz korkutmuyordu beni, beyaz konusunda çok daha bilgi sahibiydim, bir martıyla Drothea Hemşire arasında pek bir ayırım yapamıyordum, ama güvercinleri ve benzeri sa^rna şeyleri uzaklaştırdım kafamdan, kaldı ki Hamsin yortusunda değil, Büyük Cuma’da bulunuyorduk; Brösen’e gitmiş, oradan yürüye yürüye dalgakırana gelmiştik, sonra fener üzerinde güvercin falan da yoktu, elinde çamaşır ipiyle Neufahrwasser’li adam oturuyordu altında fenerin, oturuyor ve suya tükürükler atıyordu; ve Brösen’li adam ipi çekmeye başladı derken, ipin sonu göründü ve Mottlau’ın acı sularından niçin o kadar güç çekildiği anlaşıldı ipin, o zaman zavallı annem elini Jan Bronski’nin omuzuna ve kadife yakasına dayadı, çünkü tebeşir gibi olmuştu yüzü, oradan uzaklaşmak istiyordu, ama adamın beygir başını tak tuk kayalar üzerine çaldığına ister istemez seyirci oldu, deniz yeşili küçük yılanbalıkları baş içerisinden dışarı döküldüler; büyüceklerini, koyu renklilerini adam ölü beygir kafasına elini sokup çıkardı, sanki vida söker gibi aldı dışarı hepsini, ve derken bir el kuş tüyü yorganı parçaladı, yani martılar sökün etti ve saldırdı yılanbalıklarının üzerine, çünkü üçü ya da üçten fazlası bir araya geldi mi, küçük bir yılanbalığını zahmetsiz haklayabilirlerdi, oysa büyücek yılanbalıklarında bu işe biraz zordu; ama adam yağız atın kafasını alabildiğine açıp dişlerinin arasına bir tahta parçası sıkıştırdı, tahta parçası beygir kafasına güler gibi bir durum verdi; kıllı kolunu aralıktan içeri uzattı sonra adam, el attı, tutacak bir şey aradı; tıpkı benim dolapta aradığım gibi; ben nasıl rugan kemeri yakalamışsam, o da bir şey ele geçirip çekti dışarı, ama iki şey birden yakalamıştı o, bunları havada savurdu, sonra şırak diye taşlar üzerine çalmaya başladı, derken zavallı annemin midesindeki kahvaltı ağzından sıçrayıp çıktı dışarı, sütlü kahveden, yumurta akından, yumurta sarısından, biraz da reçelden ve francala parçalarından bir kahvaltı; hani o kadar boldu ki kahvaltı, hemen martılar pike durumu aldı, daha aşağılarda gezinmeye başladılar, vücutlarını gerip hamlelere koyuldular, çığlıklara boğdular ortalığı. Sonra martıların uğursuz bakışlarını bilir herkes. Ama kimse de martıları kovamıyordu, hele Jan Bronski hiç kovacak gibi değildi, çünkü martılardan korkuyordu, her iki elini yuvalarında sağa sola oynayıp duran mavi gözlerinin üzerine tutuyordu; benim trampetimi de dinledikleri yoktu martıların, ben trampetimde öfkeden köpürerek ve coşkunlukla yeni yeni havalar vuruyor, ama martılar oralı olmayarak kahvaltı artıklarını yiyip yutmaya bakıyorlardı; ancak zavallı annemin, çevresinde olup bitenleri umursadığı yoktu hiç, tamamen kendi başının derdine düşmüştü; öğürüyor, boyuna öğürüyor, ama hiçbir şey de çıkmıyordu içinden, çünkü o kadar fazla bir şey yememişti, çünkü kilo vermek istiyordu annem, haftada iki defa Kadınlar Derneği’nde jimnastik kursuna katılıyordu, ama pek bir faydası olmuyor bunun, çünkü annem gizli gizli yiyecek atıştırmasına devam ediyordu, her vakit ufak bir yol buluyordu kendine yiyecek atıştırmak için, nitekim Neufahrwasser’li adam da, oradakilerin “Artık tamam, bitti” dedikleri bir anda beygir kafasının kulağından bir yılanbalığım daha çekip çıkardı. Ve bu yılanbalığının beyaz bir pelteyle kaplıydı vücudu, çünkü ölü beygir kafasındaki beynin altından girip üstünden çıkmıştı. Ama o kadar uzun bir süre havada savrulup taşlara çalındı ki, beyaz pelte üzerinden sıyrılıp düştü yere, cilâlı vücudu göründü ve balık bir rugan kemer gibi ışıldamaya başladı, hani Kızılhaç broşu boynundan olmadan sivil bir giysiyle sokağa çıkarken Drothea Hemşire de böyle bir rugan kemer takıyordu.</p>

  <p>Ama biz eve döndük, oysa Matzerath kalmak istiyor, çünkü aşağı yukarı 1800 tonluk bir Fin gemisi denizi dalgalandırarak limana giriyordu. Beygir başını dalgakıranda bıraktı adam. Hemen arkadan yağız baş beyazlaşıp çığlıklar atmaya başladı. Ama beygir kişnemelerine benzemiyordu ses; daha çok beygir başını örten çığırtkan ve obur bir ak bulutun haykırmalarını andırıyordu. Hani o zamanlar pek hoş bir şey olmuştu bu, çünkü çılgınca bağrışmalar gerisinde saklı şeyi insan kafasında canlandırabiliyorsa da, beygir başı gözden kaybolmuştu artık. Ayrıca Saspe’deki mezarlığın parmaklık kapıları gibi paslı olan kereste yüklü Fin gemisi dikkatimizi üzerine çekmişti. Ama zavallı annem ne Fin gemisine, ne de martılara dönüp bakıyordu; yetmişti anneme. Eskiden evdeki piyanomuzda çalıp söylediği “Küçük martı uçar Helgoland’a” şarkısını bundan böyle ağzına atmaz oldu, hiç şarkı söylemez oldu kısaca, ağzına balık da koymak istemedi, ama günün birinde yağlı balıklardan öylesine atıştırmaya başladı ki, bir an geldi, daha fazla yiyemedi artık; hayır, yemek istemedi, bıkmıştı, yalnız yılanbalıklarından değil, hayattan, ama en başta erkeklerden bıkmıştı; Oskar’dan da bıkmıştı belki; şurası muhakkak ki, hiçbir şeyden el çekemeyen annem birdenbire azla yetinen ve perhiz hayatı yaşayan bir kadın oldu ve sonunda Brenntau Mezarlığı'na gömdürdü kendini. Ben de bu bakımdan ona çekmişim galiba: Bir yandan hiçbir şeyden vazgeçemiyor, öte yandan hiçbir şeyi gereksenmeyebiliyorum; ancak fiyatları ne kadar yüksek bulunursa bulunsun, tütsülenmiş yılanbalıkları olmadan yaşayamam. Hani Drothea Hemşire için de söylenebilirdi bu, kendisini hiç görmediğim Drothea Hemşire için; rugan kemeri pek de fazla hoşuma gitmiş değildi, ama yine de bu kemerden kendimi ayıramıyordum, kemer bir türlü kaybolmuyordu ortadan, hattâ artık çoğalıyordu, çünkü boştaki elimle pantolonumun düğmelerini çözmüştüm, parlak vücutla o bir sürü yılan-balığıyla ve limana giren Fin gemisiyle belirsizleşen Drothea Hemşire’yi yeniden gözlerimin önünde canlandırabilmek için yapmıştım bunu.</p>

  <p>İkide bir gerisin geri limandaki dalgakırana düşen Oskar, yavaş yavaş, martılarının yardımıyla, hiç değilse gardıroptaki içi boş, ama yine de çekici hemşire üniformalarının bulunduğu köşede yeniden ele geçirebilmişti Drothea Hemşire’yi. Sonunda kendisini büsbütün açık seçik görüp yüzünün ayrıntılarını seçer gibi olunca, sürgüler yalama olmuş yuvalarından kayıp çıktı, falsolu bir sesle dolabın kapakları birbirinden ayrıldı, ansızın aydınlıkla karşılaşıp şaşırdım. Drothea Hemşire’nin az ilerde asılı kollu kombinezonunu kirletmenin güçlükle önüne geçti Oskar.</p>

  <p>Sadece zorunlu bir geçişin üstesinden gelmek, ayrıca beni umduğumun tersine enikonu yoran dolap içindeki eğleşmemi bir oyunsu hava içerisinde çözüp eritmek için yıllardır yapmadığım bir şeyi yaptım, az çok bir ustalıkla dolabın kuru arka duvarı üzerine yumuşak birkaç tokmak vuruşunda bulundum, sonra ayrıldım dolaptan, bir kez daha temizlik durumunu gözden geçirdim, doğrusu kendime sitem etmek için bir neden göremedim ortada, hattâ rugan kemer bile eskisi gibi parlaklığını muhafaza ediyordu; ama hayır, parlaklığını yitirmiş bir iki yeri vardı, hohlanıp oğulması gerekiyordu buraların, ta ki benim için çocukluğumda Neufahrwasser’deki dalgakıranda yakalanan yılanbalıklarını anımsatacak kemer durumunu almışdı yine.</p>

  <p>İçerisinde kaldığım bütün zaman üzerimden gözlerini ayırmamış o kırk mumluk ampulü cereyansız bırakarak Drothea Hemşire’nin odasından çıktım.</p>
</body>
</html>
