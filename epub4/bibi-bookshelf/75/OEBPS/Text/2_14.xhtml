<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">TOZ ALICILAR</span></h2>

  <p>Çevreme mürit toplamak önüme yenilmez güçlükler çıkarıyordu; bir kez bu yüzden İsa’nın yerini almaya uygun biri değildi Oskar. Ne var ki o zamanlar böyle bir işle görevlendirildiğim birtakım dolambaçlı yollardan kulağıma geliyor, selefime inanmamama rağmen beni onun halefi yapıyordu. Ama “Her kim ki şüphe eder, inanır; her kim ki inanmaz, en uzun süreli olur inancı” kuralına uygun olarak Herz-Jesu Kilisesi’nde yalnız şahsına karşı açığa vurulan mucizeyi şüpheler altına bir türlü gömemiyor, trampet gösterisini bir kez daha tekrarlamaya razı etmek istiyordum İsa’yı.</p>

  <p>Birçok defa Oskar, yanında Maria olmaksızın, söz konusu tuğla yapı kiliseye gitti. Sandalyasına çivilenmiş oturan ve bana bir türlü engel olamayan Truczinski Nine’nin elinden ikide bir kurtulup evden çıkıyordum. İsa’nın bana sunacağı ne vardı? Ne diye yarı geceleri kilisenin sol kanadına geçiriyor, zangoçun kapıyı üzerime kapamasına ses çıkarmıyordum? Ne diye Oskar sol yan mihrabın önünde kulakları cam gibi sert, her yeri kaskatı olana kadar dikiliyordu? Çünkü nedamet dolu teslimiyetine ve nedamet dolu küfürlerime rağmen ne trampetimin, ne İsa'nın sesini işitebiliyordum.</p>

  <p>Miserere. <a href="../Text/Notlar.xhtml#n66" id="n66d"><sup>[66]</sup></a> Gece yarıları Herz-Jesu Kilisesinin çini döşemelerindeki kadar ömrümde hiç daha öyle dişlerimin takırdadığını duymadım. Hangi palyaçonun Oskar’ ınkinden daha mükemmel bir kaynana zırıltısı olabilirdi? Bu takırtılara başvurarak, bol keseden mermi yakan makinelitüfeklerle dolu bir cephe kesimine öykünüyordum bazan. Bazan da daktilo kızları ve daktilo makinelerinin tümüyle bir sigorta acentasını alt ve üst çenem arasında bulunduruyordum. Sağa sola uzanıyor sesim, sağda solda yankılanıyor, kendisine arkadaşlar topluyordu. Sütunlar bir üşüme nöbetine tutuluyor, kilise kubbesinin tüyleri diken diken oluyordu. Arada bir öksürüyordum; öksürüğüm tek ayakla çini döşemenin satranç deseni üzerinden sekerek Çarmıhlı Yolu gerisin geri yürüyor, orta cemaat yerinden yukarılara tırmanıyor, koro yerine yükseliyor, altmış kez öksürüyordu; tegannide bulunmayıp, daha çok öksürük egzersizleri yapan bir Bach topluluğuydu sanki; tam Oskar’ın öksürüğünün org boruları içerisine güç belâ sürünerek girdiğini ve pazar günkü koro müziğinde kendisini açığa vuracağını ummaya başlıyordum ki, kilisenin giysi odasında bir öksürük sesi duyuluyor, çok geçmeden minberden geliyor ses ve sesler öksürerek yüksek mihrabın gerisine, çarmıha gerili o atletin arkasına kayıyor, orada ölüp gidiyor, öksürerek çarçabuk ruhunu teslim ediyordu. Başarıldı diye öksürüyordu öksürüğüm; oysa başarılan bir şey yoktu; İsa Çocuk, kaskatı ve yumuşamaz, trampet değneklerimi ellerinde tutuyor, trampetimi pembe alçı üzerinde tutuyor, ama konuşturmuyor onu, benim yerini alacağımı doğrulamıyordu. İsa’nın yerini alması konusunda kendisine verilen buyruğu yazılı olarak elinde bulundursa hani pek memnun olacaktı Oskar.</p>

  <p>O zamanlardan bende şu alışkanlık, daha doğrusu şu kötü alışkanlık kaldı: Kiliseleri, hattâ en ünlü katedralleri gezerken çini döşeme üzerine ayağımı atmaya göreyim, sağlık durumum ne kadar mükemmel olursa olsun öksürmeye başlıyor, sürekli öksürüyor, öksürüğüm kilisenin yapı üslûbu, yüksekliği ve genişliğine göre Gotik, Romantik ya da Barok bir biçimde açılıp yayılıyor ve aradan yıllar geçmiş olmasına rağmen benim bir zaman Ulm ya da Speyer Katedralinde saldığım bir öksürüğü trampet üzerinde bugün yeniden seslendirmemi sağlıyor. Ağustos ayı ortalarında bir mezar kadar soğuk Katolik bir havanın etkisine kendimi bıraktığım o günler, uzak ülkelerde turistik kilise gezileri ancak düzenli ricat hareketlerinde bulunan üniformalı kimseler için söz konusuydu; yanlarında taşıdıkları günlüklere belki de şu türlü notlar düşüyordu bu kimseler: “Bugün Orvieto boşaltıldı. Harikulâde bir kilise cephesi; savaştan sonra Monika ile buraya gelinecek ve yakından görülecek.”</p>

  <p>Evde beni tutacak hiçbir şey olmadığı için, kilisenin kolaylıkla bir müdavimi kesilmiştim. Evde Maria vardı gerçi, ama Maria'nın da Matzerath’ı vardı. Bundan başka oğlum Kurt vardı evde. Ama yumurcak gittikçe daha çekilmez oluyor, gözlerimin içine kum atıyor; beni tırmıklıyor, hem de bunu öylesine yapıyordu ki, tırnaklarının uçları kaba etimin içerisinde kırılıp kopuyordu. Ayrıca oğlum bana bir çift yumruk göstermişti ve yumrukların öylesine beyaz boğum yerleri vardı ki, sadece insanın üzerine inmeye hazır bu ikiz kardeşleri görmek burnumdan kan boşanmasına yetmişti.</p>

  <p>Ne tuhafsa Matzerath beceriksiz, ama can ve gönülden arka çıkıyordu bana. Şimdiye kadar umursamadığı bu insanın kendisini tutup kucağına almasına nedense ses çıkarmıyordu Oskar. Matzerath onu tutup kucağına alıyor, bağrına bastırıyordu; hattâ onu bir defasında öpmüş, gözünden yaşlar gelerek Maria’ya, ama daha çok kendi kendisine şöyle demişti: “Hayır hayır! Öz evlâdına nasıl kıyar insan! İstediği kadar dedikleri gibi olsun, isterse bütün doktorlar öyle söylesin. Onlar yazıp çiziktiriyorlar, tamam. Kendi çocukları yok anlaşılan.”</p>

  <p>Masada oturmuş, her akşamki gibi yiyecek kuponlarını gazete kâğıtlarına yapıştıran Maria, gözlerini kaldırdı:“ Sakin ol canım, Alfred! Hani öyle konuşuyorsun ki, sanki ben hiç üzülmüyorum. Ama bugün böyle oluyormuş bu iş. Ne yapacağımızı, ne edeceğimizi ben de bilemez oldum vallahi.” Bunun üzerine, zavallı annemin ölümünden bu yana sesi çıkmayan piyanoyu işaret parmağıyla gösterdi Matzerath: “Agnes olsa, böyle bir şeyi ne kendisi yapar, ne de yapılmasına asla müsaade ederdi.”</p>

  <p>Maria piyanoya bir göz attı, kalkık omuzlarını tekrar indirirken: “Tabiî canım!” dedi. “Annesiydi çocuğun, onun iyi olacağını umdu hep. Ama görüyorsun işte, ne iyileşti, ne de bir şey; her tarafta ayağına dolaşıyor insanın, yaşaması yaşama değil, ölse, ölmüyor da.”</p>

  <p>Acaba o gücü Matzerath’a, hâlâ piyano üzerinde asılı duran ve karanlık bakışlarıyla karanlık bakışlı Hitler’i süzen Beethoven’in resmi mi vermişti? “Hayır hayır!” diye bağırdı Matzerath. “Dünyada yapamam!” Yumruğunu masanın üzerine, ıslak ve yapışkan gazete kâğıtlarına indirdi, Akıl ve Ruh Hastalıkları Kliniği’nden yolladıkları mektubu getirmesini istedi Maria’dan, gelen mektubu okudu, dönüp dönüp okudu, sonra didik didik ederek parçaları ekmek kuponları, yağ kuponları, yiyecek kuponları, gezi kuponları, ağır işçi kuponları, en ağır işçi kuponları, hamile ve emzikli kadınlar için özel kuponlar arasına savurdu. Gerçi Matzerath sayesinde söz konusu doktorların eline düşmedi Oskar, ama o gün bugün Maria’yla ne zaman karşılaşsa alabildiğine enfes bir dağ havası ve harikulâde bir klinikle bu klinikte aydınlık, modern, iç açıcı bir ameliyat salonu canlandırıyor gözlerinde; bu salonun deri kaplı kapısında ürkek, ama güven telkin eden bir gülümsemeyle Maria karşılıyor beni, sonra beni alıp birinci sınıf doktorların eline teslim ediyor ve bu doktorlar da Maria gibi güven telkin eden bir edayla gülümsüyor, ama beri yandan sterilize beyaz önlüklerinin arkasında insana güven telkin eden ve etkisini hemen gösteren şırıngalar tutuyorlar.</p>

  <p>Diyeceğim bütün dünya terk etmişti beni; ben de birçok defalar bu dünyayı terk edecek olmuş, Sağlık Bakanlığı tarafından kaleme alınan bir yazıyı imzalamaya kalktıkça Matzerath’ın parmakları üzerine düşen ve onları hareketsiz bırakan zavallı annemin gölgesi beni bundan alıkoymuştu.</p>

  <p>Ama Oskar nankörlük etmek istemiyor; bir trampeti vardı henüz. Sonra da sesi, cam konusundaki bütün başarılarımı bilen sizlere pek yeni bir şey sunamayacak, değişiklikten hoşlananlarınızın canını sıkabilecek sesi vardı; ne var ki, benim için trampetten çok Oskar’m sesi, varoluşumun hep taze kalacak bir deliliydi; çünkü sesimle camları tuz buz ettiğim süre var demektim; ustaca yönetilen soluğum camın soluğunu kestiği süre, içimde hayat var demekti henüz.</p>

  <p>Oskar sesini çok konuşturuyordu o vakitler. Umutsuzluk içinde konuşturup duruyordu. Geç saatler Herz-Jesu Kilisesi'nden her ayrılışımda kırıp döktüğüm bir şey oluyordu sesimle. Evin yolunu tutmuş dönerken uzun uzadıya aranmayıp, doğru dürüst karartılmamış bir tavan arasını gözüme kestiriyor ya da pasif korunma yönetmeliğine uygun olarak için için yanıp duran mavi boyalı bir sokak fenerini hedef alıyordum kendime. Kiliseden her dönüşümde eve gitmek için bir başka yol seçiyordum. Bir defasında Anton Müller Caddesi'ni izleyip Maria Caddesine çıkıyor Oskar, bir başka sefer Uphagen Yolu’ndan yukarı tırmanıyor, Conradium’un çevresinden dolaşıyor, okulun cam kapısında şangırtılara yol açıyor, sonra Reichskolonie üzerinden Max Halbe Meydanı'na geliyordu. Ağustos sonlarına doğru bir gün kiliseye geç kalıp da kapıyı kapalı bulunca, her zamankinden uzun bir dolambaçlı yol izleyerek eve dönmeye karar verdim; içimdeki büyük öfkeyi dışarı atacaktım böylelikle. Önüme çıkan her üç fenerden birinin canına okuyarak İstasyon Caddesi'ni tutup yürüdüm, sinemanın arkasından sağa, Adolf Hitler Caddesine saptım, solumda kalan Piyade Kışlası'nın cephesindeki pencerelere ilişmedim, ama hıncımı karşıdan, Olivia yönünden gelen nerdeyse boş bir tramvaydan aldım, bulanık bir ışığın dışarı sızdığı karartılmış bütün sol pencerelerini camdan soydum tramvayın.</p>

  <p>Oskar elde ettiği başarıya pek aldırmamıştı; tramvay gıcırtılı bir sesle fren yapıp durdu, içindekiler indiler, söylendiler, sonra yeniden bindiler tramvaya; bunun üzerine Oskar âdeta yemek üstüne bir çerez olarak, nefis yiyeceklerin pek bulunmadığı bir zamanda kendine nefis bir yiyecek aramaya koyuldu ve Langfuhr banliyösünün sonuna kadar geldi. Brendt-Marangoz Atölyesi’nin yanında, barakalardan oluşan geniş hava alanı kışlasının hemen önünde Baltic Çikolata Fabrikası'nı ay ışığında serilmiş yatar görünce, potinli ayakları olduğu yerde durdu hemen.</p>

  <p>Ama ötedenberi sürüp gelen başarılı tarzda kendimi vakit geçirmeksizin çikolata fabrikasına tanıtacak fazla bir hınç kalmamıştı içimde. Acele etmedim, ay tarafından daha önce sayılmış camları bir de ben saydım, sonuç <span style="font-style:italic;">aynı</span> çıktı. Eh, artık gösteriye başlayabilirdim; ama ilkin, Hochstriess’den başlayarak, belki de İstasyon Caddesinin kestane ağaçları altında yürürken peşime takılmış oğlanların neyin nesi olduğunu anlamak istedim. Altı, yedi kadarı Hohenfriedberg tramvay durağının önünde ve içerisinde bulunuyor, öbür beşi de Zappot Şosesi'ndeki ilk ağaçların gerisine dikiliyordu. <sub>(</sub></p>

  <p>Tam çikolata fabrikasının hatırını sormayı bir başka tarihe ertelemek, oğlanlardan yakamı kurtarmak, yani göze görünmeden dolambaçlı bir yol izleyip Hava Alanı bitişiğindeki tren yolu köprüsünden, sonra da Laubenkolonie içerisinden geçip Kleinhammer Caddesindeki Aktien Bira Fabrikası'na çıkmak istiyordum ki, Oskar köprüden doğru ıslık sesleri işitti, orada da oğlanlar vardı demek, ıslık çalarak anlaşıyorlardı aralarında. Artık şüphe kalmamıştı, takip ediliyordum.</p>

  <p>Bu gibi durumlarda, yani takipçilerin belli olup henüz takibin başlamasına kadar geçecek kısa sürede, uzun uzadıya ve tadını çıkararak son kurtuluş yollarını kendi kendine sayıp döküyor insan. Sözgelişi Oskar anne ve baba diye avazı çıktığı kadar bağırabilirdi; olmazsa trampetine başvurabilir, istediği kimseyi, diyelim bir polisi yanına çekip getirebilirdi. Benim cüssemde bir kimsenin büyüklerin desteğini göreceği muhakkaktı, ama —hani zaman zaman böyle davrandığı olur Oskar’ın— yoldan gelip geçen büyüklerin yardımını, bir polisin araya girmesini istemedim; bir merak ve kendime güven duygusuyla, içim içimi yiyerek işi oluruna bıraktım; en salakça bir şey yaparak çikolata fabrikasını çeviren katranlı çitte bir gedik aradım kendime, bulamadım. Derken oğlanların tramvay durağından ve Jappot Şosesi’nin ağaçları altındaki gölgeliklerden ayrıldıklarını gördüm. Oskar çit boyunca ilerledi, ama köprü tarafından da gelmeye başlamışlardı, oysa ben çitte hâlâ bir gedik ele geçiremiyordum. Oğlanlar da çabuk gelmiyordu hani, salınarak ve tek tek yürüyorlardı, dolayısıyla Oskar çitte gedik arama işini biraz daha sürdürebilirdi, böyle bir gedik bulmak için gerekecek kadar zamanı bana çok gördükleri yoktu. Ne var ki sonunda eksik bir latanın oluşturduğu bir gedik görüp ıkına sıkına içerisinden geçince, çitin öbür başında meşin ceketli dört oğlanla karşılaştım; elleri külot pantolonlarının ceplerini şişirmişti.</p>

  <p>Baktım ki durumu değiştiremeyeceğim, çitteki gedikten geçerken pantolonumun yırtılan yerini arayıp buldum; sağda, arkadaydı bu yer. Karışlayarak enini boyunu ölçtüm, deliğin büyük olduğunu anlayınca içerledim, ama oralı değilmişim gibi yaparak bekledim; bütün oğlanlar tramvay durağından, şoseden, ve köprüden geldiler, delik kendi cüsselerine göre olmadığından çiti tırmanıp benim tarafa geçtiler, ancak o zaman gözlerimi kaldırıp baktım.</p>

  <p>Ağustosun son günlerinden birinde oluyor bu, zaman zaman ay bir bulutu sürüyüp önünü kapıyordu. Yirmiye yakın oğlan saydım. En ufakları on dört, en büyükleri on altı, nerdeyse on yedisindeydi. 1944 yılı sıcak ve kuru bir yaz yapmıştı. Büyücek oğlanlardan dördünün, havacı yardımcılarının giydiği üniformalar vardı üzerlerinde. Anımsadığıma göre 1944 yılında iyi kiraz olmuştu. Oğlanlar küçük gruplar halinde Oskar’ın çevresini sardılar. Biraz yüksek sesle birbirleriyle konuşuyor, benim anlamak için hiç çaba harcamadığım bir argoya başvuruyorlardı. Beri yandan acayip isimlerle hitap ediyorlardı birbirlerine. Bu isimlerden birkaçı hâlâ aklımdadır. Sözgelişi aşağı yukarı on beşinde, hafif peçeli ceylan gözlü bir oğlanın adı Ritschhase idi, bazen da Dreschhase diye çağırıyorlardı. Onun yanındakinin ise Baba Hindiydi adı. İçlerinde en ufacık tefecikleri olan yaşça en küçükten olmadığı su götürmeyen, üst dudağı öne doğru fırlamış peltek konuşura Kohlenklau adını takmışlardı. Bir havacı yardımcısına Mister, bir diğerine ise pek yerinde olarak Çorbalık Tavuk diyorlardı. Ayrıca tarihî isimler taşıyanları da vardı aralarında. Bir oğlanın Aslanyürekli Rişar, yüzü süt rengindeki bir diğer oğlanın ise Mavisakal idi adı; sonra benim hiç de yabancısı olmadığım Totila ve Teja isimleri. Hattâ yeteri kadar küstah bir davranışla kendilerine Belisar ve Narses adları takılmış iki oğlan bulunuyordu. Üstü bir ördek havuzu şeklinde çukurlaştırılmış gerçek bir kadife şapkayla fazla uzun bir yağmurluk giymiş Störbeker adındaki birini daha bir dikkatle süzdüm; sadece on altı yaşında olmasına rağmen çetenin elebaşıyıydı.</p>

  <p>Oskar’a aldırış etmez görünüyor, galiba bu yoldan beni ezmek, sindirmek istiyorlardı; dolayısıyla biraz neşelenip, bir çocuk romantizmi olduğu besbelli böyle bir olaydan yakamı kurtaramadığım için de kendime biraz kızarak, bacaklarımda bir yorgunluk, trampetimin üzerine çöktüm; tıpkı ayın on dördüymüş gibi bir gözle baktım trampetime, kafamdaki düşüncelerden bir bölüğünü Herz-Jesu Kilisesi’ne yollamaya çalıştım.</p>

  <p>Kimbilir belki bugün trampet çalardı İsa, belki ağzını da açıp bir şey söylerdi. Bense Baltic Çikolata Fabrikasının avlusunda oturuyor, bir hırsız jandarma oyunuyla oyalanıyordum. Oysa İsa beni bekliyordu belki. Bakarsın kısa bir süre trampetini konuşturacak, sonra ağzını yeniden açıp kendi yerini almamın anlamını bana açıklayacaktı. Belki gitmediğim için hayal kırıklığına uğramış şimdi, muhakkak ki azametle kaşlarını çatmıştı. Bu oğlanlar hakkında ne düşünüyordu acaba İsa? Kendisinin bir eşi olan, kendisine halef ve vekil seçtiği Oskar bu oğlan sürüsü karşısında nasıl davransmdı? İsa'nın: “Yavruları bırakın, bana gelsinler!” sözü, Putte, Dreschhase, Mavisakal, Kohlenklau ve Störbeker lâkaplarını taşıyan bu yarı yetmeler için de kullanılabilir miydi?</p>

  <p>Derken Störbeker, yanıbaşında sağ kolu Kohlenklau olduğu halde, yaklaştı Oskar’a. “Kalk ayağa!” dedi.</p>

  <p>Oskar’ın gözleri hâlâ ay üzerinde dinleniyordu, düşünceleri hâlâ Herz-Jesu Kilisesi’nin sol yan mihrabı önündeydi; kalkmadı oturduğu yerden. Störbeker bir işaret çaktı bunun üzerine, Kohlenklau da ayağıyla vurduğu gibi kıçımın altından trampeti uzaklaştırdı.</p>

  <p>Doğrulup kalktım, daha fazla hırpalanmaktan korumak üzere trampeti alıp mintanımın altına yerleştirdim.</p>

  <p>“Cana yakın oğlan şu Störbeker” diye geçirdi içinden Oskar. “Gözleri biraz fazla çukurda, fazla yakın birbirine ama, ağız kısmı zarif ve oynak.”</p>

  <p>“Nerden geliyorsun bakayım?”</p>

  <p>Soruşturma başlıyordu demek. Böyle karşılanışım hoşuma gitmemişti, gözlerimi yeniden ay yuvarlağına diktim, ay’ı —nasıl olsa her şeyi sineye çekerdi ay— trampet olarak canlandırdım hayalimde, sonra da benim başı boş büyüklük hezeyanıma gülümsedim.</p>

  <p>“Bak sırıtıyor seninki, Störbeker.”</p>

  <p>Kohlenklau beni süzdü, şefine “tozunu almak” diye nitelediği bir işlemde bulunulmasını teklif etti. Arka planda dikilen ötekiler, çilli Aslanyürekli, Mister, Dreschhase ve Putte de toz almaktan yana olduklarını açıkladılar.</p>

  <p>Hâlâ aklım ayda, “tozunu almak” sözünü heceledim. Ne de gönül okşayıcı bir söz. Ama anlattığı şey hoş bir şey değildi galiba.</p>

  <p>Çetesi içinde başgösteren homurtuları: “Burada ne zaman toz alınacağına ben karar veririm!” diyerek susturdu Störbeker, sonra bana döndü: “Seni sık sık İstasyon Caddesi’nde görüyoruz. Ne yapıyorsun orada bakayım? Nerden geliyorsun şimdi, ha?”</p>

  <p>Üst üste iki soru birden. Duruma hâkim kalmak istiyorsa, en azından birini cevaplandırmaya karar vermesi gerekiyordu Oskar'ın. Yüzümü aydan çekip aldım, mavi ve keskin bakışlı gözlerimi Störbeker’e çevirerek serinkanlı: “Kiliseden” dedim.</p>

  <p>Yağmurluğu içerisinden bir şeyler mırıldandı Störbeker. Benim verdiğim cevabı bütünlüyordu bu mırıldanma. Kohlenklau, kiliseden sözüyle Herz-Jesu Kilisesi’ni kastettiğimi sezmişti.</p>

  <p>“İsmin ne bakayım?”</p>

  <p>Bu soruyu bekliyordum. Karşılaşan iki kişinin birbirlerine sormadan duramadıkları bir soruydu bu; konuşmalarda hatırı sayılır yer tutan bir soru. Uzun ya da kısa bir sürü tiyatro oyunlarını, ayrıca operaları, sözgelişi Lohengrin operasını besleyip yaşatan bu sorunun cevabıydı.</p>

  <p>İki bulut arasında ay yeniden ortaya çıkıp ışığını yollasın, bu ışık gözlerimin mavisinde üç kaşık çorba içebileceğim bir süre yansıyıp Störbeker üzerinde etkisini göstersin diye bekledim ve sonra dedim ki, ismim İsa dedim, çünkü bu ismin yapacağı etkiyi kıskanıyordum, çünkü Oskar desem muhakkak gülecek, bu ismin işini göreceklerdi, ismim dedim: İsa. Bu itirafıyla ortalığı uzunca bir sessizliğe boğdu Oskar; derken Kohlenklau öksürür gibi yaparak: “Seninkinin tozunu almadan olmayacak, şef” diye söylendi.</p>

  <p>Tozunu almak taraflısı olan yalnız Kohlenklau değildi, Störbeker de parmaklarını şaklatarak söz konusu işleme müsaade ettiğini bildirdi. Bunun üzerine beni yakaladı Kohlenklau, parmaklarının boğum yerlerini sağ kolumun pazusuna bastırdı; sonra bu boğumları kuru, çabuk, sıcak ve sızlatıcı, oynatmaya başladı. Birden, bu kez dur anlamında parmaklarını şaklattı Störbeker. Demek tozunu almak denen şey buydu.</p>

  <p>“E, şimdi söyle bakayım, ismin ne?” Kadife şapkalı şef sıkılmışa benziyordu, sağ eliyle bir boks hareketi yaptı; yağmurluğunun fazla uzun kolu geriye kayıp, ay ışığında kol saati göründü ve fısıltı halindeki sözleri sol yanıbaşımdan geçip gitti: “Düşünmen için bir dakika zaman! Ondan sonra Störbeker’den kes umudu!”</p>

  <p>Ne de olsa Oskar bir dakika daha cezalandırılma korkusu olmadan ayı seyredebilir, ayın kraterlerinde kaçıp sığınacağı bir köşe arayabilir ve İsa’nın yerini almak konusundaki kararından cayabilirdi. Kes umudunu sözü hoşuma gitmediğinden, ayrıca oğlanların saat zamanıyla beni sınırlamalarına ne olursa olsun müsaade etmek istemediğimden, yaklaşık olarak otuz beş saniye sonra: “İsa”! dedi Oskar.</p>

  <p>Bunu etkileyici bir olay izledi, ama olay benim tarafımdan sahneye konmuş değildi hani. Ben İsa’nın halefi olduğumu açıkladıktan hemen sonra, Störbeker’in parmaklarını şaklatmasına ve Kohlenklau’ın yeniden tozumu almasına fırsat kalmadan alarm düdükleri çalmaya başladı.</p>

  <p>Oskar: “İsa!” dedi ve aynı sözü tekrarlamak üzere yeniden bir soluk aldı, Hava Alanı'nın sirenleri de peş peşe çalarak beni doğruladılar; Hochstriess Piyade Kışlası'nın sireni, Langfuhr ormanının az berisindeki Horst Wessel Yüksek Okulu’nun çatısına yerleştirilmiş siren, Sternfeld Büyük Satış Mağazası’nın sireni ve pek uzaktan, Hindenburg Ağaçlıklı Yolu’ndan doğru Yüksek Teknik Okulu’-nun sireni. Banliyödeki bütün sirenler uzun soluklu ve etkili sesleriyle baş melekler gibi, tarafımdan sunulan mesajı alıp, gecede kabarmalara ve alçalmalara yol açarak, düşleri pır pır yaptırtıp yer yer kopartarak, uyuyanların kulaklarından içerlere girinceye ve etki altına alınamayan aya, karartmadan masum bir gök cisminin müthiş önemini bağışlayıncaya kadar bir zaman geçti aradan.</p>

  <p>Oskar alarmı tamamen kendinden yana görürken, sirenler Störbeker’i kızdırmıştı. Çete mensuplarından bir kısmına alarm doğrudan doğruya hitap etmiş, onları görev başına çağırmış, dolayısıyla şefin adamlarından dört havacı yardımcısını çit üzerinden atlayarak bataryalarına, tramvay deposuyla Hava Alanı arasındaki sekiz virgül sekiz mevzilerine yollanmak zorunda bırakmıştı. Aralarında Belisar da olmak üzere şefin adamlarından üçünün Conradium’da pasif korunma nöbetleri vardı, bu yüzden hemen yolu tutmaları gerekiyordu. Geride yaklaşık olarak on beş oğlan kalmıştı; bunları eli altında bulundurarak, gökte bir şey görülmediğinden tekrar sorgulama işine koyuldu Störbeker: “Eh, yanlış anlamadıksa İsa’sın demek. —Peki bırakalım şimdi bunu. Başka bir soru: Şu fenerlerin ve pencere camlarının işini nasıl beceriyorsun bakayım? İnkâr edeyim deme, her şeyi biliyoruz.”</p>

  <p>Hani her şeyi bilmeye bilemezlerdi. Sesimle şu ya da bu başarıyı elde ederken beni gözetlemişlerdi en çok. Bugün az ve öz bir deyişle meşin ceketliler olarak tanımlanabilecek o yarı yetmelere biraz hoşgörüyle davranırsam iyi olur, dedi Oskar kendi kendine. Onların hedef üzerine öyle dolaysız ve acemice atılışlarını bağışlamaya çalıştım, yumuşak bir tarafsızlık içinde çıktım karşılarına. Birkaç haftadan beri bütün kentte söz konusu edilen ünlü toz alıcılar bunlardı demek. Polisin ve Hitler Gençliği Devriye Kollarından birçoğunun peşine düştüğü bir gençler çetesi. Sonradan anlaşıldığına göre, Conradium’da Petri Yüksek Okulu ile Horst Wessel Yüksek Okulu’nda okuyan öğrencilerdi bunlar. Ama Neufahrwasser semtinde bir çete daha vardı ki, elebaşıları liselilerden olmasına rağmen üyelerinden rahat üçte ikisi Schichau Doku’yla Vagon Fabrikasında çalışan çıraklardan oluşuyordu. İki çete seyrek olarak ortak çalışıyor ve bunu da Bischofsberg Gençler Yurdu’ndaki akşam kurslarından dönen Hitler Gençliği Genç Kızlar Birliği yöneticilerini ele geçirmek üzere Schichau Sokağı'ndan başlayarak Steffen Parkı’nı ve Hindenburg Ağaçlıklı Yolu’nu taramak istedikleri zaman gerçekleştiriyorlardı. Çeteler arasında kavga patırtı çıkmamasına çalışıyordu, her çeteye ilişkin çalışma bölgesinin sınırları inceden inceye belirlenmişti. Störbeker Neufahrwasser'li çetenin reisine bir rakip değil de, bir dost gözüyle bakıyordu. Toz Alıcılar her şeye karşı savaş açmışlardı, Hitler Gençliği mensuplarının bürolarına baskınlar yapıyor, sevgilileriyle parklarda sevişen cepheden izinli dönmüş askerlerin nişan ve rütbelerine musallat oluyor, hava kuvvetinde çalışan arkadaşlarının yardımıyla uçaksavar bataryalarından silâh, cephane ve benzin aşırıyor ve ta başından beri İktisat Müdürlüğü Binası'na büyük bir saldırının planlarını hazırlamaya uğraşıyorlardı.</p>

  <p>Toz Alıcıların örgütü ve planları üzerinde hiçbir şey bilmeyen, ayrıca o zamanlar kendisini pek öksüz ve acınacak durumda gören Oskar, bu yarı yetmeler arasında bir güven duygusuna kapılır gibi oldu. İçten içe bu oğlanlarla birlik görmeye başladım kendimi, arada pek fazla bir yaş farkı bulunduğu engelini —ben yirmisini dolduracaktım yakında— umursamadım hiç ve kendi kendime çıkıştım: Ne diye oğlanlara hünerinin bir örneğini göstermiyorsun? Oğlanlar hep merak eder, bilmek isterler. Sen de on beşinde, on altısında olduğun zamanı unutma. Onların önüne bir örnek çıkar, onlara bir gösteride bulun. Sana hayran kalacak, belki de bundan böyle sana baş eğecekler. Senin o bir sürü görgü ve tecrübelerle bilenmiş etkileme gücünü açığa vur haydi. Şimdiden sana yüklenmiş olan göreve uy, çevrene müritler topla ve İsa’nın yerini almaya bak!</p>

  <p>Benim düşünceli halimin birtakım nedenlere dayandığını Störbeker galiba sezmişti; bana zaman bıraktı, ben de bundan dolayı şükran duydum kendisine. Ağustos ayının sonları. Aylı bir gece, hava hafif bulutlu. Alarm düdükleri. Sahilde iki üç, ışıldak. Herhalde bir keşif uçağıdır. Paris’in boşaltıldığı günler. Karşımda Baltic Çikolata Fabrikası'nın çok pencereli binası. Orta cephede savaşan ordu geriye doğru uzun bir koşudan sonra Weich-sel Irmağı’na gelip durmuştu. Tabiî Baltic Çikolata Fabrikası perakende satışlar için mal çıkarmıyor artık, sadece hava kuvvetleri için çikolata imal ediyordu. Dolayısıyla, General Patton’un askerlerinin, üzerlerindeki Amerikan üniformalarına Eyfel Kulesi altında geçit resmi yaptırdıkları düşüncesine de Oskar’ın alıştırması gerekiyordu kendini. Bu ise benim için üzücü bir şeydi; Oskar trampet değneklerinden birini havaya kaldırdı. Roswitha ile Paris’de geçirdiğimiz bunca saatler! Störbeker elimin hareketini fark etmiş, gözleriyle trampet değneğini izlemiş ve sonra bakışlarını çikolata fabrikasına kaydırmıştı. Pasifik’de pek parlak bir gündüz ışığında küçük adacıklardan biri Japonlardan temizlenmeye uğraşılırken, burada çikolata fabrikasının bütün pencerelerini ay ışığı doldurmuştu. Birden Oskar kendisini işitmek isteyenlere şöyle seslendi: “îsa şimdi camları tuz buz edecek!”</p>

  <p>Daha ilk üç camın hesabını görmeye kalmadan başımın üstünde, yükseklerde bir sinek vızıltısı dikkatimi çekti. Bundan sonraki iki camı ay ışığından soyup alırken şöyle düşündüm: can çekişen bir sinek bu, onun için böyle tiz perdeden vızıldıyor. Sonra sesimle fabrikanın üst katındaki pencerelere kara boşluklar yerleştirdim. Narvik Kışlasının yakınındaki bataryada yuvalanmış olabilecek ışıldakların yansımalarını fabrikanın orta ve alt kat pencerelerinin birçoğundan uzaklaştırmadan önce, birden çok ışıldağın sarılık illetine uğramış olduğuna inandım âdeta. İlkin sahil bataryaları ateşe başladı, sonra da ben orta katın hesabını gördüm. Hemen arkadan Altschottland, Pelonkenve Schellmühl bataryalarına ateş izni çıktı. Ben de zemin kattaki üç pencerenin canına okudum. Derken hava alanından gece avcı uçakları havalandı, fabrikanın üzerini sıyırarak geçtiler. Daha ben zemin katın işini bitirmeye kalmadan bataryalar ateşi kesti ve Olivia üzerinde üç ışıldağın aynı zamanda ele geçirdiği dört motorlu bir uzun menzilli bombardıman uçağının düşürülmesini avcı uçaklarına bıraktı.</p>

  <p>Başlangıçta Oskar kendi gösterileriyle uçaksavar bataryalarının etkili çabaları aynı zamana rastlarsa oğlanların dikkatini bölebilir, hattâ onların dikkatini fabrikadan çekip gecenin egemen olduğu gökyüzüne yöneltebilir diye korkmuştu.</p>

  <p>Bu yüzden, işimi bitirdikten sonra, bütün çete mensuplarının hâlâ çikolata fabrikasındaki camlardan soyulmuş pencerelere bakıp durduğunu görünce, hayretim pek büyük oldu. Hattâ bombardıman uçağının hesabı görülüp uçak yana yana, seyredenler için güzel bir manzara oluşturarak Jeschkental Ormanı’na inmekten çok düşüp, yakındaki Hohenfriedberg Yolu’ndan doğru bravo diye bağırışmalar ve alkış sesleri gelince, aralarında Putte de olmak üzere çete mensuplarından ancak bir veya ikisi camsız fabrikanın manzarasından kendilerini kurtarabil-inişti. Ama benim için asıl önemlisi, ne Störbeker, ne de Kohlenklau’ın uçağın düşürülmesini umursamış olmasıydı.</p>

  <p>Derken yine eskisi gibi sadece ay ve yıldızlar kalmıştı gökte. Avcı uçakları alana inmişti. Çok uzaktan itfaiye arabalarının sesi gelir gibi oldu kulağıma. Störbeker bana döndü, o hep küçümseyici bir edayla kıvrık duran ağzı ilişti gözüme, eliyle yine o boks hareketini yaptı ve fazla uzun yağmurluk altında görünen kol saatini kolundan çıkarıp bir şey söylemeden bana uzattı; güçlükle soluyor, bir şeyler söylemek istiyordu, ama uçakların gittiğini haber vermekle meşgul sirenlerin susmasını bekledi, sonra adamlarının alkışları arasında şöyle dedi: “Pekâlâ İsa! İstersen aramıza katılabilir, bizimle çalışabilirsin. Toz alıcılar derler bize, tozunu almak deyiminin manasını biliyorsan anlarsın!”</p>

  <p>Oskar kol saatini eliyle teraziledi, rakamları parlayan ve gece yarısını yirmi üç dakika geçeyi gösteren pek ustaca yapılmış nesneyi Kohlenklau’a armağan etti. Soran bakışlarla şefine baktı Kohlenklau. Störbeker peki, al der gibi başını salladı. Oskar’a gelince, eve dönüş için trampetine bir çeki düzen verdi: “İsa önden gidecek. Arkadan gelin hepiniz!”</p>
</body>
</html>
