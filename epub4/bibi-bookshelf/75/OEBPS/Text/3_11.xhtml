<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>SON TRAMVAY YA DA BİR DÜDÜKLÜ TENCEREYE TAPINMA</h2>

  <p>Daha sadece sesi yeterdi: O burnu havada, kendini beğenmiş hımhım ses. Elma ağacının bir çatalı üzerine uzanmış yatıyordu, dedi ki: “Yaman bir köpeğiniz var, beyim!”</p>

  <p>Ben de bunun üzerine biraz afallamış cevap verdim: “Orada, elma ağacında ne yapıyorsunuz öyle?” Çatal biçimindeki daim üzerinde kendini naza çekip belden yukarısıyla gerinip uzanarak: “Kompostoluk elma bunlar, korkmayınız lütfen!”</p>

  <p>Bunu işitince çıkıştım ben: “Senin kompomtoluk elmalarından bana ne? Neden korkacakmışım?”</p>

  <p>“Şey” dedi dilini oynatarak, “bana cennetteki yılan gözüyle bakarsanız belki; çünkü o zamanlar da vardı kompostoluk elmalar.”</p>

  <p>Ben tepem atmış: “Allegorik gevezelikler bunlar.”</p>

  <p>O gayet açıkgöz: “Ne o, yoksa sadece sofrada yenen elmalar mı bir günah işlemeye değer sizce?”</p>

  <p>Ben çekip gidecek oldum. O anda cennetteki elma cinsleriyle ilgili bir konuşmadan daha katlanılmaz bir şey olamazdı benim için. Derken birden dolaysız sözlerle karşıma çıktı, çevik bir hareketle daldan atladı aşağı; uzun boylu ve rüzgârlı, çitin arkasında dikilmeye başladı: “Köpeğinizin çavdar tarlasından bulup getirdiği şeyin ne olduğunu söyler misiniz bakayım?”</p>

  <p>Bu soruyu ne diye: “Bir taş parçası.” diye cevapladım bilmem.</p>

  <p>Konuşma bir sorgulamaya dönüşmüştü derken: “Siz de taşı alıp cebinize attınız öyle mi?”</p>

  <p>“Cebimde taşlar bulundurmak hoşuma gider de.”</p>

  <p>“Bana kalırsa, köpeğin size getirdiği şey bir sopacığa benziyordu.”</p>

  <p>“Ben taş diyorum, ama bir değnekçikmiş, ya da bir değnekçik olabilirmiş, varsın olsun.”</p>

  <p>“Yani siz de kabul ediyorsunuz bunun bir değnek parçası olduğunu?”</p>

  <p>“Hayhay, kabul ediyorum: İster değnek parçası, ister taş olsun, ister kompostoluk, ister yemek için elma...”</p>

  <p>“Hareket edebilen bir değnekçik mi bu?”</p>

  <p>“Hayvan eve dönmek istiyor, bana müsaade.”</p>

  <p>“Et renginde bir değnekçik ha?”</p>

  <p>“Siz elmalarınızla ilgilenseniz daha iyi edersiniz. Gel Lux!”</p>

  <p>“Yüzüklü, et renginde, hareket edebilen bir değnekçik?”</p>

  <p>“Benden ne istiyorsunuz kuzum? Ben kirayla bir köpek alıp gezmeye çıktım, o kadar!”</p>

  <p>“Bakın, ben de bir şey kiralamak isterdim doğrusu. Sizin değnekçiğinizde ışıldayan ve değnekçiği yüzüklü bir değnekçik yapan o şirin alyansı bir saniye parmağıma takmak isterdim. Adım Vittlar; Gottfried Vittlar. Soy ve sonumun son temsilciyim.”</p>

  <p>Böylece Vittlar’la tanışmış oldum, beri yandan daha aynı gün dostluk kurduk kendisiyle; bugün bile ona dostum diyorum ve bu yüzden birkaç gün önce — beni ziyarete gelmişti kendisi— dedim ki: “Beni sevindiren bir şey varsa, Gottfried’ciğim, o zamanlar polise ihbarı yapanın rasgele biri değil de, senin oluşun.”</p>

  <p>Melekler varsa, mutlaka Vittlar’a benziyorlardır: Uzun boylu, rüzgârlı, hareketli, gerektiğinde dürülüp bükülebilir, yumuşak, hemen oltaya gelen bir kızı kucaklamaktansa, sokak fenerlerinin en nankörüne kollarını açan bir Vittlar.</p>

  <p>İnsan hemen fark etmiyor Vittlar’ı. Çeşitli yüzlerinden birini açığa vurarak bulunduğu çevreye göre iplik olabilir, bir korkuluk, gardırop askılarından biri, yatay durumda uzanan bir çatallı dal olabilir. Bu yüzden ben kablo makarası üzerinde oturup, o elma ağacının üzerinde uzanmış yatarken, Vittlar gözüme çarpmadı benim. Köpek bile sesini çıkarmadı, çünkü köpekler bir meleğin ne kokusunu alır, ne görür, ne de bir meleğe havlayabilirler.</p>

  <p>Evvelki gün ricada bulundum Gottfried’e: “Ah ne olursun, Gottfried” dedim, “aşağı yukarı iki yıl önce mahkemeye yaptığın ve aleyhimdeki davaya yolaçan o ihbar mektubunun bir kopyasını çıkarıp bana yollar mısın?”</p>

  <p>Şimdi işte yanımda bu ihbar mektubu; mahkemede aleyhimde tanıklık eden bu mektuba bırakıyorum sözü:</p>

  <p>“Ben, Gottfried Vittlar o gün bir elma ağacının çatallı bir dalı üzerine uzanmış yatıyordum, annemin kent dışındaki küçük bahçesinde o kadar çok elma veren bir ağaçtı ki bu, evimizdeki yedi kavanozun yedisi de elma ezmesiyle dolardı. Çatallı dalın üzerine uzanmıştım, yani yanlamasına yatıyordum, kıçımın sol kanadını çatalın en çukur ve biraz yosunlu yerine yerleştirmiştim. Ayaklarım Gerresheim Cam Fabrikasının yönünü gösteriyordu. Gözlerim — nereye bakıyordu gözlerim? — tam karşıya bakıyor ve görüş alanı içerisinde olup bitecek bir şeyler gözlüyordu.</p>

  <p>Derken bugün dostum bulunan sanık belirdi görüş alanında. Yanında bir köpek vardı; köpek çevresinde dolanıyor, bir köpek nasıl davranırsa öyle davranıyordu ve sonradan sanığın bana açıkladığına göre Lux idi adı, Rottwe-iler cinsi bir köpekti, Rochus Kilisesi'nin yakınında bulunan bir köpek kiralama evinden kiralanmıştı.</p>

  <p>Sanık gelip, ta savaş sonundan beri annem Alice von Vittlar’a ait küçük bahçenin önünde duran kablo makarasının üzerine oturdu. Yüksek mahkemenin bildiği gibi, sanığın vücudu için ufak tefek ve eciş bücüş deyimini kullanmak gerekiyor. Hani böyle olduğu dikkatimi çekmemiş değildi. Ama şık giyinmiş ufak tefek bayın davranışı daha da tuhaf görünmüştü bana. İki kuru dalı trampet çalar gibi kablo makarasının paslı yuvarlağına vuruyordu. Ama sanığın mesleğinin trampetçilik olduğu ve sonradan anlaşıldığına göre nerde bulunursa bulunsun bu mesleğini icra ettiği, ayrıca kablo makarasının herkesi, hattâ trampetçilik mesleğinden anlayamayanları bile trampet çalmaya ayartabileceği düşünülürse, ister istemez şöyle söylemek gerekecek: Sanık Oskar Matzerath fırtınalı bir yaz günü Rayan Alice von Vittlar’a ait bahçe önünde bulunan o kablo makarasının üzerine tünemiş ve birbirinden ayrı büyüklükte iki kuru söğüt dalıyla ritmik bir düzen taşıyan sesler çıkarmaya başlamıştı.</p>

  <p>Ayrıca söylemek istediğim bir şey varsa, Lux adındaki köpek biçilecek bir kıvama gelen çavdar tarlasına girip kaybolmuş ve uzunca bir zaman ortaya çıkmamıştı. Bu zamanın süresini soracak olursanız, bir cevap veremeyeceğim; çünkü elma ağacımızdaki çatal dal üzerine uzanır uzanmaz, zamanın kısalığı ya da uzunluğunu hiç fark etmez olurum. Ama buna rağmen köpeğin uzunca bir zaman ortaya çıkmadığını söylüyorum, bununla demek istediğim şu: Köpeğin yokluğu dikkatimi çekmiş, siyah siyah tüyleri ve sarkık kulaklarıyla hayvandan hoşlanmıştım.</p>

  <p>Ama sanığın kendisi — sanırım ileri sürebilirim böyle bir iddiayı— köpeğin yokluğunun hiç farkına varmamıştı.</p>

  <p>Lux o biçilecek kıvamdaki çavdar tarlasından döndüğü zaman, bir şey vardı ağzında. Köpeğin ağzında tuttuğu şeyin ne olduğunu anladığım sanılmasın hani. Bir değnek parçasıdır, bir taştır belki de diye düşünmüştüm; daha az bir ihtimalle, bir teneke kutu ya da hattâ bir teneke kaşıktır diye geçirmiştim aklımdan. Ancak sanık suç unsurunu, yani corpus delicti’yi köpeğin ağzından alır almaz, bunun ne olduğunu anlamıştım açıkça. Ama köpeğin henüz dolu ağzını sanırım sanığın sol pantolonunun bacağına sürtmesinden, sanığın söz konusu nesneye sahip çıkmak üzere elini köpeğin ağzına uzattığı ve ne yazık ki şimdi belirlenmesi mümkün olmayan o an arasında, ihtiyatlı bir deyişle, birçok dakikalar geçmişti.</p>

  <p>Köpek kendisini kiralayan efendisinin dikkatini çekmek için ne kadar uğraştıysa da, efendisi insanın belleğine nakşolan, ama yine de çocukların trampet çalışına benzeyen monoton bir şekilde boyuna trampet çalıp duruyordu; öyle ki, böyle bir trampet çalışı aklı almıyordu insanın. Ancak köpek edepsizce bir davranışta çıkar yolu görüp, ıslak ağzını sanığın apış arasına sokunca, efendisi söğüt dallarını bıraktı elinden ve —hani çok iyi hatırlıyorum bunu — sağ bacağıyla köpeği tekmeledi. Köpek yarım bir daire çizdi, köpeksi köpeksi titreyerek yeniden sokuldu efendisine, ona dolu ağzını buyur etti.</p>

  <p>Ayağa kalkmadan, yani oturduğu yerden sanık —bu kez sol elini— köpeğin dişlerinin arasına uzattı. Bulduğu şeyi efendisine teslim ettikten sonra birkaç metre geriye çekildi köpek. Ama sanık oturduğu yerden kalkmadı, köpeğin bulup getirdiği şeyi elinde tuttu, elini kapayıp açtı, yeniden kapadı, yeniden açtı, derken köpeğin bulup getirdiği cisimde ışıl ışıl bir şey parladı. Sanık söz konusu cis-min manzarasına alıştıktan sonra, başparmağı ve işaret parmağıyla tutup, diklemesine havaya kaldırdı onu, yaklaşık olarak göz hizasında tuttu.</p>

  <p>O anda köpeğin bulduğu şey için bir parmak dedim kendi kendime, ışıltı dolayısıyla bu deyimi genişletip yüzüklü bir parmak dedim ve böylece kendim hissetmeden savaş sonrasının en ilginç davalarından birine ismimi verdim: Nihayet ben Gottfried Vittlar yüzüklü parmak davasının en önemli tanığı olarak gösteriliyorum.</p>

  <p>Sanık serinkanlılığını muhafaza ettiğinden ben de serinkanlılığımı bırakmadım elden. Hattâ diyebilirim ki, sanığın serinkanlılığı ondan bana geçti. Bir jentilmen pozuyla ceketinin mendil cebinde bir çiçek gibi taşıdığı mendili çıkararak yüzüklü parmağı içerisine sarar sarmaz, kablo makarası üzerinde oturan bu insana karşı bir sempati duydum: efendi bir adam diye düşündüm kendi kendime, kendisiyle tanışsam hiç de fena olmaz dedim.</p>

  <p>Böylece kirayla aldığı köpekle beraber Gerrsheim yönünde uzaklaşmak isterken seslendim kendisine. Ama o ilkin öfkeyle, nerdeyse küstahça karşıladı bu davranışımı. Arkasından seslendiğim sanığın, sadece elma ağacının dallarına uzanıp yatmama bakarak, neden beni bir yılan sembolü olarak görmek isteğine bugüne kadar akıl erdiremedim bir türlü. Hem sonra benim annemin kompostoluk elmalarına karşı da kuşku beyan etti sanık: “Cennetteki elmalardır tabiî bunlar” dedi.</p>

  <p>Evet, daha çok çatallı dallar üzerine uzanıp yatmak gerçekten de kötü’nün alışkanlıklarından biri olabilir. Ama beni haftada birçok defalar elma ağacını yatak yapmaya götüren, benim kendisiyle zahmet çekmeden aşinalık kurduğum bir can sıkıntısından başka bir şey değildi. Ancak belki de can sıkıntısı kötü’nün ta kendisidir. Peki ama, sanığı Düsseldorf şehrinin duvarları önüne çıkaran neydi? Bana sonradan itiraf ettiğine göre yalnızlıktı bu. İyi ama yalnızlık can sıkıntısının adı değil midir? Bütün bu düşünceleri kafamdan geçirmem, sanığı sizlere tanıtmak için, yoksa onu suçlamak gibi bir niyetim yok. Nihayet kötü’yü ritmik olarak çözüp dağıtan ve kendisine karşı içimde bir sempatinin uyanmasını sağlayan ve bu yüzden de beni kendisine seslenip onunla dost olmaya götüren, özellikle sanıktaki o kötü’yü müziğe aktarış biçimi, trampet çalışıydı. Ayrıca beni tanık, onu ise sanık olarak yüksek mahkemenin parmaklıkları önüne çıkaran o ihbar da, bizim kafamızdan uydurduğumuz bir oyun, can sıkıntısıyla yalnızlığımızı dağıtmak ve beslemek için başvurduğumuz çarelerin bir yenisiydi.</p>

  <p>Ricam üzerine sanık biraz duraksadıktan sonra, köpeğin bulup getirdiği parmaktan kolaycacık sıyrılıveren yüzüğü alarak benim sol serçe parmağıma taktı. İyi de uydu yüzük parmağıma ve beni sevindirdi. Pek tabiî bu yüzük provasından önce üzerine uzanıp yattığım çatal daldan atlamış bulunuyordum aşağı. O çitin bir başında, ben öbür başında dikiliyorduk; isimlerimizi söyledik karşılıklı, birkaç politik konuya değindikten sonra birbirimize ısındık, sonra da o bana yüzüğü verdi. Parmağı alıkoydu ama kendisinde, üzerine titriyordu parmağın. Bir kadın parmağının söz konusu olduğu konusunda aynı fikirdeydik. Ben parmağımda yüzüğü taşır ve onu ışığa tutarken, sanık boştaki sol eliyle çit üzerinde dans havasına benzeyen, neşeli, oynak bir hava vurmaya başladı. Gelgelelim annemin küçük bahçesinin önündeki tahta çit o kadar dayanıksız bir şeydi ki, trampetçi sanığın isteklerine takır tukur, titreşip sallanarak, tahtamsı tahtamsı cevap verebildi ancak. Ne kadar bir süre öyle karşı karşıya dikildik ve gözlerimizin aracılığıyla birbirimizle anlaştık, bilmiyorum. Zararsız bir oyunu sürdürmeye başlamıştık, derken ne çok yüksekten, ne de çok alçaktan bir motor sesi işittik. Herhalde bir uçak Lohnhausen Havaalanı'na inmek istiyordu. İki mi, yoksa dört motorlu mu bir uçağın alana ineceğini merak etmemize rağmen, yine de gözlerimi birbirimizin gözlerinden çekip almıyor, başımızı kaldırıp uçağa bakmıyorduk; sonraları ara sıra bu oyunu oynamak fırsatını bulduğumuz zamanlar, Schugger Leo’nun perhizi adını verdik buna; çünkü anlattığına göre, yıllar önce bu isimde bir dostu varmış sanığın; söz konusu oyunu daha çok mezarlıklarda onunla oynamışlar.</p>

  <p>Uçak ineceği yeri bulduktan sonra — iki motorlu mu, yoksa dört motorlu muydu, gerçekten söyleyemeyeceğim — yüzüğü geri verdim sanığa. Sanık yüzüğü alıp parmağına taktı, mendilini yeniden ambalaj olarak kullanıp parmağı sardı içine, sonra da benden yolda kendisine arkadaşlık etmemi istedi.</p>

  <p>1951 yılının yedi temmuzunda oluyordu bu. Gerresheim’daki son tramvay durağına gelince, trene binmeyerek bir taksiye atladık. Sanık daha sonraları da sık sık bana karşı bonkörce davrandı. Kente indik, Rothus Kilisesinin yakınındaki Köpek Kiralama Evi'nin önünde taksiye beklemesini söyleyip, Lux’u sahibine geri verdik, sonra yine taksiye döndük; araba kent içinden vurup bizi Bilk ve Oberbilk üzerinden Wersten Mezarlığı’na götürdü, taksi ücreti olarak on iki mark ödedi Bay Matzerath; sonra da Taşçı Ustası Korneff in mezartaşı atelyesini ziyaret ettik.</p>

  <p>Pislikten geçilmiyordu içerisi; dolayısıyla Taşçı Ustası, dostumun istediği şeyi bir az sonra yapıp teslim edince memnun oldum. Dostum bana uzun boylu ve canı yürekten atelyedeki araç ve gereçlerle çeşitli taş cinsleri üzerinde bilgi verdiği sırada, parmakla ilgili olarak ağzını açıp hiçbir şey konuşmayan Bay Korneff, onun yüzuksüz olarak alçıdan bir modelini yaptı. Taşçı Ustası bu işle uğraşırken göz ucuyla seyrettim kendisini; parmak üzerinde daha önce bir işlemde bulunmuş, yani parmak yağa banılmış, kenarından bir sicim fırdalayı dolaştırılmıştı; ancak ondan sonra alçı döküldü üzerine, alçı sertleşmeden sicimle parmak biçimdi alçıya oyuldu. Gerçi mesleği dekoratörlük olan benim için bir alçı modelinin hazırlanması yeni bir şey değildir; ama Taşçı Ustası eline alır almaz parmakta estetik olmayan bir şey belirdi, bu da ancak alçıdan modelin başarıyla yapılıp çıkarılmasından sonra sanık parmağı geri alıp yağından temizleyince ve mendiline sarıp sarmalayınca kayboldu. Dostum model için gerekli ücreti Taşçı Ustası Komeff'e ödedi. Taşçı Ustası bir şey almak istemedi ilkin, Bay Matzerath’ı bir meslekdaşı olarak gördüğünü söyledi. Ayrıca Oskar’m, bir zaman ensesindeki kan çıbanlarını sıkarak içindeki cerahati çıkardığını ve buna karşılık kendisinden bir para talep etmemiş olduğunu belirtti. Kalıp donunca Taşçı Ustası orijinaliyle birlikte parmağın alçıdan modelini de verdi Oskar’a ve önümüzdeki günler aynı modelden daha başka kopyalar çıkaracağı vaadinde bulundu, mezartaşı sergisi içerisinden geçirerek Yakarış Yolu’na kadar bize arkadaşlık etti.</p>

  <p>İkinci bir taksi yolculuğu merkez istasyonuna getirdi bizi. Bu arada sanık beni o bakımlı ve temiz istasyon lokantalarının birinde mükellef bir akşam yemeğine davet etti. Garsonlarla senli benli konuşuyordu; buradan, Bay Matzerath’ın istasyon lokantalarının bir müdavimi olduğu sonucuna vardım. Taze turpla sığır döşü yedik; Ren alabalığı yedik; sonunda peynir geldi ve arkadan bir şişecik şampanya içtik. Derken yeniden parmaktan söz açtık; ben sanığa parmağı kendi malı olarak görmemesini, onu götürüp aldığı yere bırakmasını öğütleyip, zaten alçıdan bir modelini de bundan böyle elinde bulundurduğunu açıkladım, oysa sanık kendisini parmağın sahibi olarak görmenin kanunî hakkı olduğunu kesinlikle ileri sürdü; çünkü daha doğumunda, trampet değneği sözüyle şifreli bir yoldan da olsa kendisine böyle bir parmağın vaadedilmiş olduğunu söyledi; ayrıca dostu Herbert Truczinski’nin sırtındaki yara nişanlarından da söz açabileceğini, parmak uzunluğundaki bu nişanların da yine yüzüklü parmağa kavuşacağını önceden haber verdiğini de ileri sürebileceğini belirtti; sonra Saspe Mezarlığı'nda bulduğum mermi kovanını da zikredebilirim dedi bu konuda; bu kovanda da müstakbel bir yüzüklü parmağın büyüklüğü ve önemi olduğunu beyan etti.</p>

  <p>Ben gerçi her ne kadar başlangıçta yeni kazanılmış dostumun ileri sürdüğü delillere gülümseyip geçecek oldumsa da, şurasını itiraf etmeliyim ki, aptal olmayan bir kimsenin trampet değnekleri, yara nişanları ve boş kovanla yüzüklü parmağın bir zincir oluşturduğunu anlamakta güçlük çekmemesi gerekiyordu.</p>

  <p>Akşam yemeğinden sonra bir üçüncü taksi beni alıp eve getirdi. Daha önce ilerisi için sözleştik dostumla ve ben üç gün sonra sözleşmemize uyarak sanığı ziyaret ettiğim zaman, önceden hazırlanmış bir sürprizle karşıma çıktı.</p>

  <p>İlkin evini gösterdi bana, yani odalarını demek istiyorum; çünkü Bay Matzerath kiracının kiracısı olarak bir evde oturuyordu. Galiba ilkin sadece pek külüstür, eskiden banyo olarak kullanılmış bir odası varmış evde; ama sonradan trampetçiliği sayesinde kalkınıp üne kavuşunca, Drothea Hemşire’nin odası dediği penceresiz bir oda için de ek kira vermiş ve derken daha önce Bay Münzer adında sanığın arkadaşı olan bir müzisyenin oturduğu bir üçüncü oda için de kucak dolusu para ödemeye başlamıştı; çünkü ev sahibi Bay Zeidler denen adam, Bay Matzerath’ın durumunun iyi olduğunu bildiği için arsızcasına yükseltmiş kiraları.</p>

  <p>Sanık hazırladığı sürprizle, Drothea Hemşire’nin odası denen odada çıktı karşıma. Aynalı bir konsolun mermer yüzeyinde, annemin bahçemizdeki elmalardan hazırladığı elma ezmesini doldurmakta kullandığı kavanoz büyüklüğünde bir kavanoz duruyordu. Ama bu kavanoz, ispirto içerisinde yüzüp duran bir parmağı barındırıyordu içinde. Sanık kasılarak bana birçok bilimsel kitaplar gösterdi; söylediğine göre, parmağın ispirto içerisinde saklanması bakımından bu kitaplar ona yol göstermişti. Ben şöylece karıştırdım bu söz konusu ciltleri, resimlerle pek oyalanmadım, ama parmağın görünüşüne halel getirmeden doğrusu bu işin başarılmış olduğunu itiraf ettim; beri yandan, içindeki yüzüklü parmakla kavanoz, aynanın önünde pek hoş görünüyor, dekoratif bakımdan insanın ilgisini çekiyordu; mesleği dekoratörcülük olan ben ikide bir onaylamadan duramadım böyle olduğunu.</p>

  <p>Kavanozun manzarasına ısındığımı fark edince, bu kavanoza zaman zaman tapındığını açıkladı sanık. Merakla, ayrıca biraz sırnaşık bir edayla hemen kendisinden bu tapınmayla ilgili bir örnek vermesini rica ettim. O da buna karşılık benden bir ricada bulundu; bana kâğıt kalem verecek, ben de onun tapınma sırasında söylediği sözleri kâğıda geçirecektim; kendisine sorular da sorabileceğimi, elinden geldiği kadar bu sorulara cevap vereceğini açıkladı.</p>

  <p>Şimdi burada tanık olarak sanığın sözlerini sunuyorum sizlere, kendi sorularımı ve onun cevaplarını sunuyorum. Bir kavanoza tapınma: “Sana tapınıyorum ben. Ben kim..? Oskar mı, ben mi? Ben dindar, Oskar dalgın dağınık. Teslimiyet, aralıksız sürdürülen bir teslimiyet, tekrarlardan ne diye korkmalı. Ben. zeki; çünkü bellekten yoksun. Oskar zeki; çünkü anılarla dolu. Soğuk, kızgın, sıcak ben. Soruşturmada suçlu. Soruşturmasız suçsuz. Suçlu çünkü, tökezledi çünkü, ...mesine rağmen suçlu oldu —mek suçundan kurtardım kendimi, aşağı yukarı yuvarlandım, uğraşa didine bir yol açtım kendime, ...mek suçundan kendimi uzak tuttum, güldüm, eğlendim, alay ettim, ağladım önünde, onun için ve onsuz, konuşarak küfre girdim, küfre girerek sustum, konuşmuyorum, susmuyorum, tapınıyorum. Tapınıyorum. Neye? Cama. Ne camı? Kavanoz camı. Ne var içerisinde? Bir parmak var. Nasıl parmak bu? Bir yüzüklü parmak. Kimin parmağı? Sarışın birinin. Kim bu sarışın? Orta boylu. Bu orta boylunun boyu bir metre altmış santim mi? Orta boylunun boyu bir metre altmış üç santim. Peki karakteristik bir özelliği? Bir ben. Nerede? Solda. Nişanlı mı? Evet, ama evli değil. Mezhebi? Protestan. Bakire mi? Bakire. Doğum günü? Bilmiyorum. Ayı? Hannover’de doğmuş. Ayı? Aralık. Ok burcunda mı, teke burcunda nü? Ok burcunda. Peki mizacı? Ürkek, iyi niyetli mi? Hamarat, sonra çalçene. Utangaç mı? Her çiçekten bal alan, açıkyürekli ve Tanrı’ya inanmayan biri. Sarı benizli, çokluk gezilere çıkmayı düşler; adet görmesi düzensiz; hantal, acı çekmekten hoşlanır ve bunun sözünü eder, parlak düşünceler doğmaz kafasında; pasif, her şeyi oluruna bırakır, dikkatle dinler karşısındakini, söylenenleri onaylayarak başını sallar, kollarını kavuşturur, konuşurken gözkapaklarını indirir; birisi kendisine bir şey söyleyecek oldu mu, gözlerini iri iri açar; gözbebeğine yakın yerler kahverengiyle açık gridir; yüzüğü evli olan şefi hediye etmiştir kendisine; ilkin almak istememiş, ama sonra almıştır; korkunç bir yaşantı, lifli bir yaşantı, iblis, bir sürü beyaz, geziye çıktı, başka yere taşındı, dönüp geldi, bir türlü çekemedi elini, kıskançlık da var, ama nedensiz; hastalık, ama kendisi değil hasta olan; ölüm, ama kendisi değil ölen; ama hayır, bilmiyor, istemiyor, peygamber çiçekleri devşiriyordu, o anda geldi, hayır, daha önce gelmişti yanı sıra, artık yetişir... Amin mi? Amin!”</p>

  <p>Ben Gottfried Vittlar, mahkeme önündeki tanıklığıma bu tapınma metnini sırf şunun için ekliyorum: Her ne kadar okuyan için karışık şeylerse de, bu tapınmanın yüzüklü parmağın sahibiyle ilgili olarak verdiği bilgiler, bir cinayete kurban giden Drothea Hemşire’yle ilgili olarak mahkemenin elindeki bilgilere büyük kısmıyla uygunluk gösteriyor. Sanığın hemşireyi ne öldürdüğü, ne onunla bir kez olsun yüz yüze geldiği yolundaki ifadesinin doğruluğundan şüphe edip etmemek ise, bana düşen bir iş değil.</p>

  <p>Dikkatle değer ve sanık lehinde değerlendirilebilecek bir şey varsa, onun bir sandalya üzerine koyduğu kavanoz önünde diz çökerek, dizleri arasına kıstırdığı trampetini çalarken halinde beliren o teslimiyet ifadesi olduğunu bugün bile ileri sürmekte duraksamayacağım.</p>

  <p>Sonradan da sanığı trampet çalar ve tapınır durumda görmek fırsatı geçti sık sık elime, çünkü dolgun bir ücret karşılığında beni kendisine yol arkadaşı yapmıştı. Uzun bir süre ara verdiği, ama yüzüklü parmağı bulduktan sonra yine çıkmaya başladığı turnelere beni de alıp götürüyordu. Batı Almanya’ya baştan aşağı dolaşmış, Doğu Almanya, hattâ dış ülkeler için de teklifler almıştık. Ama Bay Matzerath Batı Almanya sınırlarından dışarı ayak atmaya yanaşmıyor, kendi deyişiyle o konserlerin normal curcunası içerisine yuvarlanmak istiyordu. Sahneye çıkmadan önce asla kavanoz önünde tapınıp trampet çaldığı olmuyordu. Ancak konser verildikten ve mükellef bir akşam yemeği yendikten sonra, Bay Matzerath’ın oteldeki odasında buluşuyorduk; o trampet çalıyor ve tapınıyor, ben de ona sorular yönetip notlar alıyor, daha sonraki dua metinlerini daha önceki günler ve haftalardaki metinlerle karşılaştırıyordum. Gerçi uzunlu ve kısalı olanları vardı bu dualar içinde. Ayrıca sözler acele ve sert birbirlerine tosluyor bazen bir ertesi gün ise âdeta bir istiğrak havası içinde sanığın ağzından uzun soluklu dökülüyordu. Ama yine de tarafımdan derlenip şimdi yüce mahkemeye sunduğum dualar, benim tanık olarak mahkemeye sunduğum ifadeye ekli o ilk dua metninden fazla bir bilgi sağlamıyor.</p>

  <p>Sağa sola yolculukla geçen bir yıl içerisindeki turneler arasında Bay Matzerath’ın eş dost ve akrabalarından bazılarını şöylece tanımak imkânını buldum. Bu arada sanık kendisine pek yaklaşmak istememekle beraber gayet büyük bir hayranlık duyduğu üvey annesi Bayan Maria Matzerath’la tanıştırdı beni. Aynı öğle sonrasında on bir yaşında iyi yetiştirilmiş bir lise öğrencisi olan Kurt Matzerath adındaki üvey kardeşi de bana hoş geldin dedi. Aynı şekilde Bayan Maria Matzerath’ın kızkardeşi Bayan Auguste Koster de olumlu bir izlenim uyandırdı üzerimde. Sanığın bana itiraf ettiğine bakılırsa, savaştan sonraki ilk yıllar ailenin maddî durumu iyice bozulmuş. Ancak Bay Matzerath’ın üvey annesine güney ülkelerinin meyvalarını da ithal eden büyük bir bakkaliye açması ve dükkânda maddî güçlükler başgösterdikçe parayla yardıma koşması üzerine, anneyle oğul arasında yine dost bir ilişki kurulabilmişti.</p>

  <p>Ayrıca Bay Malzerath, eski arkadaşlarından birkaçı, özellikle caz müzisyenleriyle tanıştırdı beni. Sanığın senli benli bir dille Klepp diye hitap ettiği Bay Münzer, bana her ne kadar şen ve insana yakın bir kimse gibi göründüyse de, o zaman aramızda doğan ilişkiyi sonradan sürdürmemi sağlayacak cesaret ve isteği kendimde bugüne kadar bulabilmiş değilim.</p>

  <p>Sanığın bonkörlüğü beni bundan böyle dekoratörlük işime devam zorunluluğundan kurtarmasına rağmen, meslek aşkından mıdır, nedendir, bir turneden dönüp geldikçe, bazı vitrinlerin dekorasyon işini üzerime almadan duramıyordum. Sanık da benim işime karşı dostça bir ilgi gösteriyor, çok zaman gece geç vakit sokakta dikiliyor ve benim dekorasyon alanındaki mütevazı hünerlerim için seyirci rolünü oynamaktan bıkmıyordu. Bazan işi bitirdikten sonra gece içerisine gömülmüş Düsseldorf'da şöyle bir ufak gezinti daha yapıyor, ama Eski Şehir’e uğramaktan sakınıyorduk; çünkü sanık pencerelerinin camları yuvarlak ve bombeli meyhane ve lokantalardaki eski Alman tabelalarını görmeye katlanamıyordu. Bir ara —işte şimdi ifademin son bölümüne geliyorum— gece yarısından sonra yaptığımız böyle bir gezinti, bizi gece içerisine gömülmüş Unterrath’tan geçirerek tramvay durağına getirmişti.</p>

  <p>İkimiz de aynı duygular içinde durmuş, plan gereğince o anda depoya giren son tramvayları seyrediyorduk. Seyri hoş bir oyundu hani. Çepeçevre karanlık bir kent. Uzaktan, cuma gecesi olduğu için, kafayı bulmuş bir inşaat işçisinin çirkin ve kaba şarkı sesi. Başkaca sakindi ortalık; çünkü depoya giren son tramvaylar ne kadar zil vursa, virajlı rayları ne kadar hızlı konuştursa bile, fazla gürültü çıkarmazlar. Arabaların çoğu hemen gelip depoya giriyordu. Ama birçok araba da vardı ki sağda solda, boş ama sanki bir şenlik aydınlığı içinde durup duruyordu. Kim akletmişti? Bizdik akleden. Ben dedim ki: “Ee, aziz dostum, ne diyorsun bu işe bakalım?” Bay Matzerath başıyla onaylamış, acele etmeden arabalardan birine binmiştik; ben vatmanın yerini almış ve bir anda arabayı çalıştırmıştım; ilkin yavaş, gittikçe hızlanarak sürdüm arabayı, iyi bir vatman olduğumu ortaya koydum; Bay Matzerath da — aydınlıklar içindeki depo arkamızda kalmıştı — şöyle diyerek dostça onayladı beni: “Daha vaftizden beri Katolik biri olmalısın, Gottfried; yoksa bu kadar iyi süremezdin arabayı.”</p>

  <p>Gerçekten de önüme çıkan bu ufak iş beni pek zevklendirmişti. Depodakiler bizim arabayla uzaklaşmamızı fark etmemişe benziyorlardı; çünkü arkamızdan geldikleri yoktu; hem havaî hattaki cereyanı keserek bizim arabanın seyrini zahmetsizce durdurabilirlerdi. Ben tramvayı Flin-ger’e doğru sürdüm, Flinger’den geçirdim; Haniel’e gelince sola, Rath’a, Ratingen yönüne sapsam mı acaba diye düşündüm; o anda Bay Matzerath, Grafenberg ve Gerres-iıeim yönünü tutmamı rica etti. Löwenburg dans lokalinin alt tarafındaki yokuştan çekinmeme rağmen, sanığın isteğine uydum, yokuşun üstesinden geldim; dans lokali geride kaldı, derken fren yapmak zorunda bırakıldım, çünkü üç kişi raylar üzerinde dikiliyordu, ricadan çok zorbalıkla tramvayı durdurdular.</p>

  <p>Bay Matzerath daha hemen Hamel'i geçince bir sigara İçmek için arabanın içerisine çekilmişti. Dolayısıyla: “Acele edelim beyler!” diye seslenmek ben vatmana düşmüştü. Başlarına siyah bantlı şapkalar giymiş öbür ikisinin ortasındaki şapkasız üçüncü adamın, tramvaya binerek, beceriksizlikten ya da gözleri iyi görmediğinden birçok defalar ayağını basamağa atamadığı dikkatimi çekti. Kendisine eşlik eden arkadaşları ya da muhafızları pek hoyrat bir davranışla sözde yardım ederek adamı önce benim vatman mahalline çıkardılar, oradan da çekip arabanın içerisine aldılar.</p>

  <p>Tam yeniden yola koyulmuştum ki, arkadan, arabanın içerisinden doğru ilkin fena halde bir sızlanma, ayrıca sanki birisi bir başkasını tokatlıyormuş gibi bir ses işittim; ama sonra Bay Matzerath’ın katı sesi kulağıma gelerek yatıştım; Bay Matzerath arabaya yeni binenlere çıkışıyor, onlara yaralı olup gözlüğünü kaybettiği için ne yapacağını şaşırmış bir kimseye vurmamalarını ihtar ediyordu.</p>

  <p>Yeşil şapkalılardan birinin: “Sen karışma bakalım or-dan!” diye kükrediğini işittim ansızın. “O bugün görecek gününü! Yeter artık illallah!”</p>

  <p>Ben yavaş yavaş Gerresheim’a doğru yol alırken, Bay Matzerath yarı kör bir durumdaki zavallı adamın nasıl bir kötülük yapmış olabileceğini öğrenmek istedi. Konuşma hemen tuhaf bir mecraya döküldü: İki cümleden sonra dönülüp savaşın ta orta yerine gelindi, ya da daha çok 1949 yılının içerisinde bulunduğumuz bir ekim günü savaşın patladığı tarihin çevresinde dönmeye başladı. Yarı kör adam için bir Polonya postanesini savunmuş bir partizan olduğunu söylediler; işin tuhafı o sıra on beş yaşında bulunan Bay Matzerath’ın da bu konuda bilgi sahibi olduğu anlaşıldı; hemen tanıdı yarı kör adamı, ona Viktor Weluhn diye hitap etti: Zavallı miyop bir posta müvezziiydi Viktor Weluhn, çarpışma sırasında gözlüğünü kaybetmiş, gözlüksüz olarak kaçmayı başarmış, cellatlarının elinden kurtulmuş, ama cellatları işin arkasını koyvermeyerek savaş bitene kadar onun peşini bırakmamış, savaştan sonraki ilk yıllar bile bu kovalamacayı sürdürmüşlerdi; hattâ ellerinde 1939 yılında düzenlenmiş bir vur emri de bulunuyordu. Yeşil şapkalılardan biri: “Hele şükür geçirdik ele!” diye sesini yükseltti, ötekisi de bu işin böylece hallolmasından memnunluk duyduğunu belirtti. Tatilleri de içinde olmak üzere bütün boş vaktini, 1939 yılından kalma bir vur emrini yerine getirmek üzere feda etmek zorunda kaldığını, nihayet kendisinin de bir işi gücü olduğunu, ticarî mümessillik yaptığını, arkadaşının da Doğu'dan kaçıp gelmiş bir kimse olup aynı şekilde birtakım güçlükler karşısında bulunduğunu, kendisine yeni baştan bir iş kurması gerektiğini, Doğu’da eskiden iyi işleyen bir terzi atelyesinin sahibi bulunduğunu söyledi; ama artık paydos zamanının geldiğini, bu gece vur emrini yerine getireceklerini ve böylece geçmiş hesabın defterinin kapanacağını açıkladı. “Ne iyi oldu da, tramvayı kaçırmadık!” dedi.</p>

  <p>Dolayısıyla istemediğim halde, ölüme mahkûm edilen biriyle iki celladı Gerresheim’a götüren bir vatman durumuna sokulmuştum. Geçtiğimiz banliyö semtinin yuvarlak olmayıp biraz köşeli boş pazar meydanına gelince sağa saptım, arabayı Cam Fabrikası'nın yakınındaki son istasyona götürmek, orada yeşil şapkalılarla Viktor’u arabadan indirmek ve sonra da dönüş yolunu tutmak istiyordum. Sondan üç durak önce Bay Matzerath arabanın içerisinden çıkarak yanıma geldi; kavanozun dikine bulunduğu el çantasını, vatmanların içerisinde yağlı ve sucuklu ekmek dilimleri bulunan teneke kutularını yerleştirdikleri köşeye koydu.</p>

  <p>“Onu kurtarmalıyız! Viktor, zavallı Viktor o!” Bay Matzerath’ın besbelli bir telâş vardı halinde.</p>

  <p>“Demek hâlâ gözlerine bir gözlük bulamamış. İleri derecede miyop biri Viktor, onu kurşuna dizecekler, gözleri yanlış bir yöne bakacak kurşuna dizilirken.” Bana kalırsa cellatlar silâhsızdı, ama her iki yeşil şapkalının fazla yer tutan kabarık paltoları Bay Matzerath’ın dikkatini çekmişti.</p>

  <p>“Danzig’teki Polonya Postanesi'nde para müvezziliği yapıyordu. Aynı işi Batı Almanya postanelerinin birinde yapıyor şimdi. Ama işten artakalan zamanlar peşindeler hep, çünkü hâlâ ortada bir vur emri bulunuyor.”</p>

  <p>Bat Matzerath’ın dediklerinin hepsini anlamadımsa da, Viktor'u kurşuna dizerlerken ben de kendisiyle beraber onun yanında olacağıma, mümkünse onun kurşuna dizilmesini önlemeye çalışacağıma söz verdim.</p>

  <p>Cam Fabrikası'nın arkasında, şehir dışındaki küçük bahçelere gelmeden —annemin elma bahçesini mehtapla istesem görebilirdim— fren yaparak durdurdum arabayı ve içeriye doğru seslendim: “Evet beyler, son durak!” Ve hemen de yeşil şapkaları ve şapkalarında siyah bantlarıyla içerden çıkıp geldiler. Yarı kör adam yine basamağı bulmakta güçlük çekti. Onların arkasından da Bay Matzerath indi, daha önce trampetini ceketinin altından çekip çıkardı ve inerken kavanozlu çantayı da almayı unutmamamı benden rica etti.</p>

  <p>Arkamızda daha uzun bir süre ışıldayıp duran tramvayı bırakıp yürüdük, cellatların ve kurban edilecek Viktor’un peşinden ayrılmadık.</p>

  <p>Bahçe çitleri boyunca yürüyorduk. Bu beni yordu. Önümüzde giden üç kişi durunca anladım ki, annemin küçük bahçesini infaz yeri olarak seçmişler. Sadece Bay Matzerath değil, ben de buna itirazda bulundum. Ama adamlar umursamadılar, zaten çürük çıt latalarını yüklenip devirdiler. Bay Matzerath’ın zavallı Viktor dediği kör adamı elma ağacına, benim çatal dalın altına bağladılar ve biz itiraza devam edince Zalewski adında bir askerî yargıcın imzasını taşıyan o buruş buruş vur emrini çıkarıp cep lambasının ışığında yeniden gösterdiler bize. Sanmıyorum, tarih yerinde “Zappot, beş ekim 1939” yazıyordu; alttaki damgalar da tamamdı, yani yapabileceğimiz pek bir şey yoktu; ama yine de biz Birleşmiş Milletler’den, demokrasiden, kolektif suçtan, Adenauer’dan v.b.den söz açtık; ama yeşil şapkalılardan biri öne sürdüğümüz bütün itirazları, bizim bu işe burnumuzu sokmamamız gerektiğini söyleyerek geri çevirdi; daha bir barış andlaşması imzalanmadığını, kendisinin de tıpkı bizim gibi Adenauer’e oy verdiğini, ama vur emrine gelince henüz geçerliliğini koruduğunu, bu emirle en yüksek mercilere başvurup akıl danıştıklarını, nihayet o Allahın belâsı görevlerinden başka bir şey yapmadıklarını, çekip gidersek bizim için daha iyi olacağını söyledi.</p>

  <p>Biz gitmedik. Tersine yeşil şapkalılar paltolarını açıp da makineli tabancalarına sarılınca, trampetine bir çeki düzen verdi Bay Matzerath. Tam o anda sadece kenarları biraz basık bir dolunay, bulutları yarıp çıktı ortaya; bulutların kenarını bir konserve kutusunun sivri kenarı gibi metalsi bir ışıltıya boğdu— ve bu metalsi aya benzeyen, ama sağlam bir teneke trampet üzerinde elindeki değnekleri indirip kaldırmaya başladı sanık, ne var ki bunu bir umutsuzluk içinde yapıyordu. Yadırgatıcı bir ses çıkarıyor trampet, ama bu ses yine de bana yabancı gelmiyordu. Sık sık O harfi yuvarlanıp çıkıyordu ortaya: Kaybolmadı, kaybolmadı henüz, kaybolan bir şey yok henüz, henüz kaybolmadı Polonya. Ama bunlar Bay Matzerath’ın trampetiyle vurduğu havanın metnini bilen zavallı Viktor’un sözleriydi: Biz yaşadıkça, Polonya kaybolmayacak. Beri yandan çalınan havanın ritmi yeşil şapkalılara da yabancı gelmemiş gibiydi, çünkü mehtabın kenar çizgileriyle aydınlatıp belirgin bir duruma soktuğu ellerindeki maden parçalarının gerisinde büzülüyorlardı, çünkü Bay Matzerath’la zavallı Viktor’un annemin küçük bahçesinde çalıp söyledikleri marş Polonya süvarisinin sahnede boy göstermesini sağlamıştı. Hani ay da yardım etmiş olabilirdi buna; trampet, ay ve miyop Viktor’un kırık ve çatlak sesi bir araya gelerek, üzerlerinde süvariler, bu kadar çok atın yerden biti vermesine yolaçmıştı belki: Nal sesleri takırdıyor, atların burun kanatları sesli sesli soluyor, mahmuzlar şakırdıyor, aygırlar kişniyordu; Hey diye bağırmalar duyuluyordu... Yo, hiçbiri olmuyordu bunların, gümbürdeme, sesli sesli soluma, şakırdama, kişneme hey diye bağırma diye bir şey yoktu; bunların hepsi Gerresheim’ın gerisindeki ekinleri biçilmiş tarlalar üzerinden sessiz sedasız kayıyordu, ama yine de Polonya Ulan süvarilerinin meydana getirdiği bir bölüktü bu, çünkü Bay Matzerath’ın lake trampeti gibi mızrakların ucunda beyaz-kırmızı uçuşup duruyordu flamalar, uçuşmuyordu da süzülüyordu âdeta; nitekim bütün bölük ay altında, belki de aydan gelerek yüzüp duruyordu; atlarının boyunlarını bizim bahçeye doğru çeviriyorlar, yüzüyorlardı; etten, kandan yapılmışa benzemiyor, yine de süzülüyorlardı; oyuncakları andırıyorlar, hayaletler gibi yaklaşıyorlardı. Bay Matzerath’ın sicimlerden ördüğü heykellere benzetilebilirlerdi belki: Bir bölük Po-lonya süvarisi, düğüm düğüm, sessiz sedasız, ama yine de gök gibi gürleyerek, etsiz kemiksiz, yine de PolonyalI ve dizginleri koyvermiş üzerimize üzerimize sürüyorlardı atlarını; öyle ki, biz kendimizi yere attık, aya ve Polonya süvarilerine karşı koymadık, annemin bahçesine de, bütün öteki titiz bir bakım gösterilmiş bahçeler üzerine de çullandı süvariler; ama bahçelerden hiçbirini talan edip viraneye çevirmedi, sadece zavallı Viktor’u ve iki celladı alıp götürdü; derken ay altındaki açık arazide uzaklaşıp, Doğu yönünde, Polonya’ya doğru kayboldu, ama hayır kaybolmadı henüz, atlarını sürerek ay gerisinde kayboldu.</p>

  <p>Güçlükle soluyarak gece yeniden durulana, gökyüzündeki açıklık yeniden kapanıp, çoktan çürüyüp kokuşmuş süvari ordularını kandırarak son bir saldırıya geçirmiş o ışığı çekip alana kadar bekledik. Ben ayağa kalkıp, ayın da bu konudaki etkisini küçümsememe rağmen, büyük başarısından ötürü Bay Matzerath’ı kutlayacak oldum. Ama o yorgun ve kolu kanadı kırık, eliyle işaret edip geri çevirdi beni. “Başarı mı, Gottfried’ciğim? Hayatımda o kadar çok, o kadar çok başarı kazandım ki! Bir defa da başarısızlığa uğrayayım isterdim. Ama bu pek güç ve çok çaba isteyen bir şey.”</p>

  <p>Onun bu konuşmasını beğenmemiştim, çünkü çalışkan bir insanimdir, böyleyken bir başarıya ulaşamadım şimdiye kadar. Dolayısıyla Bay Matzerath nankör biri olarak göründü bana ve bu yüzden ona çıkıştım, cesaret edip: “Kendini yükseklerde gören birisin sen, Oskar!” diye başladım söze; çünkü o zamanlar sen diye hitap ediyorduk birbirimize. “Bütün gazeteler senin üzerine haberlerle dolu. Kendine bir isim yapmış bulunuyorsun. Hani kazandığın paranın sözünü etmek istemiyorum burada. Ama sanıyor musun, hiçbir gazetede adı geçmeyen ben Vittlar için senin, senin gibi el üstünde tutulan bir adamın yanında bir hayata katlanmak kolaydır. Ben de böyle bir işi, başkalarınınkiyle kıyaslanamayacak bir işi, senin az ünce üstesinden geldiğine benzer bir işi tek başıma yapabileyim ve bunun sonucu olarak gazetelere geçeyim, matbaa harfleriyle benim için de: “Bunu Gottfried von Vittlar başardı işte”, diye yazılsın ne kadar isterdim.”</p>

  <p>Bay Matzerath’ın bu sözlerime kahkahalarla gülmesi kırdı, gücendirdi beni. Sırtüstü uzanmış yatıyor, kamburunu sağa sola oynatarak gevşecik toprağa gömüyor, her iki eliyle yerdeki otları yoluyor ve tutam tutam otları havaya savurarak her şeye kadir insanilikten uzak bir tanrı gibi gülüyordu: “Aman dostum bundan kolay ne var! Buyur, işte çanta! Mucize kabilinde Polonya süvarilerinin nallan altında kalmadı. Hediyem olsun sana, çantanın içinde yüzüklü parmağın bulunduğu kavanoz var biliyorsun. Al çantayı ve kavanozu, koş Gerresheim’a, atla tramvaya, hediyemle beraber Fürstenwall'a, Müdiriyet’e yollan, hakkımda bir ihbarda bulun, daha yarından sonraya kalmaz, adını bütün gazetelerde görebilirsin.”</p>

  <p>Bu teklifi kabule yanaşmadım ilkin, kavanozsuz ve parmaksız yaşayamayacağını ileri sürdüm. Ama o yatıştırdı beni, doğrusu bütün bu parmak hikâyesinden kendisine gına geldiğini, hem yüzüklü parmağın kendisinde birden çok kopyası bulunduğunu, ayrıca söz konusu parmağın som altından dökmesini yaptırdığını, lütfen çantayı artık alıp tramvaya dönmemi, tramvaya atlayıp Müdiriyet’e gitmemi ve gereken ihbarı yapmamı söyledi.</p>

  <p>Böylece koşup gittim ben de, uzun bir süre daha Matzerath’ın kahkaha seslerini işittim; çünkü uzanıp yatmasına devam etmek ve ben çan vurarak şehre doğru yol alırken, kendini gecenin koynuna terk etmek, yerden ot yolmak ve gülmek istemişti. Yaptığım ihbara gelince — ancak sabah yapmıştım bunu — benim birçok defalar, Bay Matzerath’ın iyi kalpliliği sayesinde gazetelere geçmemi sağladı.”</p>

  <p>Ben Oskar, ben iyi kalpli Matzerath ise gecenin karanlığa gömdüğü otlar içerisinde, Gerresheim’ın arkasında gülerek yerde yatıyor, görünürdeki alabildiğine ağırbaşlı birkaç yıldızın altında sağa sola yuvarlanıp duruyor, kamburumu sıcak yer kabuğuna gömüyor, kendi kendime: “Uyu Oskar!” diye düşünüyordum. “Polis uyanmadan sen bir saatçik daha uyu. Üstünde ay, bu kadar sere serpe bir daha nerde yatacaksın?”</p>

  <p>Uyandığımda ortalığın ışımış olduğunu fark etmeme meydan kalmadan, bir şeyin, bir kimsenin yüzümü yaladığını fark ettim: sıcak sıcak, kaba, düzenli ve ıslak bir yalayış.</p>

  <p>Seni böyle yalayarak uyandıran, Vittlar tarafından uyandırılarak yolu tutup buraya gelmiş polis olmasın sakın, diye düşündüm. Ama ben yine de hemen açmadım gözlerimi, biraz daha sıcak sıcak, kaba, düzenli ve ıslak yalanmasına imkân verdim yüzümün; yalanmanın tadını çıkardım, yalayanın kim olduğunu umursamadım hiç: Ya polistir ya da bir inek diye bir tahminde bulundu Oskar. Ancak ondan sonra tutup açtım gözlerimi.</p>

  <p>Ak ve kara benekleri vardı ineğin; yanı başımda yatıyor ve soluyordu. Ortalık ışımıştı, gökyüzü parçalı bulutluydu; Oskar, dedim kendi kendime ne kadar İlâhi bir gözle sana bakarsa baksın, ne kadar kaba diliyle senin belleğini yatıştırmaya ve sınırlandırmaya çaba gösterirse göstersin, sen gel kalma bu ineğin yanında. Ortalık ışıdı, sinekler vızıldayıp durmaya başladı, kaçmaya bak buralardan. Mademki Vittlar ihbar edecek seni, kaçman gerekir ister istemez. Gerçek bir kaçış olmadan, gerçekten bir ihbarın sözü mü edilir. Bırak böğürüp dursun inek, sen kaçmana bak. Ama seni burada olmazsa orada yakalayacaklarmış, varsın yakalasınlar.</p>

  <p>Böylece, bir inek tarafından yalanıp, yıkanıp taranarak firara koyuldum; daha ilk adımlardan sonra sabahsı durulukta bir kahkahaya kaptırdım kendimi. Trampetimi ben kaçarken yattığı yerde kalan ve böğüren ineğin yanında bırakmıştım.</p>
</body>
</html>
