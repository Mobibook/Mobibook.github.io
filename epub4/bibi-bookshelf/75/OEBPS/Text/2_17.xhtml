<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">OLMAK YA DA OLMAMAK</span></h2>

  <p>İlkin Rügen’liler geldi, sonra Gotlar ve Gepidler, arkadan Kaschubeilılar, ki Oskar da dosdoğru bu soya dayanıyor. Kaschubeilılardan pek az sonra PolonyalIlar Adalbert von Prag’ı yolladı. Adalbert von Prag haçla geldi, Kaschubeilılar ve Prusyalılar tarafından baltayla öldürüldü. Bir balıkçı köyünde geçti olay ve köyün adı Gyddanyzc idi. Gyddanyzc Danczik’e, Danczik de Danzig'e çevrildi, sonra da Danzig olarak yazılmaya başladı. Bugün ise Danzig’e Gdansk deniyor.</p>

  <p>Ama kentin adı daha böyle yazılmadan, Kaschubeilılardan sonra Pomeranya dükleri geldi Gyddanyzc’a; Subislau, Sambor, Mestwin ve Swantoplok gibi adları vardı. Zamanla küçük bir kent olup çıktı köy. Sonra çok uzaklardan Brandenburg’lular geldi, onlar da biraz yakıp yıktı. Derken Şövalye Tarikatı'nın mensupları sökün ederek, daha pek onarılmamış kentin eski harap durumunu şövalye kılıçları altında yeniden diriltmeye çalıştılar.</p>

  <p>Bundan böyle birçok yüzyıllar boyu bir yakıp yıkma ve onarıp adam etme oyuncuğu oynanarak Pomeranya Dükleri, Şövalye Tarikatı'nın efendileri, Polonya kralları, kral aleyhtarları, Brandenburg kontları ve Wloclawek piskoposları birbirlerinin yerlerini alarak gelip gittiler.</p>

  <p>Kenti imar eden ve yıkanlar şöyleydi: Otto von Waldemar, Bogussa, Heinrich von Plotzke ve Dietrich von Altenberg; Dietrich von Altenberg şövalye şatosunu getirip Hevelius Meydanı’na, yirminci yüzyılda savunması yapılan Polonya Postanesi'nin bulunduğu yere kondurdu.</p>

  <p>Bir ara da Hussitler geldi, sağda solda küçük çapta yangınlar çıkararak gittiler sonra. Derken tarikat mensubu şövalyeler kentten kapı dışarı edildi, şövalye şatosu yıkıldı, kentte bir şato olsun istenmedi. Kent Polonya’ya bağlandı, eh kötü de yapılmadı. Bu işi de başaran Kazimierz adında bir kral oldu ve Büyük Kazimierz dendi kendisine, Birinci Wladyslaw'ın oğluydu. Sonra Lud-wig’in arkasından Kraliçe Hedwig geldi. Jagiello von Litauen ile evlendi Kraliçe Hedwig, böylece Jagiello’ların saltanat sürdüğü bir dönem başladı. İkinci Wladyslaw’ı bir üçüncüsü izledi, sonra yeniden bir Kazimierz geçti başa; ama bu Kazimierz hükümdarlığa pek hevesli çıkmadı, buna rağmen on üç yıl Danzig tüccarlarının o canım parasını tarikat mensubu şövalyelere karşı savaşlarda harcadı. Johann Albrecht’e gelince, Türklerle uğraştı daha çok. Alexander’ın yerine bir adı da Zygmunt Stary olan Baba Sigusmund geçti. Sigusmund August’a ayrılan tarih sayfalarını ise, Polonyalılarca seve seve bir transatlantiğe konan Stefan Batory izliyor. Stefan Batory kenti kuşattı, uzunca bir süre topa tuttu —hani tarih kitaplarında okunabilir böyle olduğu—, ama bir türlü ele geçiremedi. Sonra da İsveçliler gelip onlar da aynı şekilde davrandı. İsveçliler kentin kuşatılmasından pek zevk duydular, birçok kez tekrarladılar bunu. Beriyandan gene o sıra Danzig Körfezi HollandalIlar, DanimarkalIlar ve İngilizlerin o kadar hoşuna gitti ki, körfezde volta atan birçok yabancı kaptanlar deniz kahramanı olarak ün yapma olanağına kavuştular.</p>

  <p>Oliva’da barış, Ne gönül okşayıcı, ne huzur taşan bir söz! Polonya'nın bölüşülmeye harikulâde elverişli bir ülke olduğunu ilk burada anladı büyük devletler. İsveçliler, İsveçliler, gene İsveçliler, İsveç istihkâmları, İsveç punç’u, İsveç atlaması. Derken kentte Polonya’nın bahtsız kralı Stanislaw Leszczynski’nin saklandığını bahane ederek Ruslarla Saksonyalılar çıkageldi. Bir tek kral yüzünden bin sekiz yüz ev harap edildi ve bahtsız Leszcynski damadı Ludwig’in ülkesi olan Fransa’ya kaçıp sığınınca, kent bir milyon lira bayılmak zorunda bırakıldı.</p>

  <p>Sonra da üç kez bölüşüldü Polonya. Prusyalılar çıkageldi davetsiz ve bütün kent kapılarındaki Polonya Kraliyet armasını, yani kartalı kaldırıp yerine kendi kuşlarını yerleştirdiler. Bir öğretmen olan Johannes Falk “Oh, ey neşeli...” diye başlayan Noel Şarkısının güftesini yazacak vakti bulmuş bulmamıştı ki, Fransızlar sökün etti. Napolyon’un Rapp adında bir generali vardı ve kan kusturucu bir kuşatmanın arkasından Danzigliler bu generale yirmi milyon frank ödemek zorunda kaldılar. Fransızların Danzig’te hüküm sürdüğü zamanın korkunçluğundan şüphe etmek gerekmez sanırım. Ne var ki, ancak yedi yıl sürdü hepsi. Sonra Ruslarla Prusyalılar geldi; Speicher Adası’nı topa tutarak yakıp yıktılar. Napolyon’un kafasında yaşattığı Bağımsız Devlet de son buldu böylelikle. Prusyalılar kendi kuşlarını yeniden kent kapılarına resmetmek fırsatı buldular ve harıl harıl da yaptılar bu işi, Prusyalılıklarını gösterip 4. Piyade Alayını, 1. Topçu Tugayını, 1. İstihkâm Birliğini ve 1. Süvari Alayını kente yerleştirdiler. 30. Piyade Alayı, 18. Piyade Alayı, 3. Yaya Muhafız Alayı, 44. Piyade Alayı ve 33. Hafif Piyade Alayı geçici bir süre kentte kalarak gitti. Ama o ünlü 128. Piyade alayının kentten çekilmesi ancak 1920 yılında oldu. Hiçbir şeyi unutmamak için şunu da ekleyelim ki, PrusyalIların kentte hüküm sürdüğü yıllar 1. Topçu Tugayı, 1. Kale Birliği ile 1. Doğu Prusya Topçu Alayı Yaya Birliği halinde genişletildi. Bunun yanı sıra bir de Pomeranya'nın 2. Yaya Topçu Alayı bulunuyordu ki, daha sonradan yerini 16. Batı Prusya Yaya Topçu Alayına bıraktı. 1. Süvari Alayına 2. Süvari Alayı katıldı. Buna karşılık 8. Ulanlar Alayı ancak kısa süre kaldı kentin kale duvarları içinde. Ama duvarlar dışında, Langfuhr banliyösünde 17. Batı Prusya Levazım Alayı karargâh kurdu.</p>

  <p>Burckhardt, Rausching ve Greise zamanlarında Bağımsız Devlet’te sadece yeşil üniformalı gümrük polisi vardı, ama 1939 yılında Forster yönetiminde değişti durum. Bütün tuğla yapı kışlaları, yüzleri yine neşeyle gülen üniformalı adamlar doldurdu; çeşit çeşit silâhlar vardı ellerinde, 1939’dan 1945’e kadar Danzig ve çevresindeki kışlalarda bulunan ya da Danzig’ten gemilere bindirilip Buz Denizi Cephesine yollanan bütün birlikleri şimdi tek tek sayıp dökebilirdik hani. Ama burasını atlıyor Oskar ve kısaca şöyle diyor: Sonra da, hepimizin bildiği gibi, Mareşal Rokossowski geldi; kentin sapasağlam ayakta durduğunu görüp kendisinden önce aynı yere gelen o büyük uluslararası ün yapmış kişileri anımsadı ve kendisinden sonra geleceklere yeniden harıl harıl bir onarım fırsatı vermek üzere kenti topa tutarak taş taş üstünde bırakmadı.</p>

  <p>İşin tuhafı, bu kez Rusların ardından PrusyalIlar, İsveçliler, Saksonyalılar veya Fransızlar değil, PolonyalIlar geldiler.</p>

  <p>Pılı pırtılarıyla Wilna’dan, Bialystok’tan, Lemberg’ ten geldiler ve kendilerine oturacak ev aradılar. Bizim eve de Fajngold adında bir bay yerleşti; yalnızdı, ama sanki çevresinde sağa sola koşturabileceği çok başlı bir aile varmış gibi davranıyordu. Bay Fajngold vakit geçirmeden bakkal dükkânına el koydu, ilerde de ortaya çıkmayan ve sorulara cevap vermeyen Luba adındaki karısına ondalık manivela terazisini, gaz bidonunu, sucukların asıldığı pirinç çubuğu, boş kasayı ve büyük bir memnunlukla mahzendeki stokları gösterdi. Hemen tezgâhtar olarak yanına alıp karısına uzun boylu sözlerle takdim etti Maria’yi- Maria da Fajngold’a Matzerath’ımızı gösterdi, üç gündür mahzende üstü çadır beziyle örtülü yatıyordu Matzerath; sokaklarda Ruslar kol geziyor, dört bir yanda bisikletleri, dikiş makinelerini ve kızlarla kadınları denemeden geçiriyorlardı, bu yüzden götürüp gömmemiştik.</p>

  <p>Fajngold sırt üstü çevirdiğimiz cesedi görünce ellerini, Oskar’ın yıllar önce oyuncakçı dükkânının sahibi Sigusmus Markus’ta gördüğü gibi, anlamlı bir tarzda başının üzerinde kavuşturdu. Sadece karısı Luba’yı değil, ailesinin bütün fertlerini mahzene çağırdı ve mahzene inerlerken muhakkak ki görüyordu onları, çünkü hepsine kendi adlarıyla seslendi ve yerde yatan ölmüş kişinin kimliğini açıkladı, sonra da bize bir açıklamada bulunarak, az önce isimleriyle çağırdıklarının da Treblinka fırınlarını boylamadan böyle yerde yattıklarını, içlerinde baldızıyla baldızının kardeşinin beş çocuklu kocasının da bulunduğunu, hepsinin böyle yere serilip uzandıklarını, yalnız kendilerinin aralarında bulunmadığını, çünkü kendisine ölüler üzerine klor serpmek görevi verilmiş olduğunu söyledi.</p>

  <p>Sonra bize yardım etti Bay Fajngold; Matzerath’ı merdivenlerden yukarı taşıyıp dükkâna çıkardık, ama birden ailesinin fertleri yine Fajngold’un çevresinde belirdi; Fajngold ölü yıkanırken Maria’ya yardımcı olmasını istedi karısından, ama karısı buna yanaşmadı ve karısının buna yanaşmayışı dikkatini çekmedi Fajngold’un, çünkü mahzendeki yiyecek stoklarını dükkâna çıkarmakla uğraşıyordu. Daha önce Truczinski Nine’nin ölüsünü yıkayan Dul Bayan Greffden de yardım göremedik bu kez; çünkü evi Ruslarla dolup taşıyor, Bayan Greff şarkılar türküler söylüyordu.</p>

  <p>Daha işgalin ilk günlerinde ayakkabı tamircisi olarak kendisine iş bulup, ileri harekât sırasında altları delinmiş Rus çizmelerine pençe yapan Heilandt Baba, tabutu hazırlamak istemedi ilkin. Ama Bay Fajngold kendisini alıp dükkâna getirerek, sundurmada duran bir elektromotoru dükkândaki derby sigaralarından birkaçıyla değiş tokuş etmeyi teklif edince, çizmeleri bir kenara bıraktı, ayakkabı tamirinde kullanılan aletlerden başka aletlere ve sandık tahtalarından artakalan parçalara uzattı elini.</p>

  <p>O zamanlar komşuların ve kente gelen PolonyalIların, içindeki eşyaları yağma ettiği Truczinski Nine’nin evinde oturuyorduk; sonra buradan da atıldık. Bay Fajngold kileri verdi bize. Heilandt Baba oturma odasından yatak odasına açılan kapıyı Truczinski Nine’nin tabutu için harcamıştı, dolayısıyla Matzerath’ın tabutu için mutfaktan oturma odasına açılan kapıyı kullandı. Aşağıda, avluda derby sigaraları içerek çatmaya başladı tabutu. Biz yukarda kaldık; ben odada bırakılmış tek sandalyayı ayağımın altına koyarak, camları parça parça olmuş pencereleri açtım, Heiland Baba'nın tabutu hiçbir özen göstermeksizin ve ayak ucuna doğru bir incelme sağlamaksızın çatmakta olduğunu görerek içerledim.</p>

  <p>Oskar bir daha göremedi Matzerath’ın yüzünü, çünkü tabutu Dul Bayan Greff in el arabasına yükler yüklemez, vitello margarini sandıklarının kapaklarını tabutun üzerine çivilediler; oysa sağlığında margarin yemek istemediği gibi, yemek pişirirken de bu yağı kullanmaktan tiksinti duymuştu Matzerath.</p>

  <p>Maria sokaklardaki Rus askerlerinden çekindiği için, kendileriyle gelmesini istedi Bay Fajngoldun. Tezgâhın üzerine bağdaş kurmuş oturan ve bir karton kutudaki balı kaşıklayan Bay Fajngold önce duraksadı, karısı Luba’nın kendisine olan güvenini sarsmaktan korktu; ama sonunda karısından izin almış olacak ki, tezgâh üzerinden kayıp indi aşağı ve sunî balı bana uzattı. Ben de Kurtçuğa uzattım, Kurt'çuk da hepsini gövdesine indirdi. Maria'nın yardımıyla Bay Fajngold gri tavşan postundan bir yakalığı bulunan uzun siyah paltosuna büründü, kendisine pek küçük gelen silindir bir şapkayı başına geçirdi, sonra dükkânı kapayarak, karısına kim gelirse gelsin kapıyı açmamasını tenbihledi.</p>

  <p>Heilandt Baba Belediye Mezarlıkları'na kadar götürmeye yanaşmadı arabayı. Elinde pençe vurulacak çizmeler bulunduğunu, onun için fazla uzağa gidemeyeceğini açıkladı. Bina yıkıntılarından hâlâ dumanlar tüten Max Halbe Meydanı'ndan sola, Brösen Caddesi’ne saptı; hedefinin Saspe Mezarlığı olduğunu sezmiştim. Ölgün şubat güneşinde evlerin önünde Ruslar oturuyor, kol ve cep saatlerini değerlerine göre seçip ayırıyor, gümüş kaşıkları kumla övüp temizliyor, kadınların kızların sütyenlerini kulaklık olarak kullanıyor, bisikletler üzerinde akrobasi numaraları yapıyorlardı; yağlı boya tablolardan, ayaklı saatlerden, banyo küvetlerinden, radyolardan, askılardan bir engel yapmışlar, bisikletle aralarından geçip sekiz rakamlı figürler, helezonlar, spiraller çiziyor, çocuk arabaları ve avizeler gibi evlerin pencerelerinden dışarı fırlatılan eşyalardan büyük bir uyanıklıkla kendilerini sakınıyor, gösterdikleri hünerlerden ötürü alkışlanıyorlardı. Geçtiğimiz her yerde birkaç saniye için kesiliyordu oyun. Üniformalarının üzerine kadın giysileri geçirmiş bir kaç asker arabayı itmekte bizden yardımlarını esirgemedi; hani Maria’ya da arada bir el atacak oldular, ama Rusça konuşup yanında bir kimlik kartı bulunduran Bay Fajngold tarafından sert sözlerle uzaklaştırıldılar her seferinde. Kadın şapkası giymiş bir asker bize bir kuş kafesi hediye etti, kafeste çubuk üzerine tünemiş bir muhabbet kuşu bulunuyordu; arabanın yanı sıra sekerek yürüyen Kurt’çuk kuşun rengârenk tüylerine hemen el atmak ve bunları yolmak istedi. Hediyeyi geri çevirmeyi göze alamayan Maria, kafesi Kurt’çuğun elinin altından alıp benim yanıma, arabanın üzerine yerleştirdi. Muhabbet kuşunu pek renkli bulan Oskar kafesi alıp Matzerath’ın içerisinde yattığı o büyütülmüş margarin sandığı üzerine koydu. En arkada oturuyor, ayaklarımı sarkıtmış sallıyor ve Bay Fajngold’un yüzüne bakıyordum; düşünce ve tasalar okunan bu yüz, sanki Bay Fajngold alnının gerilerinde çapraşık bir hesap yapıyor da, hesabı bir türlü doğru çıkmıyormuş gibi bir izlenim uyandırıyordu.</p>

  <p>Biraz trampetimi konuşturarak şenlendirdim bu yüzü, Bay Fajngold’un bulanık düşüncelerini kafasından kovmak istedim. Ama Fajngold yüzündeki buruşukları muhafaza etti, gözleriyle kimbilir nerelere bakıyordu, belki de uzaklarda kalmış Galiçya vardı gözlerinin önünde; ama benim trampetimi gördüğü yoktu. Bunun üzerine Oskar kesti trampetini konuşturmayı, bundan böyle sadece araba tekerleklerinin gürültüsüyle Maria'nın ağıdının duyulmasını sağladı.</p>

  <p>Langfuhr banliyösünün son evlerini arkamızda bırakmıştık. Ne yumuşak bir kış diye düşündüm, muhabbet kuşunu seyrettim biraz, nerdeyse hava üzerinde bulunan ikindi güneşinde tüylerini kabartmıştı.</p>

  <p>Hava alanını nöbetçiler bekliyordu. Brösen yolu kapatılmıştı. Bir subay Bay Fajngold’la konuştu, Bay Fajngold silindir şapkasını gergin parmakları arasında tuttu konuşurken; seyrek ve kırmızı-sarı saçları rüzgârda esiyordu. Matzerath’ın tabutunu şöyle bir yoklayıp tıklatarak muhabbet kuşunu parmağıyla biraz kızdırdıktan sonra yolu açtı subay, geçmemize izin verdi; ama bilemedin on altı yaşlarında olan, kafalarında pek büyük kepler ellerinde pek büyük makineli tabancalarla iki oğlanı muhafız ya da refakatçi olarak yanımıza kattı.</p>

  <p>Heilandt Baba bir kez bile arkasına dönmeden çekiyor arabayı, beri yanda onu durdurmaksızın bir eliyle sigaralar ateşlemenin üstesinden geliyordu. Havada süzülen uçaklar vardı. Motor sesleri pek açık seçik işitiliyordu; şubatın sonu, martın başıydı çünkü. Yalnız güneşin yanı başında birkaç bulut görülüyor, bunlar da yavaş yavaş renklerini değiştiriyordu. Bombardıman uçakları ya Hela Yarımadası'na doğru uçuyor ya da oradan dönüyor olacaktı, çünkü Hela Yarımadası'nda İkinci Ordu’nun kalıntıları hâlâ savaşı sürdürüyordu.</p>

  <p>Havanın durumu ve uçakların homurtusu hüzün verdi bana. Bazan yüksek perdeden, bazen da can çekişerek homurdayan uçaklarla dolu bulutsuz bir mart gökyüzünden daha sıkıcı, bıkkınlığı daha da ileri götürücü bir şey yoktur. İki Rus delikanlısı adımlarını bize uydurmak için bütün yol boyunca boşuna çaba harcayıp durdular.</p>

  <p>Galiba acele çatılmış tabutun birkaç tahtası yolda, önce arnavut kaldırımı, sonra da delik deşik asfalt üzerinde gevşemişti; ayrıca rüzgâra karşı yol alıyorduk, bu yüzden burnumuza ölü Matzerath’ın kokusu gelmeye başlamıştı; Saspe Mezarlığı’na varınca sevindi Oskar.</p>

  <p>Yanlamasına duran yanmış bir T 34 tankı mezarlıktan az beride yolu kapadığı için, el arabası demir kapı önüne kadar çıkamadı. Neufahrwasser’e doğru ilerleyen öbür tanklar yanan tankın çevresini dolaşmıştı, yolun solunda kumlu toprakta izleri görülüyordu, mezarlık duvarının bir parçasını yerle bir etmişlerdi. Bay Fajngold arkadan gelmesini söyledi Heilandt Baba’ya. Ortadan hafifçe bel veren tankların izlerini izleyerek taşıdılar, mezarlık duvarının enkazı üzerinden zahmetle içeri aldılar, son güçlerini harcayarak yıkılmış ve yana yatmış mezar taşları arasından geçirdiler. Heilandt Baba harıl harıl sigarasından nefesler alıyor ve dumanı tabutun arkasına doğru üflüyordu. Ben bir çubuk üzerinde muhabbet kuşunun tünediği kafesi yüklenmiştim. Maria ardı sıra iki küreği sürüklüyordu. Kurt’çuk bir kazma taşıyor, daha doğrusu sağa sola savuruyor kazmayı, kendisi için tehlikeler yaratarak mezarlar üzerine, granit taşlarına vuruyordu; sonunda Maria elinden aldı kazmayı, o güçlü kuvvetli vücuduyla mezar kazılırken iki erkeğe yardım etti.</p>

  <p>Toprağın burada kumlu ve donanmış olması ne iyi dedim kendi kendime. Mezarlığın kuzeye bakan duvarı arkasında Jan Bronski’nin yattığı yeri aradım; bu yakınlarda olması gerekiyordu. Aradan geçen bunca mevsim Jan’ın yattığı yeri ele veren o taze kireç badanayı Saspe Mezarlığı'nın bütün duvarları gibi gri ve dokunsan dökülür bir duruma soktuğundan, Jan’ın nerede yattığı artık kestirilecek gibi değildi.</p>

  <p>Arkadaki demir kapıdan yine mezarlığa girdim, başımı kaldırıp o kara kuru çamlara baktım ve önemsiz bir şey düşünmekten kendimi alıkoymak için, Matzerath’ı da gömecekler şimdi, diye düşündüm. Ayrıca, annem yanlarında değilse bile, aynı skat partilerinin iki oyuncusu olan Jan Bronski ile Matzerath’ın, Saspe’nin aynı kumlu toprağı altında yatmasını bir bakıma anlamlı buldum.</p>

  <p>Cenaze törenleri her vakit daha önceki cenaze törenlerini anımsatıyor insana.</p>

  <p>Kumlu toprağın hakkından gelmek daha usta mezar kazıcılarını gerektiriyordu anlaşılan. Maria mola verdi, güçlükle soluyarak elindeki kazmaya yaslandı ve Kurt’ çuğun kafesteki muhabbet kuşuna uzaktan taşlar attığını görünce yeniden bir ağıt tutturdu. Kurt’çuğun attığı taşlar kuşa isabet etmeyerek onun çok ötesine düşüyor, Maria ise Matzerath’ını kaybettiğinden hüngür hüngür ağlayarak gerçek gözyaşları döküyordu. Matzerath’ta bulduğu bir şeyleri yitirmişti, ama bana kalırsa onun kendisinde bulduğunu sandığı şeylere asla sahip olmamıştı Matzerath; buna rağmen söz konusu şeyler bundan böyle de Maria için açık seçikliğini ve değerini koruyacaktı. Maria’yı avutmak bahanesiyle Bay Fajngold da mola verdi, çünkü mezarın kazılması hayli yormuştu kendisini. Heilandt Baba sanki altın arıyor, işte öylesine düzenli hareket ettiriyor küreği, kürelediği toprağı arkasına atıyor, beri yandan içtiği sigaranın dumanını ölçülü aralarla ağzından savuruyordu. îki Rus genci biraz uzakta mezarlığın duvarı üzerinde oturuyor, rüzgâra karşı çene çalıyorlardı. Beri yanda uçaklar ve gittikçe olgunlaşan bir güneş.</p>

  <p>Bir metre kadar kazmışlardı. Oskar, eli boş ve çaresizlik içinde, eski granitler, kara kuru çamlar, Matzerath’ dan dul kalan bir kadın ve muhabbet kuşuna taşlar fırlatan bir Kurt arasında dikiliyordu.</p>

  <p>Yaşamak ya da yaşamamak? Yirmi bir yaşındasın Oskar. Yaşamalı mısın, yoksa yaşamamalı mısın? Bir yetimsin. Yaşamaman gerekirdi nihayet. Zavallı annenin ölümü yarı yetim biri yaptı seni. Daha o zamanlar kararını vermeliydin. Sonra da muhtemel baban Jan Bronski’yi toprak kabuğunun hemen altına yatırdılar. Bu da seni ihtimal tam bir yetime çevirdi; burada Saspe adındaki bu kumlu toprak üzerinde dikiliyor, hafif okside olmuş bir kovanı elinde tutuyordun hani. Yağmur yağıyor, bir Ju 52 uçağı inişe geçiyordu. O zamanlar, yağmur sesinden değilse bile, alana inen nakliye uçağının homurtusundan açık seçik işitemedin soruyu: Yaşamalı mıyım, yaşamamalı mıyım? Yağmur canım bu, dedin kendi kendine, motor gürültüleri dedin; bu türlü monoton sesler çeşitli yorumlanabilir çünkü; sen ise sadece işitmiş gibi olmak istemiyor soruyu, açık seçik duymak istiyordun.</p>

  <p>Yaşamalı mıyım, yaşamamalı mıyım? İşte Matzerath için bir çukur açıyorlar, senin muhtemel ikinci baban için. Bildiğine göre ikiden fazla da muhtemel baban yok. Daha ne diye cam yeşili iki şişenin birini atıp birini kapıyorsun: Yaşamalı mıyım, yaşamamalı mıyım? Kime danışmak için bekliyorsun daha? Kendileri himmet dede kara kuru çamlara mı?</p>

  <p>Derken dökme demirden bir haç buldum, dokununca dağılıveren süsleri vardı, kabuk tutmuş harflerle Mathilde Kunkel ya da Runkel yazıyordu üzerinde. Beri yandan — yaşamalı mıyım, yaşamamalı mıyım— kumlar içerisinde dikenlerle sahil yulafları arasında —yaşamalı mıyım— tabak iriliğinde —yaşamalı mıyım— dokununca ufalanan üç, dört tane paslı madenî çelenk buldum, bir zaman — yaşamalı mıyım — belki meşe ya da defne dallarını canlandırmıştı çelenkler —yoksa yaşamamalı mıyım— madenî çelenkleri elimle terazileyip tarttım —yaşamalı mıyım—, haçın yukarda geniş bir kemer yapan ucunu — yoksa yaşamamalı mıyım — nişan aldım — yaşamalı mıyım— belki dört santimetrelik bir çapı vardı demir tabakların —yaşamalı mıyım— haçın iki metre uzağına çekildim — yaşamalı mıyım — ve attım tabakları haça — yaşamamalı mıyım — isabet ettiremedim — yaşamamalı mıyım — fazla eğik duruyordu haç — yaşamalı mıyım— Mathilde Kunkel, yoksa Runkel miydi— yaşamalı mıyım Kunkel, yaşamamalı mıyım Runkel— altıncı atışımdı bu, yedi kez atacaktım —yaşamalıydım, haçın üzerine geçirdim tabağı— Mathilde’nin başını çelenkle donattım —yaşamalıydım— Froylayn Kunkel için defne dalları —yaşamalı mıyım? diye sordum genç bayan Runkel'e— evet, dedi Mathilde! pek erken olmuştu ölümü Bayan Mathilde’nin, yirmi yedi yaşında ölmüştü ve 1868 doğumluydu. Bense yedinci atışta haça isabet kaydettiğim, “Yaşamalı mıyım, yaşamamalı mıyım?” sorusunu isbatlı delilli, başarılı ve zaferli “Yaşamalıyım” da basite indirgediğim zaman yirmi bir yaşında bulunuyordum.</p>

  <p>Oskar dilinde yaşamalıyım, kalbinde yaşamalıyım’la mezar kazanların yanına gelmişti ki, muhabbet kuşunun çığlığını işitti, çünkü Kurt’un attığı taşlardan biri hayvancağıza isabet etmiş, mavi-sarı tüylerinden birkaçını yere düşürmüştü. Oğluma bu kadar uzun bir süre küçük küçük taşları muhabbet kuşuna attıran ve bir isabet kaydedip bir cevap alana kadar bu işi sürdürten sorunun ne olabileceğini kendi kendime sordum.</p>

  <p>Tabutu aşağı yukarı bir yirmi derinliğindeki çukurun içine itelediler. Heilandt Baba acele ediyordu, ama Maria'nın Katolik kurallara uygun olarak dua ettiği ve Bay Fajngold silindir şapkasını göğsünün önünde tutarak gözleriyle Galiçya’da bulunduğu için çaresiz beklemek zorunda kaldı. O anda Kurt da yaklaşmıştı mezara. Belki de kuşa taş atarken kaybettiği isabet üzerine bir karara varmış, şu ya da bu nedenlerle, ama Oskar gibi kesin ve kararlı mezarın yanına sokuluyordu.</p>

  <p>Onun verdiği kararın ne olduğunu bilmemek ise kahrediyordu beni. Bir şeyin lehinde ya da aleyhinde bir karara varmış olan, benim kendi oğlumdu nihayet. Acaba beni biricik gerçek babası olarak görmek ve sevmek miydi verdiği karar? Yoksa o da, babalar ve çocuklar arasında gerçekleştirilmeye değer görülmesi gereken o çocuksu muhabbeti, öldürmek eyleminden başka türlü açığa vuramayacak mıydı?</p>

  <p>Heilandt Baba, tabutu ve tabutla beraber, karnında bir Rus makineli tabancasının kurşunlarıyla nefes borusunda bir parti rozetini barındıran Matzerath’ı çukurun içine salıvermekten çok yuvarlayıp atarken, Matzerath’ı bilerek öldürmüş olduğunu itiraf etti kendi kendine Oskar; çünkü Matzerath bütün ihtimallere göre yalnız muhtemel babası değil, aynı zamanda gerçek babasıydı ve bütün hayatı boyu babayı yanı sıra sürüklemekten bıkmıştı.</p>

  <p>Dolayısıyla rozeti beton zeminden yürüttüğümde iğnesinin açık olduğu doğru değil. Rozet avucumdayken açılmıştı iğne. Ağzı açık, iğnesini batırıp duran yapışkan rozeti Matzerath’a havale etmiş, rozeti onun üzerinde bulmalarını, onun partiyi dilinin üzerine koymasını ve parti yüzünden, benim yüzümden, kendi oğlu yüzünden boğulup gitmesini istemiştim; çünkü bu işin bir son bulması gerekiyordu.</p>

  <p>Heilandt Baba toprakları küreleyip çukura doldurmaya başlamıştı. Bu arada acemice, ama harıl harıl kendisine yardım ediyordu Kurt. Matzerath’ı asla sevmemiştim, ama bazen da ondan hoşlandığım olmuştu. Bir babadan çok bir ahçı gibi bakıp beslemişti beni. İyi bir ahçıydı. Bugün kimi vakit Matzerath’ın eksikliğini duyuyorsam, Königsberg Hamur Köftesinden, sirkeli domuz böreklerinden, bayır turplu ve kremalı sazan balıklarından, yanında yeşillikle yılan balığı çorbasından, lahana salamurasıyla Kassler Rippchen’den ve hâlâ dilimin üzerinde, dişleriminin arasında hissettiğim bütün o unutulmaz pazar günlerine özgü pirzolalardan ötürüdür. İnsanın duygularını çorbalara dönüştürebilen Matzerath’ın tabutuna bir ahçı kaşığı koymayı akletmemişlerdi. Bir takım skat kartı koymayı unutmuşlardı tabutun içine. Ahçılığı skat oyunculuğundan daha iyiydi, ama yine de Jan Bronski’den güzel oynardı; nerdeyse zavallı annem kadar üstesinden gelirdi bu oyunun. Bu da onun serveti, onun trajedisiydi. Maria’yı elimden almasını asla affetmemiştim; oysa Matzerath iyi davranmış Maria’ya, onu hiç dövmemiş, Maria durup dururken bir kavga koparacak olsa çokluk boynunu bükmüştü. Sonra beni de Sağlık Bakanlığı'nın eline teslim etmemiş ve istenen mektubu ancak posta hizmetlerinin görülemez olduğu bir zamanda imzalamıştı. Ampuller altında dünyaya geldiğim vakit, ilerde dükkânda çalışmak görevini yüklemişti bana. Ama tezgâh başında dikilmek zorunda kalmamak için, on yedi yıl aşağı yukarı yüz kadar beyaz-kırmızı lâke teneke trampetin başında dikilmişti Oskar. Şimdi ise Matzerath uzanmış yatıyordu toprak altında ve bundan böyle ayakta dikilemeyecekti. Heilandt Baba elindeki kürekle toprak atıp üzerini örtüyor, bir yandan da Matzerath’ın derby sigaralarını tüttürüyordu. Aslında dükkânın başına Oskar’ın geçmesi gerekiyordu şimdi. Ama bu arada Bay Fajngold gelerek çok başlı ailesiyle dükkânı devralmış, kalanı da benim payıma düşmüştü: Maria, Kurt ve bunların sorumluluğu.</p>

  <p>Maria ağlıyor, hâlâ yürekten ve Katolik yasalarına uygun olarak dualar ediyordu. Bay Fajngold Galiçya’da geziniyor ya da çapraşık sorunları çözmeye uğraşıyordu. Kurt’çuk yorgun düşmüştü, ama yine de aralıksız küreleyip atıyordu toprakları. Mezarlık duvarında Rus delikanlıları oturuyor, gevezeliklerini sürdürüyorlardı. Asık suratlılığında bir değişme olmaksızın, Heilandt Baba, Saspe Mezarlığı'nın kumlu toprağını, margarin sandıklarının tahtaları üzerine savuruyordu. Vitello sözcüğünün harflerini henüz okuyabiliyordu Oskar. Ansızın boynundan teneke trampetini çıkardı bundan böyle “Yaşamalı mıyım, yaşamamalı mıyım?” değil, “Yaşamalıyım!” diyerek trampeti tabutun üzerine attı, fazla gürültü çıkarmaması için tabut üzerinde yeteri kadar kumlu toprağın toplandığı bir yeri seçmişti. Sonra değnekleri de trampetin yanına yolladım, kumun içerisine gömülüp kaldılar. Toz alıcılık günlerinden kalma, cephe tiyatrosu trampet stokundan kalmaydı trampetim. Bebra'nın bir armağanıydı. Üstad şimdi bu davranışımı görse ne derdi acaba? Trampeti İsa konuşturmuş, kütük gibi, büyük ağızlı bir Rus konuşturmuştu. Artık pek fazla konuşturulacak bir yanı kalmamıştı. Ama bir kürek dolusu kumlu toprak teneke yüzeyine gelip çarpınca yine de ses verdi. Üzerine ikinci bir kürek dolusu kumlu toprak atıldığında biraz daha ses verdi trampet. Ama üçüncü defasında sesi soluğu çıkmaz oldu. Lâke yüzeyinden sadece az bir şey kalmıştı görünen, derken burası da öbür yerler gibi kumla örtüldü; gittikçe daha çok örttü trampetin yüzünü kum, trampetimin üzerinde çoğaldıkça çoğaldı kum, yığıldıkça yığıldı trampetin üzerine, büyüdükçe büyüdü, ben de başlamıştım büyümeye ve büyümem şiddetli bir burun kanamasıyla kendini belli etti.</p>

  <p>Herkesten önce Kurt farkında oldu akan kanın “Kanıyor! Kanıyor!” diye bağırdı ve bağırmasıyla Bay Fajngold’u Galiçya’dan çekip getirdi, Maria'nın duasını yarıda kesmesine yol açtı, hâlâ mezarlık duvarı üzerinde oturan ve Brösen’e doğru bakarak çene çalan iki Rus delikanlısını, korkuyla başlarını kaldırıp bizden yana kısaca bir göz atmaya zorladı.</p>

  <p>Heilandt Baba küreği kumlu toprağın içerisine bıraktı, kazmanın mavi-siyah demiri üzerine yatırdı ensemi. Demirin serinliği etkisini göstermekte gecikmeyerek, burnumdan akan kan biraz dindi. Heilandt Baba yeniden küreğe sarılıp kumlu toprağı çukura doldurmaya koyuldu, mezarın yanında kürelenecek fazla toprak kalmadı derken, Oskar’ın burnunun kanaması da bütün bütün durdu, ama büyümesi sürüp gitti; içimden gelen gıcırtılar, uğultular ve çıtırtılar büyüdüğümü gösteriyordu.</p>

  <p>Heilandt Baba çukuru doldurma işini bitirince, bir başka mezardan yazısız ve çürümüş bir haç aldı; haçı taze tümseğin içerisine, aşağı yukarı Matzerath’ın başıyla benim gömülü trampetimin arasında bir yere soktu. Sonra tamam! dedi ye yürüyemeyecek durumda olan Oskar’ı kucağına aldı, beni kucağında taşıdı; ötekileri, aynı zamanda makineli tabancalarıyla Rus delikanlılarını peşi sıra sürükleyip yürüdü; mezarlığın yerle bir edilmiş duvarı üzerinden geçtik, tank izlerini izleyerek bozulmuş tankın yolda çapraz durduğu yere, tramvay rayları üzerine bırakılmış el arabasının yanına geldik. Başımı çevirip omuzlarımın üzerinden Saspe Mezarlığı'na baktım. Maria muhabbet kuşuyla kafesi, Bay Fajngold kazma ve küreği taşıyordu. Kurt'çuğun taşıdığı bir şey yoktu; iki Rus delikanlısının ise başlarında pek ufak kepler ve ellerinde pek büyük makineli tabancalar vardı. Sahil çamları sağa sola bel veriyordu.</p>

  <p>Kumlu topraktan asfalta çıktık. Tankın enkazı üzerine Schugger Leo’nun tünemiş olduğunu gördük. Çok yukarlarda Hela’dan gelen, Hela’ya giden uçaklar. Schugger Leo yanmış tankın eldivenlerini karartmamasına dikkat ediyordu. Tombul küçük bulutlarla güneş, Zappaot yakınındaki tepeye doğru alçalıyordu. Schugger Leo tanktan aşağı kaydı ve dimdik dikildi karşımızda.</p>

  <p>Schugger Leo’yu görmek Heilandt Baba’yı neşelendirdi: “Vallahi, hayret doğrusu! Dünya batıyor, bir tek Schugger Leo’ya bir şey olmuyor!” Boştaki eliyle Schugger Leo’nun siyah redingotuna iyiyürekli birkaç kez dokundu Heilandt Baba ve Bay Fajngold’a açıkladı: “Bizim Schugger Leo bu. Başsağlığı dileyecek şimdi, elimizi sıkacak.”</p>

  <p>Öyle de oldu nitekim. Eldivenli elleri havada uçuşup her zamanki gibi salyasını akıtarak, oradakilere başsağlığı diledi Leo ve: “Rabbi gördünüz mü? Rabbi gördünüz mü?” diye sordu. Kimse görmemişti Rabbi. Maria muhabbet kuşuyla kafesi her nedense tutup Schugger Leo’ya armağan etti.</p>

  <p>Heilandt Baba'nın el arabasına yatırdığı Oskar’a yaklaşınca Schugger Leo’nun yüzü dağıldı, giysisini şişirip kabarttı rüzgâr. Bacakları rakseder gibi kımıldamaya başladı. “Rabbim, Rabbim!” diye bağırmaya ve elindeki kafesi sallamaya başladı: “Gördünüz mü Rabbimi, nasıl büyüyor! Gördünüz mü, nasıl büyüyor!”</p>

  <p>Derken kafesle beraber sıçradığı gibi konuşmaya başladı; uçuyordu âdeta raksediyor, yalpalıyor, yere yıkılıyor, çığlıklar atan muhabbet kuşuyla yavaş yavaş gözden kayboluyor, kendisi de bir kuşmuş, nihayet kanatları çıkmış gibi kırlara dalarak kanat çırpa çırpa Rieselfelder yönünde uzaklaşıyordu. Ve iki makineli tabancanın sesi arasından duyuluyordu habire: “Büyüyor! Büyüyor!” Rus delikanlıları boşalan tabancalarına yeniden mermi sürdüklerinde bile bağırıyordu Schugger Leo: “Büyüyor!” Hattâ yeniden makineli tabancalar konuşup, Oskar basamaksız bir merdivenden aşağılara kayarak gittikçe büyüyen ve her şeyi kapsayan bir baygınlıktan içeri yuvarlanmaya başladığında, hâlâ kuşun sesini, Karga-Leo’ nun verdiği müjdeyi işitiyordum: “Büyüyor, büyüyor, büyüyor...”</p>
</body>
</html>
