<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark1"></a><span style="font-weight:bold;">SIKINTI</span></h2>

  <p>Romalıların kurduğu bir garnizon kenti olan Metz’in yaşlı ve saygıdeğer kazematlarında üç hafta her akşam temsiller verdik. Aynı temsilleri iki hafta da Nancy’de oynadık. Sonra Châlons sur Marne bir hafta misafir etti bizi. Oskarın ağzından tek tük Fransızca kelimeler dökülmeye başlamıştı. Reims’da Birinci Dünya Savaşı'nın yol açtığı tahribat hâlâ hayranlıkla seyredilebiliryordu. Ünü bütün yeryüzünde yaygın bu katedralin taş yüzü insanlıktan midesi bulanarak kaldırımlara aralıksız su kusuyordu; yani geceleri de içerisinde olmak üzere her Allahın günü yağmur yağıyordu Reims’da. Buna karşılık Paris’te pırıl pırıl yumuşak bir eylül havasıyla karşılaştık. Raguna'nın koluna girip rıhtımlar boyunca dolaşarak on dokuzuncu yaş günümü kutladım. Fritz Truczinski’nin kartpostallarından tanımama rağmen, Başkent Paris en ufak bir hayal kırıklığına uğratmadı beni. Roswitha ile Eyfel Kulesi’nin ayakları dibinde dikildik; ben doksan dört, o doksan dokuz santimetre; gözlerimi yukarı kaldırdım bir ara; kol kola ikimiz, ilk olarak eşsizliğimizi ve büyüklüğümüzü anladık. Cadde ortasında öpüştük, ama Paris’te hiç üzerinde durulacak bir şey değil bu.</p>

  <p>Oh, sanat ve tarih havasını o ne harikulâde soluyuştu. Hâlâ Roswitha’yı kolundan tutarak, Harp Malûlleri Katedrali'ni ziyaret ettiğimde, o büyük, ama fazla gelişip boy atmamış, dolayısıyla her ikimize de akraba bulunan imparator aklıma geldi. Nasıl Napolyon kendisi gibi bodur biri olan İkinci Fredirik’in mezarında: “Şimdi bu adam yaşasaydı, biz burada olmazdık” demişse, ben de onun sözlerine özenerek Roswitha'nın kulağına muhabbetle fısıldadım: “Şimdi Korsikalı yaşasaydı, biz burada olmaz, köprüler altında, rıhtımlar üzerinde, Paris sokaklarında öpüşmezdik.”</p>

  <p>Devcileyin bir programla Salle Pleyel’de ve Sarah Bernhardt Tiyatrosu'nda sahneye çıktık. Oskar büyük kentlerdeki sahnelere çabuk alıştı, repertuvarını bir incelik ve mükemmelliğe kavuşturdu, işgal ordusunun şımarık beğenisine uydurdu kendini: artık sesimle o basit, bir fevkalâdeliği olmayan Alman bira kadehlerini tuzla buz etmiyor, Fransız saraylarındaki en seçkin, zarif, bir nefes kadar ince üflenmiş vazoları ve meyve tabaklarını kırıp döküyordum. Kültür tarihi açısından hazırlıyordum programımı; On dördüncü Lui zamanından kalma kadehlerle işe koyuluyor, On beşinci Lui dönemine ilişkin cam eşyaları cam tozuna çeviriyordum. O devrim günlerini anımsayarak mutsuz On altıncı Lui’nin ve onun kafasız Maria Antoinette’inin ayaklı kadehlerine şiddetle yükleniyor, biraz da Louis Philippe’den kalma kristallere girişiyor ve sonunda Fransız Gençlik Üslûbunu canlandıran fantazi kristal nesnelerin canına okuyordum.</p>

  <p>Gerçi parter ve balkonlardaki hâki seyirci kitlesi kendilerine sunduğum numaraların tarihî akışını pek izlemiyor ve cam parçacıklarına gelişi güzel parçalar olarak alkış tutuyorsa da, arada kurmay subaylar ve gazeteciler çıkıp, bu yerde yatan parçalar dışında benim tarih anlayışıma da hayranlıklarını belirtmekten geri kalmıyorlardı. Bilgin tipinde üniformalı biri, kumandanlık şerefine verdiğimiz galadan sonra kendisine takdim edildiğimiz zaman, hünerlerimle ilgili olarak pohpohlayıcı sözler söyledi. Seine-Stadt’ta bulunup Fransa işleri uzmanı olduğu anlaşılan ve programındaki üslûp uyuşmazlıklarına değilse de, birkaç ufak tefek hata üzerine mahrem bir konuşma çerçevesinde dikkatimi çeken sayılı Alman gazetelerinden birinin muhabirine özellikle teşekkür borçluyum.</p>

  <p>Kış boyu Paris’te kaldık. Birinci sınıf otellere yerleştirdiler bizi. Ne saklıyayım, Roswitha bütün kış yanıbaşımdan ayrılmadı, Fransız yataklarının üstünlüklerini denemek ve bu üstünlüklerin gerçekliğine kanaat getirmek fırsatını buldu. Oskar mutlu muydu Paris’te? Evde kalan yakınlarını, Maria’yı, Matzerath’ı, Bayan Gretchen’i, Alexander Scheffler’i, oğlu Kurt’u, büyükannesi Anna Koljaiczek’i unutmuş muydu?</p>

  <p>Hani unutmamış olsam bile, yine de yakınlarımdan aradığım kimse yoktu. Dolayısıyla eve sahra postasıyla bir kartpostal falan yollamadım, onlara yaşayıp yaşamadığımı bildiren bir işaret iletmedim, böylece kendilerine bir yıl bensiz yaşama olanağını bağışladım; çünkü daha yola çıkarken kararlaştırmıştım dönmeyi, ben yokken evdekilerin neler yaptıklarını bilmek doğrusu ilginç bir şeydi. Sokakta giderken, bazen da sahnede temsil verirken seyirci askerlerin yüzlerine bakıp bana aşina çizgiler aradığım oluyordu. Hattâ bir iki kez Oskar bir sürü piyadeler arasında Maria'nın yakışıklı kardeşini görür gibi oldu, ama o değildi; hâki renk yanıltıyor insanı.</p>

  <p>Ancak Eyfel Kulesi eve karşı özlem duyguları uyandırıyordu içimde. Hani kuleye çıkmış da uzakların görünümünün ayartısına kapılmış, içinde doğup büyüdüğüm kente doğru bir itiliş duymuş değildim. Oskar kartpostallara bakıp, düşüncelere dalarak daha önce kuleye o kadar sık çıkmıştı ki, gerçek bir çıkış hayal kırıklığıyla dolu bir inişten başka bir şey sağlamayacaktı. Eyfel Kulesinin dibinde, ama yanımda Roswitha bulunmaksızın tek başıma, metal yapının o atak demir kemerlerinin oluşturduğu ayaklar altında dikilir ya da çömerken, gerçi aradan arkaların görülebileceği, ama yine de kapalı kümbet biçimindeki yapı, büyükannemin her şeyi örten başlığı olup çıkıyordu. Eyfel Kulesinin altında otururken, büyükannemin dört etekliği altında oturuyor, Marsfeld’i Kaschubei'daki patates tarlası olarak görüyordum; bir Paris ekim yağmuru Bissau ile Ramkau arasına bıkıp usanmadan ve çapraz yağıp duruyor, metro da içinde olmak üzere bütün Paris böylesi günler acımış tereyağı gibi kokuyor burnuma, böylesi günler durgunlaşıyor, dalıp dalıp gidiyordum; Roswitha davranışlarında beni kollayıp gözetiyor, içimdeki acıya saygı duyuyordu, çünkü ince ve hassas bir kadındı.</p>

  <p>Bütün cephelerin başarıyla daraltıldıklarına ilişkin haberlerin geldiği 1944 nisanında bavullarımızı hazırlayıp Paris'ten ayrıldık; Bebra'nın Cephe Tiyatrosu’yla Atlantik Duvarı’nı mutlu kılmamız gerekiyordu. Le Havre’den başladık turneye. Suskun ve dalgın bir hali vardı Bebra’nın. Temsillerde başarısız kaldığı hiç görülmeyip her zamanki gibi seyircileri güldürmesine rağmen, perde inmeye görsün, alabildiğine kocamış Narses yüzü taşlaşıyordu. Başlangıçta beni kıskanan daha da kötüsü gençliğimin gücü önünde yenilgiye uğrayan biri gibi göründü bana; ama sonra Roswitha kulağıma fısıldayarak durum üzerinde beni aydınlattı; gerçi tam olarak onun da bir şey bildiği yoktu, sadece temsillerden sonra kapalı kapılar arkasında Bebra’yla konuşan subaylardan söz açtı. Öyle görülüyordu ki, üstat içe kaçıştan sıyrılıp dolaysız bir şeyler tasarlıyor, damarlarında dolaşan atalarından Prens Eugen’in kanının yönetimine bırakıyordu kendini. Kurduğu plânlar onu bizden o kadar uzaklaştırmış, o kadar yaygın bir ilişki ağı içerisine sürüklenmişti ki, bir zaman kendisinin olan Roswitha’yla Oskar’ın sıkı fıkı ilişkisi kırışıklarla dolu yüzünde ancak yorgun bir gülümsemenin doğmasına yol açıyordu. Bir gün Trovill’de bulunur, Kurhotel’de kalırken, ortak giyinme odamızın halısı üzerinde Roswitha’yla birbirimize sımsıkı sarılmış olarak bastırdı bizi Bebra, bizim birbirimizden ayrılmak istemediğimizi görünce, rahatınıza bakın der gibi eliyle işaret etti, kendi makyaj aynasına doğru konuşarak: “Eylenin çocuklar!” dedi. “Öpüşün sevişin! Yarın beton koruganları ziyaret edeceğiz. Bakarsınız öbür güne varmaz betonu gıcır gıcır dişlerinizin arasında duyarsınız; onun için öpüşmek zevkinden yoksun bırakmayınız kendinizi.”</p>

  <p>1944 haziranında olmuştu bu. Bu arada Atlantik Duvarı’nı Boscaya’dan yukarılara, Hollanda’ya kadar dolaşmış, ama çokluk kıyıdan açıkta kalmıştık; ancak Troville’de ilk olarak hemen sahil kenarında temsiller verdik ve burada Atlantik Duvarı’nı gezip görmeye davet edildik. Bebra daveti kabul etti. Geceleyin Caen’den az beride sahildeki kum tepeciklerin dört kilometre uzakta bulunan Bavent köyüne nakledildik. Burada köy evlerine bizi yerleştirdiler.</p>

  <p>Geniş bir otlak, çalılıklar, elma ağaçları. Meyveden calvados denen bir çeşit rakı yapıyorlardı burada. Bu rakıyı içtikten sonra iyi bir uyku uyuyorduk. Sert bir hava pencereden içeri doluyor, bir su birikintisinde kurbağalar sabaha kadar vak vak ötüp duruyordu. Kurbağalar vardır, trampet çalar gibi tramp tramp diye bir ses çıkarırlar. İşte bu çeşit kurbağaların ötüşünü uykumda işitiyor ve kendi kendimi uyarıyordum. Evin yolunu tutman gerekiyor artık Oskar, oğlunun üç yaşını doldurmasına ne kaldı, trampeti doğum gününde onun eline tutuşturmaksın, bunu yapacağına söz verdin ona. Oskar kendi kendini böyle uyararak her saat başı içi yanan bir baba gibi uykulardan uyanıp ellerini karanlık çevresinde gezdiriyor, Roswitha'nın yanıbaşında bulunduğundan emin olmak, onun kokusunu algılamak istiyordu; pek hafiften tarçın, dövülmüş karanfil, ayrıca küçük hindistan cevizi kokusu, Noel öncesine özgü koku, pasta ve kurabiyelere karıştırılan baharat kokusu; bu kokuyu hattâ yazın bile kendisine barındırıyordu Roswitha.</p>

  <p>Sabah olur olmaz çiftliğin önüne bir zırhlı araba gelip dayandı. Avluda hepimiz de soğuktan biraz titriyorduk. Sabahın erken vakti, hava serin; denizden esen rüzgâra karşı gevezelik ettik; Bebra, Roswitha, Felix ve Kitty, Oskar ve bizi Cabourg batısındaki bataryasına götürecek Üsteğmen Herzog, hep beraber atladık arabaya.</p>

  <p>Normandi yeşildi dersem, iplik gibi dümdüz uzanan yolun kenarında, çiğden ıslak hafif sisli otlaklar üzerinde geviş getirip duran beyaz-kahverengi benekli ineklerin de sözünü etmeden geçemeyeceğim; hani bizim zırhlı arabayı öylesine serinkanlı karşılayışları vardı ki, kamuflaj dolayısıyla boyanmış olsa arabanın zırh kaplaması utançtan kıpkırmızı olurdu. Kavak ağaçları, çalılar bodur bitkiler. Derken kaba, boş ve pencerelerinin kepenkleri takur tukur vuran sahil otelleri; gezi yoluna saptık, arabadan inip Üsteğmendin arkasına takıldık. Yüzbaşı Bebra’ya biraz kendini beğenmiş, ama yine de kusursuz bir saygı gösteriyordu Üsteğmen. Kum tepecikleri arasından, sahile çarpıp kırılan dalgaların gürültüsüyle dolu kumlu bir rüzgâra karşı ilerlemeye başladık.</p>

  <p>Beni şişe yeşili ve genç kızsı hıçkırıklarla bekleyen yumuşakbaşlı Baltık Denizi değildi bu. Atlantik o alabildiğine eski taktiğini yine uyguluyor, met oldu mu sahile saldırıp, cezirde gerilere çekiliyordu.</p>

  <p>Derken ulaştık beton koruganlara; hayranlığımızı belirttik, okşadık, sesini çıkarmadı. Birden: “Dikkat!” diye bir ses duyuldu beton içerisinden. İki kum tepesi arasında bulunup yassı bir kaplumbağaya benzeyen “Dora Yedi” adındaki, ateş mazgalları, gözetleme yarıkları ve küçük çapta toplarıyla met ve cezire gözlerini dikmiş korugandan upuzun biri ansızın fırladı. Lankes adında bir çavuştu bu; Üsteğmen Herzog ile bizim Yüzbaşı Bebra'nın önüne gelip tekmil verdi.</p>

  <p>Lankes (Selâm çakarak): Dora Yedi, bir çavuş, dört er. Önemli bir vukuat yok.</p>

  <p>Herzog: Teşekkür ederim. Rahata geçin, Lankes Çavuş.— İşittiniz ya, Yüzbaşım, önemli bir vukuat yok. Üç yıldır böyle.</p>

  <p>Bebra: Ne de olsa met ve cezir var. Tabiatın bize sunduğu eserler.</p>

  <p>Herzog: Bizimkileri de uğraştıran bu ya zaten. Onun için değil mi, korugan yanına korugan oturtuyoruz. Birbirimizin ateş hattı içerisine girmeye başladık nerdeyse. Yeni birkaç koruganın yapılabilmesi için çok geçmeden eskilerden bazısını havaya uçurmak gerekecek.</p>

  <p>Bebra: (Beton üzerine vurur, Cephe Tiyatrosu'nda çalışan adamları da onun gibi yaparlar) Peki Üsteğmen’in kendileri beton koruganlara inanıyorlar mı?</p>

  <p>Herzog : inanmak yerinde bir söz değil galiba, Yüzbaşım. Burada artık hiçbir şeye inanmıyoruz gibi bir şey. Ne dedin, Lankes Çavuş?</p>

  <p>Lankes: Evet, Üsteğmenim, hiç bir şeye inanmıyoruz gibi bir şey.</p>

  <p>Bebra: Ama hâlâ beton karıyor, beton döküyorsunuz.</p>

  <p>Herzog: Tamamen söz aramızda, Yüzbaşım: Tecrübeler ediniyor insan. Daha önce inşaat işlerinde hiç bilgim yoktu, hepsi birazcık bir şeyler öğrenmiştik okulda, derken savaş çıktı. Beton konusunda burada edindiğim bilgileri savaştan sonra değerlendirebileceğimi umuyorum. Nihayet ülkemizde yıkılan bütün yerlerin yeniden yapılması gerekecek. — Bakar mısınız şu betona, Yüzbaşım, yakından bir bakar mısınız! (Bebra ile adamları burunlarını iyice betona yaklaştırırlar) Ne görüyorsunuz, Midyeler, istiridyeler. Nihayet her şey elimizin altında. Al karıştır birbirine tamam. Taşlar, midyeler, istiridyeler, kum, çimento... Daha ne diyeyim size, Yüzbaşım; herhalde bir sanatçı ve oyuncu olarak bu konuda gerekli anlayışı göstereceksiniz. Lankes Çavuş, Yüzbaşı'ma anlatır mısınız beton koruganlar içerisine ne gömdüğümüzü.</p>

  <p>Lankes: Başüstüne, Üsteğmenim Koruganların içerisine ne gömdüğümüzü Yüzbaşıma anlatacağım. Köpek yavruları gömüyoruz beton koruganlar içerisine Yüzbaşım. Her koruganın temelinde bir köpek yavrusu yatıyor.</p>

  <p>Bebra'nın adamları: Mini mini bir köpekçik.</p>

  <p>Lankes: Çok geçmeden Caen’den Havre’a kadar uzanan bütün bölgede köpek yavrusu bulunmaz olacak.</p>

  <p>Bebra'nın adamları: Mini mini köpekçikler bulunmaz olacak.</p>

  <p>Lankes: İşte o kadar hamaratız bu konuda.</p>

  <p>Bebra'nın adamları: O kadar hamarat.</p>

  <p>Lankes: Çok geçmeden kedi yavrulan gömmeye başlayacağız.</p>

  <p>Bebra'nın adamları: Miyav!</p>

  <p>Lankes: Ama kedilerin köpek yavrulan kadar değeri yoktur. Onun için çok geçmeden patlak verir diye umuyoruz.</p>

  <p>Bebra'nın adamları: Gala temsili. (Alkış tutarlar)</p>

  <p>Lankes: Nasıl olsa provasını yaptık yeteri kadar. Köpek yavruları suyunu çekince...</p>

  <p>Bebra'nın adamları: Vah vah!</p>

  <p>Lankes: ... korugan falan da inşa edemeyiz artık, çünkü kediler uğursuzluk getirir.</p>

  <p>Bebra'nın adamları: Miyav miyav!</p>

  <p>Lankes: Ama Yüzbaşım kısaca bilmek isterlerse bizim neden köpek yavrularını...</p>

  <p>Bebra'nın adamları: Mini mini köpekçikleri...</p>

  <p>Lankes: Hani bana sorarsanız, ben inanmıyorum böyle bir şeye.</p>

  <p>Bebra'nın adamları: Tüh!</p>

  <p>Lankes: Ama buradaki arkadaşların çoğu köyden geliyor; köyde ise bugün bile bir ev, bir samanlık veya bir kilise yapılacak oldu mu, canlı bir şey gömülmek istenir içerisine ve...</p>

  <p>Herzog: Peki yetişir, Lankes Çavuş. Rahata geçin. — Yani Yüzbaşımın da işittiği gibi burada Atlantik Duvarı'nda batıl inançlar hüküm sürüyor. Tıpkı sizin tiyatrolarda olduğu gibi; hani sizin tiyatrolarda gala temsilinden önce ıslık çalınmaz, oyuncular oyuna başlamadan omuzları üzerinden arkalarına tükürür ya...</p>

  <p>Bebra'nın adamları: Tüh tüh tüh! (Karşılıklı olarak birbirlerinin omuzları üzerinden tükürürler)</p>

  <p>Herzog: Ama şaka bir yana, adamların bu batıl inancına dokunmamak gerekiyor. Son zamanda koruganların kapılarını istiridyeden mozaiklerle beziyorlar, beton süslemeler yapıyorlar. Onların bu davranışına çok yukardan gelen bir emir üzerine ses çıkarmıyoruz. Adamlar meşgul edilmek zorunda. Onun için beton süslemelerden rahatsız olan Binbaşımıza ikide bir söylüyorum, insanın beyninde süsler olacağına betonda süsler olması daha iyi. Binbaşım, diyorum. Biz Almanlar bu gibi şeylerden hoşlanırız. Buna karşılık ne yapabilirsiniz ki.</p>

  <p>Bebra: Biz de nihayet Atlantik Duvarı’nda bekleyen orduyu eğlendirmek üzere burada bulunuyoruz.</p>

  <p>Bebra'nın adamları: Bebra’nın Cephe Tiyatrosu sizin için söyleyecek, sizin için oynayacak, sizin en son ve kesin zaferi kazanmanıza yardım edecek.</p>

  <p>Herzog: Sizin ve adamlarınızın bu görüşündeki isabete hiç diyecek yok doğrusu. Ancak tiyatro yalnız başına bu işi başaramaz. Daha çok kendi kendimizden medet ummak zorundayız burada, elden geldiği kadar herkes kendi başının çaresine bakmak zorundadır. Ne dedin, Lankes. Çavuş?</p>

  <p>Lankes: Evet, Üsteğmenim. Elden geldiği kadar herkes kendi başının çaresine bakmak zorundadır.</p>

  <p>Herzog: İşittiniz ya, Yüzbaşım. Ancak şimdi sizden özür dilemek isterim; Dora Dört ile Dora Beş’i dolaşmam gerekiyor. Ama siz rahat rahat beton yapıyı gözden geçirebilirsiniz. Göreceksiniz ne yapı, ne yapı! Lankes Çavuş size açıklayacaktır her şeyi...</p>

  <p>Lankes: Her şeyi açıklayacağım Üsteğmenim.</p>

  <p>(Herzog’la Bebra askerce birbirlerini selâmlar. Herzog sağdan uzaklaşır. O ana kadar Bebra'nın gerisinde bekleyen Raguna, Oskar, Felix ve Kitty fırlayıp ortaya çıkarlar. Oskar’ın elinde trampet, Raguna'nın elinde bir azık sepeti vardır. Felix ile Kitty korunağın beton çatısına tırmanır, orada akrobasi numaralarına başlarlar. Oskar ile Roswitha korunağın yanı başında kumlar içinde küçük kovalar ve küçük küreklerle oynar, birbirlerine abayı yakmış gibi davranır, arada bir sevinç çığlıkları atar, bazen da Felix ile Kitty’ye takılırlar.)</p>

  <p>Bebra: (Korunağı dört bir yandan gözden geçirdikten sonra kayıtsız) Söyler misiniz, Lankes Çavuş, asıl mesleğiniz nedir sizin?</p>

  <p>Lankes: Boyacılık, Yüzbaşım. Ama çok gerilerde kaldı.</p>

  <p>Bebra: Yani bayağı boyacılık mı?</p>

  <p>Lankes: Aynı zamanda bayağı boyacılık, Yüzbaşım. Ama daha çok sanat boyacılığı.</p>

  <p>Bebra: Bakındı hele, bakındı hele! Büyük Rembrandt’a özeniyorsunuz demek, ama belki de Velazquez’e?</p>

  <p>Lankes: Eh, ikisinin arası bir şey.</p>

  <p>Bebra: Ama canım, madem öyle ne gereği var burada beton karmanın, beton dökmenin, beton koruganlara bekçilik etmenin. Sizin yeriniz propaganda bölüğüdür. Bizim topluluğun tam sizin gibi asker ressamlara ihtiyacı var.</p>

  <p>Lankes: Bu bana göre bir iş değil. Yüzbaşım. Bugünkü anlayışa göre benim resimlerim biraz fazla çarpık.— Acaba Yüzbaşımın bana ikram edecek bir sigarası var mı? (Bebra bir sigara uzatır)</p>

  <p>Bebra: Çarpıkla modern mi demek istiyorsunuz?</p>

  <p>Lankes: Modern ne demek? Beton çağı başlamadan çarpık moderndi bir süre.</p>

  <p>Bebra: Ya?</p>

  <p>Lankes: Evet.</p>

  <p>Bebra: Kalın boyayla mı çalışıyorsunuz? Spatula kullanıyorsunuz belki de?</p>

  <p>Lankes: Eh, o da var. Başparmağımla girişiyorum işe, tamamen otomatik olarak, aralara çiviler ve düğmeler yapıştırıyorum. 1933’den önce bir ara zincifre kırmızısı üzerine dikenli tel çekmiş, basında olumlu yankılar uyandırmıştım. Şimdi bu eserlerim İsviçre’de sabun tüccarlığı yapan bir özel koleksiyoncunun evinin duvarlarını süslüyor.</p>

  <p>Bebra: Ah şu savaş yok mu, lânet olası savaş! Bugün de burada beton döküyor, dehanızı tahkimat işlerinde harcıyorsunuz. Orası öyle, bu işi bir zaman Leonardo ve Michelangelo da yaptılar; ellerinde bir madonna siparişi bulunmadığı zaman, savaş araçları, kılıç makineleri ve müstahkem mevki inşa ettiler.</p>

  <p>Lankes: Gördünüz mü işte. Nerede olsa aksayan bir taraf çıkıyor. Gerçek bir sanatçı ne olduğunu açığa vurmak zorundadır. Yüzbaşım, korunağın girişindeki süslemeleri görmek isterler mi acaba? Ben yaptım hepsini.</p>

  <p>Bebra: (Süslemeleri adamakıllı gözden geçirdikten sonra) Hayret doğrusu! Bu ne biçim zenginliği, bu ne ifade gücü böyle!</p>

  <p>Lankes: Strüktürel formasyonlar diyebilirsiniz bunlara.</p>

  <p>Bebra: Peki yarattığınız bu eserin, bu kabartma ya da tablonun bir adı yok mu?</p>

  <p>Lankes: Söylemiştim: Formasyonlar. Çarpık formasyonlar da diyebilirsiniz. Yeni bir üslûp. Şimdiye kadar henüz deneyen çıkmadı.</p>

  <p>Bebra: Olsun. Mademki bu eserin yaratıcısı sizsiniz, ona başka isimlerle karıştırılmayacak bir isim vermeniz gerekirdi...</p>

  <p>Lankes: İsim! İsimden ne çıkar? Sanat sergilerinin katologları içindir isimler.</p>

  <p>Bebra: Bir şeyden çekinir gibisiniz, Lankes Çavuş. Yüzbaşı olarak değil de, sanatsever biri olarak görün beni. Sigara? (Lankes elini uzatıp sigarayı alır) Evet, bekliyorum?</p>

  <p>Lankes: Eh, mademki siz öyle buyuruyorsunuz; bu eseri yaparken Lankes’in kafasından şunlar geçti: Burada işler bir son bulursa. Nihayet günün birinde son bulacak nasıl olsa, öyle ya da böyle, o zaman koruganlar kalacak, çünkü başka her şey yıkılıp gitse de yine kalır koruganlar. O zaman da gelir zamanı. Yüzyıllar gelir demek istiyorum. (Son aldığı sigarayı cebine sokar) Acaba Yüzbaşımın bana ikram edecek bir sigarası daha var mı? Sağ olun, Yüzbaşım, çok sağ olun. —Ve yüzyıllar gelir, bir hiç gibi geçip gider koruganlar üzerinden. Ama nasıl piramitler kalmışsa, koruganlar da kalır öyle. Ve derken güzel günlerden bir gün, bir eski eserler araştırıcısı çıkıp gelir ve koruganları görüp şöyle düşünür: Bu bir zamanların Birinci ve Yedinci Dünya Savaşları arasındaki, çağ ne kadar da sanattan yoksunmuş: sağır, gri bir beton, arada bir koruganların girişlerinde Heimat Üslûbu’yla amatörce, kaba süslemeler— ve birden araştırıcı Dora Dört, Dora Beş, Dora Altı ve Dora Yedi ile karşılaşıp benim strüktürel çarpık formasyonlarımı görerek şöyle söyler kendi kendine: Bak sen! Entresan doğrusu! Büyülü, tehditkâr, ama insanın içine işleyen manevî bir havası var âdeta. Bunu muhakkak ki bir dâhi, belki de yirminci yüzyılın tek dâhisi bütün zamanlar için geçerli olarak yapıp ortaya koydu. Acaba bir adı da var mı eserin? Sanatçıyı ele veren bir imza falan? — Yüzbaşım başını biraz yana eğerek dikkatle bakacak olurlarsa, çarpık formasyonlar arasında görecektir ki...</p>

  <p>Bebra: Gözlüğüm? Siz de yardım eder misiniz Lan-kes Çavuş.</p>

  <p>Lankes: İşte orada yazıyor, Yüzbaşım. Herbert Lan-kes, yıl 1944, isim: Mistik, barbarca can sıkıntısı.</p>

  <p>Bebra: Bununla yüzyılımızı isimlendirmiş olabilirsiniz.</p>

  <p>Lankes: Bakın, gördünüz mü!</p>

  <p>Bebra: Belki beş yüz ya da bin yıl sonra onarım çalışmaları yapılırken beton içerisinde birkaç kemik parçacıkları da bulacaklar.</p>

  <p>Lankes: Bu benim verdiğim ismi daha da pekiştirir.</p>

  <p>Bebra: (Pek heyecanlanmış) Zaman dediğin nedir, biz neyiz, aziz dostum, eğer eserlerimiz... Ama bakın: Felix ile Kitty, benim akrobatlar, beton üzerinde jimnastik gösterilerinde bulunuyor.</p>

  <p>Kitty: (Bir kâğıt parçası uzunca bir süreden beri Roswitha ile Oskar, Felix ile Kitty arasında elden ele dolaştırılmakta, üzerine bir şeyler yazılmaktadır. Kitty hafif Saksonya şivesiyle) Görüyor musunuz, sayın Bebra, beton üzerinde neler, neler yapılmaz ki! (Elleri üzerinde yürür)</p>

  <p>Felix: Beton üzerinde havada birkaç takla atan olmamıştır şimdiye kadar. (Sırt üstü bir takla atar)</p>

  <p>Kitty: Gerçekten böyle bir sahnemiz olmalıydı.</p>

  <p>Felix: Yalnız biraz rüzgârlı yukarısı.</p>

  <p>Kitty: O kadar sıcak değil ama. Sonra bütün sinemalar gibi pis kokmuyor. (Bir yumak gibi tortop olur)</p>

  <p>Felix: Hem burada bir şiir yazdık.</p>

  <p>Kitty: Oskarnello ile Roswitha yazdı şiiri.</p>

  <p>Felix: Ama kafiye işinde bizim de emeğimiz geçti.</p>

  <p>Kitty: Bir sözcük eksik yalnız, o da oldu mu bitti sayılır.</p>

  <p>Felix: Sahildeki saplara ne dendiğini bilmek istiyor, Oskar.</p>

  <p>Kitty: Onlar da şiire girecek de.</p>

  <p>Felix: Yoksa önemli bir yanı eksik kalır.</p>

  <p>Kitty: Oh, söyler misiniz, asker kardeş, nedir bu sapların adı?</p>

  <p>Felix: Belki de söyleyemez, düşman işitir sonra.</p>

  <p>Kitty: İnan olsun, başka kimseye anlatmayız.</p>

  <p>Felix: Hani sadece sanat bize kapılarını açsın diye.</p>

  <p>Kitty: Ne kadar çaba harcadı Oskarnello, değil mi ama!</p>

  <p>Felix: Bir de güzel yazdı ki! Sütterlin yazısıyla.</p>

  <p>Kity: Bu yazıyı da nerden öğrenmiş?</p>

  <p>Felix: Bilmediği tek şey sapların adı.</p>

  <p>Lankes: Yüzbaşım izin verirlerse?</p>

  <p>Bebra: Savaş için çok önemli bir sır söz konusu değilse tabiî?</p>

  <p>Felix: Oskarnello da bilmek istiyor mademki.</p>

  <p>Kitty: Şiir de onsuz bitmiş olmayacak mademki.</p>

  <p>Roswitha: Hepimiz de merak ediyoruz mademki.</p>

  <p>Bebra: Pekâlâ, emrediyorum, buyurun söyleyin!</p>

  <p>Lankes: Bunları tanklarla çıkartma araçlarına karşı yaptık. Görünüşlerinden dolayı da Rommel Kuşkonmazı diyoruz.</p>

  <p>Felix: Rommel...</p>

  <p>Kitty: ... Kuşkonmazı? Nasıl, uydu mu şiire, Oskarnello?</p>

  <p>Oskar: Uydu, uydu. (Sözcüğü kâğıdın üzerine yazar, şiiri koruganın çatısında dikilen Kitty’ye uzatır. Kitty vücuduna daha çok bir yumak biçimi verir ve bir öğrenci gibi okur şiiri)</p>

  <p>(Buraya Şiir Gelecek)</p>

  <p>Lankes: Denizin cezir zamanı.</p>

  <p>Roswitha: Kahvaltı vakti geldi öyleyse. (Elindeki fiyonglar ve yapma kumaş çiçeklerle süslü azık sepeti bir yay çizer havada)</p>

  <p>Kitty: Aman ne güzel, açıkta piknik yapacağız.</p>

  <p>Felix: Tabiat iştahımızı kamçılıyor.</p>

  <p>Roswitha: Oh, yemek yemenin kutsal eylemi! Kahvaltı sürdüğü süre ulusların elini kolunu bağlarsın.</p>

  <p>Bebra: Korugan üzerinde yapalım kahvaltımızı. Pekâlâ bir masa işini görür beton. (Lankes’den başka hepsi koruganın üzerine tırmanır. Roswitha yere çiçek motifleriyle bezenmiş iç açıcı bir örtü yayar. Âdeta dipsiz bir kuyuyu andıran sepet içinden püsküllü ve kenarları saçaklı küçük minderler çıkarır. Hafif yeşil benekleri bulunan bir güneş şemsiyesi açılıp, hoparlörlü minik bir gramofon uygun bir yere yerleştirilir. Tabakçıklar, kaşıkçıklar, bıçakçıklar, yumurtalıklar ve peçeteler dağıtılır.)</p>

  <p>Felix: Ciğer ezmesinden biraz verirseniz memnun olurum.</p>

  <p>Kitty: Stalingrad’dan kurtarabildiğimiz havyardan kaldı mı biraz daha?</p>

  <p>Oskar: Danimarka tereyağını bu kadar kalın sürmesen ekmek üzerine, Roswitha.</p>

  <p>Bebra: Roswitha'nın endamını düşünmen doğrusu yerinde bir hareket, evlât.</p>

  <p>Roswitha: Ne yapayım, tadına doyamıyorum bir türlü. Sonra da bana iyi geliyor. Hey be! Kopenhag'daki havacıların önümüze çıkardıkları o kremalı pastayı düşünüyorum da.</p>

  <p>Bebra: Termostaki Hollanda kakaosu iyi sıcak kalmış.</p>

  <p>Kitty: Şu Amerikalıların teneke kutular içindeki keklerine de bayılıyorum doğrusu.</p>

  <p>Roswitha: Ama ancak Güney Afrika’nın İngwer reçelinden üzerine sürüldü mü hoş oluyor.</p>

  <p>Oskar: Roswitha, öyle kıtlıktan çıkmış gibi yeme ne olur!</p>

  <p>Roswitha: Peki sen ne diye o iğrenç İngiliz Corned bifteğinden parmak kalınlığında dilimler kesip kesip atıştırıyorsun?</p>

  <p>Bebra: Ya sen, Lankes Çavuş? Erik reçeli sürülmüş üzümlü ekmekten incecik bir dilim istemez misin?</p>

  <p>Lankes: Şu anda görevli olmasaydım, Yüzbaşım.</p>

  <p>Roswitha: Sen de emredersin, o zaman yer.</p>

  <p>Kitty: Evet, emret.</p>

  <p>Bebra: Madem öyle, emrediyorum, Lankes Çavuş: Fransız erik reçeli sürülmüş bir dilim üzümlü ekmek, bir adet rafadan Danimarka yumurtası, Rus havyarı yiyecek ve bir bardakçık Hollanda kakaosu içeceksiniz.</p>

  <p>Lankes: Başüstüne, Yüzbaşım.</p>

  <p>Bebra: Lankes Çavuş için fazla minderiniz yok mu?</p>

  <p>Oskar: Benim minderi alsın, ben trampet üzerine otururum.</p>

  <p>Roswitha: Ama üşütmeyesin sakın, canikom. Zira netametli yerdir beton, sen de beton üzerinde oturmaya alışık değilsin.</p>

  <p>Kitty: İsterse benim minderi vereyim. Ben biraz jimnastik yaparım bu arada, ballı ekmekler de daha iyi kayıp gider boğazımdan.</p>

  <p>Felix: Ama örtü üzerinde yap da jimnastiğini, betonu balla lekeleme. Sonra askerî malzemeyi tahrip suçu işlemiş olursun. (Hepsi kikirder.)</p>

  <p>Bebra: Oh, ne hoş şu deniz havası.</p>

  <p>Roswitha: Öyle.</p>

  <p>Bebra: İnsanın gönlü açılıyor.</p>

  <p>Roswitha: Öyle.</p>

  <p>Bebra: Kalbi kabuğundan sıyrılıyor.</p>

  <p>Roswitha: Öyle.</p>

  <p>Bebra: Ruh kozasını delip çıkıyor dışarı.</p>

  <p>Roswitha: Kendisini deniz seyredince, ne kadar da güzelleşiyor insan.</p>

  <p>Bebra: Bakışlar özgürlüğe kavuşuyor, kanatlanıyor âdeta.</p>

  <p>Roswitha: Kanatlanıp uçuyor...</p>

  <p>Bebra: Uçup gidiyor deniz üzerinden, sonsuz deniz üzerinden... Peki ama, Lankes Çavuş, kıyıda beş adet siyah cisim görüyorum.</p>

  <p>Kitty: Ben de. Beşi de şemsiyeli.</p>

  <p>Felix: Yo, altı.</p>

  <p>Kitty: Hayır, beş. Bir, iki, üç, dört, beş.</p>

  <p>Lankes: Lisieux’nin rahibeleri bunlar. Yönettikleri çocuk yuvasıyla Lisieux’den alınarak bizim bu yakına yerleştirildiler.</p>

  <p>Kitty: Ama Kitty çocuk falan görmüyor hiç. Yalnız beş şemsiye.</p>

  <p>Lankes: Çocuklar köydedir, Bavent’de bırakırlar onları hep, bazen cezirde buraya gelerek Rommel Kuşkonmazlarına takılıp kalan midye ve istiridyeleri, yengeç ve İstakozları toplarlar.</p>

  <p>Kitty: Zavallılar!</p>

  <p>Roswitha: Acaba kendilerine biraz biftekle birkaç kek ikram etsek?</p>

  <p>Oskar: Bana sorarsanız, erik reçeli sürülmüş üzümlü ekmek verilsin derim; çünkü bugün cuma, et yemez rahibeler.</p>

  <p>Kitty: Bakın, koşmaya başladılar şimdi. Şemsiyelerini de yelken gibi kullanıyorlar.</p>

  <p>Lankes: Yeteri kadar, midye ve İstakoz topladılar mı hep böyle oyun oynamaya başlarlar sonradan. En başta Rahibe Adayı Agneta; pek gencecik bir şey, dünyadan haberi yok henüz. —Acaba Yüzbaşımın bana ikram edecek bir sigarası daha var mı? Sağ olun, çok sağ olun, Yüzbaşım. — Şu orada geride gelen, ötekilerin arkasından gitmeyen şişman da Başrahibe Scholastika’dır. Rahibelerin deniz kıyısında oynamalarını istemez, belki rahibelik yasalarına aykırıdır da ondan.</p>

  <p>(Şemsiyeli rahibeler arka planda koşuşur. Roswitha gramofonu çalıştırır. “Petersburg Kızak Yolculuğu” adında bir şarkı duyulmaya başlar. Rahibeler şarkının havasına uyarak dans edip sevinç çığlıkları atarlar.)</p>

  <p>Agneta: Yehuuu, Başrahibe Scholastika!</p>

  <p>Scholastika: Agneta! Agneta!</p>

  <p>Agneta: Yehuuu, Başrahibe Scholastika !</p>

  <p>Scholastika: Geriye dönün, yavrucuğum Agneta !</p>

  <p>Agneta: Dönebilsem. Çekip götürüyor beni.</p>

  <p>Scholastika: Dönebilmek için Tanrı’ya dua edin.</p>

  <p>Agneta: Acılı bir dönüş için.</p>

  <p>Scholastika: İnayet dolu bir dönüş için.</p>

  <p>Agneta: Sevinç dolu bir dönüş için.</p>

  <p>Scholastika: Dua edin, Rahibe Agneta!</p>

  <p>Agneta: Hep dua ediyorum zaten. Ama çekip götürüyor, bırakmıyor bir türlü.</p>

  <p>Scholastika: (Sesini biraz alçaltır) Agneta! Agneta!</p>

  <p>Agneta: Yehuuuuu, Başrahibe Scholastika!</p>

  <p>(Rahibeler görünmez olur. Ancak arada bir arka planda belirip kaybolur şemsiyeleri. Müzik sona erer. Korugan kapısının bitişiğindeki sahra telefonunun zili çalar. Lan-kes Çavuş koruganın üstünden sıçrayıp iner, telefonun kulaklığını eline alır, ötekiler yemeklerini yemeye devam ederler.)</p>

  <p>Roswitha: Burada, bu sonsuz tabiat ortasında bile bir telefon ha?</p>

  <p>Herzog: (Elinde kulaklık, telefonun kordonunu beraberinde sürükleyerek yavaş yavaş sağdan yaklaşır, ikide bir durup konuşur.) Uyuyor musun, Lankes Çavuş! Dora Yedi’nin önünde birtakım şüpheli cisimler kımıldıyor. Apaçık görülüyor hepsi.</p>

  <p>Lankes: Rahibe bunlar, Üsteğmenim.</p>

  <p>Herzog: Rahibeler de ne geziyormuş burada. Hem ya değillerse?</p>

  <p>Lankes: Ama öyle, Üsteğmenim. Apaçık görülüyor.</p>

  <p>Herzog: Galiba kamuflaj diye bir şey hiç işitmedin: sen? Beşinci kol diye bir şey duymadın hiç? Yüzyıllardır uyguladıkları taktiktir İngilizlerin; ellerinde İncil gelirler, sonra birden güm güm.</p>

  <p>Lankes: Bunlar İstakoz topluyor, Üsteğmenim.</p>

  <p>Herzog: Hemen sahildeki cisimler temizlenecek, anlaşıldı mı?</p>

  <p>Lankes: Başüstüne, Üsteğmenim. Ama bunlar İstakoz, topluyor sadece.</p>

  <p>Herzog: Durma hemen geç makinelinin başına, Lankes Çavuş!</p>

  <p>Lankes: Ama ya sadece İstakoz topluyorlarsa? Cezirden yararlanıyor, yönettikleri çocuk yuvası için...</p>

  <p>Herzog: Emrediyorum, Lankes Çavuş!</p>

  <p>Lankes: Başüstüne, Üsteğmenim. (Lankes Çavuş korunağa girip kaybolur. Herzog, elinde telefonun kulaklığı, sağdan uzaklaşır.)</p>

  <p>Oskar: Roswitha’cığım, iki kulağını da kapar mısın lütfen, şimdi ateş edilecek de; filmlerde, dünya haberlerinde gösteriliyor ya, onun gibi tıpkı.</p>

  <p>Kitty: Öf, ne fena. Bari daha sıkı bir düğüm yapayım kendimi.</p>

  <p>Bebra: Hani ben de bir sesler işiteceğimize inanır gibi oluyorum.</p>

  <p>Felix. Gramofonu yeniden çalıştıralım, ses biraz hafifler. (Gramofonu çalıştırır, Platter’ler “The Great Pre-tender”i söyler plâkta Ağır ağır, trajik bir hava içerisinde sürüklenip giden müziğe uygun olarak makineli tüfek takırtıları duyulur. Roswitha kulaklarını tıkar. Felix amuda kalkar. Arka planda beş rahibe şemsiyeleriyle havaya uçar. Plâk susar, tekrarlanır, sonra sessizlik. Felix amuda kalkmayı bırakır. Kitty vücudunun düğüm şeklini gözer. Roswitha üzerinde kahvaltı artıkları bulunan örtüyü acele toplayıp azık sepetine tıkar. Oskar ile Bebra ona yardım eder. Sonra hepsi korugandan aşağı inerler. Lan-kes Çavuş koruganın kapısında görünür.)</p>

  <p>Lankes: Yüzbaşımın bana ikram edecek bir sigarası daha var mı acaba?</p>

  <p>Bebra: (Adamları korkuyla Bebra'nın gerisinde yer alır) Lankes Çavuş, fazla sigara içiyorlar.</p>

  <p>Bebra'nın Adamları: pek fazla sigara içiyorlar.</p>

  <p>Lankes: Bu beton yapılardan, Yüzbaşım.</p>

  <p>Bebra: Günün birinde beton kalmazsa?</p>

  <p>Bebra'nın Adamları: Beton kalmazsa?</p>

  <p>Lankes: Beton ölümsüzdür, Yüzbaşım. Yalnız bizler ve bizim sigaralarımız...</p>

  <p>Bebra: Biliyorum, biliyorum, dumanla birlikte uçup gideriz.</p>

  <p>Bebra'nın Adamları: (Ağır ağır uzaklaşırlar) Dumanla birlikte...</p>

  <p>Bebra : Aradan bin yıl bile geçse beton kalır ve ziyaret edilir.</p>

  <p>Bebra'nın Adamları: Aradan bin yıl bile geçse.</p>

  <p>Bebra : Köpek kemikleri bulurlar beton koruganlarda.</p>

  <p>Bebra'nın Adamları: Köpek kemikçikleri.</p>

  <p>Bebra : Sonra o sizin çarpık formasyonlarınız.</p>

  <p>Bebra'nın Adamları : MİSTİK, BARBARCA SIKINTI.—</p>

  <p>(Lankes Çavuş, sigara ağzında, yalnız kalır.)</p>

  <p>Oskar’ın kendisi, beton korugan üzerinde kahvaltı yaparlarken az konuşmuş veya hemen hiç konuşmamış olsa bile, Atlantik Duvarındaki konuşmaları kayda geçirmeden duramadı, çünkü müttefik çıkartmasından az önce orda burada işitilen sözlerdi bunlar; ayrıca kitabın bir diğer bölümünde savaş sonrasını, bizim bugünkü müreffeh ve memur burjuva hayatını ele aldığımızda, beton ressamı Lankes Çavuş yine karşımıza çıkacak.</p>

  <p>Sahildeki gezi yolunda zırhlı araba hâlâ bizi bekliyordu. Üsteğmen Herzog seker gibi uzun adımlar atarak, kendilerini korumakla görevli olduğu Rebra’yla adamlarının yanına geldi. Deminki küçük olay dolayısıyla Bebra’dan özür diledi. “Ne yaparsınız, yasak bölge yasak bölgedir”, dedi; bayanların arabaya binmesine yardımcı oldu, ayrıca şoföre bazı direktifler verdi. Gerisin geri Bavent’e doğru yol almaya başladık. Pek acele etmemiz gerekiyordu, öğle yemeği yiyecek vaktimiz yoktu; çünkü köy sonundaki kavak ağaçları arkasında yatan o şirin Norman Sarayının şövalyeler salonunda bir temsil verecektik.</p>

  <p>Sahnedeki aydınlatma durumunu gözden geçirmek için hepsi yarım saatlik bir zaman bulabildik; sonra da Oskar trampetini, konuşturdu ve perdeyi açtı. Gedikliler için oynuyorduk. Sık sık kaba gülüşmeler duyuluyor, biz de işin inceliğine bakmıyorduk. Ben içinde hardallı birkaç Viyana sosisi barındıran bir lâzımlığı sesimle tuz buz ettim. Suratını boyamış Bebra da parça parça olan lâzımlıktan ötürü gözyaşlarını akıttı, cam kırıkları arasından sosisleri aşırarak hardala banıp gövdesine indirdi, bu da salonda bulunan hâki üniformalıları neşeye boğdu. Kitty ile Felix bir süredir Krach modası deri giysiler ve Tirol şapkacıklarıyla sahneye çıkıyor, bu da onların akrobasi numaralarına ayrı bir çeşni veriyordu. Roswitha vücudunu sımsıkı saran sim işlemeli bir giysi giyip soluk yeşil kollarına uçları devrik eldivenler takıyor, mini mini ayakçıklarını yaldız işlemeli sandallarla süslüyordu; hafif mavimsi gözkapaklarını hep inik tutuyor, o uyurgezer Akdeniz sesi kendisindeki şeytanî güce tanıklık ediyordu. Oskar’ın kıyafet değiştirmesi gerekmediğini söylemiş miydim bilmem? Üzerine "SMS Seydlitz" markası işlenmiş eski bahriyeli kasketimi başıma geçiriyor, deniz mavisi mintanımı ve altın yaldız çapa düğmeleriyle donanmış ceketimi giyiyordum; ayaklarımda dizlerime kadar gelen bir pantolon, daha aşağıda dizlerime kadar çıkan uçları devrik çoraplar ve giyilmekten enikonu yıpranmış ayakkabılar görülüyor, beyazi-kırmızı lake bir trampet önümde sarkıyordu; tıpkı bu trampetin eşi olan beş trampeti artistik eşyalarımın bulunduğu bavulda depo etmiştim.</p>

  <p>Akşamleyin subaylar ve Cabourg’taki bir istihbarat merkezinde çalışan kızlar için tekrarladık temsili. Roswitha biraz sinirliydi, gerçi falso yaptığı olmadı hiç, ama numarasının tam orta yerinde gözüne mavi çerçeveli bir güneş gözlüğü taktı, bir başka hava tutturdu, geleceği okurken daha dolaysız davrandı, sözgelişi mahcupluğu dolayısıyla kibirli davranan sarı soluk bir kızın yüzüne karşı, şefiyle arasında bir gönül macerası bulunduğunu söyledi. Bu kehanet hani tatsız geldi bana, ama salonda yeteri kadar kahkahaların atılmasına yol açtı, çünkü galiba kızın şefi salondaydı ve hemen kızın yanında oturuyordu.</p>

  <p>Temsilden sonra sarayda karargâh kurmuş alayın kurmay subayları bir parti verdi; Bebra, Kitty. ve Felix parti için kaldılar, Raguna ve Oskar ise göze çarpmadan salondan ayrılıp yatmaya gittiler, renkli bir günün sonunda hemen uykuya daldılar ve ancak sabahleyin saat beşte çıkarma harekâtının başlaması üzerine uyandırıldılar.</p>

  <p>Bu konuda fazla ne söyleyeyim sizlere? Bizim kesime, Orne ırmağının ağzı yakınına Kanadalılar çıktı, Ravent boşaltıldı ister istemez; Bavullarımızı hazırlamış bekliyorduk. Alayın kurmay heyetiyle geri hatlarda bir yere gidecektik. Sarayın avlusunda bacasından dumanlar tüten motorize bir seyyar mutfak bulunuyordu. Roswitha bir kahve alıp gelmemi istedi benden, çünkü henüz kahvaltı etmemişti. Bense biraz sinirliydim o sıra, geç kalırım da arabayı kaçırırım diye korktum, dolayısıyla Ros-witha<sup>,</sup>nın ricasını yapmaya yanaşmadım ve biraz da kaba davrandım kendisine. O zaman Roswitha sıçradığı gibi, elinde bir kupa, ayaklarında topuklu ayakkabılar, kahve almak için seyyar mutfağa doğru seğirtti; tam o sıcak sabah kahvesine kavuşmuştu ki, yanı başında denizden atılan bir mermi patladı.</p>

  <p>Oh, Roswitha, bilmem ki kaç yaşındaydın? Bildiğim bir şey varsa 99 santimetrecikti boyun ve sen konuştun mu Akdeniz konuşurdu; tarçın kokar, küçük hindistan cevizi kokardın ve bütün insanların içini okurdun. Okuyamadığın bir şey varsa, o da senin küçük kalbindi; yoksa benim yanımda kalır, o çok kızgın yakıcı kahveyi almaya gitmezdin.</p>

  <p>Bebra Lisieux’da bir yolunu bulup, Berlin’e gidebilmemiz için bir izin belgesi çıkarttı. Kumandanlık binası önünde kendisini bekledi; yanımıza dönüp geldiğinde, Roswitha'nın öbür dünyayı boylamasından beri ilk kez konuştu: “Biz cüceler ve palyaçolar, devler için dökülmüş katı betonlar üzerinde dans etmeyecektik. Keşke kimsenin bizi aramayacağı trübünler önünde kalsaydık!”</p>

  <p>Berlin’de Bebra’dan ayrıldım. “Roswitha’cığım olmadıktan sonra bütün o sığınaklarda ne yapacaksın yani” diyerek, örümcek ağı inceliğinde gülümsedi bana Bebra.</p>

  <p>Beni alnımdan öptü, hizmet kâğıtlarıyla donanmış olarak Kitty ile Felix’i, Danzig merkez istasyonuna kadar beni geçirmeleri için yanıma verdi. Aksesuvardan artakalan beş trampeti bana armağan etti; böylece yanımda trampetler ve eskisi gibi kitabım, 11 Haziran 1944’de oğlumun yaş günü arefesinde, doğup büyüdüğüm kente geldim. Kent sapsağlam yerinde duruyor, ortaçağsı bir hava içinde her sabah irili ufaklı çanlarıyla çeşitli yükseklikteki kulelerden ortalığı gürültüye boğuyordu.</p>
</body>
</html>
