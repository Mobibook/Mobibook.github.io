<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">YÜZÜKLÜ PARMAK</span></h2>

  <p>“Bakıyorum artık bir iş tutmaya niyetiniz yok galiba!” dedi Bay Zeidler. Klepp’le Oskar’ın ya Oskar’ın odasında ya da Klepp’in odasında oturup, zamanı aylak aylak geçirmeleri kızdırıyordu Zeidler’i. Gerçi Dr. Dösch’ün Güney Mezarlığı'nda Sehmuh toprağa verilirken bana avans olarak takdim etiği paradan artakalanıyla her iki odanın ekim kirasını ödemiştim, ama kasım malî yönden de kasvetli bir ay olacağa benziyordu.</p>

  <p>Oysa yeteri kadar teklifler alıyorduk. Şu ya da bu müzikholde ya da gece lokallerinden birinde caz müziği çalabilirdik. Ama Oskar’ın bundan böyle caz parçaları çalmaya niyeti yoktu. Klepp ile tartışıp duruyorduk. Klepp benim teneke trampeti çalmakta tuttuğum yeni yolun caz müziğiyle artık hiçbir ilişkisi kalmadığını söylüyor, ben de itiraz etmiyordum. Derken beni caz müziği fikrine ihanet eden biri olarak niteledi Klepp.</p>

  <p>Klepp kasım başında yeni bir trampetçi, yani “Einhorn” lokalinde usta bir müzisyen olan Bobby’yi buldu ve Bobby ile beraber Eski Şehir’de kendisine bir iş ayarladı; Klepp’in daha o zamanlar KPD kafasıyla düşünmekten çok KPD ağzıyla konuşmaya başlamasına rağmen, yine de eskisi gibi birbirimizle dost geçinmeye başladık.</p>

  <p>Açık kapı olarak önümde kala kala sadece Dr. Dösch’ün konser acenteliği kalmıştı. Maria’ya dönemezdim ve dönmek de istemiyordum; kaldı ki dostu Stenzel eşinden ayrılmak ve sonra da benim Maria’mı Maria Stenzel yapmak istiyordu. Arada bir Yakarış Yolu'ndaki Korneff'in atelyesine uğrayarak bir kitabe hak ediyor, bazen da akademiye giderek hamarat sanat müritlerinin karakalem ve soyut resimlerimi yapmalarına imkân veriyor ve pek sık olarak, ama belli bir niyet gütmeden Sanat Perisi Ulla’yı dolaşıyordum. Ulla Atlantik Duvarı’na yaptığımız yolculuktan döndükten hemen sonra nişanlısı Ressam Lankes’ten ayrılmıştı, çünkü Lankes bundan böyle sadece ağır rahibe tabloları yapıyordu, Sanat Perisi Ulla’yı dövmüyordu bile artık.</p>

  <p>Ama Dr. Dösch’ün kartviziti odamda, sessiz ve kendini ısrarla hatırlatarak, küvetin yanındaki masa üzerinde durup duruyordu. Dr. Dösch’le hiçbir alıp vereceğim olmasını istemediğim için bir gün bu kartviziti didik didik ederek kaldırıp attığım zaman, konser acenteliğinin telefon numarasını, ayrıca adresini eksiksik bir şiir gibi ezbere söyleyebildiğimi dehşetle gördüm. Üç gün kadar geçti aradan, telefon numarası yüzünden gözüme uyku girmedi, dolayısıyla dördüncü gün bir telefon kulübesinde aldım soluğu, numarayı çevirdim. Dr. Dösch çıktı telefona, her saat kendisine telefon etmemi beklemiş gibi yaptı, aynı gün ikindi üzeri acenteye kadar zahmet buyurmamı rica etti; beni Şefe takdim edecekmiş, Şef Sayın Matzerath’ı bekliyor dedi.</p>

  <p>“Batı” konser acentesi yeni yapılmış bir iş hanının altıncı katında bulunuyordu. Asansöre binmeden, acentenin isminin gerisinde saklı olup sonradan insanın başını ağrıtacak bir politik taraf bulunmasın, diye sordum kendi kendime. “Batı” adında bir konser acentesi olduktan sonra buna benzer bir başka iş hanında da “Doğu” ismiyle bir acente bulunabilirdi tabiî. Hani ustalıkla seçilmişti isim, çünkü hemen “Batı” acentesini yeğledim ve sekizinci katta doğru acenteyi seçtiğim gibi içimde sağlam bir duyguyla asansörü terk ettim; dolaylı bir aydınlatma, tümü de ses geçirmeyen odalar, yanyana kardeş kardeş kapılar, şeflerinin sigara kokularını beraberlerinde sürükleyerek yanımdan gelip geçen uzun bacaklı ve giysileri hışırdayan sekreter bayanlar; az kaldı konser acentesinin büro odalarından gerisin geri kaçıp gidecektim.</p>

  <p>Dr. Dösch kollarını açarak karşıladı beni. Adamın kendisini tutup bağrına bastırmadığına sevindi Oskar. Yeşil kazaklı bir kızın kullandığı daktilo makinesi ben içeri girer girmez sustu, benim içeri girmemden ötürü yazamadıklarını sonradan telâfi etti. Dr. Dösch geldiğimi haber verdi Şefe. Oskar İngiliz kırmızısı bir kumaşla kaplanmış bir koltuğun sol ön kenarına ilişti şöylece. Derken bir kanatlı kapı açıldı, yazı makinesi soluğunu tuttu; içimden gelen bir dürtüyle koltuktan fırlayıp kalktım, kapılar arkamdan kapandı; bir halı aydınlık bir salon içerisinden akıp gidiyor, beni de beraberinde çekip götürüyordu; derken bir çelik mobilya bana şöyle dedi: İşte şimdi Oskar Şef'in masasının önünde dikiliyor; kaç kilodur ağırlığı masanın acaba? Mavi gözlerimi kaldırıp sonsuz derecede bomboş duran meşeağacından bir yüzey arkasında Şefi aradım ve bir dişçi koltuğu gibi yükseltilip alçaltılabilen ve kendi etrafında dönebilen bir tekerlekli sandalyada dostum ve üstadım Bebra’yı buldum, felç geçirmiş olup sadece gözleri ve parmak uçları yaşıyordu.</p>

  <p>Ha evet, bir de sesi kalmıştı diri olarak. Bebra'nın içerisinden bu ses şöyle diyordu bana: “İşte böyle dağ dağa kavuşmaz, insan insana kavuşur, Bay Matzerath. Yıllar önce hani dememiş miydim, hani siz daha üç yaşında bir çocuk olarak bu dünyanın karşısına çıkmayı tercih ediyordunuz: Bizim gibi insanlar birbirlerini kaybedemezler dememiş miydim o zamanlar? Ancak esefle görüyorum ki, boyunuz ve bosunuzu bir hayli ve sizin için avantajlı sayılamayacak şekilde değiştirmiş bulunuyorsunuz?”</p>

  <p>Başımla onayladım söylediklerini; ağladı ağlayacak bir halim vardı. Üstadın düzenli bir şekilde vınıldayıp duran, bir elektrik motoru tarafından çalıştırılan tekerlekli sandalyasının arkasında duvarda, duvarın tek süsü olarak, Roswitha’mın barok çerçeveli, tabiî büyüklükte bir göğüs resmi vardı. Benim bakışlarımı izlemeksizin, ama nereye baktığımı bilerek, âdeta ağzını hareket ettirmeden konuşmaya devam etti Bebra: “Ha evet, Roswitha’cık! Acaba bu yeni Oskar’ı beğenir miydi dersin? Sanmam pek. O bir başka Oskar’a kaptırmıştı gönlünü, üç yaşında, gebeş, ama yine de sevgi ateşiyle yanıp tutuşan bir Oskar’a. Bu Oskar’a tapıyordu, bir ara bana itiraf etmekten çok müjdeler gibi söylemişti bunu. Ama gel zaman git zaman, bir gün bu Oskar kendisine kahve alıp gelmeye yanaşmadı, o da bunun üzerine kendi gidip kahveyi almak istedi, bunu yaparken de hayatını kaybetti. Bildiğime göre o gebeş Oskar’ın işlediği tek cinayet değil bu. Zavallı annesini de çalıp durduğu trampetle mezara yollayan o Oskar değil mi?”</p>

  <p>Başımla onayladım söylediklerini, çok şükür ağlayabiliyordum, gözlerim Roswitha’dan tarafa dönüktü. O anda Bebra ikinci darbeyi indirmek üzere harekete geçti: “Sonra üç yaşındaki Oskar’ın kendisinden muhtemel baba diye söz açmak zahmetinde bulunduğu o posta memuru Jan Bronski? Oskar cellatların eline teslim etti onu, cellatlar da göğsüne kurşunları veriştirdiler. Acaba yeni bir boy bosla sahneye çıkmak cesaretini gösteren Sayın Oskar Matzerath, üç yaşındaki trampetçinin ikinci muhtemel babası Bakkal Matzerath’ın akıbeti hakkında da bir bilgi verebilirler mi?”</p>

  <p>Bu cinayeti de işlediğimi saklamadım, Matzerath’tan yakamı kurtarmak istemiş olduğumu itiraf ettim, onun boğularak nasıl öldüğünü ve bu ölüme nasıl benim yol açtığımı anlattım, artık o Rus makineli tabancasının arkasına saklanmayarak: “Evet, ben yaptım bu işi, Üstat Bebra”, dedim. “Bunu ben yaptım, bunu yapan benim, bu ölüme yolaçan ben oldum, bu ölümde de suçsuz değilim, acıyın bana ne olur.”</p>

  <p>Bebra gülmeye başladı. Bilmiyorum neye gülüyordu. Tekerlekli sandalyası sürekli bir titreşim içerisinde bulunuyor, rüzgârlar o yüz binlerce kırışıklıklardan oluşan yüzünün yukarısındaki ağarmış cüce saçlarını harmanlıyordu.</p>

  <p>Bir kez daha ısrarla merhamet dilendim, bunu yaparken sesime bir tatlılık verdim; öyle bir tatlılık ki, etkisiz kalmayacağını biliyordum, beri yandan güzel ve aynı şekilde etkileyici olduklarını bildiğim ellerimi yüzüme kapadım: “Acıyın bana, Aziz Üstadım Bebra, acıyın bana!”</p>

  <p>Bunun üzerine kendisini yargıcım yerine koyan ve bu rolü mükemmel bir şekilde oynayan Bebra, dizlerinin üzerinde ve ellerinin arasında tuttuğu fildişi bir şalter tebelasının küçük bir düğmesine bastı.</p>

  <p>Arkamda kalmış olan halı yeşil kazaklı kızı alıp geldi derken. Kız beraberinde getirdiği bir dosyayı masanın meşe yüzeyine yaydı, masanın yüzeyi aşağı yukarı benim köprücük kemiğimin hizasında çelik borulardan bir çatkı üzerinde bulunuyor ve benim daktilo kızın masa üzerine yaydığı dosyanın içerisini görmeme imkân vermiyordu. Kız sonra bir dolmakalem uzattı bana: Bebra’nın merhametini bir imzayla satın almam gerekiyordu.</p>

  <p>Ama ben yine de tekerlekli sandalya yönünde sorular sormak cesaretinde bulundum: Cilâlı bir tırnağın gösterdiği yere imzamı çakmak bana güç geliyordu.</p>

  <p>“Bu bir iş anlaşması”, diye sesini yükseltti Bebra. “Adınızı ve soyadınızı, her ikisini de yazmanız gerekiyor.</p>

  <p>Oskar Matzerath diye yazın ki, anlaşmayı kiminle yaptığımızı bilelim.”</p>

  <p>İmzamı atmamdan hemen sonra motorun homurtusu beş misli arttı, gözlerimi dolmakalemden ayırdım; son anda, bir tekerlekli sandalyanın acele uzaklaşarak ve gittikçe küçülüp tortop olarak döşeme üzerinden yuvarlanıp bir yan kapıdan çıktığını ve gözden kaybolduğunu görebildim.</p>

  <p>İki nüsha halinde benim iki kez imzaladığım o anlaşmanın ruhumu satın aldığına ve Oskar’ı korkunç eylemlere yükümlü kıldığına inananlar çıkabilir. Asla söz konusu değil böyle bir şey. Dr. Dösch’ün yardımıyla ön odada anlaşmayı inceledim ve hemen, zahmet çekmeden anladım ki, Oskar’a düşen iş trampetiyle tek başına seyirci önüne çıkmak, üç yaşındayken ve sonradan yine bir yol Schmuh’un Soğanlı Mahzeni'nde nasıl trampetini konuşturdumsa, gene trampetini konuşturmaktı. Konser acenteliği benim turnelerimi hazırlama ve trampetçi Oskar trampetiyle seyirci önüne çıkmadan onun reklamını yapma işini üzerine alıyordu.</p>

  <p>Reklam işi yürütülürken, Konser Acentesi “Batı”mn bana verdiği bol avansı harcayarak yaşıyordum. Arada bir iş hanına uğruyor, gazetecilerin karşısına çıkıyor, fotoğrafımın çekilmesine imkân veriyordum; alabildiğine genişleyebilen ve tam bir izolasyon sağlayan bir prezervatifle kaplanmış, her bir tarafı birbirine aynı olup aynı kokuyla kokan, dokununca aynı hissi uyandıran son derece edepsizce bir şeymiş izlenimi uyandırıyordu bina; içinde az kalsın kayboluyordum bir defasında. Ne zaman gitsem, Dr. Dösch ile kazaklı kız beni güler yüzle karşılıyordu; ancak Üstat Bebra’yı bir daha görmek kısmet olmadı.</p>

  <p>Hani daha ilk turneye çıkmadan daha iyi bir ev tutabilirdim kendime, buna maddî gücüm elverirdi. Ama Klepp’i düşünerek Zeidler’lerin evinde kaldım, söz konusu menejerle düşüp kalkmama darılıp gücenen dostumun gönlünü almaya çalıştım, ama boyun eğmedim ve bir daha da onunla Eski Şehir’e gitmedim, bunda böyle bira içmedim, soğanlı taze kan sucukları yemedim, kendimi ilerdeki tren yolculuklarına hazırlamak üzere birinci sınıf istasyon lokantalarında doyurdum karnımı.</p>

  <p>Oskar için başarılarını enine boyuna anlatmanın yeri değil burası. Turnenin başlamasına bir hafta kala, başarılarını hazırlayınca bir rol oynayan benim seyirci karşısına çıkışımı bir sihirbazın, bir üfürükçünün, bir Messias’ın <a href="../Text/Notlar.xhtml#n96" id="n96d"><sup>[96]</sup></a> ortaya çıkışı gibi önceden haber veren o rezil ilk ilânlar boy gösterdi. İlkin Ruhr Bölgesi'ndeki şehirlere baskınlar yapacaktım. Sahnelerinde seyircilerin karşısına çıktığım salonlar bin beş yüz ilâ iki bin kişi alıyordu. Siyah bir kadife duvar önünde yapayalnız sahnede oturuyordum. Bir projektör beni gösteriyordu. Bir smokin geçirilmiş oluyordu üzerime. Her ne kadar trampet çalıyorsam da, bana hayranlık duyanlar yine de caz delisi gençler değildi. Kırk beşini aşkın yetişkin kimseler beni dinliyor, bana hayranlık duyuyordu. Daha kesin konuşmak gerekirse, kırk beş ile elli beş yaş arasındakiler benim dinleyicilerimin aşağı yukarı dörtte birini, erkek ve kadın piri faniler ise dinleyicilerimin rahat yarısını ve en kadirşinas kısmını oluşturuyordu. Çok gün görmüş kimselere sesleniyordum ve bu kimseler de bana cevap veriyorlar, üç yaş trampetini konuşturduğum zaman sus pus oturmuyorlar, Oskar trampetiyle o harikulâde Rasputin'in harikulâde hayatından bir şeyler sunmaya görsün, bundan zevk duyduklarını açığa vuruyorlar, ancak yaşlıların diliyle yapmıyorlar bunu, çocuksu kekelemelere ve peltek konuşmalara başvuruyor, “Raschu! Raschu! Raschu!” diye bağırıyorlardı. Ama dinleyicilerin çoğu için pek ağır olan bu Rasputin parçalarından çok, kendine özgü bir olayı bulunmayan, sadece benim “İlk süt dişleri” - “hain boğmaca” - “uzun yün çoraplar kaşındırır insanı” - “düşünde yangın gören altına işer” gibi isimler verdiğim birtakım parçalarla daha çok başarı sağlıyordum.</p>

  <p>Bunlar yaşlıların daha çok hoşuna gidiyor, kendilerini büsbütün benim trampetime veriyorlar, süt dişleri çıktığından, huysuzlanıyorlardı. Ortalığa bir boğmaca öksürüğü salıyor, iki bin ihtiyar fena fena öksürüyordu. Ayaklarına uzun yün çoraplar giydirilince nasıl da kaşınıyorlardı. Çocuklara yangın düşleri gördürdüğüm için yaşlı bayanlar ve yaşlı baylardan külot ve koltuklarını ıslatanlar oluyordu. Wuppertal'da mıydı, yoksa Bochum'da mı, aklımdan çıktı; yo hayır, Recklinghausen’daydı galiba: Yaşlı maden işçilerinin önünde çalıyordum, sendikanın desteğiyle düzenlenmişti konser, yaşlı maden işçileri, nasıl olsa yıllar yılı kara kömürlerle düşüp kalktıklarına göre kara bir korkuya dayanırlar diye düşünmüştüm kendi kendime. Dolayısıyla Oskar Kara Ahçı Kadın’ı konuşturmuş trampetinde, ama yıldırımları, insanı emip yutan dehlizleri, grevleri, işsizlikleri geride bırakmış olan bin beş yüz işçinin kötü kalpli ahçı kadın yüzünden korkunç bir çığlık koyverdiklerine tanıklık etmiş ve —bu olayın adını etmem de bunun için zaten— kalın perdeler arkasındaki salonun bir sürü camı bu çığlıkların kurbanı olmuştu. Ben de işte bu dolambaçlı yoldan camların canına okuyan sesime kavuşmuştum yeniden, ama işimi bozmak istemediğim için bu sesi tutumlu kullandım.</p>

  <p>Çünkü turnem tatlı bir işti benim için. Turneden dönüp de Dr. Dösch ile hesap başına oturduğum zaman, teneke trampetimin altın yumurtlayan bir tavuk olduğu ortaya çıktı.</p>

  <p>Bebra hakkında hiçbir şey sormadığım halde —onu bir daha görebileceğim umudunu yitirmiştim — Bebra'nın beni beklemekte olduğu haberini verdi Dr. Dösch.</p>

  <p>Üstadı bu ikinci ziyaretim birincisinden biraz başka türlü geçti. Oskar bu kez çelik masanın önünde dikilmek zorunda kalmayarak, kendi cüssesine göre yapılmış, elektrikle işleyen ve oturduğu yerde sağa sola dönebilen bir tekerlekli koltuk buldu oturacak; koltuk Üstat Bebra’nınkinin karşısına yerleştirilmişti. Uzun bir süre karşılıklı oturduk, karşılıklı sustuk. Oskar’ın trampetçilik sanatıyla ilgili olarak radyoda yayınlanan haberleri ve basında çıkan yazıları dinledik; bunları Dr. Dösch banta almıştı ve bantı teypte çalıyordu şimdi. Bebra halinden memnun görünüyordu. Gazetecilerin dedikoduları benimse canımı sıkmıştı daha çok; bana kutsal bir gözle bakıyor, bende ve trampetimde hastaları şifaya kavuşturan bir güç buluyorlardı. Hafıza kaybını ortadan kaldırabildiğim söyleniyordu, Oskarizm sözcüğü ilk olarak ortaya atılmıştı ve çok geçmeden bir parola olup çıktı.</p>

  <p>Söz konusu bantı dinledikten sonra kazaklı bir kız çay getirdi bana, Bebra'nın dilinin üzerine ise iki hap yerleştirdi. Derken Üstat’la çene çalmaya başladık; Artık beni suçlamıyordu. Yıllar önce, tıpkı “Cafe Dört mevsim”de oturduğumuz günlerdeki gibiydi tıpkı; eksik olan bir senyoramız, Senyora Roswitha’mız vardı. Oskar’ın geçmişiyle ilgili olarak biraz uzun soluklu konuşmalarım sırasında Üstat Bebra'nın uyuya kaldığını fark edince, ilkin şöyle bir çeyrek saat elektrikle işleyen tekerlekli sandalyemle oynadım, motoru homurtuyla çalıştırıp döşeme üzerinden rüzgâr gibi yol aldırdım sandalyeye, sağa sola döndürdüm, büyümesini ve toparlanıp küçülmesini sağladım ve sonsuz imkânlarıyla zararsız bir tutku oluşturan bu harikulâde mobilyadan kolay kolay ayıramadım kendimi.</p>

  <p>İkinci turnem Advent zamanına rastlıyordu. Ben de programımı buna uygun olarak hazırladım, dolayısıyla hem Katolik, hem Protestan gazeteler hakkımda övgüler döşendi. Çünkü ne de olsa kaşarlanmış, kalpleri taşlaşmış günahkârları pek bir yufka yüreklilikle ve yanık yanık Advent İlâhileri okuyan küçük çocuklar durumuna sokmuş, “Ey İsa, senin için yaşar, senin için ölürüm” İlâhisini, o pek ilerlemiş yaşları düşünülürse, öylesine çocuksu bir inanç ateşi kendilerinden asla beklenmeyecek iki bin beş yüz kişiye söyletmiştim.</p>

  <p>Karnaval zamanına paralel olarak seyreden üçüncü turnede de bu kez karnavala göre davrandım. Çocuklarca kutlanan hiçbir karnavalda benim konserlerimdeki kadar neşeli ve gamsız geçirilemezdi zaman; elleri titreyen her nineyi gülünç ve saf bir haydut nişanlısı, her sarsak dedeyi cav cuv silâhını konuşturan bir şaki reisi yapıp çıkıyordum.</p>

  <p>Karnavaldan sonra bir plak firmasıyla anlaşmalar imzaladım. Ses geçirmez stütyolarda plak doldurdum; stüdyolardaki son derece steril atmosferden dolayı ilkin bu kolay olmadı benim için; ama derken yaşlılar yurtlarında ve park sıralarında görülen o yaşlı insancıkların dev resimlerini stüdyonun duvarlarına astırdım ve sanki insanların sıcaklığının duyulduğu konser salonlarında konser veriyormuş gibi etkileyici bir şekilde trampetimi konuşturdum.</p>

  <p>Plaklar su gibi satılıyordu; zengin olmuştu Oskar artık. Ama Zeidler'lerin evindeki o bir zamanlar banyo odası olan odamdan bunun için mi çıkmıştım? Hayır, yapmamıştım bunu. Peki neden? Dostum Klepp’i düşündüğüm için; ayrıca bir zamanlar Drothea Hemşire’nin soluk alıp verdiği buzlu cam gerisindeki boş oda yüzünden oturmaya devam etmiştim evde. O bir sürü parayı ne yapmıştı Os-kar? Maria’ya, Maria’sına bir teklifte bulunmuştu bu parayla.</p>

  <p>Maria’ya demiştim ki: “Stenzel’e yol verirsen, sadece ona varmamakla kalmayıp onu düpedüz deflersen, sana kentin en iyi yerinde modern bir şekilde dayanıp döşenmiş bir bakkal dükkânı satın alırım; çünkü sen nihayet nerden çıktığı belli olmayan bir Bay Stenzel için değil, dükkânda çalışmak için yaratılmış bir kadınsın, Maria’ cığım.”</p>

  <p>Maria hakkındaki düşüncemde aldanmamıştım; Stenzel’le kesti ilişkisini, benim kendisine verdiğim paralarla Friedrich Caddesinde birinci sınıf bir bakkaliye satın aldı ve üç yıl önce alınan dükkânın bir şubesini de, dün bana sevinçle ve bir şükran duygusuyla bildirdiğine göre, Oberkassel’de bir haftadan bu yana açmış bulunuyordu.</p>

  <p>Yedinci mi, yoksa sekizinci mi turneden dönmüştüm? Aylardan en sıcağı olan temmuz ayındaydık. Merkez İstasyonu'nda el edip bir taksi çağırdım ve dosdoğru iş hanının yolunu tuttum. Merkez İstasyonu'nda olduğu gibi iş hanı önünde de o sırnaşık imza avcıları bekliyordu: emekliler ve evde kalıp torunlarına göz kulak olsalar daha iyi bir iş yapacak nineler. Hemen Şefe geldiğimi haber verdirttim ve kanatlı kapı da der demez açıldı, çelik masa yönünde akıp giden halıyı buldum önümde; ama masanın başında üstat oturuyordu, bir tekerlekli sandelye beklemiyordu beni, tersine Dr. Dösch’ün gülümsemesiyle karşılaştım.</p>

  <p>Bebra ölmüştü. Haftalardan beri Üstat Bebra diye bir kimse yaşamıyordu artık. Bebra'nın isteğine uyarak onun bu fena akıbetinden bana haber vermemişlerdi. Hiçbir şeyin, kendi ölümünün bile, benim turnemi kesintiye uğratmasını istememişti. Çok geçmeden Üstat Bebra'nın vasiyeti açıldı, hatırı sayılır bir servetle Roswitha'nın resmini bırakmıştı bana; ama beri yandan anlaşmayla belirlenmiş Güney Almanya ve İsviçre’ye yapılacak iki turneyi vaktinden önce iptal ettiğim ve anlaşmaya aykırı davrandığım için hakkımda tazminat davası açılmıştı, dolayısıyla hatırı sayılır bir para kaybına uğruyordum.</p>

  <p>Birkaç bin marklık kayıp bir yana, Bebra’nın ölümü beni fena halde sarsmıştı; uzunca bir zaman da kaybolmadı bu sarsıntı. Teneke trampetimi bir kenara kaldırmış ve odadan dışarı adımımı atmaz olmuştum. Üstelik dostum Klepp o haftaların birinde evlenip kızıl saçlı sigaracı kızı eş yaptı kendine, çünkü kıza bir resmini vermişti. Benim çağrılmadığım düğünden az önce odasından çıkan Klepp, Stock’uma taşınmış, Oskar da Zeidler’lerin tek kiracısı olarak kalmıştı.</p>

  <p>Kirpi’yle aramdaki ilişki biraz değişmişti. Hemen her gazetede adımın başlıklara geçmesinden beri, Kirpi şahsıma karşı büyük bir saygıyla davranır olmuş, ayrıca bana, uygun bir para karşılığında, Drothea Hemşire’nin boş duran odasının anahtarını vermişti; sonraları da başkalarının tutmasına meydan bırakmadan kendim kiralamıştım bu odayı.</p>

  <p>Diyeceğim üzüntüm bir yol bulmuştu kendine. Her iki odanın kapısını açıyor, odamdaki küvetten yola koyularak koridordaki keçe halıyı geçiyor, Drothea Hemşire’nin odasına giriyordum; orada gözlerimi dikip boş gardırobun içerisine bakıyor, konsol üzerindeki aynanın benimle eğlenmesine imkân veriyor, ağır ve çarşafsız yatak önünde bir yeistir bastırıyor üzerime, kendimi koridora atıyor, keçe liflerinden kaçarak odama geliyor, ama burada da fazla dayanamıyordum.</p>

  <p>Masurya’da bir çiftlik bırakıp gelmiş işbilir bir Doğu Prusyalı, belki de yalnız yaşayan insanları düşünüp Jülich Sokağı'nın yanıbaşında bir dükkân açmıştı: Köpek Kiralama Evi.</p>

  <p>Bu dükkândan güçlü kuvvetli, biraz fazla semiz, kara kara ışıldayan Rosweiler cinsi Lux adında bir kepek kiraladım kendime. Zeidler’lerin evinde benim odamdaki banyo ile Drothea Hemşire'nin boş gardırobu arasında mekik dokumaktan kurtulmak için bu köpekle gezmelere çıktım.</p>

  <p>Lux çok vakit beni çekip Ren kıyısına götürüyor, burada gelip geçen gemilere havlıyordu. Beni çok vakit Rath’a, Grafenberg Ormanı’na götürüyor, burada da sevgili çiftlerine havlıyordu. 1951 yılı temmuz ayının sonlarına doğru Lux derken beni çekip Gerresheim’a götürdü. Düsseldorf'un bir banliyösüydü burası, bir köy havasını birkaç atelye ve büyücek bir cam fabrikasıyla zar zor üzerinden atabilen bir yerdi. Hemen Gerresheim’ın arkasında küçük küçük bahçeler vardı ve bahçelerin arasında, yanında ve gerisinde etrafı çitlerle çevrilmiş otlaklar bulunuyor, galiba yulaf ekinleri rüzgârda dalgalanıyordu.</p>

  <p>Lux'un beni Gerresheim’a ve Gerresheim’dan dışarlara çekerek ekin tarlaları ve küçük bahçeler arasından götürdüğü günün sıcak bir gün olduğunu söylemiş miydim? Banliyönün en son evlerini geride bıraktıktan sonradır ki, Lux’un ipini çözdüm. Ama o yine ayrılmadı yanımdan, sadık bir köpekti, pek sadık bir köpek; bir köpek kiralama evinin köpeği olarak birçok efendiye sadakat göstermesi gerekiyordu nihayet.</p>

  <p>Başka bir deyişle Rosweiler cinsi Lux sözümden çıkmıyordu, kendi cinsinden beklenemeyecek üstün özellikte bir köpekti. Ama ben bu köpek sadakatini aşırı buluyordum, sıçrasa hoplasa daha çok hoşuma giderdi benim; sıçrayıp hoplaması için bazen tekmeliyordum; ama o kötü bir iş yapmış olduğu inancıyla inildiyor, o kadife gibi kara boynunu kıvırıp duruyor her seferinde, o atasözü haline gelmiş köpek sadakatiyle dolu gözlerini bana doğru kaldırıyordu.</p>

  <p>“Defol!” diyordum ben. “Defol haydi!”</p>

  <p>Lux birçok defalar sözümü dinleyip gidiyor, ama pek: kısa sürüyordu dönmesi; bir defasında uzunca bir zaman görünmeyişi, rüzgâra uyarak, rüzgâra uyarak da ne oluyor — rüzgâr falan estiği yoktu ve fırtına kokuyordu hava — dalgalanan ekinler içinde uzunca bir süre kaybolması dikkatimi çekti, ama beri yandan hoşuma gitmişti bu.</p>

  <p>Lux bir tavşancağızın peşine takıldı galiba, diye geçirdim aklımdan. Ama belki de yalnız olmak, nasıl Oskar bir süre köpeksiz bir insan olmak istiyorsa, o da bir süre insansız köpek olmak ihtiyacını duydu.</p>

  <p>Çevreme alıcı gözüyle bakmamıştım. Ne küçük küçük bahçeler, ne Gerresheim, ne de daha arkalardaki, buğular içerisinde o yassı yassı duran kent gözlerimi kendine çekmişti. Boş ve paslanmış bir kablo rulesinin üzerine oturmuştum; ama buna kablo trampet demem gerekiyor, çünkü daha Oskar paslanmış kablo rulesinin üzerine oturur oturmaz, topuklarıyla kablo trampeti konuşturmaya başlamıştı. Sıcaktı hava. Elbisemin ağırlığı çöküyordu vücuduma, yaz mevsiminin gerektirdiği gibi hafif değildi. Lux gitmişti ve dönüp geldiği de yoktu bir türlü. Kablo trampet, benim teneke trampetin yerini tutmuyordu elbet; ama hiç yoktan iyiydi: Rulenin üzerinden usulca kaydım aşağı, baktım ki böyle yürümeyecek, baktım ki son yıllara ait hastaneyle ilgili sahneler ikide bir dönüp geliyor gözlerimin önüne, yerden iki kuru sopa aldım ve kendi kendime şöyle dedim: Dur bakalım, Oskar! Nevin nesisin, nerden geliyorsun, bir anlayalım bakalım. Ve derken gözlerimi dünyaya açar açmaz karşılaştığım o iki altmış mumluk ampul ışıl ışıl yanmaya başlamıştı. Arada bir pervanenin kanat vuruşları işitiliyor, uzaktan uzağa bir fırtına ağır mobilyaları yerinden oynatıyordu; ilkin Matzerath’ın sesi geldi kulağıma, hemen arkadan annem konuştu. Matzerath bana dükkân, annem ise oyuncak vaadetti, üç yaşına gelince bir trampet alacaktı Oskar'a, dolayısıyla Oskar üç yılcağızı elden geldiği kadar çarçabuk gerilerde bıraktı: Yemekler yeyip, içitler içtim, yeyip içtiklerimi dışarı atıp kilolar aldım, kendimi tartıya vurdurdum, beleklere belettim, yıkattım, tarattım, pudralattım, aşılattım, hayran hayran seyrettirdim kendimi, adımla sanımla hitap ettirdim kendime, istek üzerine gülümsedim, dilek üzerine sevinç çığlıkları attım, zamanı gelince uykulara daldım, zamanında uyandım, ve uyurken büyüklerin melek yüzü dedikleri bir yüz takındım. Birçok defalar ishal oldum, çok vakit üşüttüm, boğmacaya yakalandım, bir süre yakasını koyvermedim bu öksürüğün, ancak çetin ritmini kavrayıp bir daha kaybetmemek üzere trampetçi bileğime yerleştirdikten sonra üzerimden silkip attım onu; çünkü bildiğimiz gibi, “Boğmaca Öksürüğü” adındaki parça benim repertuvar içerisinde bulunuyordu ve Oskar iki bin kişi önünde boğmaca öksürüğü havasını vurunca, iki bin yaşlı erkekceğiz ve kadıncağız öksürmeye başlıyordu.</p>

  <p>Birden Lux dönüp geldi, inildemeye başladı, dizlerime süründü. Köpek Kiralama Evi’nden kirayla almamı, yalnızlığımın bana buyurmuş olduğu bu köpek, dört ayağı üzerinde dikiliyor, kuyruğunu sallıyordu; bir köpekti; köpeksi köpeksi bakıyor ve salyalı ağzında bir şey tutuyordu: Bir sopa parçası, bir taş ya da bir köpek için değerli olabilecek başkaca bir şey.</p>

  <p>O pek önemli çocukluk yılları yavaş yavaş kayıp gidiyordu elimden. İlk süt dişlerimin damağımda uyandırdığı ağrılar dindi, yorgun argın arkama yaslandım: Yetişkin, özenerek, biraz kalınca giyinmiş kambur biri, kolunda bir kol saati, cüzdanında bir kimlik belgesi, bir deste bankınot. Derken bir sigara sokuşturdum dudaklarımın arasına, kibriti çakıp önüne tuttum ve ağzımdaki o açık seçik çocuksu tadın yerini tütüne havale ettim.</p>

  <p>Peki Lux? Lux bana sürünüp duruyordu. Bense onu itip uzaklaştırıyor, üzerine sigaranın dumanlarını üflüyordum. Lux bundan hoşlanmıyor, ama yine de yanımdan ayrılmayarak bana sürünmesine devam ediyordu. Beni yalayıp duruyordu bakışları. Gözlerimi gezdirip yakındaki telgraf direklerinin arasına gerilmiş teller üzerinde kırlangıçlar aradım, sırnaşık köpeği başımdan uzaklaştırmak için kırlangıçları bir ökse olarak kullanacaktım. Ama kırlangıç falan yoktu tellerde, Lux’u da bir türlü başımdan kovup uzaklaştıramadım. Bir ara ağzını pantolonumun bacakları arasına soktu, o hassas yeri o kadar bir şaşmazlıkla bularak dürtükledi ki, sanki Doğu Prusyalı Köpek Kiralayıcısı onu özel olarak bu alanda yetiştirmişti.</p>

  <p>Kunduramın ökçesiyle iki defa yapıştırdım hayvana. Biraz uzaklaştı, karşımda titreyerek dört ayak üzerinde dikilmeye başladı; buna rağmen sopa parçası ya da taş tutan ağzını o kadar kesinlikle bana doğru uzatıyordu ki, sanki sopa ya da taş parçası yoktu da ağzında, benim ceketimin cebinde hissettiğim cüzdanım ya da bileğimde tik tak edip duran saatim vardı.</p>

  <p>Peki ne tutuyordu Lux öyle ağzında? O kadar önemli, bana o kadar gösterilmeğe değerli bulduğu neydi hayvanın?</p>

  <p>Hemen sıcak dişlerinin arasına daldırdım elimi, hemen de gelmişti elime, elimde tuttuğum şeyi hemen tanıdım, ama yine de Lux'un bana çavdar tarlasından bulup getirdiği nesneyi niteleyecek bir isim arıyormuşum gibi yaptım.</p>

  <p>İnsan vücudunun öyle kısımları vardır ki, bunlar vücuttan ayrılıp merkezle ilişkisi kesilebilse, daha kolay ve daha dikkatle incelenebilir. Bir parmaktı elimde tuttuğum nesne. Yüzüklü bir parmak. Zevkli bir yüzük taşıyan bir kadın parmağı. Orta el kemiğiyle parmağın ilk boğumu arasındaki bir yerden, yüzüğün aşağı yukarı iki santimetre aşağısından parmak koparılmıştı. Açık seçik görülebilen temiz bir kesit parmakları hareket ettiren sinirin örgüsü seçiliyordu.</p>

  <p>Güzel ve oynak bir parmaktı. Altı tane altın pençe içerisinde muhafaza edilen mücevher için mavi zümrüt teşhisi koydum ve sonradan anlaşıldığına göre bunda isabet kaybetmiştim. Yüzüğün bir yeri, parmakta taşına taşına o kadar incelmiş, o kadar narin ve rakik bir durum almıştı ki, atalardan miras kalmış bir yüzük olarak gördüm onu. Sanki yüzüklü parmak yeri kazıyıp bir çukur açmak istemiş gibi pislikler, daha doğrusu toz toprak tırnağın altında bir yay çiziyor, ama tırnağın kesiliş tarzı ve tırnağın yatak kısmı bakımlı bir izlenim uyandırıyordu. Ama Lux’un hayat sıcaklığı taşan ağzından çekip aldıktan sonra bir soğukluk kazanmıştı parmak; beri yandan kendine özgü o sarımsı renk bu soğukluğu doğruluyordu.</p>

  <p>Oskar aylardan beri ceketinin sol tarafındaki mendil cebinde, üç köşeli ucu dışarı bakan bir süs mendili taşıyordu. Bu ipek mendili cebinden çekip alarak açtı, yüzüklü parmağı içerisine sardı; parmağın iç yüzünde yukarı doğru, üçüncü boğuma kadar öyle çizgiler bulunuyordu ki, hamaratlık, çaba ve haris bir diretme özelliklerini kendisinde barındırdığı çıkarılabilirdi bu çizgilerden.</p>

  <p>Parmağı mendile yerleştirdikten sonra kablo makarasından doğrulup kalktım, Lux’un boynunu okşadım,, sağ elimde mendil ve mendilin içinde parmakla yola düştüm; Gerresheim’a, eve dönecektim; yüzüklü parmağı ne yapacağımla ilgili çeşitli düşünceler geçiriyordum kafamdan; bu arada yakındaki bir küçük bahçenin çitine kadar gelmiştim ki, Vittlar’ın bana seslendiğini duydum: bir elma ağacının çatal biçimli bir dalı üzerine uzanıp yatmış, beni ve yüzüklü parmağı bulup getiren köpeği gözetlemişti.</p>
</body>
</html>
