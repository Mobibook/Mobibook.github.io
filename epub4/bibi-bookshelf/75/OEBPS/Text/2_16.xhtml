<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>KARINCA YOLU</h2>

  <p>Gök mavisi çiniler döşenmiş bir yüzme havuzu canlandırın hayalinizde lütfen. İçinde güneşten yanmış, sportmen vücutlu insanlar yüzüyor; kenarında, kabineler önünde gene esmer vücutlarla erkekler ve kadınlar oturuyor. Bir hoparlörden bir müzik de dökülebilir hani, şöyle alçak sesli bir müzik. Semiz bir can sıkıntısı, hafif ve özgür; mayoları geren erotik bir hava. Havuzun zeminine döşenmiş çiniler kaygandır, ama kayan olmaz yine. Görünürde fazla yasak levhaları yoktur; ama zaten gereksizdir levhalar, çünkü yüzmeye gelenler yalnız iki saat için buraya gelir ve yasak olan şeyleri havuz dışında yaparlar. Üç metre yükseklikteki atlama tahtasından biri, atlar arada bir; ama havuzda yüzenlerin, yere uzanmış resimli dergi okuyan yüzme havuzu müşterilerinin dikkatini üzerine çekemez. Ansızın hafif bir esinti. Hayır, bir esinti değil, genç bir adamdır bu; acele etmeden ve gözünü hedefinden ayırmadan basamakları birer birer tırmanıp atlama kulesine çıkar. Avrupa ve deniz aşırı ülkelerle ilgili röportajların doldurduğu dergiler hemen çekilir yüzlerden, gözler genç adamla tırmanıp çıkar merdiveni, yerde yatan vücutlar daha çok uzar; elini alnına siper ederek bakar genç bir kadın; biri de bir şey düşünmüş, ne düşündüğünü unutmuştur; bir söz söylemeden kalmıştır, bir sevgi diyaloğu yeni başlamışken kesilip sona ermiştir, çünkü o anda genç adam düzgün yapılı ve güçlü vücuduyla atlama tahtası üzerinde dikilmektedir. Derken sıçrar, hafif bombeli çelik borulardan oluşan korkuluğa yaslanır, âdeta bir can sıkıntısıyla aşağılara bakar, kalçalarının zarif bir hareketiyle korkuluktan koparır vücudunu, ileriye doğru uzanan ve her adımda yaylanan atlama tahtası üzerinde cesaretle yürür, aşağılara bakar, gözlerini ufaltıp şaşılacak ölçüde küçük gök mavisi bir havuz yapar, havuzdaki kız ve kadın yüzücülerin başlıkları kırmızı, sarı, yeşil, beyaz, kırmızı, sarı, yeşil, beyaz, kırmızı, sarı habire birbiri içerisine geçip durur. İşte orada da tanıdıklar oturmaktadır: Doris’le Erika Schüler; sonra Jutta Daniela; yanında kendisine hiç uygun düşmeyen bir erkek arkadaşı vardır. Tanıdıklar el ederler, Jutta el eder, Dengesini yitirmemeye çalışarak o da tanıdıklarına el edip karşılık verir. Tanıdıkları ona seslenir. Ne istiyorlar acaba? Haydi! Haydi! diye seslenirler. Haydi, ne duruyorsun, atlasana! diye seslenir Jutta. Ama o atlamak için çıkmamıştır. Sadece şöyle bir aşağıya bakmak istemiş, yukardan aşağıların nasıl görüneceğini anlamak istemiştir; sonra korkuluğa tutunarak basamak basamak merdivenlerden inmeyi düşünmüştür aşağı. Oysa şimdi herkesin işitebileceği bir sesle bağırırlar aşağıdan; yüksek sesle: atlasana, haydi atla, ne duruyorsun, atlasana haydi! diye bağırırlar.</p>

  <p>Bir atlama tahtasında insan ne kadar gökyüzüne yakın bulunursa bulunsun, sizin de itiraf edeceğiniz gibi Allahın belâsı bir durumdur bu. Yüzme mevsiminde değil ama, 1945 ocağında Toz Alıcılar Çetesi’yle benim durumum işte bundan pek değişik değildi. Hattâ cesaret edip daha da yukarlara tırmanmıştık biz, atlama tahtasının üzerinde sıkışık duruyorduk; aşağıda, içinde su bulunmayan havuzun çevresini at nalı biçiminde yargıçlar, yargıç yardımcıları, tanıklar ve mübaşirler almıştı.</p>

  <p>Derken yaylanan ve korkuluğu bulunmayan atlama tahtasına Störbeker yürüdü.</p>

  <p>“Atla!” diye seslendi yargıçlar korosu aşağıdan.</p>

  <p>Ama Störbeker atlamadı.</p>

  <p>Bunun üzerine tanık sıralarından uzun boylu bir kız doğruldu; Berchtesgaden modası bir ceketle gri renkte pilili bir eteklik giymişti. Beyaz, ama silik ve belirsiz denemeyecek yüzünü — bugün bile üçgen biçiminde olduğunu ileri sürebilirim bu yüzün — çakıp sönen ve hedefi bildiren bir işaret gibi havaya kaldırdı. Ve Luzie Rennwand bağırmadı, fısıldadı sadece: “Atla Störbeker, atla haydi!”</p>

  <p>O zaman atladı Störbeker, Luzie de yine tanıklara ayrılmış tahta sıraya oturdu, aşağıya doğru çekiştirdiği örme Berchtesgaden ceketçiğinin koluyla, yumruk yapılmış ellerini örttü.</p>

  <p>Arkadan Moorkâhne topallayarak atlama tahtasına geldi. Yargıçlar atlamaya buyur ettiler Moorkâhne’yi. Ama Moorkâhne atlamak istemedi, ne yapacağını şaşırmış halde tırnaklarına bakıp gülümsedi. Luzie örme ceketini yine serbest bırakarak yumruklarını yün ceketinin kollarından çıkarıp, çekik gözlü ve kara çerçeveli üçgen yüzünü kendisine kaldırana kadar bekledi: sonra hedefin cazibesine çılgınca kendini kaptırıp üçgenin üzerine atladı, ama ulaşamadı üçgene.</p>

  <p>Daha kulenin merdivenini çıkarken bet benizleri atan Kohlenklau ile Putte, atlama tahtasında birbirlerine girdiler. Putte’nin tozu alındı, hattâ atlarken Putte’yi de beraberinde sürükledi Kohlenklau.</p>

  <p>Uzun ve ipek gibi kirpikleri olan Dreschhase atlamadan önce dipsiz bir hüzünle perdelenmiş gözlerini yumdu.</p>

  <p>Havacı yardımcıları, atlamadan üniformalarını soyunmak zorunda bırakıldılar.</p>

  <p>Ayrıca Rennwand kardeşlerin de ayin yardımcıları olarak cenneti boylamalarına izin verilmedi; çünkü savaşta ele geçirilebilen incecik yünden örülmüş ceketiyle tanık sırasında oturan ve atlama tahtasından atlama sporunu teşvik eden kızkardeşçikleri Luzie buna katlanamazdı asla.</p>

  <p>Tarihte yazılanın tersine olarak ilkin Belisar ile Nar-ses, sonra da Totila ile Teja atladılar.</p>

  <p>Sonra Mavisakal atladı, Aslan Yürekli Rişar izledi onu, sonra da toz alıcılar çetesinin ayak takımından Nase, Buschmann, Ölhafen, Pfeifer, Kühnesenf, Jatagan ve Fussbinder atladılar.</p>

  <p>Stuchel de, şaşı bakışları insanın aklını karıştıran, aslında işte öylesine ve kazara çete mensupları arasında bulunan bu lise öğrencisi de atlayınca, atlama tahtasında kala kala bir tek İsa kaldı ve yargıçlar korosu tarafından Oskar Matzerath adıyla atlamaya buyur edildi ama bu çağrıya uymadı İsa. Ve tanıklar sırasından zalim Luzie omuzları arasındaki o ince Mozart saç topuzuyla doğrulup kalkarak örme ceketli kolunu uzatıp büzülmüş ağzını oynatmadan; “Atla, İsa’cığım, atla haydi!” diye fısıldayınca, on metre yükseklikteki bir atlama tahtasının ayartıcı özelliğini kavradım hemen, ansızın kül renkli kedi enikleri diz kapaklarımda kıpırdanmaya, ayak tabanlarımın altında kirpiler çiftleşmeye, koltuk altlarımda kırlangıç yavruları uçuşmaya başladı; ayaklarımın altında sadece Avrupa’nın değil, bütün dünyanın bulunduğunu gördüm. Luzon Adası üzerinde Amerikalılarla Japonlar ateş dansı yapıyordu. Çekik gözlülerle yuvarlak gözlüler, üniforma-larındaki düğmelerin kimini kaybediyordu dansta. Ama Stockholm’da bir terzi vardı, zarif yollu bir akşamlık giysisine düğmeler dikiyordu. Yine bu sırada Burma fillerini Mountbatten <a href="../Text/Notlar.xhtml#n69" id="n69d"><sup>[69]</sup></a> her çaptaki mermilerle doyuruyor, Lima’daki bir dul kadın papağanına “caramba” sözcüğünü söyletmeye çalışıyor, Pasifik’in ortasında Gotik katedraller gibi kulelerle bezenmiş kocaman iki uçak gemisi yüzerek birbiri üzerine seğirtiyor, karşılıklı olarak uçaklarını havalandırıp birbirlerini denizin dibine yolluyorlardı. Ama uçaklar bundan böyle inecek bir alan bulamıyor, çaresizlik içinde ve melekler gibi tamamen sembolik olarak boşlukta süzülüyor, homurdana homurdana yakıtlarını tüketiyorlardı. Ama tam o sırada işini paydos eden Haparanda’daki bir tramvay biletçisini hiç rahatsız etmiyordu bu durum. Biletçi tavanın içerisine yumurta kırıyor, iki kendisi için, iki de nişanlısı için, ve gülümsüyor, her şeyi hazırlayarak nişanlısını bekliyordu. Kon-jew ve Schukow ordularının yeniden harekete geçeceği de tabiî önceden kestirilemeyecek bir şey değildi. İrlanda’da yağmur yağarken, Weichsel cephesini yarıp ilerliyor bu ordular, Varşova’yı pek geç olarak, Königsberg’i pek erken olarak ele geçiriyor, buna rağmen Panama’daki beş çocuklu ve tek kocalı bir kadının sütünün ocağın üzerinde yanmasını önleyemiyorlardı. Böylece baş kısmı henüz aç çağdaş olayların ipinde ilmikler atılıyor, hattâ şimdiden ipin geri tarafları örülerek tarih oluyordu. Beri yandan başparmağı aşağı doğru çevirmek, alnı kırıştırmak, başcağızını önüne sarkıtmak, el sıkmak, çocuk dünyaya getirmek, kalpazanlıkta bulunmak, elektriği söndürmek, dişleri fırçalamak, bir kimseyi kurşunlamak, bir bebenin altını temizlemek gibi eylemlerin aynı ölçüde becerikli olmasa bile dünyanın dört bir bucağında yapılmakta olduğu dikkatime çarpmış ve hedeften şaşmayan bu bir sürü eylemler aklımı karıştırmıştı. Dolayısıyla dikkatim, benim şerefime atlama tahtası altında düzenlenen mahkemeye yöneldi yine. “Atla İsa’cığım, atla haydi!” diye fısıldadı erken olgunlaşmış tanık kız Luzie Rennwand. Şeytanın kucağında oturuyor, bu da onun bakireliğini daha belirgin bir duruma sokuyordu. Luzie’ ye bir sucuklu ekmek dilimi uzatarak ona haz sağlıyordu Oskar. Luzie uzanan sucuklu ekmek dilimini alıyor„ buna rağmen bakireliğinden bir şey yitirmiyordu. “Atla, İsa’cığım, atla haydi!” diye fısıldıyordu ekmeği çiğneyerek ve bana hiç örselenmemiş üçgen yüzünü buyur ediyordu.</p>

  <p>Ama atlamadım ben ve bundan böyle de atlama tahtalarından atlamaya asla niyetim yok. Hani Oskar’ın son yargılanışı da olmadı bu. Beni birçok defa, son olarak bu yakınlarda kandırıp atlama tahtasından atlatmak istediler. Toz Alıcıların yargılanmasında olduğu gibi yüzüklü parmak davasında da — en iyisi buna İsa’nın üçüncü yargılanışı diyorum ben — gök mavisi çiniler döşenmiş susuz; yüzme havuzu kenarında yeteri kadar seyirci vardı. Sanık sıralarında oturuyor, benim yargılanmam sayesinde ve benim yargılanmamdan sonra yaşamlarını sürdürmek istiyorlardı.</p>

  <p>Ama ben döndüm geri, koltuk altlarımda uçuşmaya başlayan kırlangıç yavrularını boğdum, tabanlarımın altında izdivaçlarını kutlayan kirpileri üzerlerine basarak ezdim, dizkapaklarımın arkasındaki çukurda yuvalanmış kül renkli kedi eniklerini aç bırakarak öldürdüm hepsini ve atlamanın yüksek duygularını küçümseyerek kaskatı dönüp korkuluğa yürüdüm, oradan merdivene gelip basamaklardan inmeye başladım ve atlama kulesinin sadece üzerine çıkılmak için değil, aynı zamanda atlamadan gerisin geri inilmek üzere yapıldığını her basamağın doğrulamasını sağladım.</p>

  <p>Aşağıda Maria ile Matzerath beni bekliyordu. Rahip Wiehnke Efendi kendiliğinden gelip beni takdis etti. Bayan Gretchen Scheffler bana kışlık bir paltocukla pasta getirmişti. Kurt büyümüştü ve artık ne baba, ne de üvey baba gözüyle bakmak istiyordu bana. Büyükannem Koljaiczek kardeşi Vinzent’i kolundan tutmuş dikiliyordu karşımda. Vinzent dünyanın neme şey olduğunu biliyor abuk sabuk konuşmasını sürdürüyordu.</p>

  <p>Mahkemeden çıktığımızda sivil bir memur Matzerath’a doğru gelerek bir yazı uzattı ve: “Gerçekten bir düşünseniz, Bay Matzerath!” dedi. “Çocuğu sokaktan ayırmak gerekiyor. Siz de görüyorsunuz, böyle bir biçare yavrucak ahlâksız kimselerce nasıl kötüye kullanılıyor.”</p>

  <p>Maria ağlıyordu, yargılanma sırasında Rahip Wiehn-ke Efendi’nin yanına aldığı trampeti tutup boynuma astı. Merkez İstasyonu’nun bitişiğindeki tramvay durağına yürüdük. Yolun sonuna doğru beni kucağına aldı Matzerath. Matzerath'ın omuzları üzerinden gerilere bakarak, kalabalık içerisinde üçgen bir yüz aradım; bu yüzün sahibi de atlama tahtası üzerine çıkacak mı, Störbeker ile Moorkâhne’nin arkasından yüzme havuzuna atlayacak mı, yoksa o da benim gibi bir merdivenin oluşturduğu ikinci bir imkânın varlığını sezmiş miydi, anlamak istedim.</p>

  <p>Bugüne kadar da yollardan ve meydanlardan geçerken gözlerimi çevrede gezdirip ne yakışıklı, ne de çirkin denebilecek, buna rağmen boyuna erkeklerin kanlısı olan yeni yetme sıska bir kız aramak alışkanlığından kurtaramadım kendimi. Hattâ klinikteki yatağımda bile, Bruno tanımadığım bir ziyaretçinin geldiğini haber vermeye görsün, irkiliyorum. Kapıldığım dehşetin nedeni de şu: İşte şimdi Luizie Rennwand geliyor diyorum kendi kendime, çocukların umacısı ve Kara Ahçı Kadın kimliğinde geliyor, seni son bir kez atlama tahtasından atlamaya davet edecek.</p>

  <p>Mektubu imzalayıp Sağlık Bakanlığına yollasın mı, yollamasın mı, on gün düşünüp taşındı Matzerath. On birinci gün mektubu imzalayıp da yolladığı zaman, kent düşman topçusunun ateşi altına girmiş bulunuyordu ve posta idaresinin bu durumda mektubu yerine ulaştıracağı şüpheliydi.</p>

  <p>Mareşal Rokossowski ordusunun zırhlı öncü birlikleri Elbing’e kadar sokulmuştu. Weiss kumandasındaki ikinci ordu Danzig çevresindeki tepelere mevzileniyordu. Mahzenlerde yaşama günleri gelip çatmıştı.</p>

  <p>Hepimizin de bildiği gibi dükkânın altındaydı bizim mahzen ve holden, tuvaletin karşısındaki bir girişten on sekiz basamaklı bir merdivenle iniliyordu. Heilandt Baba ve Bayan Kater’lerin mahzenlerinin arkasında, Schlager’ lerin mahzeninin önündeydi. Ama Bayan Kater, sonra Saatçi Laubschad, Eyke’ler Schlager’ler, yanlarına birkaç bohça ve çıkın alarak kaçmışlardı kentten. Bunların ve Bayan Gretchen Scheffler ile Bay Alexander Scheffler’in son dakikada, eskiden tenezzüh vapuru olarak kullanılan bir gemiye kendilerini attıkları ve geminin Stettin ya da Lübeck’e doğru yol aldığı ya da bir mayna çarpıp havaya uçtuğu söylentileri dolaşmaya başlamıştı. Muhakkak olan bir şey varsa, evler ve mahzenlerin yarıdan çoğu boşaltılmıştı.</p>

  <p>Bir ikinci giriş yeri olması gibi bir üstünlüğe sahipti bizim mahzen ve bu giriş yeri de gene hepimizin bildiği gibi, dükkânda, tezgâhın gerisindeki kapaktı. Dolayısıyla Matzerath’ın mahzene ne indirip, mahzenden ne çıkardığını kimse göremezdi. Zaten Matzerath’ın savaş yıllarında mahzene yığıp depo etmesini başardığı yiyecekleri hani kimse afiyetle yiyin demezdi bize. Rutubetsiz, sıcak mahzen baklagiller gibi, undan mamul yiyecekler, şeker, sunî bal, buğday unu ve margarin gibi besi maddeleriyle doluydu. Çıtır çıtır peksimetler Palmin yağ kutuları üzerine yığılmış, Leipzig Karışık Konservesi, ayabakan eriği, bezelye ve diğer erik cinsleri raflar üzerine kutu kutu dizilmişti; pratik bir adam olan Matzerath bu rafları kendi elceğiziyle yapmış ve duvarlara çaktığı takozlar üzerine yerleştirmişti. Aşağı yukarı savaş ortalarına doğru Greff'in önayak olmasıyla kiler tavanı ve beton döşeme arasına direkler atılmış, bu direklerin yiyecek deposuna, hava saldırılarına karşı yönetmeliğe uygun bir sığınak güvenliğini sağlaması istenmişti. Tâciz amacıyla yapılan hava saldırıları dışında Danzig’in öyle büyücek bir bombardımana uğramayışına bakarak birçok defa bu direkleri yine söküp atacak olmuştu Matzerath, ama Greff hep karşısına çıkmıştı. Pasif Korunma Görevlisi Greff artık karışmaz olunca, bu kez de Maria direklerin kalmasını rica etmeye başladı Matzerath’dan; çünkü Kurt için, ama bazen da Kurt’la beraber benim için bir güvenliğin ortada bulunmasını istiyordu.</p>

  <p>Ocak sonunda başladı ilk bombardımanlar; Heiland Baba’yla Matzerath el birliğiyle Truczinski Nine’nin sandalyasını alıyor, bizim mahzene indiriyorlardı. Ama derken, belki de Truczinski Nine’nin isteğine uyarak, belki de taşıma zahmetinden yıldıkları için evde, pencere önünde bırakır oldular Truczinski Nine’yi. Kentin iç kesimlerine yapılmış o büyük bombardımandan sonra Maria ile Matzerath yaşlı kadını alt çenesi sarkmış buldular, içerisine yapışkan bir sinek kaçmış gibi gözleri dönmüştü.</p>

  <p>Bunun üzerine yatak odasının kapısı rezelerinden çıkarıldı. Heilandt Baba sundurmasından gerekli alet edavatla birkaç sandık tahtası alıp geldi. Matzerath’ın kendisine verdiği Derby sigaralarını içerek Truczinski Nine’ nin boyunun ölçüsünü almaya başladı. Bu arada Oskar da yardım etti. Tepelerden top atışı başlar başlamaz ötekiler kendilerini yeniden mahzene attılar.</p>

  <p>Heilandt Baba elini çabuk tutmak ve öyle ayak ucuna doğru incelmeyen basit bir tabut çatmak istiyordu. Oskar ise daha çok geleneksel biçimde bir tabutun çatılması taraftarıydı ve arkasını koyvermedi; tahtaları o kadar direterek Heilandt Baba'nın testeresi altına tuttu ki, Heilandt Baba sonunda, her insan ölüsünün haklı olarak kendisi için talep edebileceği ayak ucuna doğru incelen bir tabut hazırlamaya karar verdi.</p>

  <p>Sonunda zarif bir tabut çatılıp çıktı ortaya ve Truczinski Nine’yi Bayan Greff yıkayıp pakladı, dolaptan tiril tiril bir gecelik alıp giydirdi üzerine, tırnaklarını kesti, saç topuzuna bir çeki düzen verdi, üç firketeyle gerektiği gibi durmasını sağladı topuzun; sözün kısası, Truczinski Nine’nin öldükten sonra da, sağlığında seve seve arpa kahvesi içmiş, patates püresi yemiş gri bir fareye benzemesine çalıştı.</p>

  <p>Ama fare bombardıman sırasında sandalyasında otururken kasılıp kalmıştı ve dizleri bükük olarak tabut içerisine yerleştirilmesi gerekiyordu; bu yüzden Maria kucağında Kurt’la birkaç dakika için odadan çıktı, Heilandt Baba da iki bacağını kırdı Truczinski Nine’nin ve böylelikle tabutun kapatılıp çivilenmesini sağladı.</p>

  <p>Ne yazık ki siyah değil, yalnız sarı boya vardı elimizde. Dolayısıyla Truczinski Nine boyasız, ama ayak ucuna doğru incelen bir tabut içerisinde evden çıkarılıp merdi-verilerden indirildi. Oskar tabutun arkasından trampetiyle yürüyor, tabutun kapağını seyrederek üzerindeki yazıyı okuyordu: Düzenli aralarla Vitello Margarini, Vitello Margarini, Vitello Margarini diye yazıyor kapakta ve Truczinski Nine öldükten sonra da onun beğenisinin sağlamlığını doğruluyordu; Truczinski Nine sağlığında halis bitki özlerinden yapılan nefis Vitello Margarinini değme tereyağına değişmemiş, çünkü margarini sağlığa daha yararlı görmüştü; ona göre zinde tutuyordu bu yağ insanı, besliyor, neşe veriyordu.</p>

  <p>Heilandt Baba Manav Greff'in el arabasına yükledi tabutu, Luise Caddesinden, Maria Caddesinden, Anton Müller Yohindan geçirip —burada iki ev yanıyordu — Kadın Hastalıkları Kliniğine doğru götürdü. Dul Bayan Greff'in yanında, mahzende kalmıştı Kurt. Maria ile Matzerath arabayı itiyor, Oskar ise arabanın üzerinde oturuyordu; tabut üzerine tırmanmayı pek istiyor, ama koyvermiyorlardı. Yollar Doğu Prusya'dan ve Werder’den kaçanlarla tıkanmıştı. Kapalı Spor Salonu önündeki demiryolu alt geçidinden geçilecek gibi değildi pek. Matzerath, Conradinum’un bahçesinde bir çukur kazılmasını teklif etti, Maria aleyhinde bulundu teklifin. Truczinski Nine’nin yaşında olan Heilandt Baba da olmaz der gibi eliyle bir işaret yaptı. Ben de Truczinski Nine’nin okulun bahçesinde gömülmesine karşıydım. Ancak Belediye Mezarlıkları'ndan da umudu kesmemiz gerekiyordu, çünkü Kapalı Spor Salonu’ndan başlayarak Hindenburg Ağaçlıklı Yolu sadece askerî araçlar için açıktı. Bu yüzden fareyi oğlu Herbert'in yanına gömemedik, ama Belediye Mezarlıkları’nın karşısında bulunan Steffen Parkı’nda Mayıs Çayırı'nın arkasında küçük bir yer seçtik kendisine.</p>

  <p>Toprak donmuştu. Matzerath ile. Heilandt Baba nöbetleşe kazma sallayıp, Maria taş sıraların yanında yöresindeki sarmaşıkları söküp almaya çalışırken, Oskar kendi başına bir yol tuttu ve çok geçmeden Hindenburg Yolu’nun ağaçları arasında buldu kendini. Bu ne trafikti böyle! Tepeden ve Werder’den geriye çekilen tanklar birbirlerini sürüyüp götürüyordu. Ağaçlarda asılı —yanılmıyorsam ıhlamur ağaçlarıydı hepsi— Volkssturm örgütü mensuplarıyla askerler görülüyordu. Üniformalarının ceketleri önündeki karton yaftalar üzerinde bir bakıma okunaklı yazılmış yazılar, ağaçlarda sallandırılanların vatan haini olduklarını bildiriyordu. Asılmışlardan birçoğunun zorlanmış bir ifade taşan yüzlerine baktım, kendini asan Manav Greffle genel ve özel bakımdan karşılaştırmalar yaptım arada. Ayrıca üzerlerine pek bol gelen üniformalar içinde yığın yığın genç oğlanlar gördüm, birçok kez Störbeker’i seçer gibi oldum aralarında, ama her seferinde yanıldığımı anladım, oğlanların hepsi de birbirine benziyordu, yine de ben şimdi asmışlardır Stör-beker’i dedim kendi kendime. Acaba Luzie Rennwand’ı da sallandırmışlar mıydı?</p>

  <p>Bu düşünce Oskar’ı kanatlandırdı. Sağ ve soldaki ağaçlara göz gezdirerek bir kızın ince vücudunu aradım, bir cesaretle tanklar arasından yolun karşısına geçtim, ama bu tarafta da Störbeker’e benzeyen erler, yaşlı Volkassturm mensupları ve delikanlılar gördüm sadece. Hayal kırıklığına uğrayarak ağaçlıklı yol boyunca yürüyerek yarı harap olmuş Câfe Dörtmevsim’e geldim, istemeyerek geri döndüm sonra, Truczinski Nine’nin mezarı başına dikilerek Maria ile tümseğin üzerine sarmaşıklar ve yapraklar serptiğimde, hâlâ bir ağaçta sallanan Luzie’nin o güçlü ve ayrıntılı görüntüsünden kendimi kurtaramamıştım.</p>

  <p>Dul Bayan Greff'in el arabasını götürüp manav dükkânına bırakmadık. Matzerath ile Heilandt Baba arabayı söküp parçalara ayırdılar, tek tek parçaları dükkânımızın tezgâhı arkasına yerleştirdiler ve dükkânın sahibi Matzerath Heilandt Baba'nın cebine üç küçük paket sigara soktu: “Bakarsın araba yine lâzım olur bize”, dedi. “Burada bir bakıma emniyette sayılır”.</p>

  <p>Heilandt Baba bir şey demedi, ama uzanıp uzanıp nerdeyse boşalmış raflardan birçok makarna paketiyle iki kese kâğıdı şeker aldı. Cenaze gömülürken, ayrıca gidiş ve dönüşte ayaklarında görülen keçe terlikleri sürüyerek dükkândan çıktı ve raflarda kalan az buçuk malı da mahzene taşıma işini Matzerath’a bıraktı.</p>

  <p>Artık mahzenden dışarı çıkamaz olmuştuk âdeta. Rusların Zigankenberg’e, Pietzgendorf’a girdikleri, Schidlitz önüne geldikleri söyleniyordu. Ama tepelerde bulundukları muhakkaktı, çünkü doğruca kentin iç kesimlerine yolluyorlardı mermilerini. Alt Şehir, Üst Şehir, Yeni Şehir, Eski Şehir, Genç Şehir, Yaşlı Şehir, Karabiber Şehir, yedi yüzyıl boyunca imar edilip durmuş bütün bu semtler üç gün içinde yanıp kül olmuştu. Ama Danzig’in ilk yanışı değildi bu. Daha önce Pomeranya’lılar, Brandenburg’lular, tarikat mensubu şövalyeler, PolonyalIlar, İsveçliler, sonra yine İsveçliler, Fransızlar, Prusyalılar, Ruslar, ayrıca Saksonyalılar, bunların her biri birkaç yılda bir tarihe yeni sayfalar katarak, kenti yakılmağa lâyık bulmuşlardı. Şimdi de Ruslar, PolonyalIlar, Almanlar ve İngilizler bir olmuş, Gotik sanatının tuğla yapılarındaki tuğlaları yüzüncü defadır yakıyor, ama bir peksimet elde edemiyorlardı. Häker Caddesi, Uzun Cadde, Geniş Cadde, Büyük ve Küçük Dokumacılar Caddesi yanıyor, Tobias Caddesi, Köpek Caddesi, Altstädtischer Graben, Vorstädtischer Graben, sonra kale duvarları ve uzun köprü yanıyordu. Kran Kapısı ahşaptı, dolayısıyla pek nefis yanıyordu.</p>

  <p>Küçük Pantoloncular Sokağı'nda yangın ayağına geçireceği pek göz kamaştırıcı renkte bir sürü pantolon için ölçü aldırıyordu. Maria Kilisesi içten dışa doğru yanıyor ve sivri kemerli pencereleriyle bir bayram şenliğine boğuyordu ortalığı. Sankt Katharinen, Sankt Johann, Sankt Brigitten, Barbara, Elisabeth, Peter ve Paul, Trinitatis ve Kutsal Cesed Kiliselerinin başka yere taşmamadan kalmış çanları çan kulelerinde eriyor ve sessiz sedasız yere damlıyordu. Büyük Değirmen’de kırmızı buğdaylar öğütülüyordu. Kasaplar Sokağı’nda yanık pazar pirzolaları kokuyordu. Şehir Tiyatrosu’nda Kundakçı'nın Düşleri adında tek perdelik sinsi bir oyunun galası yapılıyor, Rechtstadt’daki Belediye Sarayı’nda yangından sonra itfaiyecilerin maaşlarına, geçmiş yangın günlerini de kapsamak üzere zam yapılması karar altına alınıyordu. Ruhul Kudüs Caddesi, Kutsal Ruh adına yanıyor, Franziskus Manastırı ermişlerden Franziskus adına neşe içinde kavruluyordu; nihayet Franziskus ateşi seven ve İlâhilerinde onu terennüm eden bir ermişti. Kadınlar sokağı Baba ve Oğul için aynı zamanda yanıp tutuşuyordu. Odun Pazarı, Kömür Pazarı ve Saman Pazarı'nın yanmakta olduklarını söylemek gerekmez sanırım. Ekmekçiler Sokağı’nda artık ekmek çıkmıyordu fırınlardan. Sütçüler Sokağı’nda sütler kaynamış taşıyordu. Sadece Batı Prusya Yangın Sigortası'nın binası tamamen sembolik nedenlerden yanmaya yanaşmıyordu bir türlü.</p>

  <p>Yangınlarla hiç de başı hoş değildi Oskar’ın. Dolayısıyla yanan Danzig’i seyretmek üzere Matzerath merdivenlerden çatı arasına çıktığında, düşüncesizlik ederek bir yangında kolay yanabilecek birkaç parça öteberimi aynı yerde saklamamış olaydım mahzende kalır, ben de onunla gitmezdim. Cephe Tiyatrosu stokumdan kalmış son trampetimle, Goethe’mi ve Rasputin’imi kurtarmam gerekiyordu. Ayrıca kitap sayfaları arasında Roswitha’mın sağken zarif bir şekilde hareket ettirdiği o bir soluk kadar ince zarif boyalı yelpazeyi de saklıyordum. Maria mahzende kaldı, ama Kurt benimle ve Matzerath’la beraber çatı arasına çıkmak ve yangını seyretmek istedi. Bir yandan oğlumun kontrol altında tutulamayan coşkunluğuna kızıyordum; beri yandan kendi kendine şöyle diyordu Oskar: Dedesinin dedesine, büyükbabama, kundakçı Koljaiczek’e çekmiş. Maria mahzende alıkoyup bırakmadı Kurt’u, ama benim Matzerath ile yukarı çıkmama müsaade edildi. Yukarıda öteberilerimi toplayıp yanıma aldım, çamaşır kurutma yerinin penceresinden bir göz attım dışarı, gün görmüş saygıdeğer kentin kendisinde bulmuş olduğu o hayat fışkıran gücü görerek şaşırdım.</p>

  <p>Yakında mermiler patlamaya başlayınca, çamaşır kurutma yerinden ayrıldık. Sonra Matzerath bir kez daha çıkacak oldu yukarı, ama Maria koyvermedi. Matzerath da boyun eğdi ve Dul Bayan Greff’e yangını enine boyuna anlatırken ağlamaya başladı. Bir kez daha mahzenden eve çıkarak radyoyu açtı, ama radyo ses vermiyordu artık. Yanmakta olan radyoevinin çıtırtısı bile duyulmuyordu, kaldı ki özel bir haber işitilecekti.</p>

  <p>Bundan böyle Noel Baba’ya inanıp inanmaması gerektiğini bilemeyen bir çocuk gibi duraksar bir hali vardı âdeta Matzerath’ın; mahzenin orta yerinde dikiliyor, pantolon askılarını çekip çekiştiriyordu; kesin zafere karşı ilk olarak şüphe beyan etti ve Dul Bayan Greff in tavsiyesi üzerine ceketinin kolundaki parti rozetini çıkardı, ama rozeti nereye koyacağını bilemedi bir türlü; çünkü mahzenin zemini betondu, Bayan Greff ise rozeti almaya yanaşmadı. Maria kışlık patatesler içerisine gömmesini söyledi rozeti, ama patatesleri Matzerath pek güvenilir bir yer görmedi, yukarı çıkmayı da göze alamıyordu, çünkü henüz gelmemişlerse çok geçmeden geleceklerdi, belki de yoldaydılar, geliyorlardı şimdi, çünkü yukarı çıktığında Brenntau ve Oliva dolaylarında savaşıldığını bildiren sesler işitmişti. Bonbon şekerini yukarda, pasif korunma kumları içerisinde bırakmadığına bin kez hayıflandı, çünkü onu burada aşağıda, elinde bonbonla buldular mı —birden elinden bıraktı rozeti, beton zemin üzerine düştü rozet, rozeti ayaklarıyla çiğnemek, çıldırmış gibi yapmak istedi; Kurt’la ben aynı zamanda atıldık bonbonun üzerine, ben Kurt’tan çabuk davranıp bonbonu kaptım, bundan böyle de elimden çıkarmadım onu; Kurt üzerime atıldı, kendisine bir şey verilmesini istediği zamanlar yaptığı gibi üzerime atıldı Kurt, ama ben parti rozetini vermedim oğluma, onu tehlikeye atmak istemedim; çünkü Ruslarla şakaya gelmezdi, Oskar daha okuduğu Rasputin kitabından biliyordu bunu; Kurt yumruklarıyla bana vurur, Maria bizi ayırmaya çalışırken, acaba oğlunun darbeleri altında rozeti vermeye rıza gösterse, Beyaz Rusların mı, yoksa Büyük Rusların mı, Kazakların mı, yoksa Georgierlerin mi, Kalmüklerin mi, yoksa Kırım Tatarlarının mı, Ruthenlerin mi, yoksa UkraynalIların mı, yoksa Kırgızların mı parti rozetini Kurt’ta bulacaklarını düşündü Oskar.</p>

  <p>Maria Dul Bayan Greff'in yardımıyla bizi ayırdığı zaman, bonbonu muzaffer bir edayla yumruk yaptığım sol elimde tutuyordum. Matzerath rozetin kendisinden çıkmış olduğuna seviniyordu. Maria ulumaya başlayan Kurt’la uğraşmaya başladı, rozetin açıkta duran iğnesi avucuma battı derken. Eskiden olduğu gibi şimdi de beğenilecek bir yanını bulamadım rozetin. Ama Matzerath’ın ceketine arkadan bonbonu iliştirmek isterken —nihayet onun partisinden bana neydi— üzerimizdeki dükkânda bitiverdiler; bağrışan kadınların seslerine bakılırsa, o anda komşu mahzenlere de dalmışlardı.</p>

  <p>Mahzene inilecek kapağı kaldırdıklarında rozetin iğnesi hâlâ elime batmaktaydı. Maria’nın titreyen dizleri önüne çömüp beton zemin üzerindeki karıncaları seyretmekten başka yapacak ne kalmıştı benim için? Ordu halindeki karıncaların yolu kışlık patateslerden başlıyor, mahzeni çapraz katederek bir şeker çuvalına varıyordu. Mahzenin merdivenine üşüştüler derken, altı kişi kadardılar, hafif karışık Ruslardı basbayağı, ellerinde makineli tabancalarla gözlerini belerttiler. Rus Ordusu’nun sahnede görünmesi üzerine karıncaların hiç istiflerini bozmayışı, bütün bağırışmalar ortasında yatıştırıcı bir etki yaptı; patateslerle şekerden başka şey düşündükleri yoktu karıncaların, oysa makineli tabancaların niyetleri ilkin başka şeyler ele geçirmekti. Büyüklerin ellerini havaya kaldırmalarını normal karşıladım. Sinemalarda gösterilen dünya haberlerinden biliyordum bunu; ayrıca Polonya Postanesi’nin savunması da buna benzer teslimiyet dolu bir sahneyle kapanmıştı. Ama Kurt’un ne diye kalkıp büyüklere özendiğini çıkaramadım bir türlü. Kendine bir örnek arıyorsa, ortada babası olan ben vardım; babasını örnek almak istemiyorsa karıncalar vardı. Dört köşeli üniformalıların üçü hemen Dul Bayan Greffi gözüne kestirdiğinden, mahzende kaskatı duran topluluğa biraz canlılık geldi. O kadar uzun süren bir dulluktan ve daha önce yaşanan perhiz günlerinden sonra böylesine aşırı bir taleple karşılaşmayı pek beklemeyen Bayan Greff, ilkin şaşkınlığından çığlık atmaya başladı, ama derken nerdeyse unuttuğu o yatay pozisyona çarçabuk uydurdu kendini.</p>

  <p>Rusların çocuk sevdiğini daha Rasputin’de okumuştum ve mahzenimizde de yaşadım böyle olduğunu. Maria durup dururken titriyor, Dul Bayan Greff'e hiç aldırmayan dört Rus askerinin ne diye Kurt’u kaldırıp kucaklarına oturttuğunu, ne diye bunların da ötekiler gibi nöbetleşe Dul Bayan Greff önüne gömmeyerek Kurt’çuğu okşayıp sevdiklerini, ona dadada <a href="../Text/Notlar.xhtml#n70" id="n70d"><sup>[70]</sup></a> dediklerini. Kurt'un ve kendisinin yanaklarına vurduklarını aklı almıyordu bir türlü.</p>

  <p>Benimle trampetimi askerlerden biri kaldırıp kucağına aldı, böylece beni bundan böyle kıyaslamalar yaparak karıncaları seyretmekten ve onların gösterdiği çabaya bakarak yaşadığımız zamanın olaylarını teraziye vurmaktan alıkoydu. Trampetim karnımın önünde sarkıyordu; iri gövdeli ve büyük ağızlı adam, kalın parmaklarıyla, bir büyük için hiç de acemice denemeyecek birkaç hava vurdu; sözkonusu havalara uyarak hani dansedebilirdi insan. Oskar bunun altında kalmamayı, trampetinden ustalıkla birkaç hava döktürmeyi pek istedi, ama yapamadı, çünkü Matzerath’ın parti rozetinin iğnesi hâlâ sol elinin ayasına batıyordu.</p>

  <p>Nerdeyse bir huzur ve aile havası esmeye başlamıştı mahzenimizde. Dul Bayan Greff in nöbetleşe yer değiştiren üç asker altında gittikçe sesi çıkmaz oldu. Derken biri doydu bunların; dolayısıyla Oskar, benim o pek istidatlı trampetçi tarafından, terleyip duran ve hafif çekik gözlü bir Kalmük’e devredildi. Kalmük sol eliyle beni tutarken, sağ eliyle pantolonunun düğmelerini ilikledi ve daha önce beni kucağında tutan trampetçimin bunun tam tersini yapmasına ses çıkarmadı. Ama Matzerath bir değişiklik için fırsat ele geçiremiyor, beyaz tenekeden Leipzig Karışık Konservesi kutularıyla dolu raf önünde dikiliyordu; ellerini havaya kaldırmıştı, el ayasındaki çizgiler görülüyordu. Buna karşılık mahzendeki kadınlarda şaşılacak ölçüde bir kavrayış yeteneği açığa vurdu kendini: Çok geçmeden ilk Rusça sözcükleri öğrenmişti Maria, dizleri de titremez olmuştu, hattâ gülüyordu; o anda elinin altında bulunsa, mızıka da çalabilirdi hani.</p>

  <p>Ama o kadar çabuk değişmeyen Oskar karıncaların yerini tutacak bir başka şey aramış ve benim Kalmük’ün yakasının kenarında geziye çıkan bir sürü yassı, gri-kahverengimsi hayvancıkları seyre başlamıştı. Hani böyle bir biti yakalayıp gözden geçirmeyi pek istiyordum; çünkü okuduğum kitaplarda da, Goethe’de daha az, Rasputin’de daha çok bitlerin sözü ediliyordu. Gelgelelim tek elimi kullanarak bir bit yakalayamayacağımdan, parti rozetini elden çıkarmanın yoluna baktım. O zamanki bu davranışını açıklamak üzere şimdi şöyle söylüyor Oskar: Kalmük’ün göğsünde zaten bir sürü nişan vardı, dolayısıyla elime batıp duran ve bir bit yakalamaktan beni alıkoyan bonbonu avucumda tutarak yanıbaşımda dikilen Matzerath’a uzattım.</p>

  <p>Bunu yapmamam gerektiği söylenebilir şimdi. Ama Matzerath da uzanıp almasaydı ya rozeti, ne diye aldı.</p>

  <p>Matzerath elini uzattı, ben de bonbonu elden çıkardım. Partisinin rozetini parmakları arasında hisseden Matzerath’ı yavaş yavaş bir korku sardı ve benim boş kalan ellerimle tanıklık etmek istemeyeceğim bir şey yaptı; bitlerin ardına düşemeyecek kadar dalgın Oskar yeniden dikkatini karıncalar üzerinde yoğunlaştırmak istiyordu ki, Matzerath’ın acele bir el hareketine ilişti gözü. O zaman ne düşündüğü aklına gelmediği için şimdi şöyle söylüyor: alacalı bulacalı yuvarlak rozeti Matzerat avucunda tutsaydı, daha akıllıca davranmış olurdu.</p>

  <p>Ama Matzerath rozetten yakasını kurtarmak istemiş ve ahçı olarak, ayrıca bakkal dükkânının bir dekoratörü olarak başarısını sık sık ortaya koyduğu hayal gücüne rağmen, rozeti saklamak için ağzından başka yer bulamamıştı.</p>

  <p>Böylesine kısa bir el hareketi ne kadar da önemli olabiliyor. Elin ağıza doğru bir hareketi. Bu kadarı da Maria'nın sağında ve solunda oturan iki İvan’ı ürkütmeye ve sığınaktaki yataktan sıçrayıp kaldırmaya yetmişti. Makineli tabancalarla gelip Matzerath’ın karnının önüne dikildiler, Matzerath’ın yutkunarak bir şeyi yutmaya çalıştığı açıkça görülüyordu.</p>

  <p>Bari daha önce rozetin iğnesini üç parmağıyla kapasaydı ya! Fazla yer tutan rozet Matzerath’ı boğuyor, Matzerath’ın yüzü al al olup gözleri açılıyor, Matzerath öksürüyor, ağlıyor, gülüyor ve hep birden ruhuna üşüşen bu duygular karşısında ellerini bundan böyle havada tutamıyordu. Buna da işte katlanamıyordu İvan’lar; bağırıyor, eskisi gibi Matzerath’ın avuçlarını görmek istiyorlardı. Ama Matzerath kendini büsbütün solunum organlarına vermişti, artık doğru dürüst öksüremiyordu bile; rakseder gibi hareketler yapıyor, kollarını sağa sola savuruyordu. Leipzig Karışık Konservesi kutularından birkaçını raftan eliyle süpürüp alaşağı etti bir ara; bunun üzerine hafif çekik gözleriyle sessiz olup biteni seyreden Kalmük kollayarak yere bıraktı beni, elini arkasına atıp bir şeyi yatay duruma getirdi ve kalçasından doğru ateş etti, bütün mermileri boşalttı, kendi kendine boğulup gitmesine fırsat bırakmadan yere yıktı Matzerath’ı.</p>

  <p>Alınyazısı sahnede boy gösterince, insan neler de yapmıyor. Muhtemel babam partiyi yutkunmalarla yutmaya çalışarak ölürken, az önce Kalmük’ün yakasından yakaladığım bir biti farkında olmaksızın, böyle bir şey yapmayı da istemeksizin parmaklarımın arasında ezmiştim. Karıncaların yolu üzerine yanlamasına devrilmişti Matzerath. İvanlar dükkâna çıkan merdiven yoluyla mahzenden ayrıldılar ve giderken birkaç kavanoz sunî bal götürdüler. En son mahzenden çıkan benim Kalmük oldu, ama sunî bal alamadı yanına, çünkü makineli tabancasına yeniden mermi sürmesi gerekiyordu. Dul Bayan Greff, orası burası açıkta, margarin kutuları arasına kıvrılmış yatıyordu. Maria ise âdeta ezmek ister gibi bağrına bastırıyordu Kurt’u. Goethe’de okuduğum bir cümle geçti aklımdan. Karıncalar değişik bir durumla karşılaşmış, ama dolambaçlı bir yol izlemek zahmetinden kaçınmayarak güzergâhlarını kıvrılmış yerde yatan Matzerath’ın çevresinden dolaştırmışlardı; çünkü patlamış çuvaldan akan şeker, Mareşal Rokossowki ordusu tarafından Danzig’in işgalinde hiçbir şey yitirmemişti tatlılılığından.</p>
</body>
</html>
