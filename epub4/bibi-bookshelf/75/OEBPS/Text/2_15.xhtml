<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">İSA'NIN DOĞUŞU OYUNU</span></h2>

  <p>Mucizevî silâhların ve kesin zaferin çok konuşulduğu zamanlardı. Ama biz toz alıcılar ne berikinin, ne de ötekinin sözünü ediyor, yine de o mucizevî silâhlara sahip bulunuyorduk.</p>

  <p>Oskar otuz, kırk üyeli çetenin reisliğini üzerine aldığında, ilkin Störbeker tarafından Neufahrwasser’li çetenin reisine takdim ettirdim kendimi. Neufahrwasser Kılavuz Kaptanlık Dairesinde bir müdürün oğlu olan on yedi yaşındaki ayağı topal Moorkahne, sağ bacağı sol bacağından iki santim kısa olduğu için çürüğe çıkarılmış, ne hava kuvveti yardımcılığına, ne de er olarak askere alınmıştı. Moorkahne topallığını kendinden emin bir edayla ve açık seçik sergilemesine rağmen, çekingen bir çocuktu ve konuşurken yavaş çıkıyordu sesi. Dudaklarında biraz kurnazca bir gülümseme hiç eksik olmayan bu delikanlı Conradinum'un son sınıfının en iyi öğrencisiydi ve ilerde Rus ordusunun bir itirazı olmazsa, olgunluk sınavını örnek bir başarıyla vermemesi için hiçbir neden yoktu; Morrkahne felsefe öğrenimi yapmak istiyordu.</p>

  <p>Störbeker bana nasıl kayıtsız şartsız bir saygı gösteriyorsa, Topal Moorkahne de beni toz alıcıların şefi İsa olarak görüyordu. Oskar hemen daha işe başlarken, Störbeker ile Moorkahne’den deponun ve kasanın yerini göstermelerini istedi, çünkü iki çete de baskınlardan kaldırdıkları ganimetleri aynı mahzende saklıyordu. Langfuhr semtinde Jeschkental Yolu’ndaki sessiz ve kibar bir villada bulunuyordu mahzen; rutubetsiz ve geniş bir yerdi. Soyadları “von Puttkamer” olan Putte’nin anne ve babası, hafif meyilli bir çimenliğin yoldan ayırdığı dört bir tarafı sarmaşıklarla sarılmış bir malikânede oturuyordu; daha doğrusu Bay von Puttkamer güzelim Fransa'da bir alaya kumanda ediyor, Şövalye Haç Nişanı’na sahip olup Pomeranya-Polonya-Prusya karışımı bir aileden geliyordu; Bayan von Puttkamer ise hastalıklı bir kadındı ve daha aylar öncesi sözde şifaya kavuşmak umuduyla Yukarı Bavyara'ya gitmişti. Villanın hâkimi, toz alıcıların Putte diye çağırdıkları Woifgang von Puttkamer’di şimdi; çünkü mahzene çamaşır yıkanan mutfaktan geçtiğimiz için, yukarıdaki odalarda eğleşen nerdeyse sağır ve yaşlı hizmetçiyi asla görmüyorduk.</p>

  <p>Depoda yığın yığın konserve kutusu, sigara falan gibi tüttürecek şeyler ve paraşüt yapmaya yarayan top top ipekli kumaşlar bulunuyordu. Rafların birinde askerî hizmetlerde kullanılan iki düzine kadar saat asılıydı ve Störbeker'in emri uyarınca Putte bunları sürekli olarak işler durumda tutuyor, birinin öbüründen geri kalmamasına ya da ileri gitmemesine çalışıyordu.</p>

  <p>Putte’ye ayrıca iki makineliyi, bir tüfeği ve bir sürü tabancayı temiz tutma görevi verilmişti. Bir bazoka, makineli tüfek cephanesi ve yirmi beş el bombası gösterdiler bana. Bütün bunlar ve ayrıca bir dizi benzin bidonu iktisat Müdürlüğü’nü ele geçirmek üzere yapılacak saldırı için ayrılmıştı. Bu durumda İsâ olarak verdiğim Oskar’ın ilk emri şu oldu: “Silâhlar ve benzin bidonları bahçeye gömülecek, ateşli silâhların tetik yayı çıkarılıp bana, teslim edilecek. Bizim silâhlarımız başkadır.”</p>

  <p>Sağdan soldan kaldırılmış nişanlar ve madalyalarla dolu bir sigar kutusunu bana göstermesi üzerine, gülümseyerek oğlanların bunları alıkoymalarına müsaade ettim. Ama paraşütçü bıçaklarını aslında ellerinden almalıydım, çünkü sonradan kullandılar bu bıçakları; hani güzelcecik ele avuca gelen ve insanı kendilerini kullanmaya davet eden şeylerdi.</p>

  <p>Derken kasayı çıkardılar önüme. Oskar kasadaki parayı saydırdı ilkin, sonra bir de kendisi saydı ve kasa mevcudunu iki bin dört yüz yirmi mark olarak kayda geçirtti. 1944 yılı eylül başlarındaydı. Ve 1945 ağustosunun ortalarında General Konjew ile Schukow Weichsel hattını zorlayarak delip geçince, mahzende saklanan kasamızı çaresiz feda ettik. Putte’nin itirafı üzerine. Eyalet Başmahkemesi’nin kürsüsünde tomarlar ve yığınlar halinde otuz altı bin mark toplandı.</p>

  <p>Mizacına uygun olarak, Oskar. çetenin faaliyetleri sırasında kendini arka plânda tutmuştu. Bütün gündüz çokluk tek başıma, olmazsa yanıma Störbeker’i alarak sağda solda dolaşıyor ve çetenin geceki çalışması için zahmete değer bir hedef araştırıyordum; böyle bir hedef ele geçirdim mi, organizasyon işini Störbeker veya Moorkahne’ye bırakıyor ve kendim Truczinski Nine’nin yanından ayrılmaksızın — işte şimdi başta söylediğim o mucizevî silâhın ne olduğunu açığa vuruyorum — her zamankinden uzun menzilli sesimi gecenin geç bir saatinde yatak odasının penceresinden dışarı yollıyordum; böylelikle birçok parti binasının zemin pencerelerini, yiyecek kuponlarının basıldığı bir basımevinin avluya bakan penceresini tuzla buz ettim. Bir defasında oğlanların kendisinden öç almayı diledikleri bir lise öğretmeninin evinin mutfak penceresini istek üzerine, ama istemeye istemeye kırıp döktüm.</p>

  <p>Ekim ayına çıkmıştık. V 1 ve V 2 ’ler İngiltere'ye uçuyor, bana gelince sesimi Langfuhr üzerinden aşırıp Hindenburg Yolu’ndaki ağaç dizisini izletiyor, Danzig Merkez İstasyonu’nu, Altstadt’ı ve Rechtstadt’ı geçirerek Kasaplar Sokağı’na ve müzeye ulaştırıyor, oğlanların buradan içeri girmesini sağlayarak onlara Niobe’yi, yani kalyon heykelini arattırıyordum.</p>

  <p>Ama Niobe’yi bulamadı oğlanlar bir türlü. Yanıbaşımda Truczinski Nine yerinden kımıldamaksızın başını sallayarak sandalyasında oturuyordu; birbirimize benzeyen bazı ortak yanlarımız vardı; çünkü Oskar uzak menzilli türküsünü çağırırken, o da uzak menzilli düşünüyor, gökyüzünü gözleriyle tarayarak oğlu Herbert’i, cephenin orta kesimini tarayarak oğlu Fritz’i arıyordu. Ayrıca 1944 başında evlenip Ren bölgesine taşınan büyük kızını da uzaklarındaki Düsseldorf kentinde araması gerekiyordu. Başgarson Köster’in evi Düsseldorf'daydı çünkü, ama kendisi Kurland’da çalışıyordu. Ancak iki haftalık izni sırasında karısı Guste’yle birlikte yaşayabilmiş, Guste de onu tanıyabilmek için ancak bu kadarcık bir süre ele geçirebilmişti.</p>

  <p>Sessiz, huzur dolu akşamlardı. Truczinski Nine’nin ayakları dibinde oturuyor Oskar, trampetini belli bir hava gözetmeksizin birazcık konuşturuyor, sonra çini soba üzerinde pişmiş bir elmayı alarak bu buruş buruş kocakarı ve çocuk yiyeceğiyle karanlık yatak odasına girip kayboluyor, karartma kâğıdını yukarı çekip pencereyi azıcık aralayarak ayazın ve gecenin içeri dalmasına biraz izin veriyor ve bu arada o iyi nişanlanmış uzak menzilli sesini dışarı yolluyordu; ama o kımıl kımıl yıldızlardan hiçbirini hedef almıyor sesine, saman yoluna da hiç uğramıyor, doğru Winterfeld Meydanı’nı, ama buradaki radyoevini değil de onun karşısındaki Hitler Gençliği Yönetim Bürolarının yan yana sıralandığı binayı gözüne kestiriyordu.</p>

  <p>Açık havada bir dakikayı bulamıyordu işimi görmem. Bu sırada sobada pişmiş elma pencerenin önünde durmaktan biraz soğuyordu. Elmayı ağzımda geveleyerek Truczinski Nine’yle trampetimin yanına dönüyor ve çok geçmeden yatağa yatıyordum. Oskar uyurken, toz alıcıların İsâ adına parti kasalarını, yiyecek kuponlarını ve bunlardan daha önemlisi resmî mühürleri, doldurulmak üzere bekleyen basılı belgeleri ya da Hitler Gençliği Devriye Kolu Üyelerinin isimleri yazılı bir listeyi yürüteceklerinden emin bulunuyordu.</p>

  <p>Störbeker’le Moorkahne’nin tahrif edilmiş kimlik kartlarını kullanarak akla gelmedik münasebetsizliklerde bulunmalarına göz yumuyordum. Çetenin baş düşmanı Hitler Gençliği devriyeleriydi bir kez, dolayısıyla rakiplerini canları istedikleri gibi avlasın, tozlarını alsınlardı ve Kohlenklau’ın deyimiyle —uygulayıcısı da oydu yine bunun— rakiplerinin kıçlarını biraz parlatmalarına da ses çıkarmazdım doğrusu.</p>

  <p>Sadece bir giriş olan ve benim asıl plânlarımı hiç ele vermeyen bu türlü faaliyetlerden zaten uzak kalıyordum; bu yüzden, 1944 eylülünde, biri o tarafa korku salmış Helmut Neitberg olmak üzere yüksekçe rütbeli iki devriye kolu kumandanını kıskıvrak bağlayıp Mottlau’da, Kuh Köprüsü’nün yukarı kesiminde suda boğanların toz alıcılar olup olmadığını söyleyemeyeceğim.</p>

  <p>Ama sonradan ileri sürdüklerine göre, toz alıcılar çetesiyle Ren kıyısında, Köln’de faaliyet gösteren Polonya partizanlarının bizim hareketimizi etkileyip hattâ yönettikleri iddiasını, hem Oskar, hem İsâ olarak, yani çifte bir kimlikle çetenin başında bulunan benim geri çevirmem ve bir masal olarak nitelemem gerekiyor.</p>

  <p>Ayrıca Putte’nin babasının Mareşal Rommel’e pek yakınlık duyup sonradan intihar etmesi yüzünden, mahkemede yirmi temmuz suikastçileriyle ilişkili olduğumuz da ileri sürülmüştü. Babasını savaş sırasında belki dört beş kez şöylece ve her defasında başka bir rütbeyle gören Putte, aslında bizi hiç ilgilendirmeyecek intihar olayını ancak mahkemede öğrenmiş, utanıp sıkılmadan öylesine içler acısı bir ağıt tutturmuştu ki, yanıbaşında duran Kohlenklau’ın yargıçlar önünde Putte’nin tozunu alması gerekmişti.</p>

  <p>Çetemiz faaliyet gösterirken yetişkinlerin bizimle ilişki kurması ancak bir kez olmuştu. Dok işçileri —benim tahmin ettiğim gibi komünist eğilimliydiler— bizim çeteye mensup Schichau Doku’nda çalışan çırakları etkileri altında tutmaya ve böylece bizi bir Yeraltı Kızıl Örgütü yapmaya çalışmışlardı. Hani söz konusu çıraklar da bu işe isteksiz görünmemiş, ancak aramızdaki lise öğrencileri politik herhangi bir amacı benimsemeye yanaşmamışlardı. Şüpheci biri olan ve toz alıcılar çetesinin teorisyenliğini yapan havacı yardımcısı Mister, bir toplantıda şu yolda formüle etmişti görüşünü: “Bizim bir partiyle alıp vereceğimiz yok asla, bizim savaşımız kendi anne ve babalarımıza ve bütün diğer büyüklere karşıdır: ama bu büyükler şu ya da bu görüşteymiş, orası bizi ilgilendirmez.”</p>

  <p>Mister görüşünü hayli sivri sözlerle açığa vurmasına rağmen, aramızdaki bütün lise öğrencileri ona hak verdiler, böylelikle toz alıcılar çetesi ikiye bölündü. Schichau Doku’nda çalışan çıraklar —hani beni çok üzen bir şey oldu bu, çünkü oğlanlar elinden iş gelir kimselerdi — kendi başlarına bir çete kurdular; ama, Störbeker’in ve Moorkahne’nin itirazına rağmen, bir yandan da toz alıcı-lar çetesinde çalışmaya devam ettiler. Mahkemede — çünkü onların kurduğu çetenin de bizimkisiyle beraber hesabı görülmüştü— Dok bölgesindeki denizaltı ana gemisini kundaklamış olmakla suçlandılar. Gemide eğitim gören yüzü aşkın denizaltıcı ve deniz eri bu yangından feci şekilde hayatını kaybetmişti. Yangın güverteden çıkmış, güverte altında uyuyan mürettebatın koğuşlarından ayrılmalarına imkân bırakmamış, henüz on sekizine basmamış deniz erleri fincan gibi açılmış gözlerle kendilerini limanın sularına atarak canlarını kurtarmak istemişse de, geriden doğru bir anda etrafa saldıran yangın tarafından yakalanarak oldukları yere çivilenip kalmışlar, avazları çıktığı kadar bağrışıp durdukları için hepsinin de geminin motorlu sandallarından üzerlerine ateş edilerek öldürülmeleri gerekmişti.</p>

  <p>Gemiyi biz kundaklamamıştık. Belki Schichau Doku’nda çalışan çıraklar yapmıştı bu işi, ama belki de Westerland - Örgütü’nden kimseler yangını çıkarmıştı. Çetenin manevi reisi olan bende büyükbabam Koljaiczek’ den gelme bir kundakçılık istidadı bulunabilecek olmasına rağmen, toz alıcıların kundakçılıkla bir ilişkisi yoktu.</p>

  <p>Kiel’deki Deutsche Werke AG Doku’ndan Schichau Doku’na nakledilen ve çetenin ikiye bölünmesinden az önce gelip bizi ziyaret eden o montörü iyi anımsıyorum. Fuchswall'daki bir yükleme ve boşaltma işçisinin iki oğlu Erich ile Horst Pietzger, adamı alıp bize, Puttkamer ailesine ait villanın mahzenine getirmişlerdi. Adam dikkatle depomuzu gözden geçirmiş, işe yarar silâhların eksikliğine dikkatimizi çekmiş, nazlanarak ama yine de övücü sözler söylemiş ve çete reisinin kim olduğunu sorup da Störbeker hemen, Moorkahne ise duraksayarak be-ni gösterince öylesine uzun ve kendini beğenmiş bir kahkaha salmıştı ki, Oskar tarafından tozu alınmak üzere toz alıcıların eline teslim edilmesine ramak kalmıştı.</p>

  <p>Başparmağıyla omuzları üzerinden beni göstererek: “Bu mu, bu cüce mi?” diye sormuştu Moorkahne’ye.</p>

  <p>Biraz şaşırmış gülümseyen Moorkahne’nin ağzını açmasına vakit kalmadan, Störbeker korkutucu bir serinkanlılıkla cevabını yapıştırmıştı: “Bizim İsâ o!”</p>

  <p>Adı Walter olan montör bu sözcüğü işitmeye katlanamadığından, bizim kendi yerimizde bize kızmak küstah lığında bulunmuştu: “Söylesenize kuzum, politik bir amacınız var mı sizin, yoksa kiliselerde ayin yardımcısısınız da Noel’de İsâ'nın doğuşu oyununu temsil etmek için prova mı yapıyorsunuz?”</p>

  <p>Bunun üzerine Störbeker mahzenin kapısını açarak Kohlenklau’a bir işaret çakmış, ceketinden bir paraşütçü bıçağını şipşak sıyırıvermiş ve montörden çok çete mensuplarına: “Biz kiliselerde ayin yardımcısıyız ve İsâ'nın doğuşu oyununu temsil etmek için prova yapıyoruz.” demişti.</p>

  <p>Ama canını acıtacak bir şey yapılmamış montöre, sadece gözleri bağlanarak villadan dışarı çıkarılmıştı. Çok geçmeden de yalnız kalmıştık; çünkü Schichau Doku’nda çalışan çıraklar bizden ayrılmış, montörün önderliği altında örgütlenmişlerdi ki, denizaltı ana gemisini de ateşe veren onlardı.</p>

  <p>Störbeker benim de uygun bulacağım gerekli cevabı vermişti montöre. Bizim politikayla ilgimiz yoktu ve Hitler Gençliği devriyeleri, gözleri korkutulduktan, bürolarından artık pek çıkamaz, çıksalar da merkez istasyonda yaşı küçük yolsuz kızların kimlik belgelerini kontrol etmekten başka iş yapamaz duruma getirildikten sonra, çalışma alanımızı kiliseler içerisine kaydırmış ve radikal sol kanada mensup montörün deyimiyle İsa’nın doğuşu oyununu temsil etmek için provalara başlamıştık.</p>

  <p>İlkin elimizden kaptırdığımız, pek becerikli oğlanlar olan Schichau Doku’ndaki çırakların yerine yeni elemanlar bulmak gerekiyordu. Ekim sonunda Störbeker Herz-Jesu Kilisesi’nde ayin yardımcılığı yapan Felix ve Paul Rennwand adındaki iki kişiyi yemin ettirerek çeteye aldı. Störbeker, kızkardeşleri Luzie aracılığıyla bu iki kardeşe kancayı atmıştı. Henüz on yedisinde bile olmayan kız benim itirazıma rağmen yemin töreninde hazır bulundu. Rennwand kardeşler, çete mensuplarının o bir tahtası noksan akıllarıyla sembol olarak gördükleri trampetimin üzerine sol ellerini koymuş ve toz alıcılarının parolasını tekrarlamışlardı; hani öyle saçma ve hokuspokuslu bir parolaydı ki, şu anda aklımdan çıkıp gitmiş bulunuyor.</p>

  <p>Yemin töreninde Luzie’den gözünü ayırmamıştı Oskar. Luzie omuzlarını kaldırmıştı; sol elinde hafifçe titreyen bir sucuklu ekmek tutuyor, alt dudağını oynatarak sucuklu ekmeği ağzında geveliyordu; üçgen biçiminde donuk bir tilki yüzü vardı, ateş gibi yakan kavurucu gözlerini Störbeker’in sırtına dikmişti; toz alıcıların geleceğiyle ilgili olarak kaygı ve endişeler belirdi içimde.</p>

  <p>Mahzendeki odalarımızı bir başka biçimde düzenlemekle işe başladık. Gerekli aksesuarın sağlanmasında ayin yardımcılarıyla birlikte uğraşıyor, çalışmaları Truczinski Nine’nin evinden yönetiyordum.</p>

  <p>Sankt Katharinen Kilisesinden, sonradan anlaşıldığına göre on altıncı yüzyıldan kalma orta boy gerçek bir Yusuf heykeliyle birkaç şamdan, ayinlerde kullanılan birkaç kapla bir İsâ Bedeni Sancağı <a href="../Text/Notlar.xhtml#n67" id="n67d"><sup>[67]</sup></a> kaldırdık.</p>

  <p>Trinitat Kilisesine geceleyin yaptığımız bir ziyaret bize sanat bakımından ilginç olmayan tahta borazanlı bir melekle duvar süsü olarak kullanabileceğimiz rengârenk ve motifli bir halı kazandırdı. Eski bir orijinalin kopyası olan halı, tek boynuz adında efsanevî bir hayvanı ve hayvanın sahibi olan nazenin bir bayanı canlandırıyordu. Gerçi Störbeker, biraz haklı olarak, kızın halı içerisine dokunmuş gülümsemesinin, Luzie’nin tilki yüzündeki gülümseme gibi zalim bir oyunbazlığın ön plânda dikkate çarptığını açıkladı ama, yine de ben, benden sonra gelen bu çete elebaşısı inşallah söz konusu hayvan gibi kadının sultası altına girmeye kalkmaz dedim kendi kendime. Halı daha önce “Kara El” ve “Kurukafa” gibi akla gelmedik saçma resimlerle donatılan kilerin ön duvarına getirilip asılarak, tek boynuzlu hayvan motifi nihayet bütün toplantılarımıza hâkim olmaya başlayınca, kendi kendime sordum: Zaten buraya girip çıkan, senin arkandan kikirdeyip duran bir Luzie varken, ne diye Oskar, ne diye sanki halıyla dokunmuş bu ikinci Luzie’yi barındırırsın mahzende? Bir Luzie ki, sana bağlı çete mensupların tek boynuzlu hayvanlar durumuna sokacak: bir Luzie ki, halıya dokunmuş yaşıyor ve seni gözüne kestirmiş bulunuyor; çünkü yalnız senin gerçekten efsanevî bir tarafın var Oskar, boynuzları aşırı ölçüde burulmuş seyrek rastlanır bir hayvandan kalır yerin yok çünkü senin.</p>

  <p>Advent zamanının nihayet çıkagelmesi ne iyi olmuştu. Çevredeki kiliselerden kaldırdığımız, saf bir inançla tahtadan oyulmuş İsâ’nın doğuşunu tasvir eden orijinal büyüklükte heykellerle söz konusu halının önünü çok geçmeden öylesine kapadım ki, halıdaki efsanevî motif artık pek öne çıkmaz ve bizi bu efsaneyi canlandırmaya ayartmaz oldu. Ocak ortalarında Ardenler’deki saldırısına geçti General Runstedt; beri yandan biz de o büyük teşebbüsümüz için gerekli hazırlıkları tamamlamış bulunuyorduk.</p>

  <p>Tamamen Katolik bir hava içinde yaşayıp, Matzerath’ı üzüntülere uğratan Maria'nın elinden tutarak peş peşe birçok pazarlar saat ayinlerine gitmiş, bütün çete mensuplarına da söz konusu kiliseye gitmelerini buyurmuştum; böylelikle yeteri kadar öğrenmiştik kilisenin içini. Oskar’ın herhangi bir camı sesiyle tuz buz etmesine meydan kalmadan, ayin yardımcıları Felix ile Paul Renwand’ın desteğiyle, 18 ocağı 19 ocağa bağlayan gece Herz-Jesu Kilisesi’ne daldık.</p>

  <p>Kar yağıyor, ama yerde kalmıyordu. Üç el arabasını kutsal eşya hücresinin arkasına getirip dayadık. Kilisenin ana kapısının anahtarı Rennwald kardeşlerin küçüğündeydi. Oskar önden yürüdü, teker teker arkasından çekip kutsal su kurnasına götürdü oğlanları, onları ana cemaat yerinde Yüksek Mihrap’a doğru döndürüp diz çöktürdü. Sonra Herz-Jesu heykelinin <a href="../Text/Notlar.xhtml#n68" id="n68d"><sup>[68]</sup></a> üzerine bir örtü çektirdim, çalışırken İsa’nın mavi bakışlarının bize fazla engel olmasını istemiyordum. Dreschhase ile Mister gerekli araç ve gereci sol yan cemaat yerine, yan mihrabın önüne taşıdılar. İsa’nın doğuşunu anlatan heykeller ve yeşil çam dallarıyla dolu ahır ilkin alınıp ana cemaat yerine getirilecekti. Bol sayıda çoban, melek, koyun, eşek ve inek vardı elimizde; mahzenimiz figüranla doluydu, eksik olan baş kişilerdi yalnız; Belisar mihrap ödevi gören masadaki çiçekleri yürüttü. Tatila ile Teja da halıyı yuvarlayıp bir rulo yaptılar. Kohlenklau ise araç ve gereci sargılarından çıkardı. Oskar bir ibadet rahlesi gerisinde diz çökmüş, heykelin sökülmesi işine gözkulak oluyordu.</p>

  <p>İlkin o çikolata rengindeki kıllı postuyla vaftizci oğlan testerelenip alındı yerinden. İyi ki yanımızda bir de demir testere getirmiştik. Alçı içinden çıkan parmak kalınlığındaki demir çubuklarla vaftizci oğlan buluta bağlanmıştı. Testereyi Kohlenklau kullanıyor, bir lise öğrencisi gibi acemice çalışıyordu. İşte yine Schichau Doku’nda çalışan çırakların eksikliğini duymuştuk. Derken Störbeker geçti Kohlenklau’ın yerine. İş biraz daha düzgün yürümeye başladı; yarım saatlik gürültülü bir çalışmadan sonra vaftizci oğlanı yere serebilmiş, onu bir yün battaniyeye sarıp, gece yarısı kilisede hüküm süren sessizlikle başbaşa kalmıştık bir süre.</p>

  <p>İsa Çocuk’un testereyle kesilmesi, kıçı bütünüyle Bakire Meryem’in sol bacağına oturduğu için daha çok zaman aldı. Dreschhase ile Rennwand kardeşlerin büyüğü ve Aslan Yürekli Rişar bu iş için rahat kırk dakika harcadılar. Ama şu Moorkahne de nerede kalmıştı? Adamlarını alıp doğru Neufahrwasser’den buraya gelecek, kilisede bizimle buluşacaktı; kiliseye girişimiz böylelikle pek dikkate çarpmasın istemiştik. Störbeker’in keyfi yerinde değildi, sinirli bir hali var gibi geldi bana, birçok defa Rennwand kardeşlere Moorkahne’nin gelip gelmediğini sordu. Nihayet, hepimizin beklediği gibi Luzie ismi oradakilerden birinin ağzından çıkar çıkmaz bir şey sormaz oldu artık, demir testereyi Aslan Yürekli Rişar’ın beceriksiz ellerinden kaptı ve bir süre canını dişine takarak çalıştıktan sonra İsa’nın hesabını gördü.</p>

  <p>Heykel yere yatırılırken kırıldı nur halesi. Bunun üzerine Störbeker benden özür diledi. O anda beni de hükmü altına alan sinirliliğin ancak güç belâ önüne geçebildim ve alçıdan altın yaldızlı tabak biçimindeki nur halesinin parçalarını toplatıp iki kasketin içerisine koydurdum. Kohlenklau, sanırım bir yapıştırıcıyla birbirine yapıştırılabilir bunlar, dedi. Testereyle kesilen İsa Çocuk minderlerle beslenerek iki yün battaniyeye sarıldı.</p>

  <p>Plânımız Bakire Meryem’i önce kaba etinin yukarısından testereyle kesmek, daha sonra da testereyi ayak tabanlarıyla bulut arasına dayayıp ikinci bir kesme işine girişmekti. Bulutu kilisede bırakacak ve sadece Meryem’in iki parçasını, sonra pek tabiî İsa’yı ve imkân bulursak vaftizci oğlanı Puttkamer’lerin villasındaki mahzenimize taşıyacaktık. Alçı parçalarının ağırlığını fazla yüksek tahmin etmiştik. Bütün heykeller içleri boş olarak dökülmüştü, ama cidarlar şüphesiz iki parmak kalınlığında vardı, bize güçlük çıkaran demir iskeletti sadece.</p>

  <p>Oğlanlar, özellikle Kohlenklau ve Aslan Yürekli Rişar çalışmaktan bitkin düşmüş, bir molayı hak etmişti; çünkü Rennwand kardeşler de içerisinde olmak üzere ötekiler testere kullanamıyordu. Çete mensupları sağa sola dağılmış, sıralarda oturuyor ve üşüyordu. Ama Störbeker ayakta dikiliyor ve kilisede başından çıkarmış olduğu kadife şapkasını evirip çeviriyordu elinde. Ortada esen havayı beğenmiyordum. Bir şeyler yapmak gerekiyordu. Gecenin <span style="font-weight:bold;">hüküm sürdüğü boş kutsal</span> yapının ağırlığı altında oğlanlar ezilir gibiydi. Ayrıca Moorkâhne’nin görünmeyişi gerginleştirmişti havayı. Rennwand kardeşler Störbeker’den korkar gibiydi, kenarda durmuş fısıldaşıyorlardı; birden susmalarını, gürültü yapmamalarını emretti Störbeker.</p>

  <p>Usulca, sanırım göğüs geçirerek ibadet rahlesinin önünden kalktım ayağa, doğru Bakire Meryem’den artakalan parçanın üzerine yürüdüm. Meryem’in vaftizci Yahya’yı hedef tutan bakışı mihrabın alçı tozuyla dolu basamaklarına çevrilmişti. Daha önce Isa’yı gösteren işaret parmağı şimdi boşluğu ya da daha çok karanlık yan cemaat yerini gösteriyordu. Basamak basamak çıktım mihrabı, sonra başımı çevirdim, Störbeker'in aşağıda kalan gözlerini aradım, Störbeker'in gözleri başka yerdeydi, nihayet Kohlenklau dürttü, davetime uyması için uyardı onu, bunun üzerine Störbeker bana baktı, onun bu kadar güvensiz bakışlarla baktığını görmemiştim asla, niyetimi anlamıştı, ama sonunda anladı ya da anlar gibi oldu, ağır ağır, fazlasıyla ağır adımlar atarak bana yaklaştı, ama mihrabın basamaklarını bir çırpıda çıktı ve beni Bakire Meryem'in sol bacağındaki, İsa Çocuk’un kıçının aşağı yukarı olduğu gibi kalıbı çıkmış o beyaz, biraz köşeli, testerenin iyi kullanılmamış olduğunu ele veren kesit yüzeyine oturttu.</p>

  <p>Störbeker sonra çabucak basamaklardan indi, bir adımda çini döşemeyi buldu; yine hemen düşüncelere dalmak üzereydi ki, başını çevirdi; birbirine yakın gözlerini çakıp sönen kontrol lâmbaları gibi kıstı ve beni İsa'nın daha önceki yerinde öylesine tabiî ve tapınılmaya değer oturuyor görünce, sıralardaki öbür çete mensup-, ları gibi halinde ister istemez etkilenmiş bir ifade belirdi.</p>

  <p>Dolayısıyla fazla bir zaman geçmeden hemen plânımı kavradı Störbeker, hattâ benim plânı gölgede bırakacak bir başka plânla karşıma çıktı. Heykelin demontajında Narses ile Mavisakal'ın kullandığı iki beylik cep fenerini doğru benim ve Bakire Meryem'in üzerine çevirtti; çiğ ışığın gözlerimi kamaştırdığını görünce, kırmızı ışık düğmesine basılmasını emretti, bir işaret çakarak Renn-wand kardeşleri yanına çağırdı, onlarla bir şeyler fısıldaştı; ama Störbeker'in istediğini yapmaya yanaşmadı Rennwand kardeşler. Bunun üzerine kendisine bir işaret falan verilmeden, Kohlenklau iki kardeşe yaklaştı, toz almak için hazırlanmış elinin kemik boğumları görülüyordu. Bunun üzerine iki kardeş boyun eğdiler, Kohlenklau ve havacı yardımcısı Mister tarafından göz altında tutularak Kutsal Eşya Hücresi’ne girip kayboldular. Oskar telâşa kapılmadan bekledi, trampetine çeki düzen verdi, uzun boylu Mister rahip kıyafetiyle, Rennwand kardeşler ise ayin yardımcıları gibi giyinmiş olarak dönüp gelince hiç şaşmadı. Yarı rahip adayı kıyafetindeki Kohlenklau bir ayin için gerekecek ne varsa alıp gelmişti; getirdiği öteberileri bulut üzerine bırakarak uzaklaştı. Rennwand kardeşlerden büyüğü elinde buhurdanlığı, küçüğü ise çıngırakları tutuyordu. Üzerindeki pek bol rahip giysisine rağmen Rahip Wiehnke Efendi’den pek kalır yeri yoktu Mister’in; başlangıçta bir ilkokul öğrencisi gibi davrandı; ama sonra elindeki metne ve kutsal ayinin seyrine kaptırdı kendini; hepimize, özellikle bana saçma ve alaysı olmayan gerçek bir ayin sundu; ilerde, mahkeme önünde Kara Ayin de olsa hep ayin olarak adı geçecek bir ayin.</p>

  <p>Üç oğlan basamak duasıyla işe başladı: sıralarda oturan, çini döşeme üzerinde ayakta dikilen çete mensupları diz çöküp diz kırarak haç çıkardılar; derken Mister, bir dereceye kadar güfteye hâkim ayin yardımcıları tarafından da desteklenerek ayin İlâhisini okumaya koyuldu. Daha Intratus’da değneklerim trampet üzerinde ihtiyatla kımıldamaya başlamıştı. Kyrie’ye daha bir güçlü konuşturarak eşlik ettim trampetimle. Gloria in excelsis Deotrampetimi konuşturarak Tanrı’ya övgüler döşendim, Oration diye bağırdım, gündüz ayinlerde okunan havari-yun mektubundan bir parça yerine uzunca bir trampet solosu geçtim. Allelujavers’i iyi kıvırmıştım. Credo’da çete mensubu oğlanların nasıl bana inandıklarına tanık oldum. Offertorium’da trampetimi biraz geri plâna aldım, Mister’in cemaate ekmek sunmasına, şaraba su katmasına, şarap kadehiyle beni tütsülemesine imkân verdim, sonra Mister’in elini yıkayışını seyrettim. Fenerlerin kırmızı ışığında Orate fratres diye trampetimi konuşturarak ayinin Değişim Bölümü’ne geçilmesini sağladım: Bu benim vücudum. Kutsal ayin düzenine uyarak Oremus diye teganni etti Mister. Sıralardaki oğlanlar iki çeşit Rabbani Dua’yla karşıma çıktılar, ama Mister protestanlarla katolikleri komünyonda birleştirmeyi başardı. Daha onlar bu Rabbani Dua'nın hazzını tatmaya devam ederken, confiteor’a başlamalarını bildirdim trampetimle. Bakire Meryem parmağıyla trampetçi Oskar’ı gösteriyordu. İsa’nın yerini almıştım. Yağdan kıl çeker gibi yürüyordu ayin. Mister’in sesi taşıp kabarıyor ve sonra kendi içine çekiliyordu; ne de güzel takdis etti cemaati: Günahların bağışlanışı ve mağfiret. Son olarak &lt;ite, missa est” — gidebilirsiniz artık, salıverildiniz, — sözlerini kilisenin iç mekânına havale edince gerçekten uhrevî bir salıverilme oldu bu; dünyevî bir tutuklama, dinî inancı pekişmiş ve Oskar ile İsâ adına güçlenmiş bir toz alıcılar çetesini karşısında bulabilirdi ancak.</p>

  <p>Daha ayin sırasında otomobil sesleri işitmiştim. Störbeker de başını sesten yana çevirmişti. Dolayısıyla ana kapıdan, aynı zamanda Kutsal Eşya Hücresiyle sağ yan kapıdan doğru gürültüler gelip çizme ökçeleri çini döşeme üzerinde takırdamaya başlayınca, şaşırmayan Störbeker ile yalnız ben oldum.</p>

  <p>Störbeker Bakire Meryem’in bacağından kaldırıp almak istedi beni. El edip uzaklaştırdım. Oskar’ı anlamıştı Störbeker, peki der gibi başını salladı, çete mensuplarını diz çökmüş durumlarını korumaya, diz çökmüş durumda polisi beklemeye zorladı, oğlanlar da böylece kalkmadılar ayağa: gerçi titriyorlardı ve içlerinden iki dizi üzerine çökenler vardı, ama hepsi de sessiz sedasız beklediler. Derken polisler sol yan cemaat yerinden, ana cemaat yerinden, Kutsal Eşya Hücresi'nden bize doğru yaklaşıp sol cemaat yerini kuşattı.</p>

  <p>Kırmızı yanmayan bir sürü fenerin çiğ ışığı. Störbeker ayağa kalkarak haç çıkardı, cep fenerlerinin karşısına dikildi, kadife şapkasını hâlâ diz çöken Kohlenklau’ya verdi, ama yağmurluğunu soyunmadı sırtından; şişkin ve kabarık duran cep fenersiz bir gölgenin, Rahib Wiehnke Efendi'nin üzerine yürüdü; gölge arkasından ince bir karaltıyı, çevresini yumruklayan birini çekip ışığa aldı ve başına bir bere geçirmiş kızın üçgen biçimindeki büzülmüş yüzüne vurmaya başladı; ama sonunda bir polisin attığı yumruk Störbeker’i kilise sıraları arasına savurdu.</p>

  <p>Ben Meryem Ana'nın kucağındaydım. “Hey, Jeshke!” diye polislerden birinin arkadaşına seslendiğini işittim aşağıdan. “Baksana, bizim şefin oğlu bu!”</p>

  <p>Böylece Oskar Polis Müdürü’nün oğlunu becerikli bir çete mensubu olarak emrinde çalıştırmış olmanın hazzını tattı, polislere karşı koymayarak ağlamaya başladı, yarı yetmelerin baştan çıkardığı üç yaşındaki bir çocuk rolünü oynadı ve polislerin himayesine sığındı. Derken Rahip Wiehnke Efendi koluna aldı beni.</p>

  <p>Yalnız polislerin bağırmaları duyuluyordu ortalıkta. Rahip Wiehnke Efendi beni çini döşemeye bıraktı, üzerine bir fenalık gelmişti, en yakın sıraya gidip çöktü. Bizim araç ve gereçlerin yanı başında duruyordum, manivelalar ve çekişler arkasında Dreschhase’nin işe başlamadan hazırladığı sucuklu ekmek dilimleriyle dolu azık sepetini keşfettim.</p>

  <p>Sepeti kaparak ince mantosu içerisinde üşüyüp duran sıska Luzie’ye yürüdüm, sucuklu ekmek dilimlerini buyur ettim kendisine; Luzie beni havaya kaldırdı, beni sağ kolunda tutup, içinde ekmek dilimleri bulunan sepeti sol koluna astı, bir dilim de parmaklarının arasına aldı, sucuklu ekmek dilimi dişlerinin arasını boyladı; bu arada Luzie’nin ateş gibi yanan o yenik düşmüş, dolgun yüzünü seyrettim: iki siyah dar aralıkta tedirgin gözler, çekiçlenmiş gibi bir cilt, çiğneme eyleminde bir üçgen, bir bebek, Kara Ahçı Kadın, zarlarını soymadan sucukları gövdeye indiren, tıkınırken daha da incelen, açlaşan, daha çok üçgenleşen, daha çok bebekleşen bir yüz —bu manzara damgasını vurmuştu üzerime. Kim şimdi ahumdaki, alnınım gerisindeki üçgeni çekip alır benden? Daha ne kadar zaman içimde bir şeyler çiğneyip duracak bu yüz? Sucuğu, sucuk üzerindeki zarları ve insanları çiğneyecek ağzından ve bir üçgen nasıl gülümserse, tek boynuzlu hayvanları terbiye edip kendilerine alıştıran halı desenlerindeki kızlar nasıl gülümserse öylece gülümseyecek?</p>

  <p>Störbeker’i iki polis memuru alıp götürürken, kana bulanmış yüzünü Oskar’a çevirdi Luzie, kendisini tanımıyormuşum gibi yaparak gözlerimi kaçırdım ve beş, altı polis arasında, sucuklu ekmek dilimini tıkınan Luzie’nin kolunda, eski çetemin mensuplarının ardı sıra alınıp götürüldüm.</p>

  <p>Ne kalmıştı geriye? Hâlâ kırmızı yanan iki beylik cep fenerimizle acele üzerlerden sıyrılıp atılan ayin yardımcıları giysileri ve rahip giysileri arasında Rahip Wiehnke Efendi. Şarap kadehi ve kutsanmış ekmek muhafazası mihrabın basamakları üzerinde duruyordu. Testerelenmiş Vaftizci Yahya ile testerelenmiş İsa, Puttkamer’lere ait villamızdaki mahzende tek boynuzlu hayvan ve bunun sahibi olan bir bayan motifiyle süslü halının bozduğu dengeyi sağlayacak Bakire Meryem’in yanında kaldı.</p>

  <p>Oskar’ı alıp bir mahkeme önüne çıkardılar ve bugün İsa’nın ikinci yargılanışı diye nitelediğim, gerek benim, gerekse İsa’nın beraatıyla sonuçlanan bir yargılanma oldu bu.</p>
</body>
</html>
