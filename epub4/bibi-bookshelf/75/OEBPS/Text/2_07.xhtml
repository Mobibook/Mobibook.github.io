<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">ÖZEL HABERLER</span></h2>

  <p>Trampetimin beyaz değirmi yüzeyinde deneylere girişmek pek o kadar kolay olmuyor. Bunu bilmeliydim. Trampetim aynı değnekleri istiyor hep. Darbe darbe kendisine sorular yöneltilmesini, darbe gibi inen cevaplar vermeyi ya da havada savrulan değnekler altında serbest çene çalarak soru ve cevapları açık bırakmayı istiyor. Diyeceğim trampetim ne sunî yoldan kızdırılıp çiğ etleri korkulara uğratacak bir tava, ne de birbirlerine uyup uymadıklarını bilemeyen çiftlerin dansedip horo tepecekleri bir pisttir; dolayısıyla Oskar, en yalnız saatlerinde bile, trampetinin teneke yüzeyine gazoz tozu serpip üzerine tükürüğünü akıtarak, yıllardır trampetin görmediği ve benim yıllardır enikonu hasret kaldığım bir gösteri düzenlemeye kalkmadı. Söz konusu gazoz tozuyla bir deneyde bulunmaktan kendini alamadı gerçi, ama bunu yaparken dolaysız bir yoldan yürüdü, trampetini işe karıştırmadı; yani kendimi sergiledim açıkça; çünkü trampet-siz, kendini sergileyen biriyimdir hep.</p>

  <p>Gazoz tozu ele geçirmek zordu ilkin. Bruno’yu Grafenberg’teki bütün bakkal dükkânlarına yolladım, tramvaya bindirip Gerresheim’a gönderdim, kente de inip bir bakmasını rica ettim, ama tramvayların son duraklarındaki satış kulübelerinde bile gazoz tozu bulamadı Bruno. Genç tezgâhtar kızlar böyle bir şeyi hiç duymamıştı daha; satış kulübelerinin sahipleri olan yaşlıca kadın-lar ise, sözcük hâzinelerinin zenginliği dolayısıyla anımsamış, Bruno’nun anlattığına göre dalgın düşünceli elleriyle alınlarını ovarak: “Nasıl, nasıl?” demişlerdi. “Gazoz tozu mu? Evet vardı, çok eskiden, Wilhelm zamanında, Hitler’in başa geçtiği ilk yıllarda, evet satılıyordu o zamanlar. Nerde şimdi! Ama bir limonata veya bir coca cola isterseniz?”</p>

  <p>Yani bakıcım benim hesabıma birçok şişe limonata ve coca cola içti, ama aradığım şeyi bir türlü sağlayamadı, buna rağmen Oskar’ın isteği sonunda gerçekleşti. Yorulmak nedir bilmeden çalıştı Bruno ve dün üzeri yazısız bir beyaz paket getirdi; klinikte çalışan Froylayn Klein adında bir hanım doktor anlayış göstererek bana yardım etmek istemiş, elinin altındaki kutuları açmış, çekmeleri çekmiş, kitapları karıştırmış ve sonunda birkaç gram o maddeden, birkaç gram bu maddeden alarak birbirine katmış, birçok denemelerden sonra bir gazoz tozu elde etmiş, toz da Bruno’nun söylediğine göre köpürüyor, insanda bir karıncalanma duygusu uyandırıyor, yeşil bir renk alabiliyor ve pek uzaktan Waldmeister lezzeti veriyormuş.</p>

  <p>Bugün ziyaret günüydü. Maria geldi. Ama Klepp geldi daha önce. Aslında anımsanmaya değmeyen bir şeye bir saate yakın gülüp durduk. Klepp’i ve onun Leninist duygularını gözeterek, konuşmayı aktüel konular üzerine çekmekten sakındım; dolayısıyla haftalar öncesi Maria'nın hediye ettiği küçük transistor radyonun Stalin’in ölümüyle ilgili haberinden söz açmadım. Ama Klepp haberi biliyor görünüyor, çünkü paltosunun kahverengi damalı koluna beceriksizce tutturulmuş siyah bir bant gergin duruyordu. Derken Klepp kalkıp gitti, Vittlar girdi içeri. İki ahbap yine bozuşmuşlar anlaşılan, çünkü Vittlar gülerek ve parmaklarıyla şeytan boynuzları yaparak selâmladı Klepp’i: “Bu sabah traş olurken radyoda Stalin’in ölümünü işiterek şaşırdım” dedi alaylı ve Klepp’in paltosunu giymesine yardım edecek oldu. Yağlı ve ışıl ışıl yüzünde uhrevî bir hava, kolundaki bantı düzeltti Klepp: “Ben de onun için kolumda bunu taşıyorum ya!” dedi göğüs geçirerek ve Armstrong'un trompetine özenip New Orlean Function’un ilk mezürlerini mırıldandı: trrrah trahdada traah dada dadada — sonra kapıdan çıkıp gitti.</p>

  <p>Vittlar odada kalmıştı. Oturmak istemedi, aynanın önünde kıpırdanıp durdu daha çok; aşağı yukarı bir çeyrek saat, kafamızda Stalin düşüncesi olmadan, birbirimize anlayış dolu bir edayla gülümsedik.</p>

  <p>Vittlar’ı sırdaşım mı yapmak istiyordum, yoksa onun defolup gitmesini sağlamak mıydı niyetim, bilmiyorum; el ederek onu yanıma çağırdım, bana doğru eğilmesini işaret ettim ve büyük kepçe kulaklarının içerisine fısıldadım: “Gazoz tozu? Böyle bir toz işittin mi, Gottfried?” Korkuyla sıçrayıp kafesli yatağımdan uzaklaştı Vittlar; büyük bir coşkunluk ve üstesinden çok iyi geldiği dramatik bir jestle işaret parmağını bana doğru uzattı, tiz bir sesle: “Ne diye beni gazoz tozuyla baştan çıkarmak istiyorsun, iblis?” dedi. “Benim bir melek olduğumu hâlâ öğrenemedin mi?”</p>

  <p>Ve bir melek gibi kanat çırparak odadan çıkıp gitti Vittlar, ama önce lavabo üzerindeki aynaya bir kez: daha göz atmayı ihmal etmedi. Akıl ve Ruh Hastalıkları Kliniği dışındaki gençler gerçekten tuhaf oluyor, yapmacığa kaçıyorlar.</p>

  <p>Vittlar’ın arkasından Maria geldi. Yeni bir baharlık kostüm diktirmiş kendisine, bir de zarif ve fare grisi şapkası var ve şapkanın zeki bir tutumluluk taşan saman sarısı bir süsü bulunuyor. Benim odada bile şapkasını başından çıkarmadı. Üstünkörü selâmladı beni, yanağını uzattı, hemen transistor radyoyu açtı sonra, gerçi bana hediye etmişti radyoyu, ama sanki kendi kullanmak üzere getirmişti, o iğrenç kutunun ziyaret günleri yapacağımız konuşmaların bir kısmını üzerine almasını ister gibiydi: “İşittin mi bu sabah haberi? Enfes değil mi?” “Evet, Maria!” diye cevapladım sabırla. “Stalin’in ölümünü benden de saklamak istemediler, ama ne olur kapat şimdi şu radyoyu!”</p>

  <p>Maria bir şey demeden söylediğimi yaptı, sonra şapkasını başından çıkarmadan oturmasına devam etti, her zamanki gibi Kurt'tan konuşmaya başladık.</p>

  <p>“Bir düşün, Oskar, seninki uzun çorap giymek istemiyor bir türlü! Oysa marttayız, sonra radyoya bakılırsa hava daha da soğuyacakmış.” Ben radyo sözünü işitmezlikten geldim, ama çorap işinde Kurt’un tarafını tuttum. “Oğlan artık on ikisinde Maria; okul arkadaşlarından utanıyor, onun için uzun yün çoraplar giymek istemiyor tabiî.”</p>

  <p>“Ama benim için onun sağlığı daha önemli, Paskalyaca kadar uzun yün çorap giyecek, o kadar!”</p>

  <p>Bu tarih öylesine bir kesin açığa vuruldu ki, ihtiyatla yatıştırmaya çalıştım Maria’yı. “Madem öyle kayakçı pantolonları al çocuğa, çünkü uzun yün çoraplar gerçekten çirkin. Sen de onun yaşında olduğun zamanı düşün! Hani Labes Caddesindeki evimizin avlusunda? Hatırlasana bir, Klein-Kaschen’e ne yaptınız, o da Paskalya’ya kadar uzun çoraplar giyiyordu? Kıbrıs’ta ölen Nucky Eyke, savaş bitmeden az önce Holanda’da öbür dünyayı boylayan Axel Mischke, sonra Harry Schlager; ne yaptılar Klein-Kaschen’e hepsi? Uzun yün çoraplarına katran sürdüler, katran da yapışıp kaldı ete ve Klein-Kaschen çaresiz hastaneye kaldırıldı.”</p>

  <p>“Susi Kater yok mu, hepsi onun başının altından çıktı, yoksa çoraptan falan değil.” Maria öfkeyle söylemişti bunları. Susi Kater daha savaş başlar başlamaz muhabere hizmetinde çalışan kızlar arasına karışmış ve sonradan Bavyeralı biriyle evlenip gitmişti; ama nasıl kadınlar çocukluk günlerinden kalma antipatilerini ta ninelik zamanlarına kadar içlerinde saklarsa, Maria da kendisinden birkaç yaş büyük Susi Kater’e karşı sürüp giden bir kızgınlık duyuyordu. Yine de Klein-Kaschen’in katran sürülmüş çoraplarına işarette bulunmam bir bakıma etkisini gösterdi; Kurt’a kayakçı pantolonları alacağına söz verdi Maira, Kurt’la ilgili övülmeye değer şeyler anlattı. Öğretmenlerden Kennemann son veliler toplantısında övgü dolu sözler söylemişti çocuk için. “Düşün bir, sınıfta ikinci. Dükkânda da yardım ediyor bana, hem de nasıl, anlatamam.”</p>

  <p>Başımı sallayarak takdir duygularımı belirttim, sonra dükkâna alınan en son öteberileri anlattı Maria. Oberkassel’de bakkaliyenin bir şubesini açması için kendisini cesaretlendirdim. Zaman uygun bunun için dedim, ortadaki refah havası sürüp gidiyor henüz —bu haberi radyodan dinlemiştim—; derken zile basıp Bruno’yu çağırma vaktini gelmiş olarak gördüm. Bruno odaya girerek içinde gazoz tozu bulunan beyaz bir paketi bana uzattı.</p>

  <p>Oskar bütün ayrıntılarıyla düşünüp tasarlamıştı planı. Bir açıklamada bulunmadım, sadece sol elini vermesini rica ettim Maria’dan. İlkin sağını verecek oldu, sonra düzeltti, başını sallayıp gülerek bana sol elinin sırt kısmını buyur etti, kimbilir belki de öpeceğimi sanmıştı elini. Ben ayası yukarı gelecek biçimde elini döndürüp Ay Tümseği ile Venüs Tümseği arasına paketteki tozu boca edince şaşırdı. Ama sesini çıkarmadı, ancak Oskar eğilip tükürüğünü gazoz tozu yığını üzerine salgılayınca irkildi, “Bırak şu saçmalığı, Oskar!” diyerek hırslandı birden, sıçrayıp kalktı, geriye çekildi, avucunda fışırdayıp yeşil yeşil köpüren toza dehşetle gözlerini dikti. Alnından aşağılara doğru bir kızartı yayıldı. Tam ben umuda kapılmışken üç adımda lavabonun yanına vardı; suyu, iğrenç suyu, ilkin soğuk, sonra sıcak suyu gazoz tozunun üzerine akıtıp sabunla yıkadı ellerini.</p>

  <p>“Bazen gerçekten katlanılmaz oluyorsun, Oskar. Bay Münsterberg hakkımızda ne düşünür sonra canım!” Beni bağışlamasını rica eder gibi Bruno’ya baktı sonra, ben deneyimi yaparken Bruno yatağın ayak ucunda dikilmiş bekliyordu. Maria’nın bundan böyle sıkılmaması için bakıcımı odadan çıkardım ve Bruno kapıyı kilitler kilitlemez Maria’ya yeniden yatağa yaklaşmasını söyledim. “Hatırlamıyor musun, Maria? Hatırlasana, hani gazoz tozu, paketi üç kuruştu? Düşünsene, Waldmeister’li, ahududulu gazoz tozları, ne de güzel köpürürdü, ne güzel kaynayıp kabarırdı! Sonra bunların insanda uyandırdığı o gıcıklayıcı duygu, Maria, ya o duygu!”</p>

  <p>Maria hatırlamadı. Aptalca bir korkuya kapıldı önümde, biraz titriyordu, sol elini sakladı, konuşacak başka bir konu bulmak için büyük bir çaba gösterdi; bana yeniden Kurt’un okulda kazandığı başarılardan. Stalin’in ölümünden, dükkâna alınan yeni buzdolabından, Oborkassel’de açmayı tasarladığı bakkaliyenin yeni şubesinden anlatmaya başladı. Bense gazoz tozuna sadakatten ayrılmadım, gazoz tozu deyip durdum. Maria doğruldu, gazoz tozu diye yalvardım, acele veda etti Maria, şapkasının orasını burasını düzeltti, ama gitmeye de karar veremedi bir türlü, radyoyu karıştırmaya başladı, cızırdadı radyo, radyonun gürültüsünü bastıracak kadar yüksek bir sesle: “Gazoz tozu, Maria!” diye haykırdım. “Hatırlasana. Maria!”</p>

  <p>Derken kapıya gidip durdu Maria; ağlıyordu, başını salladı, can çekişen birini terk edip gider gibi sakınarak kapadı kapıyı; cızırdayıp duran, ıslıklar çalan radyoyla beni yalnız bıraktı.</p>

  <p>Demek oluyor ki, Maria bundan böyle gazoz tozunu anımsamıyor. Oysa nefes alıp verdiğim ve trampetimi konuşturduğum süre, gazoz tozu benim için köpürüp duracak hep; çünkü 1940 yılının güz sonunda Waldmeisterli ve ahududulu gazoz tozlarını canlandıran, etimi birtakım arayışlara iteleyen, beni horoz mantarlarının, konik şapkalı mantarların ve daha başka bilmediğim, ama aynı şekilde yenebilen diğer birçok mantarların devşiricisi olarak yetiştiren, beni baba yapan, evet, gencecik baba yapan tükürüğüm olmuştu hep; tükürüğüm beni babalığa yükseltmiş, içimde gıcıklayıcı duygular uyandırmış, beni doğurtucu durumuna sokmuş, bana mantarlar toplatmış, benim üretim eylemine katılmamı sağlamıştı; çünkü kasım başında şüpheye yer kalmamıştı artık, Maria hamileydi, iki aydır hamileydi Maria ve ben, Oskar doğacak çocuğun babasıydım.</p>

  <p>Hani bugün bile inanıyorum böyle olduğuna, çünkü Matzerath’la Maria arasındaki o iş çok daha sonra oldu* uyuyan Maria’yı vücudu yara nişanlarıyla dolu kardeşi Herbert’in yatağında, onbaşı olan küçük kardeşinin cepheden yolladığı kartpostallar önünde, karanlık odada, odanın duvarlarıyla pencerenin karartma kâğıdı arasında gebe bırakmamdan iki hafta, yo hayır, on gün geçmişti ki, Maria’yı bizim şezlongta yatar buldum; o Matzerath’ın altındaydı, Matzerath onun üzerinde; ama bu kez uyumuyor Maria, ağzını açmış, hava almaya çabalıyordu.</p>

  <p>Oskar malihulyalarla oyalandığı tavan arasından inmiş, sofayı geçerek odaya girmişti. İkisi de farkında olmamıştı içeri girdiğimin; başları çini sobadan yanaydı. Doğru dürüst soyunmamışlardı bile. Matzerath'ın külotu dizlerinden sarkıyor, pantolonu yerdeki halının üzerinde tortop duruyordu. Maria'nın entarisiyle kombinezonu sutyen üzerinden kayarak koltuk altlarına kadar sıyrılmıştı. Külotu iğrenç biçimde tersine dönmüş, sağ ayağıyla şezlongtan sarkıyordu. Sol ayağı sanki olup bitenlere katılmıyor, bükük bir durumda şezlongun minderleri üzerinde, Matzerath’ın bacakları arasında bulunuyordu. Matzerath sağ eliyle Maria'nın başını döndürmeye, sol eliyle tenasül organının ağzını genişletmeye çalışıyor, beri yandan kendi tenasül organına yol iz gösteriyordu. Matzerath’ın gergin parmakları arasından, yandan doğru halı üzerine bakıyordu Maria; halı üzerindeki deseni ta masanın altına kadar gözleriyle izler gibiydi. Kadife kaplı bir yastığa dişlerini geçirmişti Matzerath ve ancak Maria’yla konuşacak olduğu zaman dişlerini yastıktan çekip alıyordu; çünkü arada bir işlerine ara vermeksizin konuşuyorlardı. Ama saat üçü çeyrek geçeyi vurmaya başlar başlamaz duraklar gibi oldular ve saatin görevini yapmasını beklediler; sonra Maria üzerindeki çalışmasını sürdürerek: “Saat üçü çeyrek geçiyor”, dedi Matzerath. Arkadan: “Nasıl, iyi mi böyle?” diye sordu. Maria birçok kez evet diyerek cevapladı soruyu. “Aman dikkatli ol!” dedi Matzerath’a. Matzerath da pek tabiî dikkatli olacağına söz verdi. Ama Maria özellikle bu kez çok dikkatli olmasını buyurdu Matzerath’a, hayır buyurmadı da öğütledi. Bir ara Matzerath. “Nasıl, daha çok var mı?” diye sordu. “Az kaldı, az!” diye cevapladı Maria. Şezlongtan sarkan bacağına bir kramp girmiş olacaktı ki, havada sağa sola savruluyordu, ama yine de düşmeyip ayağında kalıyordu külotu. Matzerath yeniden dişlerini kadife yastığa geçirdi, ama birden haykırdı Maria: “Çekil! Çekil!” Matzerath da çekilmek istedi, ama çekilemedi. çünkü Oskar çekilmesine vakit kalmadan geldi, ikisinin tepesinde bitiverdi; trampeti Matzerath’ın beline dayayıp, değnekleri trampet üzerine indirip kaldırmaya başladı; çünkü işitmek istememiştim çekil! sözlerini, çünkü trampetim onların çekil! sözlerinden daha hızlı konuşuyordu, çünkü Matzerath’ın çekilmesine izin vermek niyetinde değildim, Jan Bronski de hep çekilip gitmişti annemden, çünkü annem de hep çekil! çekil! demişti, Jan’a çekil! çekil! demiş, çekil! çekil! demişti Matzerath’a ve çekilip ayrılmışlardı birbirlerinden ve zımbırtılarını rasgele bir yere akıtmışlardı; bu iş için hazırda bulundurulan bir havluya, havlu yoksa şezlongun, o da olmadı halının üzerine salmışlardı zımbırtılarını. Ama ben Matzerath’ın çekilip gitmesini istemiyordum: nihayet ben de çekilip gitmemiştim. Ben çekilip gitmeyen ilk kimse olmuştum. Dolayısıyla çocuğun babası bendim, Matzerath değildi; her vakit, sonuna kadar babam olduğuna inanmıştı Matzerath; oysa babam Jan Bronski’ydi benim; çekilip gitmemek, içerde kalmak, içerde bırakmak Jan’dan geçmişti bana; sonunda içerden çıkan da Matzerath’ın değil, benim oğlum olacaktı tabiî; Matzerath’ın oğlu yoktu zaten. Gerçekten baba diye bakılacak biri değildi Matzerath; isterse on kez zavallı annemle evlenmiş, isterse gebeliği dolayısıyla Maria’yı almış olsundu. Maria’yı alırken şöyle düşünmüştü muhakkak: Evde ve sokaktaki insanlar elbet çakacak işi. Gerçekten de bu insanlar çakmışlar, Maria’yı gebe bırakanın Matzerath olduğunu ve kırk beşine yakın Matzerath’ın on sekizini süren Maria ile evleneceğini düşünmüşlerdi. Ama nihayet yaşına göre elinden iş gelen biriydi kız; Oskar'cığın ise eve böyle bir üvey annenin gelmesine sevinmesi gerekirdi, çünkü Maria zavallı çocuk için bir üvey anne değil, gerçek bir anne gibiydi. Doğru, pek aklı başında bir çocuk değildi Oskar, aslında Silberhammer ya da Tapia’daki hastaneye yatırılması gerekirdi, ama olsun.</p>

  <p>Gretchen Scheffler’in kandırıcı konuşmaları üzerine sevgilim Maria’yla evlenmeye karar vermişti Matzerath. Yani onu, muhtemel babamı babam olarak gösterecek olursam, şöyle demem gerekiyor: “Babam müstakbel eşimle evlendi, sonradan benim oğlum Kurt’a da kendi oğlu Kurt gözüyle baktı, yani benden kendi torunun üvey kardeşim olarak görmemi ve vanilya kokulu sevgili Maria’ ma da balık yumurtası kokan yatağına aldığı bir üvey anne olarak bakmamı istedi. Matzerath muhtemel baban bile değil senin; ne sempatini, ne antipatini hak eden yabancının yabancısı bir adam; iyi yemek pişirir, iyi yemekler pişirerek şimdiye kadar iyi kötü bir baba gibi baktı sana; çünkü zavallı annen onu şana bırakıp gitti; şimdi adam herkesin önünde kadınların en âlâsını elinden kapıyor ve seni kendi izdivacının ve ondan beş ay sonra bir çocuk vaftizinin, yani iki aile şenliğinin tanığı yapıyor; oysa bu şenlikleri düzenlemek sana düşerdi, Maria’ yı evlendirme dairesine senin götürmen gerekirdi, vaftiz annesinin ve vaftiz babasını senin seçmen gerekirdi diye düşününce, yani bu trajedinin baş rollerini gözden geçirip bu rollerin gerekli kişilere dağıtılmadığı kanısına varınca, oyundan umudumu kesiyordum; çünkü gerçek karakter artisti Oskar’a bir figüran rolü verilmişti bu oyunda; öyle bir rol ki, olmasa da olurdu hani.</p>

  <p>Oğluma Kurt adını koymadan, ona doğrusu hiç vermemem gereken bu adı vermeden —çünkü oğlana gerçek büyükbabası Vinzent Bronski'nin adını koymam gerekirdi— yani Kurt kadına rıza göstermeden, Maria'nın gebeliği sırasında çocuğun doğumuna karşı koyduğunu hani saklamak istemiyor Oskar.</p>

  <p>Daha Matzerath ile Maria’yı şezlongta bastırdığım, Matzerath’ın terden ıslak sırtına tüneyip trampetimi konuşturduğum ve onu Maria'nın istediği gibi tedbirli davranmaktan alıkoyduğum günün akşamı, sevgilimi gerisin geri kazanmak için umutsuz bir deneye giriştim.</p>

  <p>Matzerath iş işten geçtikten sonra beni silkip üzerinden atabildi ve bu yüzden dövmeye kalktı, Maria ise Oskar’ı korudu ve dikkatli olmadığı için söylendi Matzerath’a. Matzerath yaşlı bir adam gibi kendini savundu. “Kabahat sende!” dedi Maria’ya. “Bir defaya razı olacaktın, ama doymak bilmezsin ki!” Bunun üzerine ağlamaya başladı Maria. “Ne yapayım, bende o kadar çabuk olmuyor.” dedi. “Sok içeri, çıkar, tamam. O zaman başka birini peyle kendine. Ben tecrübesizim doğru, ama Eden Oteli’nde çalışan kız kardeşim Guste’nin bilgisi var bu konuda ve bana bir ara dedi ki: aman dikkatli ol, Maria, öyle erkekler var ki, bütün istedikleri zımbırtılarını akıtsınlar dışarı, o kadar. Sen de bunlardan birisin demek, ama ben bu işde yoğum, bende şimdiki gibi olarsa olur. Ama sen yine de dikkat edecektin, bu kadarını herhalde borçlusun bana, bu birazcık dikkati göstermen gerekirdi.” Sonra ağlamaya devam etti Maria, hâlâ şezlongta oturuyordu. Matzerath, ayağında külot, Maria'nın böyle ağlayıp ulumalarına katlanamayacağını haykırdı; sonra öfkelendiğine üzüldü, derken yine el uzattı Maria’ya, Maria’nın vücudunun henüz çıplak yerlerini okşamak istedi, ama Matzerath’ın böyle yapışı da Maria’yı çileden çıkardı.</p>

  <p>Oskar asla bu durumda görmemişti Maria’yı; yüzünde kırmızı lekeler belirdi, gri gözleri karardıkça karardı: “Sünepenin birisin sen zaten!” dedi Matzerath’a. Matzerath da bunun üzerine uzanıp yerden pantolonunu aldı, ayağına geçirip düğmelerini ilikledi. “Şimdi çekip gidebilirsin artık o Bucak Başkanı arkadaşlarının yanına!” dedi Maria. “Onlar da senin gibi şipşakçı,” Matzerath ceketini alarak kapının kolunu kavradı, artık bu işi burada kapadığını, kadın denen şeye büsbütün kanıksadığını söyledi. “Bu kadar kızgınsan kendine bir yabancı işçi tavla!” dedi. “O gazinoda hizmet eden garson Fransız var ya, o daha iyi becerir mutlaka!” Sevgi deyince kendi kafasında hep rezilce olmaktan uzak daha başka şeyler canlandığını, şimdi bir skat partisine gideceğini, skat partisinde insanın hiç değilse nelerle karşılaşacağını bildiğini söyledi.</p>

  <p>Derken odada yalnız kaldım Maria’yla. Maria ağlamayı bıraktı; dalgın ve dudaklarında pek hafif bir ıslık, külotunu giydi. Şezlongta yatarken fistanı kırışmıştı, uzunca bir süre uğraşarak kırışıklıkları düzeltti. Sonra radyoyu açtı, Weichsel ve Nogat ırmaklarının su seviyeleri bildiriliyordu; Maria kendini zorlayarak dinlemeye çalıştı; aşağı Mottlau'ın su seviyesi de açıklandıktan sonra bir vals programını haber verdi radyo ve derken valsler başladı; birden yine külotunu çıkardı Maria, mutfağa girdi; bir leğen tıngırtısı geldi kulağıma, musluktan su aktı ve pof diye yakıldı havagazı; Maria'nın leğen içerisine çömerek yıkanacağını düşündüm.</p>

  <p>Bu biraz tatsız düşünceden kaçıp kurtulmak için kendisini vals nağmelerine verdi Oskar. Hattâ yanlış anımsamıyorsam, Strauss müziğinin birkaç nağmesini trampet üzerinde çaldım ve hoşuma da gitti. Derken vals havalarına ara verilip bir özel haber yayınlandı radyoda. Atlantik'le ilgili bir haberdir diye düşündü Oskar ve yanıl-madiği anlaşıldı; birden çok denizaltı İrlanda’nın batısında şu kadar bin brutto tonluk yedi ya da sekiz geminin denizin dibini boylamasını sağlamıştı. Ayrıca daha başka denizaltılar Atlantik’te hemen yine o kadar ton tutarında birçok tekneyi sulara gömmüştü. Bu arada Kaptan Teğmen Schepke komutasında bir denizaltı —ama Kaptan Teğmen Kretschmar da olabilir hani—, işte ikisinden biri ya da bir üçüncü Kaptan Teğmen en çok tonajda gemiyi ve ayrıca XY- sınıfından bir İngiliz destroyerini batırmıştı.</p>

  <p>Ben özel haberin ardı sıra radyoda çalan “İngiltere’ye Doğru” marşını trampetim üzerinde evirip çevirerek nerdeyse bir valse dönüştürürken, kolunda bir havluyla Maria girdi içeri. Biraz alçak sesle: “İşittin mi, Oskar?” dedi. “Gene bir özel haber verdiler. Böyle giderse...” Ama böyle giderse ne olacağını Oskar’a açıklamadan bir sandalyeye oturdu, arkalığına Matzerath’ın hep ceketini geçirdiği bir sandalyeydi. Sonra elinde kıvırdığı ıslak havluya bir sosis biçimi verdi, oldukça yüksek perdeden ve falsosuz “İngiltere’ye Doğru” marşına ıslıkla eşlik etmeye başladı. Marş radyoda söylenip bitti derken, ama Mana final bölümünü bir kez daha tekrarladı, sonra valsler çalınca düğmeyi çevirip kapadı radyoyu. Sosis biçimindeki havluyu masanın üzerinde bırakıp oturdu ve tombul ellerini kalçalarına dayadı.</p>

  <p>Birden odanın içi pek sessizleşti, ancak ayaklı saatin gittikçe gürültüsünü arttırarak çalıştığı duyuluyordu. Radyoyu yeniden açsam mı diye düşünür gibiydi Maria. Derken başını masa üzerinde duran sosis biçimindeki havluya yaslayarak sessiz ve düzenli bir ağıt tutturdu.</p>

  <p>Kendisini çirkin bir durumda bastırdığım için acaba Maria utanıyor mu diye sordu Oskar kendi kendine. Ma-ria'yı biraz neşelendirmeye karar vererek sessizce odadan sıvıştım, karanlık dükkâna inerek pudinglerle jelatin kâğıdının yanıbaşında duran bir paketçik alıp döndüm, loş koridoru geçerken Waldmeister<sup>,</sup>li bir gazoz tozu olduğunu gördüm bunun. Oskar ele geçirdiği ganimetten memnundu, çünkü Maria'nın Waldmeister'li gazoz tozunu bütün öteki gazoz tozlarına üstün tuttuğunu sezer gibi olmuştum birçok zaman.</p>

  <p>Odaya girdiğimde hâlâ Maria'nın sağ yanağı sosis biçiminde kıvrılmış havlu üzerinde yatıyordu. Kolları da yine eskisi gibi çaresizlik içinde sağa sola sallanıyor, bacaklarının arasında bulunuyordu. Oskar soldan doğru yaklaştı, Maria'nın gözlerini yumuk ve kuru bulunca hayal kırıklığına uğradı. Maria kirpikleri biraz birbirine yapışmış gözkapaklarını kaldırıncaya kadar sabırla bekledim, sonra uzattım paketi, ama Maria Waldmeister’li gazoz tozunu fark etmedi, sanki gözleri paketin ve Oskar’ın içinden geçiyor, ötelere bakıyordu.</p>

  <p>Herhalde gözyaşından gözleri görmez oldu diyerek bağışladım Maria’yı ve kendi kendimle kısa bir danışıp görüşmeden sonra dolaysız davranmaya karar verdim. Masanın altına girdim sürünerek, Maria'nın hafif içe dönük ayakları dibine tünedim, parmak uçları nerdeyse yerdeki halıya değen sol elini yakalayıp avuç içi görünene kadar çevirdim, sonra dişleyip açtım paketi, tozun yarısını Maria'nın karşı komadan bana bıraktığı el ayasına serptim, sonra tükürüğümü salgıladım üzerine; tozun kaynayıp köpürüşünü daha yeni seyretmeye başlamıştım ki, Maria canımı pek acıtan bir tekme attı göğsüme, tekme de Oskar’ı kaldırıp oda'nın ortasına, halının üzerine fırlattı.</p>

  <p>Duyduğum acıya rağmen hemen yine doğrulup kalkmış, masanın altından çıkmıştım. Maria da ayağa kalkmıştı benim gibi. Hızlı hızlı soluyor, karşı karşıya dikiliyorduk. Maria havluyu alarak sol elini silip temizledi, havluyu ayaklarımın önüne attı sonra, bana melun pis domuz dedi, zehir saçan bir cüce, kaçık bir bücür olarak niteledi beni, bir akıl hastanesine kapatılmam gerektiğini söyledi. Beni yakalayıp kafamın arkasına şaplaklar indirdi, benim gibi bir haylaz oğlanı dünyaya getirdiği için veriştirmeye başladı zavallı anneme ve ben bağıracak, odadaki ve bütün dünyadaki cam nesnelerin canına okumak niyetiyle çığlığı basacak olunca havluyla ağzımı tıkadı; dişlerimle havluyu ısırdım, sığır etinden daha sertti.</p>

  <p>Ancak Oskar kızarıp morarmasını başarınca, beni koy-verdi Maria. O anda zahmet çekmeden bütün kristal bardakları, pencere camlarını ve ayaklı saatin camdan mahfazasını çığlığımla kırıp dökebilirdim. Ama bağırmadım, bir hıncın gelip içime kök salmasına müsaade ettim; hani öylesine benliğime yerleşti ki bu hınç, bugün bile Maria odama girse, dişlerimin arasında bir zaman o havluyu nasıl hissetmişsem öylece hissediyorum bunu.</p>

  <p>Sağı solu belli olmayan bir kızdı Maria, dolayısıyla benden elini çekerek iyi yürekli gülmeye başladı, elini attığı gibi yeniden açtı radyoyu, çalan valse ıslıkla katılarak bana doğru yürüdü; dargınlığı geçmişti, benim hoşuma giden bir şeyi yapmak, saçlarımı okşamak istedi.</p>

  <p>Oskar pek yakınına kadar sokulmasına müsaade etti Maria'nın, sonra her iki yumruğuyla alttan yukarı Maria'nın vücudunun Matzerath’ın dalaveresini içeriye koyvermiş olan yerine vurdu, ikinci bir kez vurmaya hazırlanırken yumruklarını yakaladı Maria, ben de bunun üzerine o kahrolası yere dişlerimi geçirdim ve dişlerimi bırakmayarak Maria’yla şezlongun üzerine yıkıldım; gerçi radyodan verilen ikinci bir özel haber geldi kulağıma, ama haberi işitmek istemedim, dolayısıyla kimin ne kadar gemiyi sulara gömdüğünü bugün açıklayamayacak size Oskar; çünkü hıçkırıklarla karışık şiddetli bir ağıt nöbetinden sonra dişlerim çözülmüş, Maria'nın üzerinde hareketsiz yatmaya başlamıştım. Canının acısından ağlıyordu Maria; Oskar ise hıncından ve sevgisinden ağlıyor ve bu sevgi kurşunsu bir baygınlığa dönüşmesine rağmen bir türlü sona ermiyordu.</p>
</body>
</html>
