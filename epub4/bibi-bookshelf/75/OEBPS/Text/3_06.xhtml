<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">KLEPP</span></h2>

  <p>Derken yine koridorda bulunuyordum, bir tutam çürük sarı saç teli vardı cüzdanımda; ceketin astarıyla yeleğin, gömleğin ve fanilanın altından cüzdan içindeki saç tutamının varlığını hissetmek için bir an zorladım kendimi, ama fazla yorgun düşmüştüm, o bir tuhaf can sıkıcı doygunluk içerisindeydim, odada ele geçirdiğim ganimete tarakların dişleri arasında toplanan bir süprüntüden başka bir gözle bakamıyordum.</p>

  <p>İşte o anda odada bambaşka hazineler aramış olduğunu kendi kendine itiraf etti Oskar. Dr. Werner denen adamı odanın bir köşesinde, benim yabancım olmayan mektup zarflarından biri sayesinde de olsa ele geçireceğimi kendi kendime ispatlamak istemiş, oysa hiçbir şey bulamamıştım. Zarf diye bir şey, hele yazılı bir kâğıt görememiştim ortada. Hani Oskar’ın sakladığı yok; Drothea Hemşire’nin polisiye romanlarını dolaptaki şapkalıktan bir bir almış, açıp bakmış içlerine, ithaf yazılarını ve kitaplar okunurken işaretlenmiş yerleri gözden geçirmişti; bir fotoğraf ele geçirmek çabasına düşmüştü ayrıca, çünkü Meryem Ana Hastanesi'nde çalışan bütün doktorları isimleriyle olmasa bile dış görünüşleriyle tanıyordu, gelgelelim Dr. Werner<sup>,</sup>e ait bir resim bulamadı.</p>

  <p>Galiba Dr. Werner Drothea Hemşire’nin odasını şereflendirmemişti hiç; odayı bir fırsatla görmüş olsa bile, geride bir iz bırakmasını başaramamıştı. Yani Oskar’ın memnun olması için yeteri kadar neden vardı ortada. Hani Dr. Werner’den bir hayli ilerde bulunmuyor muydum? Odada Dr. Werner'e ait bir izin varolmayışı, onunla Drothea Hemşire arasındaki ilişkinin sadece hastanede varolageldiğini, dolayısıyla bir görev niteliği taşıdığını, görev niteliği taşımasa bile tek taraflı bir ilişki olduğunu ortaya koymuyor muydu?</p>

  <p>Gelgelelim Oskar’ın kıskançlığına bir neden gerekiyordu. Odada Dr. Werner’den kalmış en ufak bir iz beni ne kadar sarsacak olursa olsun, beri yandan enikonu tatmin edecekti; öyle bir tatmin ki, dolap içerisinin sağladığı o küçük çapta ve kısa ömürlü tatminle asla kıyaslanamazdı.</p>

  <p>Odama nasıl dönebileceğimi unuttum artık, ama koridor sonunda Bay Münzer adında birinin oturduğu odadan yapmacık, dikkati üzerine çekmek isteyen öksürük sesleri işittiğimi hatırlıyorum. O Bay Münzer denen adamdan da bana neydi sanki? Kirpi’nin kiracısı Drothea Hemşire ile yeteri kadar başım dertte değil miydi? Bir de —kimbilir ne saklıydı söz konusu ismin arkasında— bu Bay Münzer’i mi dert edinecektim? Böylece Oskar o kendisinden bir şeyler isteyen öksürükleri işitmezlikten geldi; daha doğrusu benden ne istendiğini kestirememiştim; ancak odama geldikten sonra anladım ki, bana yabancı olan, varlığıyla yokluğu benim için bir olan Bay Münzer beni, yani Oskar’ı odasına çekmek için öksürmüştü.</p>

  <p>Ne yalan söyleyeyim, öksürüklere karşı ilgisiz kalışım uzunca bir süre üzüp durdu beni; çünkü odam bana o kadar dar ve aynı zamanda geniş geldi ki, öksüren Bay Münzer’le ne kadar sıkıcı ve zoraki olsa bile bir konuşmada bulunmayı canıma minnet bildim. Ama işte kalkıp, aynı şekilde koridorda öksürerek, Bay Münzer’le bir bağlantı kurmayı göze alamadım, odamdaki iskemlenin o amansız dikaçılığına iradesiz bıraktım kendimi, ne zaman bir iskemlede otursam her seferinde olduğu gibi kanıma bir tedirginlik yürüdü, yatağın üzerindeki sağlık kılavuzuna uzandım, modellik yaparak alın teriyle kazandığım para karşılığı sağlanmış o değerli kitabı yere bıraktım elimden, kitap sayfaları katlanıp büküldü, Raskolnifoff'un hediyesi olan trampeti masadan aldım, öylece tuttum elimde, ne değneklerle trampeti konuşturabildim, ne de Oskar’ın gözünde yaşlar konuştu, hani tenekenin beyaz yuvarlak cilasına yuvarlanacak yaşlar ritmik bir ferahlamaya yol açardı.</p>

  <p>Evet, şimdi burada elden giden safiyet konusunda bir inceleme kaleme alınabilir, sürekli olarak üç yaşındalığını muhafaza eden trampetli Oskar’ın karşısına kambur, ses gücünü yitirmiş, gözü yaşsız ve trampetsiz bir Oskar çıkarılabilirdi. Ne var ki gerçeklere uygun düşmezdi böyle bir şey; çünkü Oskar’ın daha trampetliyken birçok defalar yitirdiği oldu safiyetini; sonradan onu yeniden ele geçirdi ya da onun yeniden yeşerip büyümesini sağladı; çünkü safiyet harıl harıl çevresine dal budak salan bir ayrık otu gibidir. Bütün o safiyet dolu nineleri anımsayınız, hepsi de bir zaman içleri fesat hınzır bebelerdi bunların; yo, hayır, Oskar’ın iskemlesinden fırlayıp kalkmasına yolaçan safiyetin elden gidişi değil, daha çok Drothea Hemşire’ye karşı duyulan bir sevgiydi; bu sevgi trampetimi konuşturmadan geri yerine bırakarak odadan çıkmamı, koridordan geçip Zeidler’lerin evini terk ederek akademinin yolunu tutmamı buyurmuştu bana; oysa Prof. Kuchen’a ikindi üzeri gidecektim, öyle kararlaştırmıştık.</p>

  <p>Oskar telâşlı adımlarla odasından ayrılıp koridora çıktı, ağırdan alarak ve gürültüyle kapıyı açarken, bir an Bay Münzer’in odasına doğru kulak kabarttı. Bir öksürük sesi duyulmuyordu; utançla, iyice, içerlemiş, tatmin olmuş ve aynı zamanda aç, usanç ve aynı zamanda yaşama hırsıyla, bazen gülümseyip, bazen nerdeyse ağlayacak gibi olarak Zeidler’lerin dairesinden ve nihayet Jülich Sokağındaki evden dışarı attı kendini.</p>

  <p>Birkaç gün sonra uzun bir süredir kafamda tasarladığım bir planı uyguladım; planı kafamdan kovmaya çalışmak, onu ayrıntılarına kadar hazırlamak bakımından mükemmel bir metod oldu. O gün bütün öğle öncesi boştum, ancak öğleden sonra saat üçte Ulla'yla beraber o hayali zengin ressam Raskolnikoff'a modellik edecekti Oskar; ben Odyssee olacak, eve dönüşümde Penelope’me armağan olarak bir kambur getirecektim. Raskolnikoff'u boşuna bu fikrinden caydırmaya çalıştım. O vakitler Raskolnikoff Yunan tanrı ve yarı tanrılarını başarıyla yağmalıyor, Ulla da mitoloji havası içinde kendisini rahat hissediyordu; dolayısıyla boyun eğdim, Vulkan <a href="../Text/Notlar.xhtml#n88" id="n88d"><sup>[88]</sup></a> olarak, Pluto <a href="../Text/Notlar.xhtml#n89" id="n89d"><sup>[89]</sup></a> olarak Proserpina <a href="../Text/Notlar.xhtml#n90" id="n90d"><sup>[90]</sup></a> ile beraber poz verdim, sonunda da o öğle sonrası kambur Odyssee olarak resmimin yapılmasına rıza gösterdim. Ama benim için şimdi önemli olan, o günün öğle öncesini anlatmak; bu yüzden Oskar Sanat Perisi Ulla'nın Penelope olarak resimde nasıl göründüğünü sükûtla geçiştirip, o öğle öncesi Zeidler’lerin evi sessizdi diyor.</p>

  <p>Kirpi, saç kesme makineleriyle bir iş gezisine çıkmıştı, yani sabah altıdan beri evde yoktu; Bayan Zeidler ise, saat sekizi biraz geçe postacı postayı getirdiği zaman yatakta yatıyordu henüz.</p>

  <p>Hemen gelen postayı gözden geçirmiş, içlerinde bana gelen bir şey bulamamış —Maria’dan mektup alalı daha iki gün olmuştu —, ama ilk bakışta şehirden postaya verilip açıkça Bay Werner’in el yazısını taşıyan bir zarf keşfetmiştim.</p>

  <p>İlkin mektubu Bay Münzer’le Zeidler’lere gelen postanın arasına koymuş, sonra odama dönüp beklemeye başlamıştım. Derken Bayan Zeidler koridora çıkmış, mektubunu alıp kiracıları olan Bay Münzer’e götürmüş, sonra mutfağa girmiş, nihayet yatak odasına geçmiş ve en fazla on dakika sonra evden çıkarak gitmişti; çünkü saat dokuzda Mannesmann’daki işinin başında bulunması gerekiyordu.</p>

  <p>Ne olur ne olmaz beklemesine devam etmiş Oskar, gayet yavaş giysilerini üzerine geçirmiş, görünürde sakin, tırnaklarını kesip temizlemiş ve ancak ondan sonra harekete geçmek kararını vermişti. Mutfağa girip üçlü gaz ocağının en büyük alevi üzerine alüminyum bir çaydanlığı yarı suyla doldurarak koydum, ilkin alevi alabildiğine açtım, sudan buharlar çıkmaya başlar başlamaz düğmeyi çevirip alevi sonuna kadar kıstım; sonra düşüncelerimin üzerine titreyerek ve onları elden geldiği kadar yapılması gereken eylemlerin yakınında bırakarak, iki adımda Drothea Hemşire'nin odasının önüne geldim; Bayan Zeidler’in buzlu cam kapı altından yarı içeri sürmüş olduğu mektubu aldım, kuş gibi yeniden mutfağa döndüm, zarfın arkasını sudan yükselen buğular üzerine tuttum dikkatle, sonunda mektubun hiçbir yerini örselemeden zarfı açtım.</p>

  <p>Tabiî gaz ocağını önce kapamış, ancak ondan sonra Dr. E. Werner’in mektubunu çaydanlığın üzerine tutmaya cesaret etmişti Oskar.</p>

  <p>Dr. Werner’in Drothea Hemşire’ye yazdıklarını mutfakta değil, yatağımda yatarak okudum. Bir hayal kırıklığına uğrar gibi oldum ilkin; çünkü ne hitap tarzı, ne de mektubu bitirişi doktorla hemşire arasında bir âşıktaşlığın varlığını ele veriyordu.</p>

  <p>“Sayın Bayan Drothea!” diye başlıyor mektup, “Çok derin saygılarımla” diye son buluyordu.</p>

  <p>Ayrıca mektubun geri kalan kısmında da yakınlık bildiren bir tek söz çıkmadı karşıma. Dr. Werner erkekler koğuşunun kanatlı kapısının önünde kendisini görmesine rağmen Drothea Hemşire ile konuşamadığına üzüldüğünü bildiriyordu. Dr. Werner Beate Hemşire’yle, yani Drothea'nın kız arkadaşıyla konuşurken, Drothea Hemşire üzerine gelmiş, ama Dr. Werner'in anlayamadığı bir nedenden dönüp gitmişti yine. Şimdi Dr. Werner bir açıklamada bulunmasını rica ediyor Drothea Hemşire'den, Beate Hemşire'yle yaptığı konuşmanın tamamen iş üzerinde bir konuşma olduğunu bildiriyordu. Drothea Hemşire’nin herhalde bildiği gibi biraz taşkın mizaçlı biri olan Beate Hemşire’den her zamanki gibi uzak tutmaya çalışıyordu kendini. Bunun da kolay olmadığını, Drothea Hemşire’nin anlaması gerekti, nihayet Beate’yi tanıyordu Drothea Hemşire. Beate Hemşire sık sık Dr. Werner’e hiç çekinip sakınmadan duygularını açıyor, Dr. Werner ise tabiî bunlara asla karşılıkta bulunmuyordu. Mektubun son cümlesi şöyleydi: “İnanınız bana lütfen, ne zaman isterseniz gelip benimle konuşabilirsiniz.” Resmiyetine, soğukluğuna ve hattâ kendini beğenmişliğine rağmen, nihayet Dr. E. Werner'in mektubundaki Üslûbun maskesini düşürmek, mektuba gerçek kimliğiyle, yani ateşli bir aşk mektubu gözüyle bakmak zor olmadı benim için.</p>

  <p>Otomatik olarak mektubu yine zarfın içerisine yerleştirdim, bu arada bütün ihtiyatı bırakmıştım elden, Wer-ner’in belki de diliyle ıslattığı zamkı şimdi Oskar’ın tükürüğüyle ıslattım, derken bir gülmeye kaptırdım kendimi, biraz sonra elimin ayasıyla bir alnıma, bir ense köküme vurmaya başladım; böyle vururken vururken bir ara sağ elimi Oskar’ın alnından çekip kapının tokmağını yakalamam mümkün oldu; kapıyı açıp koridora çıktım ve Dr. Werner’in mektubunu, Drothea Hemşire’nin benim hiç yabancısı bulunmadığını, gri yağlı boya ve buzlu cam kapısı altından içeri iteledim.</p>

  <p>Henüz topuklarımın üzerinde oturuyor ve bir, belki de iki parmağım mektubun üzerinde bulunuyordu ki, koridorun öbür başındaki odadan Bay Münzer’in sesini işittim. Sanki dikte edilmelerini sağlamak üzere vurgulanarak tane tane söylenen sözlerin hepsini de anlamıştım: “Oh, canım Beyfendiciğim, biraz su getirir misiniz!”</p>

  <p>Doğruldum hemen, adam galiba hasta diye düşündüm; ama beri yandan kapı arkasındaki adamın hasta olmadığını, Oskar’ın adama su götürmek için bir neden ele geçirmek üzere onun hasta olduğuna kendi kendini inandırmaya çalıştığını anlamıştım, çünkü hiçbir nedene dayanmayan bir sesleniş beni asla tanımadığım bir insanın odasına çekip götüremezdi.</p>

  <p>İlkin adama alimünyum çaydanlıkta bulunan ve Doktorun mektubunu açmakta kullandığım hâlâ ılık duran suyu götürecek oldum. Ama sonradan bayat suyu lavabonun içerisine boca edip çaydanlığa taze su doldurdum; beni ve suyu, ama belki de yalnız suyu isteyen Bay Münzer’in sesinin geldiği oda kapısına vardım.</p>

  <p>Oskar kapıyı vurup girdi ve hemen Klepp için o pek karakteristik kokuyla karşılaştı. Bu kokuya ekşimsi dersem, onda aynı şekilde varolan enikonu tatlı özü sükûtla geçiştirmiş olurum. Sözgelişi Klepp’in çevresindeki kokunun, Drothea Hemşire’nin odasındaki sirke kokusuyla hiçbir ortak yanı yoktu. Tatlı-ekşi bir koku demek de yanlış olurdu buna. Bay Münzer veya benim bugün kendisine hitap ettiğim isimle Klepp’de, şişmanca miskin, buna rağmen hareketsiz denemeyecek, hafif terleyen, batıl inançlı, yıkanmak nedir bilmeyen, ama yine de süfli olmayan, ölmesine bir türlü izin verilmeyen bu flütçü ve caz klarnetçisinde, sigara içip ağızda nane şekeri eritmekten ve sarımsak kokulu yellenmelerden asla vazgeçmeyen bir ölü kokusu vardı ve hâlâ da var. O zamanlar böyle kokuyordu Klepp, bugün de böyle kokuyor ve böyle nefes alıp veriyor, yaşama arzusuyla ölümlülük taşan bir havayı beraberinde sürükleyerek üzerime atılıyor ve uzun boylu bir veda töreninden sonra yine gelip beni dolaşacağına söz vererek gidiyor ve Bruno’yu pencere ve kapıları ardına kadar açarak içerisini havalandırmak zorunda bırakıyor.</p>

  <p>Bugün Oskar’ın kendisi yatağa bağlı bir durumda. O zamanlar, Zeidler’lerin evindeyken Klepp’i yata yata çukurlaştırdığı bir yatakta bulmuştum. Gel keyfim gel, miskin bir hayatı sürdürüyordu, elinin altında modası geçmiş, enikonu Barok izlenimi uyandıran bir ispirto ocağı, rahat bir düzine tel makarası paketi vardı; kutu kutu zeytinyağları, tüp tüp domates salçası, gazete kâğıdı üzerinde rutubetten topak topak olmuş tuz parçaları ve enikonu ısınmış bir kasa bira vardı. Boş bira şişeleri içerisine yattığı yerde işiyordu Klepp; odaya girmemden bir saatçik sonra bana senli benli anlattığına bakılırsa, çoğu kendisi gibi silme dolu ve muhteva gücü bakımından kendisine uydurulan bu yeşilimsi şişelerin ağızlarını kapayarak bir kenara kaldırıyor ve susayıp da bira içmek istediğinde bir karıştırma tehlikesinden sakınmak için bunlara gerçek bira şişelerinden sıkı sıkıya ayırıyordu. Odasında su olmasına rağmen —biraz toparlansa kalkıp işeyebilirdi lavobaya — o kadar miskindi, daha doğrusu ayağa kalkmasına kendi kendisi o kadar engel oluyordu ki, yata yata çukurlaştırmak için bunca zahmetlere katlandığı yataktan çıkıp tencereye koyacak makarna suyunu lavabodan alamıyordu.</p>

  <p>Klepp henüz Bay Münzer iken, hamur yemeklerini hep aynı suda pişirdiğinden, yani birçok defa makarna tenceresinden boşalttığı ve günden gün koyulaşan o su üzerine gözbebeği gibi titrediğinden, yatağa göre uydurduğu yatay durumunu boş bira şişesi stokuna yaslanarak çokluk dört günden daha fazla bir süre muhafaza etmenin üstesinden geliyordu. Makarna suyu kaynatıla kaynatıla tuzlu ve yapış yapış bir nesneye dönüşünce, nazik bir durum başgösteriyordu. Gerçi bu gibi durumlarda kendini açlığın kollarına bırakabilirdi Klepp, ama o zamanlar bunun için gereken ideolojik koşullara sahip bulunmuyor ayrıca dünyadan el etek çekmesi de öteden beri dört ilâ beş günlük sürelere göre ayarlanıyordu; öyle olmasa mektuplarını getiren Bayan Zeidler veya daha büyük bir makarna tenceresiyle makarna stokuna yetecek kadar bir su stoku onu çevresinden daha bağımsız kılabilirdi.</p>

  <p>Oskar mektup mahremiyetini haleldar ettiğinde, Klepp beş gündür bağımsız olarak yatakta yatıyordu; makarna suyunun kalıntısıyla ilân sütunlarına afişler yapıştırabilirdi. Derken benim Hemşire Drothea ile onun mektuplarına vakfedilmiş kararsız ve çekingen ayak seslerimi işitmiş, Oskar’ın yapmacık ve davetkâr öksürük nöbetlerine ilgisiz kaldığını anlayınca, benim Dr. Werner’e ait o soğuk-ateşli aşk mektubunu okuduğum gün: “Oh, canım Beyefendiciğim, biraz su getirir misiniz!” demek zahmetine katlanmıştı sesi.</p>

  <p>Ben de çaydanlığı almış, ılık suyu dökmüş, musluğu açıp yarısına kadar şırıl şırıl suyla doldurmuş, sonra biraz daha su akıtmış içerisine, kendisine taze su götürmüş, kendim de onun tahmin ettiği beyefendi olmuş, kendimi ona takdim ederek Matzerath, taşçı ustası ve hakkâk demiştim.</p>

  <p>O da, aynı şekilde nazik, belden yukarısını birkaç derece yukarı kaldırarak, Egon Münzer, caz müzisyeni diye tanıtmıştı kendini; ama babası da aynı isim taşıdığı için Klepp dememi rica etmişti. Hani bu isteğini çok iyi anlamıştım, nitekim ben de kendime daha çok Koljaiczek ya •da sadece Oskar diyor, Matzerath adını sadece alçakgönüllülükten taşıyor, kendimi Oskar Bronski olarak göstermeye ise ancak seyrek olarak karar verebiliyordum. Dolayısıyla yatakta yatan şişman genç adama —ben otuz var demiştim, ama o daha gençti— kısaca Klepp diye hitap etmek benim için güç olmamıştı. O da bana Oskar diyor, Koljaiczek demek kendisi için pek fazla zahmete mal oluyordu.</p>

  <p>Derken konuşmaya başladık, ama ilkin serbest konuşmakta güçlük çekiyorduk. Çene çalıyor, en hafif konulara değiniyorduk; ben alınyazımızı değiştirilemez olarak görüp görmediğini bilmek istedim bir ara Klepp’ten. Evet, değiştirilemez görüyordu. Ölümün bütün insanlar için kaçınılmaz bir şey olduğu görüşünde midir, anlamak istedim. Bütün insanların eninde sonunda öleceklerine de kesin inanıyordu, ama bütün insanların doğmaları gerektiği konusunda kararsızdı, kendisinin yanlışlıkla dünyaya gelmiş olduğundan söz açtı ve bu bakımdan da Oskar bir akrabalık gördü aralarında. Sonra her ikimiz de öbür dünyaya inanıyorduk — ama Klepp öbür dünya derken üç köşeli hafif bir gülüşle güldü, yorganın altında hatır hatır kaşındı: Bay Klepp’in, daha sağlığında, öbür dünyada yürürlüğe koymak üzere birtakım muziplikler planladığı sanılabilirdi. Politikadan konuşmaya başlayınca, nerdeyse coştu Klepp; hemen kendilerine paye, taç ve iktidar bağışlamak istediği üç yüzden fazla prenslik saydı; Hannover çevresini Ingiliz İmparatorluğuna veriyordu. Eskiden serbest şehir olan Danzig’in akıbetinin ne olacağını sordum. Danzig’in nerde olduğunu maalesef bilemedi, ama hiç istifini bozmaksızın, oldukça direkt bir yolla Jan Willem soyundan gelen bir Berg kontu olduğunu söyledi bunun, bu kontu maalesef kendisinin tam madiği şehircik için hükümdar olarak teklif etti. Nihayet — tam o sıra da gerçek kavramını tanımlamaya çalışıyorduk, bu konuda ilerlemeler de kaydetmiştik — arada ustaca sorduğum birkaç soruyla, Bay Klepp’in üç yıldır Zeidler’in yanında oturup onlara kira ödediğini öğrendim. Daha önce birbirimizi tanımadığımıza hayıflandık. Ben Kirpi’yi suçladım bu işde, bana aralıksız yatakta yatıp duran Klepp'le ilgili olarak yeteri kadar bilgi vermemişti, nitekim Drothea Hemşire hakkında da sadece “Bu buzlu camın arkasında bir hemşire oturuyor” demiş, bu pek tıkız açıklamadan başka bir şey söylememişti.</p>

  <p>Oskar Bay Münzer’in ya da Klepp’in başını hemen kendi derdiyle ağrıtmak istemedi. Dolayısıyla Drothea Hemşire’ye ilişkin bir bilgi rica etmedim kendisinden, ilkin onun sağlığıyla ilgilendim: “Ne diyecektim, rahat mısınız böyle?”</p>

  <p>Klepp vücudunu yeniden birkaç derece yukarı kaldırdı; belden yukarısına bir dik açı yaptırmanın üstesinden gelemediğini görünce, tekrar yatağa bıraktı kendini ve aslında halinin iyi mi, orta karar mı, yoksa fena mı olduğunu anlamak için yatakta yatıyor olduğunu açıkladı. Zararsız durumda olduğunu birkaç hafta içinde anlayacağını umduğunu söyledi.</p>

  <p>Derken korktuğum başıma geldi, oysa uzunca ve dallı budaklı bir konuşmayla önleyebileceğimi ummuştum bunu: “Ah, Beyfendiciğim, ne olur benimle bir tabak makarna yemez misiniz!” Böylece benim getirdiğim taze suyla pişirilmiş makarnayı yedik. Lavaboda adamakıllı bir temizlikten geçirmek için o yapış yapış tencereyi kendisinden rica etmeyi göze alamadım. Klepp yan tarafına dönüp sessiz sedasız, bir uyurgezerin şaşmayan hareketleriyle yemeği pişirdi. Makarnanın suyunu dikkatle büyücek bir konserve kutusuna boşalttı, belden yukarısının durumuna göze çarpacak bir değişiklik vermeden yatağın altına uzandı, üzeri domates salçası artıklarıyla kabuk bağlamış yağlı bir tabak çıkardı, bir an ne yapacağına karar verememiş göründü, sonra yeniden elini uzatıp buruş buruş gazete kâğıtları aldı yatağın altından, bunlarla tencerenin içini silip gazete parçalarını tekrar yatağın altına iteledi, üzerinde kalan bir toz zerresini uzaklaştırmak ister gibi üfledi tabağı, derken âdeta nazik bir davranışla şimdiye kadar gördüğüm en iğrenç bir tabağı bana uzattı ve Oskar’a hiç sıkılmadan buyurup yemeğe başlamasını söyledi.</p>

  <p>Ben ondan sonra başlayacak oldum, ilkin o başlasın istedim yemeğe. Beni insanın parmaklarına sıvışan pis çatal, kaşık ve bıçakla donattıktan sonra, çorba kaşığı ve bir çatalla makarnanın büyük bir kısmını benim tabağa yığdı Klepp; zarif el hareketleriyle tüpü sıkarak domates salçasıyla makarnanın üzerine garnitürler yapıp uzun bir kurt oturttu, bir kutudan bol zeytinyağı akıttı üzerine, aynı şeyleri tenceredeki makarna için de yaptı, tabak ve tenceredeki yemeğin üzerine karabiber ekti, kendi makarnasını karıştırdı, bakışlarıyla beni de kendi makarnamı karıştırmaya çağırdı. “Ah kardeşciğim, özür dilerim, rendelenmiş peynir yok evde. Ama yine de afiyetle yemeni temenni ederim.”</p>

  <p>Klepp’in nasıl o zaman çatal kaşık kullanacak kadar kendini toparlayabildiğim bugün bile anlamamış bulunuyor Oskar. Ne hikmetse afiyet ve lezzetle yemiştim makarnayı. Hattâ Klepp’in odasında yediğim makarna o günden sonra önüme çıkarılan her yemeğin değerini ölçmekte başvurduğum bir miyar oldu.</p>

  <p>Yemek yerken, yatak düşmanının odasını inceden inceye, ama dikkati çekmeden gözden geçirecek vakit buldum. Odanın tek cazip tarafı, hemen tavan altındaki açık ve yuvarlak bir baca deliğiydi; kara kara soluyordu duvar. Dışarısı, iki pencerenin önü rüzgârlıydı. Herhalde rüzgâr dışarda darbeler halinde esiyor, zaman zaman is ve kurum bulutları, bir defin törenini andırarak, odadaki eşyaların üzerini örtüyordu. Bütün eşya orta yerde duran bir yatakla Zeidler’lere ait kâğıtlara sarılıp sarmalanmış birkaç rule halıdan meydana geliyordu; dolayısıyla şurası kesinlikle ileri sürülebilirdi ki, odadaki başka hiçbir şey, bir zamanlar beyaz yatak çarşafı, Kiepp’in başının altındaki yastık ve rüzgâr darbelerinin içeri sürüp getirdiği kurum bulutlarıyla Klepp’in yüzüne yaydığı bir havlu kadar siyah olamazdı.</p>

  <p>Odanın iki penceresi de Zeidler’lerin oturma ve yatak odasının pencereleri gibi Jülich Sokağı’na, daha doğrusu evin önündeki kestane ağacının yeşil-gri yapraktan giysisine bakıyordu. Odayı süsleyen tek tablo, pencereler arasına raptiyelerle tutturulan ve galiba bir dergiden kesilip çıkarılan İngiltere Kraliçesi Elisabeth’in renkli resmiydi. Resmin altında bir gayda asılı duruyor, üzerindeki İskoç deseni is ve kurum tabakası altında güçlükle seçilebiliyor-du. Renkli fotoğrafı seyreder ve bu arada Elisabeth’le onun Filipp’inden çok, Oskar ve Dr. Werner arasında kalıp, belki de kendisini şu anda yese kaptırmış Drothea Hemşire’yi düşünürken, Klepp bana İngiliz Kraliyet Evi’ nin sadık ve ateşli bir taraftan olduğunu, dolayısıyla Britanya İşgal Ordusundaki bir İskoç alayının goygocularından gayda dersi aldığını açıkladı; hele Kraliçe Elisabeth’in bu alaya kumanda etmekte oluşu, onu bu dersi almaya iten başlıca neden olmuştu; Klepp sinemadaki bir aktüalite programında, üzerinde baştan aşağı ekose bir İskoç entarisi, söz konusu alayı denetlerken görmüştü Kraliçe’yi.</p>

  <p>Ne tuhafsa Katolik duygularım kabardı o anda. Bir kez Elisabeth’in gayda müziğinde anladığı konusunda şüphe beyan ettim; beri yandan Katolik Maria Stuart’ın <a href="../Text/Notlar.xhtml#n91" id="n91d"><sup>[91]</sup></a> yüz kızartıcı akıbetiyle ilgili olarak birkaç söz söyledim; kısacası Oskar Kraliçe Elisabeth’in müzik yeteneğinden yoksun biri olduğunu ileri sürdü.</p>

  <p>Doğrusu Kraliyet taraftarı Klepp’in bir öfke nöbetine kapılacağını beklememiştim. Klepp işin içyüzünü benden iyi bilen biri edasıyla gülümseyerek bir açıklamada bulunmamı rica etti; öyle bir açıklama ki, benim gibi bir yarım porsiyonun — beni böyle nitelemişti şişko — müzik konusunda bir yargı verebileceğini insan gerekirse teslim edebilsindi.</p>

  <p>Uzunca bir süre Klepp’i süzdü Oskar. Klepp ağzından çıkan sözlerin içimde hangi duyguları ayağa kaldırdığını bilmeden söylemişti bunları. Söylediği sözler başımdan girip, dolu dizgin kamburuma uzandı. Sanki benim o eski, çalınmaktan parçalanıp hesabı görülmüş trampetlerimin mahşer günüydü. Hurdaya çıkardığım binlerce trampetle benim Saspe Mezarlığı'nda gömülü o tek trampetim ayaklandılar, yeniden dirildiler, sapasağlam ve kırık döküklükten uzak olarak bir yeniden dirilişi kutlamaya koyuldular. Seslerini çıkarıp içimdeki boşluğu doldurdular, yatağımın kenarından fırlayıp ayağa kalkmama yolaçtılar, Klepp’ten özür dileyip bir dakika sabretmesini rica ettikten sonra odadan çekip dışarı çıkardılar beni. Drothea Hemşiremin odasıyla buzlu cam kapısı önünden sürükleyip götürdüler —mektubun hâlâ yarısı koridor üzerinde bulunuyordu—, beni kamçılayarak odamdan içeri tıktılar ve Madonna 49 tablosunu yaparken Ressam Raskolnikoff'un hediye ettiği trampetin bana karşı çıkmasını sağladılar; ben de kavradım hemen trampeti, teneke trampeti ve iki değneği elime aldım, arkama döndüm sonra ya da döndürüldüm, odamdan çıktım, o Allahın belâsı oda önünden sıçrayarak geçtim, yanlış yollarda uzun bir gezinin arkasından sağ salim evine dönen bir kimse gibi Klepp’in makarnalı mutfağına girdim, teklif tekellüfü bir yana bıraktım, yatağın kenarına iliştim, kırmızı-beyaz lake trampeti hazırladım, ilkin değnekleri oyunsu hareketlerle kımıldattım havada, galiba nasıl başlayacağını bilemez bir durumum vardı biraz ve gözlerim bir şaşkınlık ifadesiyle Klepp’in yanından ötelere bakıyordu; derken, sanki tesadüfen, değneğin biri teneke trampetin üzerine düştü; bak sen, teneke trampet de cevap verdi buna; Oskar da hemen arkadan yetişti ikinci değnekle; böylece trampetimi konuşturmaya başlamıştım, sırayla konuşturdum: başlangıçta başlangıç vardı; pervane ampuller arasında trampetini konuşturarak benim doğum günümü müjdeledi; sonra on dokuz basamaklı kiler merdivenini ve o harikulâde üçüncü yaş günüm kutlanırken merdivenden düşüşümü canlandırdım trampetle; Pestalozzi Okulu’nun merdivenlerini tırmandım; trampetimle politik tribünler altında oturdum; yılanbalıklarını, martıları, Büyük Cuma’daki halı çırpışlarını söylettim trampetime; trampetimi çalarak zavallı annemin ayak ucuna doğru daralan tabutunun üzerinde oturdum; sonra Herbert Truczinski’nin yara nişanıyla donanmış sırtını konuşturmaya başladım ve tam Hevelius Meydanı'ndaki Polonya Postanesinin savunulmasını trampetimi konuşturarak vermeye çalışıyordum ki, oturduğum yatağın başucunda bir kımıldama fark ettim; göz ucuyla yalakta doğrulduğunu gördüm Klepp’in, gülünç denecek bir tahta flütü yastığının; altından çekip aldı Klepp, ağzına dayadı ve flütten o kadar tatlı, o kadar alışılmadık, o kadar benim trampetimden çıkardıklarıma uygun sesler çıkardı ki, onu alıp Saspe Mezarlığı’na, Schugger Leo’nun yanına götürmem mümkün oldu; Schugger Leo’yu dolaştıktan sonra Klepp önünde, Klepp için ve Klepp’le beraber ilk aşkımın gazoz tozunu köpürttüm; hattâ Bayan Lina Greff in bakir ormanına götürdüm onu; ayrıca Sebzeci Greff'in yetmiş beş kilo tartan o büyük trampet makinesini ziyaret ettik; Klepp’i alıp Bebra'nın Cephe Tiyatrosu’na vardım; İsa’yı konuşturdum trampetimle; trampetimi konuşturarak Störbeker’i ve bütün Toz Alıcılar Çetesi mensuplarını atlama kulesinden aşağı atlattım, aşağıda Luzie oturuyordu; derken karıncaların ve Ruslar’ın trampetime el koymalarına göz yumdum; ama Klepp’i bir ikinci kez alıp, Matzerath gömülürken trampetimi açılan çukur içerisine attığım Saspe Mezarlığı'na götürmeyerek, benim o hiç sona ermeyecek büyük temayı vurmaya başladım: Kaschubei’ın patates tarlaları üzerine yağan ekim yağmuru ve dört etekliği içerisinde oturan büyükannem; derken Klepp’in flütünden nasıl ekim yağmurunun çığıl çığıl yağdığını, nasıl Klepp’in flütünün yağmuru ve büyükannemin dört etekliği altında Kundakçı Koljaiczek’i keşfettiğini, nasıl aynı flütün zavallı annemin ana rahmine düşürülüşünü kutlayıp bunu göz önüne serdiğini işitince, Oskar bir yaşına daha girdi âdeta.</p>

  <p>Saatlerce çalıp durduk Klepp’le. Büyükbabamın sallar üzerinden kaçışını yeteri kadar çeşitlemelere konu yaptık; kayıplara karışan kundakçının belki de bir mucize sayesinde kurtulmuş olabileceğini ritmik yoldan ima edip hafif bir bitkinlikle, ama mutluluk içinde konserimize son verdik.</p>

  <p>Son sesler henüz yarı flütün içerisindeyken Klepp yata yata çukurlaştırdığı yatağından sıçrayıp kalktı. Ölü kokularını peşinden sürükleyerek gidip pencereleri açtı hemen. Gazete kâğıtlarıyla baca deliğini tıkadı; İngiltere Kıraliçesi’nin renkli resmini didik didik yırtarak krallık yağının sona erdiğini ilân etti; musluğu açıp şakır şakır su akıttı lavabo içerisine, elini yüzünü yıkadı, yıkandı, yıkanmaya başladı, ne varsa üzerinden yıkayıp atmayı göze aldı; bu bir el yüz yıkama değildi, bir yunup arınmaydı; ve yunup arınmış Klepp elini sudan çekip, şişman ve üzerinden sular damlayarak, üryan, nerdeyse şişmanlığından çatlayacak gibi, eğik sarkan çirkin bir tenassül organıyla önümde durdu, beni tutup kaldırdı yukarı, ileri uzanmış kollarıyla havaya kaldırdı —çünkü ağır değildi Oskar, hani şimdi de değil—; derken içinden bir gülme fışkırdı, gülme bir yolunu bulup dışarı uğrayarak odanın tavanına tosladı; ancak o zaman anladım ki, dirilen yalnız Oskar’ın trampeti olmamış, ayrıca Klepp de dirilmişti; karşılıklı kutladık birbirimizi, yanaklarımızdan öptük.</p>

  <p>Daha aynı günün akşamına doğru evden çıktık, bira içtik bir yerde, soğanlı kan sucuğu yedik; derken Klepp kendisiyle bir caz topluluğu kurmamı teklif etti. Gerçi ben önce bir düşüneyim dedim, zaman istedim, ama Oskar çoktan kararını vermişti; sadece Taşçı Ustası Korneff in atelyesindeki yazı hak işlerini değil, aynı zamanda Sanat Perisi Ulla’yla modellik yapmayı bırakacak ve bir caz topluluğunun trampetçisi olacaktı.</p>
</body>
</html>
