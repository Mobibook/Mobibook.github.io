<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>GAZOZ TOZU</h2>

  <p>Biliyor muydunuz? Eskiden hangi mevsimde olursa olsun yassı paketler içerisinde satın alabilirdiniz. Bizim dükkânda Waldmeister markalısını satardı annem; bir yeşildi ki paketler, o kadar olur! Rengini iyice olgunlaşmamış portakallardan alan gazoz tozlarına portakallı denirdi. Bundan başka ahududu lezzeti veren bir gazoz tozu daha vardı ve bir gazoz tozu da vardı ki, üzerine bildiğimiz su akıtılınca fışırdar, köpürür, yerinde duramaz bir türlü, daha yatışıp durulmadan içildi mi, uzaktan limon tadı uyandırır ve bardakta limon rengi alırdı, yalnız biraz daha koyuydu, kendine ağu süsü veren, yapma bir sarı rengi vardı.</p>

  <p>Gazoz tozunun ağızda uyandıracağı tattan başka ambalaj üzerinde verilen bilgiler nelerdi? “Tabiî gazoz tozu” yazardı bir yerde; bir başka yerde “tescil edilmiştir” ve “rutubetten koruyunuz”, nokta nokta bir çizginin altında da “Buradan yırtınız” yazısı okunurdu.</p>

  <p>Başka kimler satardı gazoz tozunu? Sadece bizimkisinde değil, her bakkaliyede —ancak Kaiser Kurukahveci'yle tüketim kooperatiflerinde bulamazdınız— elde edilebilirdi bu gazoz tozu. Bakkal dükkânlarında ve yollardaki satış kulübelerinde bir paket gazoz tozunun fiyatı üç kuruştu.</p>

  <p>Maria ile ben genel olarak para vermezdik gazoz tozu için. Eve varıncaya kadar bekleyemedik mi, bakkal dükkânlarında veya kulübeler önünde ister istemez üç kuruş öder, hattâ bazen bir türlü gözümüz doymak bilmediği için altı kuruş ödeyip iki yassı paket gazoz tozu alırdık.</p>

  <p>Kim başladı ilkin? Sevenler arasında eskiden beri sürüp gelen bir tartışma konusudur. Bana sorulursa, Maria oldu başlayan. Oskar başladı diye bir iddiada bulunmadı Maria şimdiye kadar. Bu sorunun cevabını hep açık bıraktı; ama pek üzerine düşülse, vereceği cevap “Gazoz tozu” olurdu şüphesiz.</p>

  <p>Tabiî herkes de haklı bulurdu Maria’yı. Ancak Oskar bu mahkûmiyet kararına rıza gösteremezdi; parekende satış fiyatı üç kuruş olan bir gazoz tozu Oskar’ı baştan çıkarmaya yetti gibi bir itirafta bulunamazdım asla ben. O vakitler on altısındaydım; kendimi ve elbet Maria’yı suçlu görüyor, ama rutubetten korunması gereken bir gazoz tozunu asla mahkûm etmeye yanaşmıyordum.</p>

  <p>Doğum günümden birkaç gün sonra başlamıştır. Takvime bakılırsa plaj mevsimi sona ermek üzereydi. Ama bir türlü eylül kisvesine bürünmeyi bilmiyordu hava. Yağışlı bir ağustos gününün arkasından yaz bütün görkemiyle boy göstermişti; plaj müdürünün kabinesinin üzerine çivilenmiş Cankurtaran Derneği’ne ilişkin ilânın yanı başında şöyle yazıyordu: Hava sıcaklığı 29 — Su sıcaklığı 20 — Rüzgâr Güney-Doğu, gökyüzü az bulutlu.</p>

  <p>Hava kuvvetlerinde onbaşı olan Fritz Truczinski Paris’ten, Kopenhag’tan, Oslo’dan ve Brüksel’den kartpostallar yazmaya devam ede dursun —görevli olarak boyuna oradan oraya dolaşıyordu — Maria ile ben biraz yandık güneşte. Temmuz ayında aile plajının gölgeliği önünden bir yere ayrılmadık. Ama derken Conradium’un altıncı sınıfında okuyan kırmızı mayolu bir oğlan salakça tekerlemeleriyle Maria’yı rahatsız edip, Petri Yüksek Okulu’nun yedinci sınıfından bir çocuk da can sıkan uzun boylu aşk ilânlarıyla Maria’ya musallat olunca, ağustosun ortasında aile plajını bıraktık, kadınlar plajında suya yakın çok daha sakin bir yer bulduk kendimize; Baltık Denizi’nin şişko güdük dalgaları gibi burunlarından tıknefes soluyan kadınlar, diz arka boşluklarında görülen varislere kadar suya girmiş, dalgalar içinde keyf çatıyor, küçük çocuklar ise, anadan doğma ve edep duygusundan yoksun, alınyazısıyla boğuşuyor, yani boyuna yeniden yıkılan kumdan şatolar kuruyorlardı.</p>

  <p>Kadınlar plajı: mademki kadınlar kendi aralarında bulunup çevreden kendilerini bir gözetleyenin olmadığına inanıyorlardı, Oskar’ın o zamanlar içerisinde saklamayı becerdiği o delikanlı, gözlerini kapamalı ve sere serpe kadın davranışlarının zorunlu bir tanığı olmamalıydı.</p>

  <p>Kumlara uzandık. Maria’nın üzerinde kırmızı bordörlü yeşil bir mayo, benim üzerimde mavi bir mayo. Kumlar uyuyor, deniz uyuyor, ayaklar altında çiğnenmiş midyeler çevrelerindeki seslere kulak vermiyordu. İnsanı uyanık tuttuğu söylenen kehlibarlar bizim olduğumuz yerde yoktu. Tabelâdaki yazıya göre Güney-Doğu’dan esen rüzgâr usul usul uykuya yattı, fazla yorgun düşmüş bütün o geniş gökyüzü esnemekten bir türlü kendini alamıyordu; Maria ile ben de yorulmuştuk biraz. Az önce denizden çıkmıştık ve yemeğimizi denize girmeden değil, çıktıktan sonra yemiştik. Yediğimiz kirazların henüz kurumamış çekirdekleri geçen yıldan kalan kuru-beyaz ve hafif çekirdeklerin yanıbaşında kumlar üzerinde yatıyordu.</p>

  <p>Oskar bu kadar ölümlülük taşan görünüm karşısında henüz taptaze kiraz çekirdekleriyle dolu bir yıllık, bin yıllık kumları avuçlayıp trampetinin üzerine akıttı, bir kum saati yaptı böylelikle, kemiklerle oynayan ölüm rolüne çıkmış biri olarak düşündü kendini. Maria’nın sıcak -ve uykulu eti altında, onun tamamen uyanık iskeletini canlandırdı, dirsekle dalkemik arasındaki boşluktan içerleri seyretti, Maria'nın omurgasında aşağı yukarı inip çıkarak sayı oyunları oynadı, kalça kemiğindeki iki delikten daldırıp kuyruk sokumuna kadar gezdirerek gönlünü eğledi.</p>

  <p>Ölüm rolünde deniz kumu saatine dayanarak bulduğum bu eğlence karşısında Maria kıpırdanmaya başladı. Gözlerini açmadan, kendini sadece parmaklarının kılavuzluğuna bırakarak deniz çantasının içine soktu elini, bir şeyler arandı, ben de avucumda kalan kumu içindeki en son kiraz çekirdekleriyle kuma bulanmış trampetimin üzerine akıttım. Maria galiba aradığı ağız mızıkasını bulamayınca, çantayı yere yıktı, kuma serilmiş örtü üzerinde mızıka değil ama, bir paket Waldmeister tozu belirdi.</p>

  <p>Maria şaşırmış gibi yaptı. Belki de şaşırmıştı. Bana gelince, gerçekten bir şaşkınlığa kapılmıştım; ikide bir şöyle söyledim kendi kendime ve hâlâ da söyleyip duruyorum: Nasıl olmuştu da bu bir paket gazoz tozu, doğru dürüst limonata içecek paraları olmayan işsiz kimselerle limandaki yükleme ve boşaltma işçilerinin çocuklarınca satın alınan bu ucuz nesne, bizim çantanın içerisini boylamıştı.</p>

  <p>Oskar hâlâ bunu düşünüp dururken, susamıştı Maria. Ben de istemeyerek, düşüncelerimin akışına yarıda kesip, kendi kendime enikonu susadığımı itiraf ettim. Yanımıza bardak almamıştık, sonra içilecek su için en azından otuz beş adım yürümek gerekiyordu, o da Maria giderse; ben yola koyuldum mu elli adım kadar çekerdi mutlaka. Plaj müdüründen ödünç alınacak bir bardağı müdürün kabinesinin yanıbaşındaki çeşmenin musluğunu: çevirip doldurmak için, sırt üstü ya da yüzükoyun yatmış nevea kremiyle ışıl ışıl yanan et tepecikleri arasında ve kızgın kumlar üzerinde bir yolculuğa göze almak gerekiyordu.</p>

  <p>İkimiz de yolu gözümüze kestiremedik, dolayısıyla gazoz tozu paketi olduğu gibi kaldı yaygı üzerinde. Maria'nın bu işi yapmasını beklemeyerek sonunda ben uzanıp paketi aldım. Ama onu yeniden yaygı üzerine bıraktı Oskar, Maria elini uzatıp alsın diye bekledi. Ne var ki almadı Maria. Bunun üzerine paketi ben yeniden alarak Maria’ya uzattım. Maria geri çevirdi Oskar’a Ben teşekkür edip paketi Maria’ya hediye edecek oldum, ama Oskar’dan hediye falan kabul etmek istemedi Maria. Paketi çaresiz yine yaygının üzerine bıraktım. Gazoz tozu kımıldamadan uzunca bir süre kaldı öyle.</p>

  <p>İnsanın soluğunu kesen bir aradan sonra elini uzatarak paketi alanın Maria olduğunu anımsıyor Oskar. Hepsi bu kadar olsa iyi; Maria nokta nokta çizgi altındaki “Buradan yırtınız” denen yerden bir kâğıt parçasını koparıp atarak bana uzattı açılmış paketi. Ama bu kez Oskar teşekkür ederek hediyeyi geri çevirdi. Bunun üzerine gücenmiş bir poz takındı Maria. Pek kesin bir jestle paketi yaygının üzerine bıraktı. Eh, bu durumda deniz kumunun içerisine dolmasını beklemeyerek bu kez benim ona el uzatmam ve onu alarak Maria'ya buyur dememden başka yapacak ne kalmıştı.</p>

  <p>Oskar’ın aklında kaldığına göre, bir parmağını pakette açılan delikten içeri soktu Maria; sonra parmağını yeniden çekip çıkararak dikine, ortada görülecek gibi tuttu: ucunda beyaz-mavimsi gazoz tozu vardı. Sonra buyur al der gibi bana uzattı parmağını. Ben de aldım tabiî. Burnumun direği sızlamasına rağmen, lâtif bir koku his-sediyormuşum gibi yüzüme bir hoşnutluk ifadesi verdini. Derken elini yumar gibi yaptı Maria, ben de pembe avucuna biraz gazoz tozu serpmeden duramadım. Avucunda biriken gazoz tozunu ne yapacağını bilemedi. Elinin ayasına yığılıp kalan bu gazoz tozu yeni ve şaşırtıcı bir şeydi onun için. Derken ben eğilerek ağzımda ne kadar tükürük varsa gazoz tozunun üzerine boca ettim, sonra boyuna tekrarladım aynı şeyi, ağzımda tükürük kalmayınca bıraktım.</p>

  <p>Gazoz tozu fışırdamaya ve köpürmeye başladı Maria’nın avucunda. Waldmeister’li gazoz tozu bir yanardağ gibi lav püskürdü, avuç içi kaynamaya başladı; bilmem hangi ulusun safra yeşili gazabıydı sanki kaynayan. Maria'nın daha önce görmediği ve o ana kadar hissetmediği bir şeyler oluyordu avuç içinde; çünkü Maria'nın elceğizi titriyor, kasılır gibi oluyor, başını alıp gitmek istiyordu; çünkü Waldmeister gazoz tozu Maria'nın elini ısırıyor, bir yol bulup cildinden içerlere sokuluyor, Maria’da bir gıcıklanmaya yol açıyor, Maria’da bir duygu uyandırıyor, bir duygu, bir duygu ki...</p>

  <p>Avucundaki yeşil istediği kadar büyüsün, Maria kızardıkça kızardı, sonunda elini ağzına götürdü uzun diliyle avucunu yaladı; bu yalamayı o kadar sık ve öylesine çaresiz tekrarladı ki, sanki dili o iç gıcıklayan Waldmeister duygusunu silip atmak istemiyor da, tersine ona bütün duyguların normal sınırına kadar, hattâ bu sınırı da aşan bir keskinlik ve güç kazandırıyor gibi bir sanıya kapıldı Oskar.</p>

  <p>Derken söz konusu duygu hafifledi yavaş yavaş. Maria kikirdemeye başladı ve bu Waldmeister gazoz tozunu avucunda görüp eden var mı diye çevresine bakındı, dört bir yanını mayolar içerisinde soluyup duran ilgisiz ve nivea kremi yanığı deniz inekleriyle çevrilmiş görünce, yaygının üzerine bıraktı kendini ve inadına beyaz yaygı üzerinde yüzündeki utanç kızartısı azar azar kayboldu.</p>

  <p>Belki de öğle saatindeki plaj havası Oskar’ın uykusunu getirebilirdi; ama aradan daha yarım saat geçmişti ki, Maria yerinden doğrulup kalkmış, henüz yarı dolu gazoz tozu paketine uzanmayı göze almıştı. Waldmeister gazoz tozunun artakalanını, Waldmeister gazoz tozunun artık yabancısı olmayan avuç içine dökmeden nefsiyle savaşmış mıydı Maria, Allah bilir. Bir kimsenin gözlüğünü temizlemek için gerekecek kadar bir süre gazoz tozu paketini solda, pembe avuç içini ise sağda hareketsiz ve karşılıklı tuttu. Hani ne pakete, ne avucuna dikti gözlerini; ne de yarı dolu paketten boş avucuna, boş avucundan yarı dolu pakete kaydırdı; sadece paketle avuç içi arasındaki boşluğa bakıp durdu ve kaşlarını çattı.</p>

  <p>Ama sert bakışların yarı dolu paketten ne kadar daha güçsüz olduğu anlaşıldı derken; paket avuç içine yaklaştı, avuç içi pakete karşı çıktı. Maria’nın bakışlarındaki melankoli karışım o sertlik kayboldu, bir merak ve nihayet sadece bir açgözlülük gelip oturdu bu bakışlara. Üstesinden güç gelebildiği yapmacık bir serinkanlılıkla gazoz tozunun geri kalanını elinin etli ve sıcağa rağmen kuru ayasına yığdı Maria, derken paketi ve serinkanlılığı kaldırıp bir kenara attı, boş kalan elini gazoz tozuyla dolu eline destek yaparak gri gözleriyle bir süre daha gazoz tozunu süzüp bana baktı, gri gri baktı, gri gri bakarak bir şey istedi benden, tükürüğümü istedi, neden ama kendi tükürüğünü kullanmıyordu, Oskar’ın tükürüğü mü kalmıştı ki, kendi ağzında daha çok tükürük vardı mutlaka, tükürük o kadar çabuk yerine gelmezdi, onun için lütfen kendi tükürüğüne başvursundu, kendi tükürüğünün benimkinden kalır yeri yoktu, hattâ daha iyiydi belki de, bir kez benimkinden daha çok tükürüğü olduğu mu-hakkaktı, çünkü ben o kadar çabuk tükürük salgılayamıyordum, hem kendi Oskar’dan daha büyüktü.</p>

  <p>Ama Maria ille de benim tükürüğümü istiyordu. Başka bir tükürüğün söz konusu olamayacağı daha işin başından anlaşılmıştı. İlle de benden tükürük isteyen gözlerini üzerimden ayırmıyordu bir türlü, ben de bu amansız yumuşamazlığın nedeni olarak, onun serbest sarkmayıp yüzüne bitişik duran kepçe kulaklarını görüyordum. Dolayısıyla yutkundu Oskar; kafasından öyle şeyler geçirdi ki, normal olarak ağzının suyunu akıtmaya yeterdi bunlar; ama deniz havasından mıdır, tuzlu havadan mı, yoksa tuzlu deniz havasından mı, tükürük bezleri yarı yolda yüzüstü bıraktı kendisini. Bunun üzerine Maria'nın bakışlarındaki çağrıya uyarak doğrulup çaresiz yola koyuldum. Sağa sola bakmadan, sıcak kumlar üzerinde elli adımdan fazla bir yolu teptim, çeşmeye varıp açtım, başımı alttan yukarı çevirdim, ağzımı aralayıp suyun altına tuttum, içtim suyu, ağzımı çalkaladım, suyu yuttum, ağzımın yeniden tükürük salgılayacak duruma gelmesine çalıştım.</p>

  <p>Plaj müdürünün kabinesiyle bizim kum üzerine yayılmış beyaz örtü arasındaki yolu, her ne kadar bitip tükenmez görünüp korkunç bir manzarayla kuşatılmış bulunuyorsa da geride bırakıp döndüm. Yüzüstü yatar buldum Maria’yı, kollarını kavuşturmuş ve başını kollarına gömmüştü. Saç topuzlar! dolgun ve yuvarlak sırtında uyuşuk ve tembel yatıyordu.</p>

  <p>Dürttüm Maria’yı; çünkü artık Oskar’ın ağzında tükürüğü vardı. Maria kımıldamadı. Yeniden dürttüm. Oralı olmadı. Sol elini kollayarak tutup açtım. Sesini çıkarmadı: avucu boştu, sanki Waldmeister gazoz tozu diye bir şey tanımamıştı. Sağda kalan parmaklarını kıvırıp doğrulttum: pembe pembe belirdi el ayası, sıcak ve boştu, çizgileri nemliydi.</p>

  <p>Yoksa kendi tükürüğüne başvurmak zahmetine mi katlanmıştı Maria? Bekleyememiş miydi ben gelene kadar? Belki de gazoz tozunu avucundan üflemiş henüz bütünüyle hissetmesine meydan kalmadan içinde uyanan duyguyu boğmuş, elini kum üzerine serili örtüye sürte sürte temizlemiş, sonunda o hafif batıl inançlı ay tümseğiyle semiz Merkür ve gergin kabarık duran Venüs kuşağıyla geniş ve etli eli ortaya çıkmıştı.</p>

  <p>Çok geçmeden kalkıp evin yolunu tutmuştuk. Maria daha o gün bir ikinci kez avucunda gazoz tozu köpürttü mü, yoksa gazoz tozuyla tükürüğümden meydana gelen karışım ancak birkaç gün sonra tekrarlanarak Maria ile benim için bir rezalet mi oluşturdu, bunu asla Dilemeyecek Oskar.</p>

  <p>Bir tesadüf, daha doğrusu isteklerimize boyun eğen bir tesadüf sonucu, Matzerath, az önce sözü edilen plajdaki günün akşamı —yemekte ayıüzümü çorbası, arkadan da patates böreği yemiştik— Maria ile bana uzun boylu açıklamalarda bulunarak Bölge Parti Örgütü içerisindeki küçük bir skat kulübüne üye olduğunu ve bundan böyle haftada iki akşam Springer Birahanesine giderek hepsi de ocak başkanı olan skat arkadaşlarıyla buluşacağını ve yeni Bölge Parti Başkanı Selke’nin de ara sıra oraya geleceğini, özellikle bu yüzden söz konusu toplantılara gitmesi gerektiğini ve maalesef kendilerini haftada iki akşam yalnız bırakacağını söyledi. Bu akşamlar, Oskar, Truczinski Nine’nin yanında yatarsa daha iyi olur dedi.</p>

  <p>Truczinski Nine de buna razı oldu; çünkü bu çözüm yolu, Matzerath’ın bir gün önce, Maria'nın haberi olmaksızın yaptığı tekliften çok daha uygun görünmüştü Truc-zinski Nine’ye; Matzerath’ın teklifine göre haftada iki kez ben Truczinski Nine’nin yanında değil, Maria bizde geceleyecek, şezlongta yatacaktı.</p>

  <p>Maria çok zaman önce dostum Herbert’in yara nişanlarıyla dolu sırtına barınaklık etmiş geniş yatakta uyudu ilkin. Ağır mobilyalar odaların küçüğü olan arka odada bulunuyor ve oturma odasında yatıyordu Truczinski Nine. Eskisi gibi yine “Eden Oteli”nin soğuk büfesinde çalışan Guste Truczinski otelde kalıyor, izinli olduğu günler eve geliyordu bazen; evde seyrek geceliyor ve böyle zamanlar kanepenin üzerinde yatıyordu. Ama Onbaşı Fritz Truczinski, yanında uzak ülkelerden hediyeler getirerek cepheden izinli dönecek oldu mu, Herbert’in yatağını alıyor, Maria ise Truczinski Nine’nin yatağına geçiyor, Truczinski Nine de kanepe üzerinde sabahlıyordu.</p>

  <p>Ama ben öne sürdüğüm isteklerle bozdum bu düzeni. İlkin beni kanepenin üzerine yatıracaklardı; onların bu niyetlerini çok konuşmayarak, ama açık ve kesin geri çevirdim. O zaman Truczinski Nine yaşlı kadın yatağını bana bırakıp kanepeyle yetinecek oldu. Ama Maria olmaz diye dayattı, yaşlı annesinin geceleri rahatsız olmasına gönlü elvermedi, fazla sözü gerekli görmeyerek Herbert’in o eski garson yatağını benimle paylaşabileceğini açıkladı: “Oskar ile bir yatakta yatabiliriz pekâlâ”, dedi. “Öyle ya, çeyrek porsiyon bir oğlancağız Oskar!”</p>

  <p>Böylece Maria haftada iki kez benim yatak çarşafımla yorganımı alıp bizim zemin kattaki dairede ikinci kattaki kendi dairelerine taşıyor ve benimle trampetime sol yanında yatacak bir yer hazırlıyordu. Matzerath skat oynamaya gittiği ilk gece hiçbir şey olmadı. Herbert’in yatağı pek büyük göründü bana. Önce ben yattım, sonra Maria geldi. Mutfakta yıkanıp temizlenmişti, üzerinde gülünç denecek kadar uzun ve eski moda kaskatı bir gecelikte girdi içeri. Oysa Oskar kendisini çıplak ve kıllı beklemişti, dolayısıyla bir hayal kırıklığına uğrar gibi oldu ilkin, ama sonra bir memnunluk duydu, çünkü ninesinin ninesinden kalma bir sandıktan çıkmış Maria'nın geceliği yer yer katlar yapıyor, hemşire giysilerindeki o beyaz kıvrımları andırıyordu.</p>

  <p>Komodinin önünde dikilerek saç topuzlarını çözüp dağıtmaya başladı Maria, bir yandan da ıslık çalıyordu. Zaten ne zaman soyunup giyinse, ne zaman saçlarını örüp topuz yapsa ya da topuzlarını çözüp dağıtsa hep ıslık çalardı. Taranırken de bu iki tonlu ıslığı sivriltilmiş dudakları arasından bıkıp usanmaksızın üfledi, ama bir türlü bir havaya dönüştüremedi.</p>

  <p>Tarağı kaldırıp yerine kor komaz kesildi ıslık. Arkasına dönüp bir kez daha sallayıp silkeledi saçlarını, birkaç el hareketiyle komedinin üzerine çeki düzen verdi ve verdiği bu çeki düzenle enikonu neşelenip coştu, abanoz ağacından siyah bir çerçeve içindeki babasının rötuşlu ve bıyıklı resmine eliyle bir öpücük yolladı, sonra bütün ağırlığıyla sıçrayarak yatağa girdi, birçok defa kıpırdanarak karyolanın yaylanmasına yol açtı, son yaylanıştan sonra yakaladığı gibi çenesine kadar çekti yorganı, bir tepe gibi duran yorgan altında kayboldu, kendi yorganı altında yatmakta olan bana dokunmadı hiç, derken tombul yuvarlak kolunu bir kez daha kuştüyü yorgan altından çıkarıp başının üzerinden arkalara uzattı, geceliğin yeni gerilere kaydı kolunda, ve ışığı söndürmede kullanılan kordonu arandı, kordonu bulup söndürdü ışığı ve karanlıkta sesini enikonu yükselterek bana iyi geceler diledi.</p>

  <p>Maria'nın nefes alıp verişi hemen bir düzene kavuştu. Belki yalancıktan yapmayarak gerçekten uyumuştu.</p>

  <p>Maria; çünkü onun kadar gündüz çalıştıktan sonra, bu çalışmayı adamakıllı bir uyku izleyebilirdi ve izlemesi de gerekiyordu.</p>

  <p>Ama Oskar’ın daha uzunca bir süre seyre değer, uyku kaçırıcı tablocuklar geçip durdu hayalinden. Pencere önüne çekilen karartma kâğıdıyla duvarlar arası her ne kadar yoğun bir siyahlığın ağırlığı altında bulunuyorsa da, yine de sarışın hemşireler Herbert’in yara nişanlarıyla donanmış vücudu üzerine eğildi, Schugger Leo’nun buruş buruş gömleği bir martıya dönüştü —böyle olması da akla yakındı hani— ve martı uçtu, uçtu, ve gidip bir mezarlık duvarına çarptı ve parçalandı, ve duvar kireçle yeni badana edilmiş gibi bir görünüme kavuştu ve... Ancak gittikçe ağırlaşan ve yorgunluk veren bir vanilya kokusu, uyku öncesi filminin pır pır edip kopmasına yol açınca, Maria'nın çoktan talim edip durduğu bir düzen içerisinde nefes alıp vermeye başladı Oskar.</p>

  <p>Aradan üç gün geçmişti ki, yine böyle genç kızsı bir iffet ve edeple gelip yatağa girdi Maria. Üzerinde gecelikle geldi, ıslık çalarak saç topuzlarını çözüp dağıttı, taranırken de öttürdü ıslığını, sonra tarağı bir kenara koydu, komedinin üzerine bir çeki düzen verdi, babasının fotoğrafına eliyle bir öpücük yolladı, taşkınlıkla sıçrayıp yatağa girdi, yaylandırdı yaylandırdı, yorgana el attı ve o anda gördü —ben Maria'nın sırtını seyrediyordum-—&gt;, bir paket gördü o anda —uzun güzelim saçlarına karşı bir hayranlık duyuyordum—, yorgan üzerinde yeşil bir şeyler keşfetti, ben gözlerimi yumdum, Maria gazoz tozunun manzarasına alışıncaya kadar beklemek istedim, karyolanın yayları kendini geriye atan Maria'nın altında gıcır gıcır öttü, derken söndü lâmba, ve lâmbanın sönüşüne Oskar gözlerini açtı ve bildiği bir şeyi kendi kendine doğruladı: Maria ışığı söndürmüştü, karanlıkta düzensiz soluyup duruyordu, gazoz tozu paketinin manzarasına alışamamıştı henüz, ama onun odayı karanlığa boğmasının gazoz tozuna daha bir dirilik kazandırmadığı ve Waldmeister'in, filizlenip yeşererek, gecenin koynuna kabarcık kabarcık sodyum oksit salgılamasına yol açmadığı kesinlikle söylenemezdi hani.</p>

  <p>Nerdeyse karanlığın Oskar’ın tarafını tuttuğuna inanacağım geliyor. Zifirî karanlık bir odada dakikaların sözü edilebilirse, daha arası birkaç dakika geçmeden, yatağın başucunda birtakım kımıldamalar fark ettim; Maria olta attı ipe, ip oltaya geldi, ben de yatakta oturan Maria'nın geceliğinden aşağılara sarkmış uzun güzelim saçlarını yeniden hayranlıkla seyre koyuldum. Ampul, abajurun pileli kumaşı gerisinden nasıl da düzenli ve sarı aydınlatıyordu odayı. Henüz yorgan gergin geriye atılmış ve el sürülmemiş bir yağın halinde duruyordu Maria'nın ayak ucunda. Bu yığın üzerindeki gazoz paketi karanlıkta kımıldamaya cesaret edememişti. Maria’nın ninesinin ninesinden kalma geceliği hışırdadı derken, geceliğin kollarından birindeki etli ve geniş elin havaya kalkması üzerine Oskar ağız boşluğunda tükürük toplamaya koyuldu.</p>

  <p>Sonraki haftalarda Maria ile ben bir düzineyi aşkın çoğu Waldmeister’li, ama Waldmeister'li gazoz tozları suyunu çekince limonlu ve ahududulu gazoz tozlarını aynı şekilde avuç içine boşalttık, tükürüğümle köpürttük ve böylece Maria’nın gittikçe değerini daha çok takdir ettiği bir duyguyu besleyip geliştirdik böylece. Ağzımda tükürük toplama işinde zamanla biraz ustalaştım, ağzımın bir anda bol bol sulanmasına yol açan birtakım numaralara başvurmaya başladım ve çok geçmeden bir paketteki gazoz tozuyla üç kez, hemen birbiri ardından, kavuşmak istediği duyguyu Maria'ya bağışlayabilecek duruma geldim.</p>

  <p>Oskar'dan memnundu Maria, bazen onu tutup bağrına bastırıyor, gazoz tozunun sağladığı hazdan sonra hattâ iki üç kez neresi gelirse yüzüne öpücükler konduruyordu; çok vakit hemen uykuya dalıyor Maria, ama uyumadan önce onun karanlıkta bir süre kikirdediğini işitiyordum.</p>

  <p>Gittikçe güçlük çeker olmuştum uyumakta. On altı yaşındaydım, hareketli ve oynak bir ruhum vardı; Maria'ya olan sevgimi, gazoz tozunda uyuklayan imkânları tükürüğümle uyandırıp hep aynı duygunun doğmasına yol açarak değil de, daha başka yollarla açığa vurmak gereksinmesini duyuyor, bu yüzden uykularım kaçıyordu.</p>

  <p>Sadece ışığın söndürülmesinden sonraki zamanla sınırlı kalmıyordu Oskar'ın düşünmeleri. Önünde trampeti, Oskar gün boyu arpacı kumrusu gibi düşünüyor, Rasputin romanından koparılmış ve okunmaktan eler tutar yeri kalmamış sayfaları karıştırıyor, Gretchen Scheffler’le zavallı annemin benim dersler vesilesiyle düzenledikleri cümbüşleri anımsıyor, beri yandan Rasputin gibi “Gönül Akrabalıkları” romanından koparılmış sayfaları karıştırıp Goethe'ye danışıyor, yani büyücü Rasputin'in ilkel duygusallığını alıp, ozanlar prensi Goethe'deki bütün dünyayı kucaklayan tabiat duygusuna başvurarak buna bir çeki düzen veriyor, çok geçmeden Maria'ya Çariçe gibi bakmaya başlıyor, onu Granddüşeş Anastasia’nın yüz çizgileriyle donatıyor, Rasputin'in o soylu-eksantrik maiyetinden hanımefendiler seçerek yanına veriyor, ama çok geçmeden Maria'yı, fazla şehvetten tiksinti duyarak, bir Ottilie’nin İlâhi saydamlığı veya Charlotte'nin iffetli bir şekilde gönlünde yaşattığı tutkulara kapılmış görmek istiyordum. Kendini de bazen değişmiş olarak görüyordu Oskar; bazen Rasputin, bazen onun katili oluyordum; pek sık yüzbaşı, arada bir de Charlotte’nin <a href="../Text/Notlar.xhtml#n51" id="n51d"><sup>[51]</sup></a> kararsız eşi olarak bakıyordum kendime. Hattâ bir defasında itiraf edeyim ki Goethe kılığına girerek, uyuyan Maria üzerinde süzülen bir peri oldum.</p>

  <p>Ne tuhafsa yalın ve gerçek hayattan çok edebiyattan uyarmalar bekliyordum. Dolayısıyla zavallı annemin eti üzerinde sık sık çalıştığını gördüğüm Jan Bronski’den hemen hiçbir şey öğrenememiştim. Bu nöbetleşe annemle Jan’dan ve Matzerath’la annemden oluşan göğüs geçirmeli, terletici ve nihayet bitkinlik içinde inildemelerle dolu, iplik iplik sünerek açılan yumağın sevgi anlamına geldiğini biliyor, yine de Oskar bu sevginin sevgi olduğuna inanmak istemiyordu; ama boyuna bu yumaksı sevgiye çıkıyor yolu, bu sevgiden nefret ediyordu; bu sevginin sevgi olarak bizzat uygulamasını yapıncaya, bu sevgiyi biricik gerçek ve varlığı mümkün sevgi olarak kendi kendisine karşı savunması gerekinceye kadar böyle de sürüp gitti bu.</p>

  <p>Maria yattığı yerde doğrulmadan gazoz tozunu uzanıp aldı. Gazoz tozu köpürmeye başlayınca, bacakları kasılmalar içerisinde kalıp sağa sola savruluyor, dolayısıyla çok vakit geceliği, daha söz konusu duygu içinde uyanır uyanmaz, kalçalarına kadar gerilere kayıyordu. Gazoz tozunun ikinci kez köpürüşünde gecelik hattâ karnının üzerinden yukarlara tırmanıyor, yuvarlana yuvarlana ta memelerinin önüne kadar geliyordu. Haftalar boyu Maria'nın sol elini gazoz tozuyla doldurmuştum, derken bir defasında bir ahududu gazoz tozundan artakalan parçayı göbek çukurunun içerisine boca ettim; hani Goethe ve Rasputin’i okumuştum da böyle bir şey yapmayı daha önceden planlamış değildim, kendiliğinden oluvermişti. Maria'nın itiraz etmesine kalmadan tükürüğü saldım toz üzerine; toz kraterde fokurdamaya başlayınca, Maria itirazda bulunmasını sağlayacak bütün imkânları birer birer yitirdi, çünkü kaynayıp köpüren göbek çukurunun avuç içine göre hayli üstünlüğü vardı. Gazoz tozu aynı gazoz tozu, tükürüğüm aynı tükürüktü; gazoz tozunun uyandırdığı duyguda da bir değişiklik olmamıştı, ancak daha güçlü, çok daha güçlüydü şimdi bu duygu. O kadar sivrilmiş olarak kendini açığa vuruyordu ki, Maria zor dayanabiliyordu; bir ara öne eğildi, kaynayıp köpüren ahududularını diliyle göbek çukurundan uzaklaştıracak oldu; nitekim görevlerini yerine getiren Waldmeis-terli gazoz tozlarını da aynı yola başvurarak öldürüyordu hep. Ama bu kez dilinin uzunluğu yetmedi, göbek çukuru Afrika’dan ya da Feuerland adasından daha uzaktı kendisine. Ama benim yanıbaşımdaydı Maria'nın göbek çukuru, dolayısıyla dilimi çukurun içine daldırdım, ahududularını toplamaya koyuldum, bir türlü gelmiyordu arkası, toplarken toplarken kendimi o kadar yitirdim ve öyle bölgelere girdim ki, toplama iznimin olup olmadığını soracak bir kolcu falan görmedim ortalarda, bütün ahududularını teker teker devşirmek için bir sorumluluk duyuyordum; gözümde, aklımda, yüreğimde, kulağımda ahududundan başka bir şey yoktu; sadece ahududu kokusu alıyordu burnum; ahududularının öylesine peşine düşmüştüm ki, ahududu toplamada gösterdiği bu çabadan Maria'nın memnunluk duyduğunu ancak şöylece fark edebildi Oskar; Maria memnunluğundan ışığı söndürdü diye düşündüm. Memnunluğundan kendini güvenle uykuya teslim ediyor ve arada işini sürdürmene izin veriyor senin; çünkü ahududundan yana zengin Maria, dedim.</p>

  <p>Ahududuları bitince, başka yerlerde mantarlara rastladım. Ama bunlar yosunların çok altlarında saklı yattığından dilim başarısız kaldı toplama işinde; on parmağım da gene öyle başarısız kalınca, on birinci bir parmak büyüttüm bir yerimden. Böylece Oskar bir üçüncü trampet tokmağına kavuştu, yaşı ne de olsa buna elverecek kadardı. Dolayısıyla teneke trampeti değil, yosunları tokmaklamaya başladım. Ve birden bilemez oldum: ben miydim tokmaklayan, yoksa Maria mıydı? Benim yosunlarım mıydı tokmaklanan, yoksa Maria'nın yosunları mı? Yosunlarla on birinci parmak bir başkasınındı da sadece mantarlar mıydı benim olan? Aşağıdaki o beyefendinin kendi kafası, kendi iradesi mi vardı yoksa? Oskar mıydı işi yapan, yoksa aşağıdaki beyefendi mi?</p>

  <p>Maria’ya gelince, vücudunun yukarısıyla uyuyor, aşağısıyla uyumak üzere bulunuyor, zararsız vanilyalarla yosunlar altında tuzlu mantarları, ama her şeyden önce gazoz tozunu istiyor, ama onu, benim de istemediğimi istemiyor, onu, ayrı baş çekeni, kendisinin bir başı olduğunu ortaya koyanı, kendisine benim vermediğim bir şeyleri içinden dışarı salanı, ben yatarken kendisi kalkıp dikileni, benim gördüklerimden başka düşler göreni ne okuyabilen, ne de yazabilen, buna rağmen benim yerime imza atanı, kendi burnunun doğrusuna giden, daha varlığını ilk fark ettiğim gün benden ayrılmış bulunanı, benim düşmanım olan, ama ikide bir kendisiyle birleşmem gerekeni, beni ele veren ve yüzüstü bırakan, benden bıkmış olanı, tarafımdan yıkanıp paklanan, ama beni kirletip pisleteni, hiçbir şey görmeyen, ama her şeyin kokusunu alan, kendisine siz diye hitap edeceğim kadar bana yabancı bulunanı istemiyordu. Oskar’ınkinden bambaşka bir belleği var bunun; çünkü Maria bugün odama girip Bruno halden anlayan bir edayla koridora sıvıştı mı, bakıyorum Maria’yı tanımıyor bir türlü, tanımak istemiyor, tanımıyor, rezilce davranıp son derece duygusuz kalıyor, Oskar’ın yüreği ise heyecanla kekeletiyor Oskar’ın ağzını: “Dinle Maria! Güzel güzel teklifler: Bir pergel satın alıp çevremizde bir çember çizebilir, sen bir şey okuyup dikiş diker ya da şimdiki gibi benim el radyomu karıştırırken boynunun eğim açısını ölçebilirim. Bırak şu radyoyu! Bak güzel güzel tekliflerim var: Gözlerimi aşılatır, yine ağlayacak duruma gelebilirim. Karşılaşacağı ilk kasaba varıp yüreğini kurtla değiştirebilir Oskar, ama sen de ruhunu değiştirirsen tabiî. Ayrıca ikimiz arasında sessizlik olması için, bir kumaş hayvan satın alabiliriz. Ben bir kurt olmaya azmetsem, sen de sabırlı olmaya: balık tutmaya gidebilir ve daha mutlu olabiliriz. Ya da bir zamanki o gazoz tozu, hatırlıyor musun hani? Bana Waldmeister dersin, ben de köpürürüm, sen daha fazlasını istersin, ben sana artakalanını veririm —Maria, gazoz tozu, güzel güzel teklifler Maria!</p>

  <p>Ne diye radyoyu karıştırıyorsun hep, radyodan başka bir şey dinlemiyorsun? Özel haberler duymak için sanki çılgınca bir isteğe kaptırmışsın kendini.”</p>
</body>
</html>
