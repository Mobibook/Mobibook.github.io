<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>KEÇE HALI</h2>

  <p>Böylece Oskar, dostu Klepp’in eline, o zaman yataktan kalkması için gereken nedenleri buyur edip vermişti. Alabildiğine bir sevinçle küf kokan yataktan sıçrayıp kalkmış Klepp, hattâ elinin yüzünün su görmesine izin vermiş, hey be diyen, anasını sattığımın dünyası diyen bir adam olup çıkmıştı; ama yine de yatak düşmanının adı Oskar olan bugün şurasını iddia etmeden duramayacağım: Klepp benden öc almak istiyor, ben nasıl onun makarnalı mutfağındaki yatağı kendisine haram etmişsem, o da akıl ve ruh hastalıkları kliniğindeki yatağımı haram etmek istiyordu bana.</p>

  <p>Haftada bir gün ister istemez ziyaretine katlanmam, caz müziğiyle ilgili o iyimser mutluluklarına kulak vermem, müzikal-komünist manifestolarını dinlemem gerekiyor; çünkü yatakta yatarken sadık bir kral taraftarı olan ve İngiliz Kraliyet Ailesi’ne bağlılık gösteren Klepp, elinden yatağı ve gaydalı Elisabeth’i alınır alınmaz, Almanya Komünist Partisi KPD’nin <a href="../Text/Notlar.xhtml#n92" id="n92d"><sup>[92]</sup></a> asil üyelerinden biri olmuştu; bugün bile yasak bir hobby olarak bu üyeliği sürdürüyor, bira içip kan sucuklarını gövdesine indiriyor ve meyhanelerde tezgâh önünde dikilip içki şişelerinin etiketlerini gözden geçiren kendi halindeki insanlara, tam takım bir caz topluluğuyla bir Sovyet kolhozu arasındaki ortak noktaları sayıp döküyor.</p>

  <p>Düşlerinden uyandırılmış bu hayalperestin bugün için o kadar fazla imkân yok elinde. Ama yata yata çukurlaştırdığı yataktan uzaklaştırılır uzaklaştırılmaz hemen yoldaşlardan biri olmuştu o zaman, hem de yasaklanmış bir partinin yoldaşlarından, ki bu da işi daha cazip bir duruma sokuyordu. Klepp’in mezhep derecesinde bağlandığı bir ikinci şey de, çılgınlığa varan caz tutkunluğuydu. Şunu da eklemek gerekiyor hani: Vaftiz bakımından Protestan olan Klepp mezhep değiştirebilir ve Katolik olabilirdi.</p>

  <p>Hani itiraf edeyim, bütün mezheplere giden yolları Klepp açık tutmuştur kendisine. İhtiyatlı davranışı ve o hantal parlak eti, ayrıca alkışla yaşayan şakacılığı ona bir reçete ilham etmişti; bu reçetenin köylü açıkgözlüğü taşan kurallarına göre, Marks’ın öğretilerinin caz mitosu ile karıştırılması gerekiyordu. Bir gün biraz sol eğilimli bir din adamı, yani bir işçi-rahip önüne çıksa da, bu rahip Dixiland <a href="../Text/Notlar.xhtml#n93" id="n93d"><sup>[93]</sup></a> caz müziği plâklarını kapsayan bir diskoteke bakan biri olsa, o günden sonra Klepp’in caz geviş getiren bir Marksist kesileceği, sakrament’lere kavuşmak için kiliseye gidip, daha önce sözü edilen vücut kokusunu Yeni Gotik üslûbundaki bir katedralin kokusuna karıştıracağı muhakkak.</p>

  <p>Benim de kendisi gibi olmamı, Klepp’in hayatın sıcaklığı taşan vaatlerle beni içerisinden çekip almak istediği yatağım önlesin. Klepp dilekçe üzerine dilekçe sunuyor mahkemeye, avukatımla el ele vermiş uğraşıyor, davanın yeniden görülmesini istiyor: Oskar’ın beraatini, Oskar’ın özgürlüğünü istiyor — çıksın artık şu bizim Oskar klinikten— ve bütün bunları istemesi de yatağımı bana çok gördüğü için.</p>

  <p>Buna rağmen Zeidler’lerin evinde kiracıyken, yatakta yatan bir dostumu ayakta dikilen, sağa sola paldır küldür gezinen, hattâ koşup seğirten bir dost durumuna soktuğumdan ötürü üzgün değilim. Üzerimde düşüncelerin ağırlığı, Drothea Hemşire’ye ayırdığım o pek yorucu saatler dışında küçük çapta bir özel hayatım vardı. “Hey Klepp!” diyerek dostumun omuzlarına vuruyordum. “Gel bir caz topluluğu kuralım seninle!” O kendi göbeği kadar sevdiği kamburumu okşuyor, “Oskar’la bir caz topluluğu kuruyoruz”, diye dünyaya ilân ediyordu, “bir eksiğimiz varsa, doğru dürüst kitar çalacak ve banjo’dan anlayacak biri.”</p>

  <p>Gerçekten trampetle flütün yanma bir ikinci saz daha gerekiyordu. Telleri çekilerek çalınan bir baso, sırf göz için de olsa fena sayılmazdı hani; ama daha o zamanlar basocu bulmak güçtü, dolayısıyla eksik olan gitaristi harıl harıl aramaya başlamıştık. Çok sinemaya gidiyor, başta anlattığım gibi haftada iki kez fotoğrafımızı çektiriyor, vesikalık fotoğraflarla bira içip kan sucukları yerken akla gelmedik zirzopluklarda bulunuyorduk. Klepp kızıl saçlı İlse’yle tanıştı o zamanlar, düşüncesizlik edip ona kendi resimlerinden birini verdi ve bu yüzden de onunla evlenmek zorunda kaldı; ne var ki bir kitarcı ele geçirememiştik.</p>

  <p>Küçük ve yuvarlak koyun gözü pencereleri, hardallı peyniri, bira buğuları ve kol kola sallanmalarıyla Düsseldorf'un iç kesimlerindeki lokaller, akademide modellik yaptığım günlerden bir dereceye kadar bildiğim yerlerdi; ama ancak Klepp sayesinde doğru dürüst tanıdım buraları; Lambertus Kilisesi’nin çevresini fırdolanıp bütün lokalleri dolaşarak bir kitarcı arayıp durduk; özellikle Rattinger Sokağı'ndaki “Tek Boynuzlu At” <a href="../Text/Notlar.xhtml#n94" id="n94d"><sup>[94]</sup></a> lokaline gittik; çünkü burada dans parçaları çalan Bobby, flüt ve trampetle bizim de bazen topluluğa katılmamıza imkân veriyor, benim trampetimi konuşturmalarımdan alkışım esirgemiyordu; oysa Bobby’nin kendisi usta bir trampetçiydi, ama ne yazık ki sağ elinin bir parmağı yoktu.</p>

  <p>“Tek Boynuzlu At” lokalinde bir gitarist bulamadık ama, ben biraz meleke kazandım, ne de olsa Cephe Tiyatrosu zamanında edinilmiş tecrübelerim vardı; hani Drothea Hemşire olmasa, pek kısa bir süre sonra usta bir davulcu kesilip çıkardım.</p>

  <p>Düşüncelerimin yarısı Drothea Hemşire'deydi hep. Bari geri kalan yarısı, tam ve eksiksiz, teneke trampetimde olsa, neyse yine. Gelgelelim bir düşünce trampetle başlıyor, Drothea Hemşire’nin Kızılhaç broşunda son buluyordu. Falsolarımı flütüyle ustaca saklamasını bilen Klepp, Oskar’ı öyle yarı düşüncelere dalmış gördükçe tasalanıp soruyordu: “Acıktın mı yoksa? Acıktınsa kan sucuğu söyleyeyim bak?”</p>

  <p>Klepp bu dünyadaki her acının gerisinde bir kurt açlığının kokusunu alıyor, dolayısıyla her acıya bir porsiyon kan sucuğuyla deva olunabileceğini sanıyordu. Oskar o zamanlar üzerinde halka halka soğanlarla pek fazla taze kan sucuğu yeyip bira içiyor, yeter ki dostu Klepp derdinin Drothea Hemşire değil de açlık olduğuna inansın istiyordu.</p>

  <p>Çok vakit daha pek erkenden Julich Sokağı'ndaki Zeidler’lerin evinden çıkıyor ve Eski Şehir’de kahvaltı yapıyorduk. Bundan böyle ancak sinema için paraya gereksinme duyduğum zaman gidiyordum akademiye. Bu arada Sanat Perisi Ulla üçüncü ya da dördüncü kez Ressam Lankes’le nişanlanmıştı, dolayısıyla bir yere ayrılamıyordu, çünkü Lankes ilk büyük siparişini almıştı sanayicilerden. Gelgelelim sanat perisi olmadan modellik yapmaktan da Oskar zevk duymuyordu; onu yine eciş bücüş resme geçiriyor, çirkin bir şekilde üzerine karalar sürüyorlardı; dolayısıyla kendimi tamamen dostum Klepp’e veriyordum; ne Maria, ne Kurt’un yanında rahat ediyordum bir türlü; Maria'nın yanında her gece şefi ve evli sevgilisi Bay Stenzel geceliyordu.</p>

  <p>1949 yılı güz başında bir gün Klepp’le odamızdan çıkmış, koridorda aşağı yukarı buzlu cam kapı önünde karşılaşmıştık; elimizde sazlarla tam evden ayrılmak istiyorduk ki, oturma ve yatak odasının kapısı biraz aralanmış olan Bay Zeidler seslendi.</p>

  <p>Dar ama kaim bir keçe rulesini önü sıra bize doğru itip getirerek, halıyı yere yaymak ve yere tutturmak için yardımımızı istedi. Bir koridor halısı olup, sekiz metre yirmi santim uzunluğundaydı; gelgelelim koridorun boyu sadece yedi metre kırk beş santimi bulduğundan, Klepp'le halının yetmiş beş santimetresini kesmemiz gerekiyordu. Baktık ki ayakta keçe liflerinin kesilmesi o kadar kolay değil, oturarak yaptık bu işi. Ama sonra halıdan iki santimetre fazla kestiğimiz anlaşıldı. Ancak halının genişliği tıpatıp koridorun genişliğine uyuyordu, kendisinin kolay eğilemediğini ileri süren Zeidler el birliğiyle halıyı koridorun tahtalarına çivilememizi rica etti. Çivileme işine kö-yulurken halıyı germe fikrini ortaya attı Oskar; böylece eksik iki santimetrelik yerin büyük bir kısmını halıdan kusturup geriye aldık, ancak çok az bir eksiklik kaldı. Halıyı çivilemeye giriştik; iri başlı, yassı çiviler kullanıyorduk, çünkü küçük başlı çiviler gevşek dokunmuş keçe halıyı döşemeye tutturamazdı. Ne Oskar, ne de Klepp parmaklarına vurdu çekici, ama doğru çakamayıp eğdiğimiz birkaç çivi oldu. Ne var ki çivilerin kalitesinden ileri gelmişti bu, çünkü çiviler Zeidler’in stok malları arasından çıkarılmıştı, yani para reformu öncesi günlerinden kalmaydı. Halının yarısı koridorun tahtalarına çivilenip tutturulduğu zaman, çekiçlerimizi çapraz birbiri üzerine koyduk, çalışırken bizi göz altında tutan Kirpi’yi arsızca değilse de, bir şeyler bekleyerek süzmeye başladık. Bunun üzerine Kirpi yatak ve oturma odasına giderek likör kadehi stokundan üç kadeh alarak döndü, ayrıca bir şişe doppelkorn getirdi yanında. Halının dayanıklı olması dileğiyle kadehleri boşalttık, sonra yine arsızca değil ama, bekleyiş dolu bir edayla: “Halının keçe lifleri de susatıyor insanı” dedik. Ailevî bir öfke nöbetinin kendilerini kırıp dökmesinden önce, peş peşe birçok defa içlerinde doppelkorn barındırmalarına belki de sevindi likör kadehleri. Klepp dalgınlıkla boş bir likör kadehini keçe hah üzerine devirdiğinde, kırılmadı kadehçik, hiç bir ses de çıkarmadı; hep birden keçe halıya övgüler döşendik. Oturma ve yatak odasından doğru çalışmalarımızı seyreden Bayan Zeidler, devrilen likör kadehlerini kırılmaktan koruduğu için bizim gibi keçe halıyı övmeye kalkınca, hiddetlendi Kirpi, halının henüz çivilenmemiş kısmı üzerinde tepindi, boşalmış olan üç likör kadehini kaptığı gibi oturma ve yatak odasına daldı; vitrinden doğru şangır şungur sesler işittik; elindeki üç taneyi yeterli bulmadığı için büfeden daha başka likör kadehleri aldı Kirpi. Birden kendisine hiç de yabancı olmayan bir müzik sesi işitti Oskar, hayalinde Zeidler’lerin sobası canlandı: parça parça edilmiş sekiz likör kadehi sobanın ayakları dibinde duruyor, Zeidler faraşla el süpürgesini almak üzere eğiliyordu; Kirpi olarak kırdığı kadehlerin parçalarını Zeidler olarak bir araya topluyordu. Ama Bayan Zeidler, arkasında süpürge yerde gezinir ve kadeh parçaları şangur şungur ederken, kapıdaki yerinden ayrılmadı. Bizim çalışmamızla pek ilgileniyordu, zaten biz de Kirpi hiddete kapılır kapılmaz çekiçlerimizi kapmış, işe koyulmuştuk. Kirpi odadan dönüp gelmedi bir daha, ama doppelkorn şişesini yanımızda bırakmıştı. Şişeyi birimiz bırakıp birimiz alarak ağzımıza dayarken, çekindik ilkin. Derken Bayan Zeidler için! için! der gibi güler yüzle başını salladı, ama biz yine şişeyi uzatıp bir yudum da buyrun siz alın diyemedik. Buna rağmen temiz çalışıyor, peş peşe çivileri halıya çakıyorduk. Oskar keçe halıyı Drothea Hemşire’nin kapısının önüne çivilerken, her çekiç vuruşta buzlu camlar şangırdadı. Bu da dokundu Oskar’a ve bir an çekici indirdi elinde; acılarla dolu bir an. Ama Drothea Hemşire’nin odasının önündeki buzlu camı geçince, hem Oskar, hem de elindeki çekiç kendini daha iyi hissetti. Nasıl ki her şeyin bir sonu varsa, halının koridora çivilenmesi de son buldu. İri başlı çiviler köşeden köşeye uzanıyor, boyunlarına kadar koridorun tahtalarına gömülmüş duruyor, başları bir sel gibi kabarıp akan, dalga dalga dalgalanıp girdaplar oluşturan keçe lifler üzerinde ancak güçlükle görülebiliyordu. Kendimizi beğenmiş bir edayla üzerinde aşağı yukarı volta atarak keçe halının boydan boya tadını çıkarıyor, yaptığımız işe övgüler döşeniyor, aç karnına, hiç kahvaltı yapmadan bir keçe halıyı yere yayıp çivilemenin kolay olmadığını belirten sözler söylüyorduk; sonunda başardık: Bayan Zeidler kızoğlan kız diyebileceğim yeni halı üzerinde gezinmeyi göze aldı, halı üzerinden geçerek mutfaka girdi, bize kahve pişirdi, bizim için yumurta kırdı tavaya. Kahvaltıyı benim odada yaptık, Bayan Zeidler evden çıkıp gitti derken, çünkü Mannesmann’daki işine yetişecekti, oda kapı sını açık bıraktık, ağzımızı oynatarak, hafif yorgun, ortaya koyduğumuz eseri, bize doğru karşıdan akıp gelen halıyı seyrettik.</p>

  <p>Para reformundan önce az buçuk bir trampa değeri olduğu şüphesiz ucuz bir halıyla ilgili bu kadar sözün ne gereği var sanki? Oskar bu haklı soruyu işitiyor ve sözü ilerden alarak cevap veriyor: Bu keçe halı üzerinde o gece ilk kez Drothea Hemşire’ye rastladım.</p>

  <p>Geç vakit, gece yarısına doğru bira ve kan sucuğuyla dolu olarak eve dönmüştüm. Eski Şehir’de bırakmıştım Klepp’i, gitarcıyı arıyordu. Gerçi anahtar deliğini bulup kapıyı açmış, koridordaki keçe halı üzerinde yürümüş, karanlık buzlu cam kapı önünden geçmiş, odama girip yatağıma varmıştım, giysilerimi de çıkarmıştım üzerimden, ama pijamamı bulamamıştım, yıkanmak üzere Maria’ya götürmüştüm, pijamamı, pijamaya karşılık o pek uzun halıdan kestiğimiz yetmiş beş santimetre uzunluğundaki keçe parçası elime geçmişti, bu parçayı karyolanın önüne yaymış, sonra da yatağa girmiştim, ama uyuyamamıştım bir türlü.</p>

  <p>Bir türlü uyku tutmadığından Oskar’ın neler de neler düşündüğünü ya da bu gibi şeyleri düşüncesizce kafasından geçirdiğini şimdi sizlere anlatmanın yeri yok burada. O gece uyuyamayışımın nedenini bulduğumu sanıyorum bugün. Yatağıma girmeden çıplak ayaklarla koridordaki keçe halının bir parçası olan yeni yatak paspası üzerinde dikilmiştim; keçe lifleri çıplak ayaklarımda etkilerini duyurmuş, bu etki cildimden geçerek kanımdan içerlere sızmıştı. Yatağa yattıktan çok sonra bile, hâlâ keçe paspas üzerinde dikilir gibi hissediyordum kendimi, bu yüzden de gözüme uyku girmiyordu; çünkü keçe lifler kadar uyarıcı, uyku kaçıncı, düşünceye daldırıcı bir şey yoktur.</p>

  <p>Oskar gece yarısından çok sonralarına, ta sabahın üçüne kadar uykusuz, yatakta yatıp keçe paspas üzerinde dikildi. Derken koridordan doğru açılan bir kapı sesi geldi kulağıma, sonra bir kapı daha açıldı. Herhalde Klepp gitaristi bulamadı, kan sucuğuyla dolu olarak eve dönüyor, diye geçirdim aklımdan; ama ilkin kapıyı, sonra da bir ikinci kapıyı açanın Klepp olmadığını biliyordum. Bir ara şöyle düşündüm: Mademki boşuna yatakta yatıyor, ayaklarının tabanlarında keçe liflerini hissediyorsun, o zaman yataktan çık, karyola önüne yayılmış keçe paspas üzerinde hayalî değil, gerçek olarak dikil. Hani öyle de yaptı Oskar. Bu da birtakım sonuçlara yol açtı. Daha paspas üzerinde dikilmeye başlar başlamaz, yetmiş beş santimetrelik parça tabanlarımdan içeri sızarak bana geldiği yeri, koridordaki yedi metre kırk yedi santim uzunluğundaki keçe halıyı anımsattı. Aslından kesilmiş bu keçe parçasına acıdığımdan mı, yoksa koridordan gelen kapı seslerini işitip Klepp’in eve döndüğünü sandığımdan, ama gerçekten döndüğüne de inanmadığımdan mı, nedense, Oskar eğildi; yatarken pijamasını bulamadığı için karyola önündeki keçe parçasını iki ucundan tuttu; bir ucunu bir eline, öbür ucunu öbür eline aldı, lifler üzerinde değil de tahta zemin üzerinde duracak gibi bacaklarını açtı, halı parçasını bacaklarının arasından çekip yukarı aldı ve yetmiş beş santimetrelik keçeyi sadece bir metre yirmi santim boyundaki vücudunun önüne tuttu, dolayısıyla haya yerini yakışık aldığı üzere kapadı, ama beri yandan köprücük kemiğinden dizlerine kadar keçe liflerinin etkisi altında bulunuyordu şimdi. Bu etki Oskar’ın lifli keçe giysisinin ardından yürüyüp karanlık odasından koridora çıkması ve koridordaki keçe halı üzerinde soluğu almasıyla daha da arttı.</p>

  <p>Keçe halının o pek lifli fısıltıları karşısında acele adımcıklar atarak aşağılardan gelen etkiden kaçmak, kendimi kurtarmak ve zemin döşemesi olarak keçe liflerinin bulunmadığı yere, yani tuvalete koşmak istememde şaşılacak ne var.</p>

  <p>Hani tuvalet de koridor kadar, Oskar’ın odası kadar karanlıktı; ama yine de meşgul bulunuyordu. Ufak kadınsı bir çığlık açığa vurmuştu böyle olduğunu. Beri yandan üzerimdeki keçe lifinden post tuvalette oturan birinin dizine çarpmıştı. Tuvaletten çıkıp gitmeye davranmadığımdan — çünkü keçe halı tehdit ediyordu beni geride— önümde oturan kimse beni tuvaletten dışarı dehlemek istedi: “Siz kimsiniz? Ne istiyorsunuz? Gidiniz hemen buradan!” diye söylendi bir ses: tonundan ses sahibinin asla Bayan Zeidler olamayacağı anlaşılıyordu. Biraz gözü yaşlı: “Siz kimsiniz?” diye tekrarladı ses yeniden.</p>

  <p>“Evet, Drothea Hemşire, bilin bakalım kimim?” diye bir şakada bulunmayı göze alacak ve karşılaşmamızdaki o biraz tatsız havayı yumuşatacak oldum. Ama Drothea Hemşire tahmin etmek istemedi kim olduğumu, doğrulup kalktı, karanlıkta bana elini uzattı, beni tuvaletten koridordaki keçe halı üzerine itecek oldu, ama fazla yukarıya el atmıştı, dolayısıyla eli başımın üzerinden geçerek boşluğa daldı, sonra daha aşağılarda arandı, ama bu kez de beni değil, önümdeki lifli önlüğü, benim keçe postumu ele geçirdi, yeniden bir çığlık attı —şu kadınlar da ne olsa hemen basarlar çığlığı—, beni biriyle karıştırdı, çünkü titremeye başladı vücudu ve “Aman Yarabbi, şeytan bu!” diyerek fısıldadı; o böyle fısıldayınca hafif bir kikirdeme aldı beni, ama kötü niyetli bir kikirdeme değildi. Yine de Drothea Hemşire şeytan kikirdiyor sandı; ancak şeytan sözcüğü benim hoşuma gitmemişti; o yeniden, ama bu kez sinmiş ve korkak: “Kimsiniz siz?” diye sorunca cevap verdi Oskar: “Şeytanım şeytan! Drothea Hemşire’yi ziyarete geldim!” Drothea Hemşire’nin cevabı: “Aman Yarabbi! Peki neden?”</p>

  <p>Yavaş yavaş şeytan rolünü benimseyip, şeytanı içimde suflör olarak çalıştırarak: “Şeytan Drothea Hemşire’yi seviyor da onun için!” dedim. “Hayır, hayır, hayır! Ama ben istemiyorum onun beni sevmesini!” dedi Drothea Hemşire, sonra kaçmak için bir teşebbüste bulundu, ama bunun sonucu yeniden benim keçe giysimin lifleri içerisine gelip takıldı — galiba pek inceydi geceliği —, on parmakçığının onu da benim o ayartıcı bakir keçe ormanına daldı, bu da onu güçsüz ve dirençsiz bir duruma soktu. Drothea Hemşire’yi yüzüstü yıkan tabiî hafif bir zaaf nöbetiydi. Yukarı doğru kaldırdığım postumla yıkılmakta olan Drothea Hemşire’yi tuttum, uzun bir süre kollarımda kaldı Drothea Hemşire, ancak ondan sonra oynadığım şeytan rolüne uygun bir karara varabildim, hafifçe kollarımı gevşeterek diz çökmesine imkân verdim onun, ama dizlerinin tuvaletin soğuk çinilerine değil de, koridordaki keçe halısına dokunmasına dikkat ettim; sonra onun geriye doğru, başıyla batı yönünde, yani Klepp’in odasına doğru boylu boyunca kaymasına zemin hazırladım; sırtı hiç değilse bir metre altmış santim uzunluğunda keçe halıya değdiğinden, vücudunun ön kısmını da keçe lifleriyle örttüm; ne var ki sadece yetmiş beş santimetrelik bir parça vardı elimde; bu parçanın bir ucunu hemen çenesini altına dayadım, öbür ucu Drothea Hemşire’nin kalçasından biraz fazla aşağı inmişti, dolayısıyla keçe parçasını yaklaşık olarak on santimetre daha yukarıya, ağız hizasına çıkardım, ağzı örtüldü keçeyle Drothea Hemşire’nin, ama burnu açıkta kaldı, nefes alıp vermesi engellenmedi böylelikle; hani Drothea Hemşire de pek hızlı soluyup duruyordu. Derken Oskar üzerine abandı Drothea Hemşire’nin, keçeden paspas üzerine uzandı ve bu keçe parçasını binlerce lifli bir titreşime sürükledi; Drothea Hemşire’yle doğrudan doğruya bir temas kurmaya çalışmadı ilkin, keçe liflerinin etkisini göstermesini bekledi, Drothea Hemşire’yle yeniden konuşmaya başladı. Drothea Hemşire hâlâ hafif bir zaaf nöbeti içerisinde bulunuyor, “Aman Yarabbi, aman Yarabbi!” diye fısıldıyordu boyuna; ikide bir Oskar’ın kim olduğunu öğrenmek istiyor, koridorun keçe halısıyla benim keçeden yatak paspasım arasında titriyordu. Bense adımın şeytan olduğunu söylerken şeytan sözcüğünü şeytanî bir şekilde tiz perdeden telaffuz ediyor, yerimin cehennem olduğunu belirtiyor, bu arada yatak paspasım üzerinde jimnastik yapıp onu hareket halinde tutuyordum; çünkü yıllar öncesi gazoz tozu benim sevgili Maria’da nasıl bir duygu uyandırmışsa, keçe lifleri de Drothea Hemşire'de farkına varmazlıktan gelinemeyecek böyle bir duyguya yol açıyordu; ne var ki gazoz tozu beni yüzde yüz bir başarıya götürmüşken, keçe halı üzerinde yüz kızartıcı bir fiyaskoyla karşılaştım; limana demir atmasını beceremedim bir türlü, gazoz tozu günlerinde ve ondan sonra yeteri kadar sık olarak dikleşip sertleşerek hedefe varmaya can atan o meret keçe lifleri karşısında boynunu bükmüş duruyordu, isteksizdi, cimriydi, önünde bir hedef görmüyor ve hiçbir davete icabet etmiyordu, ne benim o bütünüyle aklî nitelikteki kandırıcı sözlerime, ne de altımda fısıldayan, inildeyen, ahlayıp oflayarak “Gel şeytan gel!” diyen Drothea Henışire'nin iç çekişlerine uyuyordu; dolayısıyla Drothea Hemşire’yi yatıştırıyor, “Şimdi geliyor şeytan, şimdi geliyor!” diye onu avutarak aşırı bir şeytanilikle mırıldanıyor, beri yandan vaftiz günümden beri içimde yaşıyan —hâlâ da içimde yaşıyor— şeytanla bir konuşmayı sürdürüp çıkışıyordum kendisine: “Oyunbozanlık yapma şeytan!” İçimdeki şeytana yalvarıyordum: “Ne olur yüzümü kara çıkarma benim.” Sonra da pohpohluyordum onu: “Başka zamanlar böyle değildin sen; eski günleri düşün! Maria’yı düşün! Dul Bayan Greff’i düşün! Sonra ikimi z Paris'te o nazlı Roswitha’yla nasıl eğledik gönlümüzü?” Ama içimdeki şeytan tekrarlardan korkmaksızın ters ters cevaplar veriyordu: “İstemiyor içim, Oskar! Şeytan istek duymazsa, fazilet galebe çalar. Nihayet şeytanın da bir yol istek duymamak hakkı olmalı sanırım.”</p>

  <p>Böylece desteğini esirgemişti benden şeytan, bu ve buna benzer tekerlemeleri söylemiş, bu arada ben de yavaş yavaş felce uğrayarak keçe parasını hareket halinde tutmaya kalkmış, zavallı Drothea Hemşire’nin cildine eziyette bulunmuş, bu cildi oğup kabartmış ve nihayet onun “Gel şeytan, oh, gel artık!” şeklindeki susamış çağrısına keçe parçası altından, hiçbir temele dayanmadığı için umutsuz ve saçma bir hamleyle karşılık vermiş, boş tabancayla on ikiden vurmak istemiştim. Galiba Drothea Hemşire şeytanına yardımcı olmak isteyerek iki elini ansızın keçe lifleri altından çekip çıkardı, beni sarmak istedi elleriyle ve sardı, benim kamburumu, benim insan sıcaklığı taşıyan, hiç de keçe liflerinden olmayan tenimi ele geçirdi, çağırıp duyduğu şeytanı bulamadı bende, “Gel şeytan, gel!” diye mırıldanmayı bıraktı, kısa kısa öksürerek başka bir ses perdesine geçti ve ilk sorduğu soruyu tekrarladı: “Allah için söyleyiniz, kimsiniz, ne istiyorsunuz benden?” Bunun üzerine aşağıdan aldım ister istemez, resmî belgelere göre adımın Oskar Matzerath olduğunu, kendi odasına bitişik odada kaldığımı ve onu, yani Drothea Hemşire’yi ateşli ve içten bir sevgiyle sevmekte olduğumu itiraf ettim.</p>

  <p>Başkalarının başlarına gelen felâkete sevinenler vardır, bunlardan biri hani şimdi derse ki, Drothea Hemşire lânet okuyup bir yumruk savurarak beni kendisinden ayırıp keçe halı üzerine fırlattı, Oskar üzülerek, ama yine de hafif bir memnunluk duyarak şurasını belirtmek ister: Drothea Hemşire ellerini ve kollarını ancak yavaş yavaş, âdeta düşünceli bir edayla, duraksayarak kamburumdan çekip aldı; bu davranışı son derece hazin bir okşayışa benziyordu. Ayrıca onun hemen alçak sesle ağlayıp hıçkırmaya başladığını işittim. Benim ve keçe parçasının altından sıyrılıp çıktığını, beni üzerinden kaydırıp ittiğini fark etmemiştim; ayrıca koridorun keçe örtüsü de Drothea Hemşire'nin ayak seslerini emmişti. Derken açılan bir kapı sesi geldi kulağıma, kilit içerisinde bir anahtar çevrildi ve hemen Drothea Hemşire’nin altı dörtgenden meydana gelen buzlu cam kapısı içerden doğru aydınlanıp bütün gerçekliğiyle ortaya çıktı.</p>

  <p>Oskar yerde yatıyordu; henüz şeytanî oyundan kalma az buçuk sıcaklığı barındıran keçe parçasıyla üzerimi örttüm. Gözlerim kapıdaki ışıklı dörtgenlerdeydi. Ara sıra bir gölge kayıp geçiyordu buzlu cam üzerinden. İşte şimdi gardıroba gidiyor Drothea Hemşire diyordum kendi kendime, şimdi konsola yürüyor. Derken köpeksi bir denemeye kalkıştı Oskar; üzerimde keçe parçası, koridor halısı üzerinde sürünerek Drothea Hemşire’nin kapısına geldim, kapının tahtasını tırmalamaya başladım, biraz doğrulup arayan ve yalvaran bir eli alttaki iki cam dörtgen üzerinde gezdirdim; ama Drothea Hemşire açmadı kapıyı, gardıropla konsol arasında bıkıp usanmadan gidip geliyordu. Biliyor, ama kendi kendime itiraf ediyordum: Drothea Hemşire eşyalarını topluyor, kaçmak, benden kaçıp kurtulmak istiyordu.</p>

  <p>Odasından çıkarken elektrikle aydınlanan yüzünü bana göstereceğine dair içimdeki o umut kırıntısından da çaresiz vazgeçmek zorunda kaldım. Buzlu camın arkası karardı ilkin, sonra kilit içerisinde dönen anahtar sesini işittim; kapı açıldı, keçe halı üzerinde iskarpinli ayaklar. Uzanıp Drothea Hemşireyi tutacak oldum, ama bir bavula tosladı elim, sonra onun çoraplı bacağına çarptı; bunun üzerine gardırobunda görmüş olduğum o kaba ve sert iskarpinlerden biriyle göğsüme bir tekme indirdi Drothea Hemşire, beni halının üzerine yıktı. Oskar bir ikinci kez toparlanıp da “Drothea Hemşire!” diye yalvarırken kapı kapatıldı; bir kadın beni terk etmişti.</p>

  <p>Benim acımı anlayanlar şöyle söyleyecek şimdi: Git yat artık, Oskar! Bu yüz kızartıcı olaydan sonra daha ne bekliyorsun koridorda. Sabahın saat dördü. Bir keçe halı üzerinde çırılçıplak yatıyorsun, lif lif bir keçe parçasıyla yarı buçuk örtmüşsün üzerini. Ellerin ve dizlerin sürtüle sürtüle açıldı. Kalbin kanıyor, erkeklik organın acıyor; bir yüz karası ki, o kadar olur. Bay Zeidler’i uyandırdın. O da karısını uyandırdı. Şimdi gelecek, odalarının kapısını açacak ve seni burada görecekler. Git yat artık, Oskar! Nerdeyse beşi vuracak saat.</p>

  <p>Ben de o zamanlar keçe halı üzerinde yatarken aynen bunları söylemiştim kendime. Üşüyor, yine de yatmamakta diretiyordum. Drothea Hemşire’nin vücudunu hayalimde canlandırmaya çalıştım bir ara. Ama keçe liflerinden başka bir şey hissettiğim olmadı, liflerden bazısını da dişlerimin arasından duyuyordum. Derken bir ışık dilimi düştü Oskar’ın üzerine: Zeidler’in oda kapısı az bir şey aralandı, Bay Zeidler’in kirpi başı, onun üstünde madenî maşalarla dolu bir diğer baş: Bayan Zeidler’in başı; gözlerini dikmiş bana bakıyorlardı. Bay Zeidler öksürdü derken, Bayan Zeidler kikirdedi. Bay Zeidler seslendi, cevap vermedim:. Bayan Zeidler kikirdemesine devam etti, derken kes şu kikirdemeyi diye çıkıştı Bay Zeidler. Nem olduğunu bilmek istedi Bayan Zeidler, Bay Zeidler de bu nasıl şey böyle dedi. Bayan Zeidler burası namuslu bir ev diye söylendi, Bay Zeidler de beni evden atacağı tehdidini savurdu. Ben sustum, henüz ortada bardağı taşıran damla yoktu. Derken kapıyı açtılar, Bay Zeidler düğmeyi çevirip koridorun ışığını yaktı. Sonra da üzerime yürüdüler, ufak ve kötü gözlerle kötü kötü baktılar bana. Bay Zeidler öfkesini bu kez likör kadehlerinden çıkarmak niyetinde değildi, tepemde dikilmiş durdu. Oskar öfkesini dışarı vurmasını bekledi Kirpi’nin, ama Bay Zeidler öfkesini atamadı içinden, çünkü merdivenlerde ayak sesleri duyuldu, bir anahtar sağa sola oynayarak kapının kilidini aradı ve nihayet buldu kilidi; Klepp içeri girdi ve tıpkı kendisi gibi sarhoş birini getirdi beraberinde: Scholle, hele şükür ele geçirilen gitarist.</p>

  <p>İkisi bir olup Bay Zeidler ile karısını yatıştırdılar, sonra Oskar’ın üzerine eğildiler, soru sormadılar, beni tutup kaldırdılar, beni ve o şeytanî keçe parçasını alarak odama taşıdılar.</p>

  <p>Oramı buramı ovarak ısıttı beni Klepp, gitarist de giysilerimi alıp getirdi. İkisi iki yandan beni giydirip gözyaşlarımı kuruladılar. Hıçkırıp duruyordum ben. Pencere önünde söken bir şafak ve serçeler. Trampetimi boynuma astı Klepp, kendisi de küçük tahta flütünü eline aldı, gitarist de kitarını omuzladı. Serçe sesleri. Çevremi kuşatıp beni ortalarına aldı dostlar, hıçkırıp duran ve ne derlerse yapan Oskar’ı Zeidler’lerin dairesinden, Jülich Sokağındaki evden çıkarıp serçelerin yanına götürdüler; onu keçe liflerinin etkisinden kurtarıp sabahsı sokaklardan geçirdiler, Saray Parkı içerisinden vurup gözlemevinin bulunduğu yere, Ren kıyısına geldiler; Hollanda’ya doğru bozbulanık akıyordu Ren, üzerinde gemiler seyrediyor ve gemilerde çamaşırlar dalgalanıyordu.</p>

  <p>Sabahın altısından öğle öncesinin dokuzuna kadar o puslu eylül sabahında Flütçü Klepp, Gitarist Scholle ve Trampetçi Oskar Ren Irmağının sağ kıyısında oturdular, birlikte güzel güzel meşkettiler, kendilerini çaldıkları parçaların havasına kaptırdılar, bir şişeden içki içtiler, gözlerini kırpıştırarak karşı kıyıdaki kavak ağaçlarına baktılar, kömür yüklemiş Duisburg’tan gelen ve akıntıya karşı yol almaya çalışan şilepleri hızlı, neşeli-yavaş ve hüzünlü Missisipi havalarıyla karşılayıp, yeni kurulan caz toplulukları için bir isim aradılar.</p>

  <p>Biraz güneş çıkarak sabah buğusunu renklendirip de müzik şöyle uzun boylu bir kahvaltı isteğine yerini bırakınca, geride kalan geceyle arasına trampetini sürmüş olan Oskar doğruldu; ceketinin cebinden kahvaltı anlamına gelen para çıkardı, beri yandan yeni doğan caz topluluğunun ismini müjdeledi arkadaşlarına: “The Rhine River Three”. Ve kahvaltı için yola koyulduk.</p>
</body>
</html>
