<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">OTUZ YAŞ</span></h2>

  <p>Ha evet, kaçış. Anlatmadım henüz. Vittlar’ın ihbarının değerini yükseltmek için kaçmıştım. Bir hedef belirlemeden kaçış olmaz, diye düşünmüştüm kendi kendime. Nereye kaçacaksın, Oskar? diye sormuştum. Politik durum Demir Perde denen Doğu yönünde kaçmamı yasaklıyordu. Dolayısıyla bugün de Kaschubei’daki patates tarlaları üzerinde şişip kabararak bir barınak oluşturan büyükannem Koljaiczek’in dört etekliğini, kaçışımın hedefi olarak hesaptan silmem gerekiyordu; oysa ille de kaçmak gerekiyorsa, büyük annemin eteklikleri altına kaçışı çıkar yollu tek kaçış görüyordum.</p>

  <p>Söz arasında şunu söyleyeyim ki, bugün otuzuncu yaş günümü kutluyorum. İnsan otuzuna gelince, kaçış konusunda bir delikanlı gibi değil de, bir büyük adam gibi konuşmak zorunda hissediyor kendini Otuz mumlu pastayı getirip önüme koyan Maria dedi ki: “Eh artık, otuz yaşında bir adam oldun Oskar. Yavaş yavaş aklını başına toplamanın zamanı geldi artık.”</p>

  <p>Klepp, dostum Klepp her zamanki gibi caz plakları hediye etti bana, beş kibrit harcayarak yaş günü pastamdaki otuz mumu tutuşturdu: “Hayat otuzunda başlar”, dedi. Kendisi henüz yirmi dokuzunda.</p>

  <p>Vittlar’a, kendisine hepsinden çok yakınlık duyduğum dostum Vittlar’a gelince, yenecek tatlı şeyler getirdi, yatağımı çevreleyen kafes üzerinden abanıp hımhım sesiyle şöyle dedi: “İsa otuzundayken yola koyuldu ve çevresine müritler toplanmaya başladı.”</p>

  <p>Vittlar zaten her vakit aklımı karıştırmaktan hoşlanır benim. Sadece otuzunda olduğum için yatağımdan ayrılacağım da, çevreme mürit toplayacağım, öyle mi! Derken avukatım geldi, elinde bir kâğıdı sallayarak boru gibi sesiyle tebrikler yağdırdı, yatağımın ayaklarından birine naylon şapkasını geçirip, bana, ayrıca yaş günümü kutlamaya gelmiş ziyaretçilerime müjdeledi: “Mutlu tesadüf diye buna derler işte! Müvekkilim otuzuncu yaş gününü kutluyor ve tam da onun otuzuncu yaş günü, yüzüklü parmak davasının yeniden görüleceğini bildiren bir haber geliyor mahkemeden, yeni bir iz ele geçirmişler, şu Beata Hemşire, hani biliyorsunuz...”</p>

  <p>Benim yıllardan beri, o kaçışımdan beri korkusunu yaşayıp durduğum şey bugün otuzuncu yaş günümde gerçekleşiyor; asıl suçlu ele geçiriliyor, dava yeniden ele alınıyor, hakkımda beraat kararı veriliyor, beni klinikten salıyorlar, tatlı yatağımı elimden alıyor, beni çeşitli hava etkilerine açık bulunan ayaz sokağa atıyorlar ve otuz yaşındaki bir Oskar’ı kendisiyle trampetinin çevresine mürit toplamaya zorluyorlar.</p>

  <p>Söylediklerine bakılırsa, Beate Hemşire benim Drothea Hemşire’mi zehir sarısı bir kıskançlıktan katletmiş.</p>

  <p>Belki hatırınızdadır henüz? Bir Dr. Werner vardı hani, filmlerde ve hayatta pek sık görüldüğü üzere iki hemşire arasında kalmıştı. Tatsız bir hikâye: Beate Hemşire Dr. Werner’i seviyordu. Dr. Werner ise Drothea Hemşire’ ye kaptırmıştı gönlünü. Drothea Hemşire’ye gelince hiçbirini de sevmiyor ya da gizlice küçük Oskar’a muhabbet duyuyordu. Gel zaman git zaman hastalandı Dr. Werner, Drothea Hemşire de ona baktı; çünkü Drothea Hemşire’nin servisinde yatıyordu Dr. Werner. Beate Hemşire ise bunu kıskanmış, katlanamamıştı buna. Bu yüzden de Drothea Hemşire’yi kendisiyle bir gezinti yapmaya kandırmış, Gerresheim yakınındaki bir çavdar tarlasında onu öldürmüş, daha yerinde bir deyimle onu bertaraf etmişti. Eh, artık Beate Hemşire’nin Dr. Werner'e bakmaması için bir engel kalmamış ortada; ama o şekilde bakıp etmişti ki, Dr. Werner iyi olmamış, tersine günden güne kötüleşmişti. Sevgiden gözü dönen Beate Hemşire belki de şöyle demişti kendi kendine: Dr. Werner hasta olduğu süre benim olarak kalacaktır. Fazla mı ilâç veriyordu acaba Dr. Wer-ner’e? Muhakkak olan bir şey varsa, Dr. Werner ya gerekenden fazla dozda ya da yanlış verilen ilâçlardan ölüp gitmişti günün birinde. Beate Hemşire ise mahkeme önünde ne fazla ne de yanlış bir ifadeye kaçmış, Drothea Hemşire'yle çavdar tarlasına yaptıkları ve Drothea Hemşire’nin son gezintisi olan gezintiyi itiraf etmişti. Üskar’ın da itiraf ettiği bir şey olmamıştı ama, kavanoz içerisinde suçlayıcı bir parmakçığı vardı; bu yüzden çavdar tarlasına yaptığı gezinti dolayısıyla onu mahkûm, ettiler, ama onu aklî dengesi yerinde biri olarak görmeyip müşahade altında tutulmak üzere bir psikiyatri kliniğine yatırdılar. Evet, kendisini mahkûm edip psikiyatri kliniğine teslim etmelerinden önce kaçmıştı Oskar, çünkü kaçmamla dostum Gpttfried’in yaptığı ihbarın değerini önemi: derecede yükseltmek istiyordum.</p>

  <p>Kaçtığım zaman, yirmi sekiz yaşında bulunuyordum. Daha birkaç saat önce doğum günü pastamın çevresinde yağları sessiz sakin yere damlayan otuz mum yanıyordu, Kaçtığım zaman da yine aylardan eylüldü. Bakire burcunda doğmuştum. Ama ampuller altında dünyaya gözlerimi açmamdan değil de, kaçışımdan söz açacağım burada.</p>

  <p>Daha önce söylediğim gibi, Doğu yönünde, büyükanneme doğru kaçış yolu kapalı olduğundan, bugün herkes gibi ben de Batı yönünde kaçmak zorunda kaldım. O yüce politika dolayısıyla mademki büyükannene gidemiyorsun Oskar, o zaman Amerika Birleşik Devletleri'nde Buffalo kentinde yaşayan büyükbabanın yanına yollan! Amerika yönünde kaç; bakalım nereye kadar varabileceksin?</p>

  <p>Amerika'daki büyükbabam Koljaiczek’in yanma kaçıp gitme fikri Gerresheim’ın arkasındaki çayırda inek beni yalarken ve ben gözlerimi kapalı tutarken gelmişti aklıma. Sabahın yedisi vardı galiba, kendi kendime dedim ki: Sekizde açılır dükkânlar. Ondan sonra da durmayıp kaçtım, ineğin yanında bırakmıştım trampeti, kendi kendime dedim ki: Gottfried yorgundu buradan gittiğinde, ancak saat sekiz ya da sekiz buçukta gereken ihbarı yapacaktır; bu aradaki zamandan yararlan işte. Uyuyakalmış Gerresheim’da telefonla bir taksi çağırmam ve taksinin gelmesi on dakika sürdü. Taksi beni alıp merkez istasyonuna getirdi. Yolda giderken yanımdaki paraları saydım, ama ikide bir yanlış yaptım sayarken, çünkü bir sabah kadar duru ve terütaze kahkahalar atmadan duramıyordum. Derken pasaportumun yapraklarını karıştırmaya başladım; Fransa ile Amerika Birleşik Devletleri için geçerli bir vize buldum içinde; Konser Acentesi “Batı” sayesinde yapılabilmiş vizelerdi bunlar; bu ülkelere Trampetçi Oskar’ın bir turnesini armağan etmek, Dr. Dösch'ün her vakit en büyük arzusu olmuştu.</p>

  <p>Haydi hayırlısı, dedim kendi kendime, kaçalım Paris’e, iyi bir şey olur, kulağa da hoş gelen bir isim Paris; bir filmde geçebilirdi hani, ağzında tüten piposu ve yüreğinde iyi duygularla bir Gabin peşime düşebilirdi. Ama kim oynardı acaba benim rolü? Şarlo mu? Picasso mu? — Gülerek ve kaçma düşüncelerinin uyarıcı etkisini üzerimde hissederek, hafif kırışmış pantolonuma hâlâ ellerimle vurup duruyordum ki, taksi şoförü benden yedi mark istedi. Yedi markı ödedim ve İstasyon Lokantasına girip bir kahvaltı yaptım. Rafadan yumurtanın yanına devlet demiryollarının seyir tarifesini açtım, arayıp elverişli bir tren buldum, kahvaltıdan sonra biraz daha vakit kalmıştı bana, yeteri kadar mark verip gideceğim ülkenin parasıyla değiştirdim, ayrıca derisi zarif bir de valizcik aldım yanıma; Jülich Sokağı'ndaki eve dönmeye çekindiğimden bavulu pahalı, ama bana pek uymayan gömleklerle doldurdum; yeşil bir pijamayı, diş fırçasını, diş macununu ve buna benzer şeyleri tıkıştırdım içine; tutumlu davranmak zorunda olmadığım için birinci mevki bir bilet aldım, çok geçmeden pencere kenarındaki koltuklardan birine yerleştim, bir rahatlık duygusu içindeydim; kaçıyor, ama yaya yapmak zorunda bulunmuyordum bunu. Yumuşak koltuk kafamda belli düşüncelerin uyanmasına yardımcı oluyordu: Ayrıca tren hareket edip de kaçış başlar başlamaz korkulacak bir şey düşünmeye çalıştı Oskar, çünkü korkusuz kaçış olmaz diye boşuna söylememiştim kendi kendime. Peki ama Oskar, polis senin sabahsı durulukta kahkahalar atmana vesile oluşturduğuna göre, senin için korkunç olup kaçmana değecek ne vardır?</p>

  <p>Bugün otuz yaşındayım, gerçi söz konusu kaçışı ve davayı geride bıraktım, ama kaçış sırasında kendimi ikna ederek yüreğime yerleştirdiğim o korku kaybolmadan kaldı bugüne kadar.</p>

  <p>Raylar üzerindeki takırtılardan mıydı, yoksa trenin mırıldandığı o melodiden mi? Monoton işitiyordum metni, Aachen’a varmadan az önce dikkatimi çekmiş, birinci mevki bir kompartımanın koltuğuna gömülmüş olan benim içerime gelip çöreklenmişti; ve Aachen’ı geçtikten sonra da kaybolmamış —aşağı yukarı saat on buçukta geçmiştik sınırı—, gittikçe açık seçik ve korkutucu bir durum almıştı: öyle ki, gümrük memurları sayesinde dikkatindin biraz başka tarafa çekilmesi beni memnun etmişti; gümrük memurları ismim ve pasaportumdan çok kamburumla ilgilendiler. Kendi kendime şöyle söylendim: Ah şu Vittlar, ne diye uyur kalırsın böyle! Nerdeyse saat on bir olacak, hâlâ kavanozu koltuğunun altına sıkıştırıp da polise başvurmadı besbelli; oysa ben sabahın erken saatinden beri onun hatırı için bir kaçış halinde bulunuyorum, kaçışı ayakta tutacak motor gücünü sağlamak için de, kendimi bir korkunun varlığına iknaya, bu korkuyu içerime yerleştirmeye çalışıyorum; hele Belçika'da tren “Kara Ahçı Kadın <a href="../Text/Notlar.xhtml#n97" id="n97d"><sup>[97]</sup></a> geldi mi? Geldi, geldi, geldi, Kara Ahçı Kadın geldi mi? Geldi, geldi, geldi...” türküsünü çağırmaya başlayınca ne kadar korktum bilseniz!</p>

  <p>Bugün otuz yaşındayım, şimdi davanın yeniden ele alınması ve bunun sonunda beklenmesi gereken beraat kararıyla tekrar yollara mı düşeyim? Trenlerde, istasyonlarda bir kez daha “Kara Ahçı Kadın geldi mi? Geldi, geldi, geldi” türküsünü işitmek zorunda mı bırakayım kendimi?</p>

  <p>Ama her şeye rağmen, korkunç bir şekilde sahnede boy gösterecek diye istasyonlarda beklediğim Kara Ahçı Kadın’ın korkusu bir yana, güzeldi yolculuk. Kompartımanda bir ben vardım hep; belki de Kara Ahçı Kadın bitişik kompartımanda oturuyordu; Belçika ve daha sonra Fransız gümrükçüleriyle tanıştım, arada bir beş dakika kadar kestirdim, ufak bir çığlıkla uyandım her seferinde ve Kara Ahçı Kadın’ın Oskar’ı büsbütün kendini koyvermiş dağılmış bir halde bulmaması için, haftalık “Spiegel” dergisini karıştırmaya başladım. Daha Düsseldorf'ta kompartımanın penceresinden satın almıştım dergiyi, okurken gazetecilerin bilgilerindeki genişliği görerek hayretler içinde kaldım, hattâ menejerim Konser Acentesi Batı'nın direktörü olan Dr. Dösch’le ilgili bir de yazı buldum içinde; daha önceden bildiğim bir şeyi doğruluyordu bu yazı: Dr.</p>

  <p>Dösch’ün Konser Acentesi bir tek direk üzerine dayanıyordu ki, o da trampetçi Oskar’dı; ve yazının yanında benim çok iyi çıkmış bir resmim vardı. Dolayısıyla Paris’e varmadan az öncesine kadar Konser Acentesi Batı'nın gümleyip gidişini gözlerimin önünde canlandırıp durdum, benim tutuklanmam ve Kara Ahçı Kadın’ın korkunç bir şekilde sahnede boy göstermesi buna yol açacaktı.</p>

  <p>Ömrüm boyunca Kara Ahçı Kadın’dan korkmadım. Ancak kaçarken, korkmak istediğim için, sürünerek derimin altına girdi bu korku ve otuz yaş gününü kutladığım bugüne kadar da çokluk uyuyarak kaldı yerinde; hani çeşitli kılıklara giriyor, sözgelişi bir Goethe sözcüğü olup karşıma çıkıyor, bir çığlık atarak uyanmama ve korkuyla yorganın altına kaçmama yolaçıyor. Her ne kadar çocukluğumdan başlayarak bu ozanlar prensini okuyup durduruşa da, ondaki o olymp serinkanlılığını hep korkunç bir şey olarak görmüştüm. Bugün kılık değiştirip, Kara Ahçı Kadın olarak kara, eskisi gibi aydınlık ve klasik bir kimlikte değil de, bir Rasputin’deki koyu karanlığı da gölgede bırakan bir karanlık içerisinde yatağımın kafesi önüne dikilip, otuzuncu yaş günüm dolayısıyla: “Kara Ahçı Kadın geldi mi?” diye bana sordukça, bir korkuyorum ki!</p>

  <p>Geldi, geldi, geldi demişti kaçak Oskar’ı Paris’e götüren tren. Aslında interpol memurlarını Fransızların Gare du Nord dedikleri Paris’in kuzey istasyonunda beklemiştim. Ama istasyonda sadece yanıma gelip konuştu benimle; hani o kadar fena kırmızı şarap kokuyordu ki, bir türlü kendisini Kara Ahçı Kadın olarak göremedim, güvenle valizimi verdim hamala, turnikenin hemen yakınında bavulu yine hamalın elinden aldım; memurlar ve Kara Ahçı Kadın perona çıkmak için gerekli bilet masrafından kaçınmış olacaklar, sana seslenmek ve seni tutuklamak için turnikenin önünde bekliyor olacaklar diye düşünmüştüm; Onun için, daha turnikeye varmadan bavulu hamaldan alırsan akıllılık etmiş olursun demiştim. Böylece valizimi metroya kadar tek başıma zar zor taşıdım, çünkü turnikenin arkasında da yoktu memurlar, dolayısıyla valizi elimden alacak kimse çıkmadı.</p>

  <p>O dünyaca bilinen metrolardaki kokudan söz açmak istemiyorum size. Geçenlerde bir yerde okumuştum, bu kokuyu satın almak ve sürünmek mümkün. Benim dikkatimi çeken, ilkin metronun da tren gibi, ama başka bir ritimle Kara Ahçı Kadın’dan haber sormasıydı; İkincisi, yanımda yöremdeki yolcuların hepsinin de benim gibi Kara-Ahçı Kadın’dan haberdar bulunmaları, Kara Ahçı Kadın'ın onlar için de korkulacak bir şey olarak görünmesiydi; çünkü yanımda ve yöremdekilerin hepsinin de korku ve dehşet vardı soluklarında. Planım, metro ile Porte d’İtalie’ye kadar gidecek, oradan bir taksiye atlayıp, Orly Havaalanı’na yollanacaktım; mademki kuzey istasyonunda beni tutuklamamışlardı, o zaman ünlü Orly Havaalanı'nda yapılacaktı tutuklama ve bu da bana —Kara Ahçı Kadın olarak hostes— pek çekici ve orijinal görünüyordu. Bir defa aktarma yapacaktım, valizimin hafif olmasına sevindim, metrodan çıkınca Güneye yollandım, nerde ineceksin Oskar — Hay Allahım, bir günde ne de çok şey olabiliyor, bu sabah Gerresheim’ın biraz arkasında bir inek yüzünü yalıyordu senin, korkusuz ve neşeliydin, şimdi ise Paris’te bulunuyorsun, nerde ineceksin, nerde kara ve korkunç çıkıverecekler karşına? Place d’İtalie’de mi, yoksa Havaalanı'nda mı?</p>

  <p>Havaalanından bir istasyon beride, Maison Blanche’de indim taksiden, şöyle demiştim: onlar tabiî şimdi, kendilerinin beni Havaalanı'nda beklediklerini düşündüğümü düşünüyorlardır. Ama Kara Ahçı Kadın benim ne düşündüğümü, onların ne düşündüklerini bilir hepsini. Sonra da bezmiştim artık. Kaçmalar ve içimdeki korkunun güç belâ ayakta tutulması beni yormuştu. Havaalanına gitmek istemiyordu artık Oskar, Maison Blanche’ı Havaalanı'ndan çok daha orijinal buluyordu ve haklı olduğu da anlaşıldı sonradan, çünkü buradaki metro istasyonunun kendi kendine inip çıkan bir otomatik merdiveni vardı; içimde yüce duyguların uyanmasını ve “Kara Ahçı Kadın geldi mi? Geldi, geldi, geldi” yollu bir otomatik merdivene özgü tıkırtıyı sağlayacağını umuyordum.</p>

  <p>Oskar ne yapacağını şaşırmış durumda. Kaçışı bir sona doğru yaklaşıyor ve kaçışla birlikte anlatısı da son bulacak. Notlarının bitiş sahnesini takırtılarıyla canlandırabilmek için yüksek, dik ve yeteri kadar sembolik bir merdiven olacak mı acaba söz konusu otomatik merdiven.</p>

  <p>Ama birden otuzuncu yaş günüm geliyor yine aklıma. Otomatik merdiveni pek gürültülü bulan ve Kara Ahçı Kadın’dan korkusu olmayanlara, otuzuncu yaş günümü anlatımın sonu olarak sunuyorum. Çünkü otuzuncu yaş günü, bütün diğer yaş günleri içerisinde en açık seçik olanı değil midir? Üç rakamı var kendisinde, altmış rakamını insana sezdiriyor ve dolayısıyla gereksiz kılıyor. Bu sabah yaş günü pastasının çevresinde otuz mum yanarken, sevinçten ve içimdeki yüce duygulardan ağlayasım geldi.</p>

  <p>Ama Maria’dan utandım: Otuz yaşına gelmiş bir insan ağlayamaz artık.</p>

  <p>Otomatik merdivenin ilk basamağı —bir otomatik merdivende ilk basamağın sözü edilebilirse— beni çekip aldığında, bir gülmeye kapıldım. Korkmama rağmen, daha doğrusu korktuğum için gülüyordum. Yavaş yavaş dimdik çıkıyordu basamaklar ve yukarda dikilmiş bekliyorlardı. Bir yarım sigara içecek kadar vakit vardı henüz. İki basamak yukarımda bir sevgili çift çekinmeden birbiriyle öpüşüp koklaşıyordu. Bir basamak altımda yaşlı bir kadın vardı, ilkin durup dururken Kara Ahçı Kadın olmasından kuşkulanmıştım. Meyva motiflerinden bir süsü bulunan bir şapka geçirmişti başına. Sigaramı içerken, kendimi zorladım, otomatik merdivenle ilişkiler kurdum aramda. İlkin şair Dante oldu Oskar, cehennemden dönüyordu ve otomatik merdivenin bittiği yerde yukarıda Spiegel dergisinin hızlı muhabirleri kendisini bekliyorlardı ve o yukarı çıkınca sordular: “E, Dante, nasıldı bakalım aşağısı?” — Aynı oyuncuğu ozanlar prensi Goethe olarak da oynadım, Spiegel muhabirlerine sordurdum: “E, nasıldı bakalım aşağısı, annelerin orası?” Sonunda usandım bıraktım şairleri; kendi kendime yukarıda ne Spiegel dergisinden adamlar bekliyor dedim, ne de paltolarının ceplerinde kelepçeler bulunan beyler dikiliyor, yukarıda o duruyor sadece, Kara Ahçı Kadın, otomatik merdiven takırdıyor: Kara Ahçı Kadın geldi mi?” Ve Oskar cevap veriyordu: “Geldi, geldi, geldi...”</p>

  <p>Otomatik merdivenin yanında normal bir merdiven daha vardı. Caddeden gelenler, metro istasyonuna bu merdivenden iniyorlardı. Dışarıda yağmur yağıyor olacaktı, merdivenden inenlerin giysileri ıslanmışa benziyordu. Bu endişelendirdi biraz beni, Düsseldorf'ta kendime bir yağmurluk alacak kadar bir zaman bulamamıştım. Ama yuka-riya bir bakınca, yüzleri dikkati çekmeyişleriyle dikkati çeken bayların ellerinden sivil şemsiyeler bulunduğunu gördüm; ama bu, Kara Ahçı Kadın’ın varlığını şüpheli bir duruma sokmuyordu.</p>

  <p>“Kendisine nasıl hitap edeceğim?” tasası belirdi içimde ve yavaş yavaş içimde yüce duyguları daha da yücelten, sezgileri daha da zenginleştiren bir otomatik merdiven üzerinde bir sigarayı ağır ağır, tadını çıkara çıkara içmeye başladım: bir otomatik merdivende gençleşiyor insan, otomatik bir merdivende kocadıkça kocuyor. Ya üç ya da altmış yaşında bir kimse olarak otomatik merdivenden ayrılabilir, ya küçük bir çocuk olarak ya da saçı sakalı ağarmış bir yaşlı olarak interpolün karşısına çıkabilir, ya o, ya bu yaşta biri olarak Kara Ahçı Kadın'ı görüp korkabilirdim; bu iki şıktan birini seçmem gerekiyordu.</p>

  <p>Şüphesiz geç oldu artık. Madeni yatağım pek yorgun görünüyor. Üstelik bakıcım Bruno ikidir endişe dolu kahverengi gözünü kapıdaki gözetleme penceresine dayayıp içeri bakıyor. Karşıda, sulu boya gelincik resmi altında henüz kesilmeden duran otuz mumlu pasta bulunuyor. Maria belki de uyumuştur şimdi. Biri, galiba Maria'nın kızkardeşi Guste bundan sonraki otuz yıl için mutluluklar diledi bana. Maria'nın bir uykusu var ki, imrenmemek elde değil. Acaba oğlum, lisede okuyan ve sınıfının en iyi ve örnek öğrencisi olan oğlum doğum günü için ne dilemişti bana? Maria uyumaya görsün, çevresindeki mobilyalar da onunla birlikte uyur. Evet buldum — Kurt’çuk otuzuncu yaş günümde şifalar dilemişti. Bana gelince, Maria'nın uykusundan bir dilim diledim kendime, çünkü yorgun düştüm, konuşacak bir söz bulamaz oldum artık. Klepp’in genç eşi benim kamburum üzerine saçma, ama iyi niyetli bir şiir düzmüş. Prens Eugen’in de biçimsiz bir vücudu varmış, ama yine de Belgrat Kalesi’ni zaptetmiş.</p>

  <p>Bir kamburun mutluluk getireceğini nihayet anlamalıymış Maria. Prens Eugen’in de iki babası varmış. Şimdi otuz yaşındayım, ama kamburum benden daha genç. On dördüncü Ludwig, Prens Eugen’in muhtemel babalarından bir tanesi. Eskiden sık sık güzel kadınlar caddenin ortasında kamburuma dokunur, bu dokunuştan mutluluk beklerlerdi. Prens Eugen’in biçimsiz bir vücudu vardı ve bu yüzden eceliyle ölüp gitti. İsa'nın bir kamburu olsaydı, onu zor çarmıha gererlerdi. Gerçekten şimdi, sadece otuz yaşındayım diye dünyayı gezip dolaşmam, çevreme müritler toplamam mı gerekiyor?</p>

  <p>Otomatik merdivenin yol açtığı düşüncelerdi bunlar.. Merdiven gittikçe yukarılara çıkardı beni. Önümde, yukarımda çekinmeden birbirleriyle sevişip koklaşan sevgili çifti; arkamda, altımda şapkalı yaşlı kadın. Dışarıda yağmur yağıyor ve yukarıda, çok yukarıda interpol memurları bekliyordu. Otomatik merdivenin basamakları latalarla kaplanmış. Bir otomatik merdiven üzerinde duruyorsanız, bir kez daha her şeyi düşünüp taşınmak zamanıdır: Nerden gelip, nereye gidiyorsun? Kimsin, nesin? Adın ne? Ne istiyorsun? Kokular bana doğru uçup geliyordu: Genç Maria'nın vanilya rayihası zavallı annemin ısıtıp kızgın kızgın içtiği ve sonunda kendisinin soğuyarak toprak altım boylamasına yol açan sardalya kutularındaki zeytinyağları. Sonra Jan Bronski’nin her vakit müsrifçesine harcadığı lavantaların kokusu; ama yine de erken bir ölümün kokusu Jan’ın vücudunun bütün gözeneklerinden dışarı uğruyordu. Sebzeci Greff in deposu kışlık patatesler kokardı. Ve bir kez daha ilkokul birinci sınıf öğrencilerinin arduvaz yazı tahtalarından sarkan kurumuş süngerlerin kokusunu duydum: Ve benim Roswitha’mın tarçın ve hint cevizi kokusu geldi burnuma. Ben ateş içerisinde yatarken Bay Fajngold üzerime dezenfekte ilâçlarını püskürttü, bir karbol kokusunda yüzmeye başladım. Ah, ya o Herz-Jesu Kilisesi'ndeki Katoliklik kokusu; o bir sürü havalandırılmamış giysiler ve soğuk tozlar; sol yan mihrap önünde duran ben, trampetimi ödünç olarak verdim. Kime?</p>

  <p>Her şeye rağmen bir otomatik merdivenin yol açtığı düşüncelerden başka bir şey değildi bunlar. Bugün beni sımsıkı çivilemek istiyorlar, otuz yaşındasın artık diyorlar. Dolayısıyla çevrene müritler topla, diyorlar. Hatırlasana, seni tutukladıkları zaman ne söylemiştin? Yaş günü pastasını çevreleyen mumları say, yatağından çık ve müritler topla çevrene. Bu konuda otuz yaşındaki birinin elinde o kadar çok imkân var ki! Sözgelişi, beni gerçekten klinikten atmaya kalkarlarsa, Maria’ya bir ikinci evlenme teklifinde bulunabilirim. Bugün bu bakımdan daha çok şanslı bir durumda olduğum muhakkak. Nihayet Oskar bir dükkân açmış bulunuyor Maria’ya, bugün için ünlü bir kimse, doldurduğu plaklarla hâlâ tatlı para kazanıyor ve bu arada daha olgunlaşıp daha bir yaşlanmıştır. Otuzunda evlenmeli insan. Ama belki ilerde de bekâr kalır, eski işlerimden birini seçer, bir fosilli kireç taşı ocağı satın alır, taşçı ustaları tutar, çıkardığım taşları dosdoğru taş ocağından inşaatçılara satarım. Otuzunda insanın kendisine bir gelecek sağlaması gerekiyor. Ama olmazsa — bina cephelerini süsleyecek bu taşlarla sürekli düşüp kalkmaktan bıkacak olursam, sanat perisi Ulla’yı arar bulur, onunla beraber, onun yanı başında uyarıcı bir model olarak güzel sanatlara hizmet ederim. Kimbilir, belki de günün birinde onu, bu kadar sık ve kısa vadeli olarak nişanlamalardan geçmiş sanat perisini eş yaparım kendime. Otuzunda evlenmeli insan. Ama belki, Avrupa'dan bıkacak olursam, kalkıp göç ederim; Amerika, Buffalo eski düşüm benim: orada büyükbabamı, milyoner olan sanık kundakçı Joe Colchic’i, eski adıyla, Joseph Koljaiczek’i ararım. Otuz yaşında bir yere yerleşip kök salması gerekir insanın. Olmazsa boyun eğer, beni sımsıkı çivilemelerine ses çıkarmaz ve sadece otuz yaşında olduğum için dünyayı dolaşmaya çıkar, bende gördükleri Messias rolünü oynar, trampetime canlandırabileceği rolden daha büyük bir rol yükler, trampetimi bir sembol yapar, bir tarikat, bir parti, ya da sadece bir mason locası kurarım.</p>

  <p>Yukarımdaki sevgili çiftine ve bir basamak altımdaki şapkalı kadına rağmen, otomatik merdivenin aklıma getirdiği şeyler bunlar. Sevgili çiftinin benden iki basamak yukarıda bulunduğunu, sevgili çiftiyle arama valizimi koyduğumu söylemiş miydim? Fransa’daki gençler son derece acayip oluyor. Otomatik merdiven biz hepimizi yukarı çıkarırken, kız erkeğin deri ceketinin, daha sonra da gömleğinin düğmelerini çözdü ve ellerini oğlanın on sekiz yaşındaki çıplak cildi üzerinde çalıştırmaya başladı. Ama bunu öylesine hamarat, öylesine pratik, öylesine şehvanî olmaktan uzak hareketlerle yapıyordu ki, içimde bir kuşku uyandı: Fransa’nın bu başkenti bu alandaki ününü yitirmesin diye gençlere resmî makamlarca para ödenip de, onlardan sokak ortasında çılgınca sevişme sahnelerini canlandırması istenmesindi yoksa, diye düşündüm. Ama sevgili çiftinin öpüşmesi üzerine içimdeki kuşku kayboldu; kızın dili nerdeyse oğlanın nefes alamamaktan boğulmasına yolaçacaktı; ben interpol memurlarının karşısına sigara içen bir kimse olarak çıkmamak için sigaramı söndürdüğüm zaman, delikanlı hâlâ bir öksürük nöbetinden kurtaramamıştı yakasını. Benimle şapkasının altındaki yaşlı kadın — demek istediğim başımın hizasında duruyordu şapka, çünkü otomatik merdivenin her iki basamağı arasındaki yükseklik farkı boyumun kısalığı dolayısıyla ortadan silinip gidiyordu — biraz homurdanıp kendi kendine söylenmekle beraber öyle dikkati çeken bir harekette bulunmuyordu: homurdanıp kendi kendine söylenmek de nihayet birçok yaşlı insanların yaptığı bir şey Paris’te. Otomatik merdivenin lastik kaplı korkuluğu da bizimle çıkıyordu. İnsan elini bu korkuluk üzerine koyabilir ve elinin korkulukla beraber çıkmasını sağlayabilirdi. Yolculuğa çıkarken yanıma eldiven almış olsaydım, bunu yapmaz da değildim. Merdiven sahanlığına döşenmiş çinilerin her biri bir damlacık elektrik ışığını yansıtıp duruyordu. Borular ve iri kıyım kablolar bizim çıkışımıza krem rengi eşlik ediyorlardı. Hani cehennemi bir gürültü çıkarıyor değildi otomatik merdiven. Mekanik yapısına rağmen insana daha çok bir rahatlık veriyordu. Korkunç Kara Ahçı Kadın’la ilgili olarak takırdayıp duran tekerlemeye rağmen, Maison Blanche metro istasyonu bana hoş, nerdeyse bir yuva gibi göründü. Otomatik merdivende âdeta evimde gibi hissettim kendimi; içimdeki korkuya ve çocuksu dehşete rağmen, bana büsbütün yabancı kimseleri değil de, yaşayan ve ölmüş dostlarımla akrabalarımı merdivende benimle çıkıyor görsem mutlu hissederdim kendimi: Matzerath ile Jan Bronski arasında zavallı annem, yanında çocukları Herbert, Guste, Frtitz ve Maria olduğu halde o saçları ağarmış fareye benzeyen Truczinski Nine, ayrıca Sebzeci Greffle pasaklı karısı Lina, sonra tabiî Üstat Bebra ve o ince nazenin Roswitha, benim sallantılı varlığımı çerçeveleyen ve benim varlığıma çarparak yığılıp giden kim varsa; ama yukarda, otomatik merdivenin soluksuz kaldığı yerde, interpol memurlarının yerinde korkunç Kara Ahçı Kadın’ın tersini görmek isterdim: Büyükannem Anna Koljaiczek orada bir dağ gibi durmalı, beni ve yanımdakileri başarılı bir çıkıştan sonra eteklikleri altına, dağın içerisine çekip almalıydı.</p>

  <p>Ama yukarıda iki bay dikilmiş bekliyordu; bol eteklikler değil, Amerikan stili yağmurluklar vardı sırtlarında. Ayrıca merdivenin sonuna doğru yukarımdaki o çekinmesiz sevgili çiftiyle aşağımdaki mırıldanıp duran yaşlı kadının bal gibi polis ajanları olduklarını gülümseyerek kendi kendime açıkça itiraf etmeden duramadım.</p>

  <p>Daha ne söyleyeyim: Ampuller altında dünyaya açtım gözlerimi, üç yaşında kasten ara verdim büyümeme, bir trampete kavuştum, camların canına okudum şarkı ve türkülerimle, vanilya kokusu kokladım, kiliselerde öksürdüm, Luzie’yi doyurdum, karıncalan izledim, büyüyüp gelişmeye karar verdim sonra, trampetimi gömdüm, Batı’ya doğru yola düştüm, Doğu’yu yitirdim, mermercilik sanatını öğrendim, modelcilik yaptım, yeniden trampetime döndüm, beton yapıları gezdim, para kazandım, bir parmak üzerine titreyip kanat gerdim, parmağı hediye ettim sonra ve gülerek kaçtım, otomatik merdivenle yukarlara çıktım, tutuklandım, mahkûm edildim, kliniğe yatırıldım, arkadan beraat ettim, bugün otuzuncu yaş günümü kutluyor ve hâlâ Kara Ahçı Kadın’dan korkup duruyorum — Amin!</p>

  <p>Söndürdüğüm, sigarayı yere bıraktım elimden. Otomatik merdivenin basamağını kaplayan latalar arasında bir yer buldu kendine izmarit. Uzunca bir süre kırk beş derecelik bir meyille göğe doğru yol aldıktan sonra, üç adımcık da yatay olarak yol aldı Oskar; çekinmesiz sevgili çiftinin arkasından çıkarken, arkasından gelen polis nine tarafından otomatik merdivenin paslı latalarından, kımıldamadan duran bir demir lata üzerine itilmesine ses çıkarmadı. İnterpol memurları kendilerini tanıtıp, Bay Matzerath diye hitap ettiklerinde, bir otomatik merdivenin esprisine uyarak ilkin Almanca: “Ben İsa'yım” dedi, sonra interpol memurlarının karşısında bulunduğunu düşünerek aynı şeyi Fransızca tekrarladı, sonra da İngilizce söyledi: “I am Jesus.”</p>

  <p>Ama yine de Oskar Matzerath olarak tutuklandım. Karşı koymayarak interpol memurlarının himayesine ve dışarıda yağmur yağdığı için onların ellerindeki şemsiyelerin koruyuculuğuna emanet ettim kendimi; buna rağmen tedirgin, ürkek ve çekingen aranarak çevreme bakındım ve yoldaki kalabalık içerisinde polis arabasının çevresine üşüşmüş korkunç derecede sakin insanlar arasında birden çok — çünkü üstesinden gelemeyeceği bir şey değil bu — yüzünü gördüm Kara Ahçı Kadın’ın.</p>

  <p>Artık aklıma bir şey gelmiyor söyleyecek. Ama yine de Oskar’ın klinikten salıverildikten sonra ne yapacağını düşünüp taşınması gerekiyor. Evlenecek mi? Bekâr mı kalacak? Göçüp gidecek mi buralardan? Modellik mi yapacak? Bir taş ocağı mı satın alacak? Çevresine müritler mi toplayacak? Bir tarikat mı kuracak?</p>

  <p>Bugünkü günde otuzuna gelmiş bir kimsenin eli altında bulunan imkânları bir gözden geçirmesi gerekiyor; trampetimle de yapmazsam başka neyle yapabilirim bunu. Dolayısıyla gittikçe benim için daha diri ve korkunç bir hal alan o küçük havayı teneke trampetime söyletecek, Kara Ahçı Kadın’ı çağıracak, yarın sabah bakıcım Bruno’ya otuz yaşındaki Oskar’ın bundan böyle gittikçe daha çok karalaşan bir çocuk korkusunun gölgesinde ne biçim bir hayat yaşamayı düşündüğünü bildirebilmek için ona sorular yönelteceğim; çünkü eskiden beni merdivenlerde korkutan, kilerde kömür alıp gelirken beh yapıp beni güldüren, ama her vakit varlığı sezilen, parmakları arasından konuşan, anahtar deliğinden öksürük sesleri gelen,sobada iç çekişleri duyulan, kapı açılıp kapandıkça çığlıklar atan, duman duman bacalardan yükselen oydu; siste gemilerin öttürdüğü düdüklerde ya da çift pencereler arasında bir sineğin saatlerce süren can çekişmesinde onun varlığı hissediliyordu; ayrıca yılanbalıkları annemi arzuladı ya da zavallı annem yılanbalıklarını arzuladı mı, güneş Turmberg gerisinde kayboldu ya da kendi kendisi için yaşamaya başladı mı, hep o vardı. Kehlibar! Tahta heykelin üzerine atladığında aklında kim vardı acaba Herbert’<span style="text-indent: 1em;">in? Ayrıca ana mihrabın gerisindeydi — bütün günah çıkarma hücrelerini karartan Kara Ahçı Kadın olmadan Katoliklik neye yarar? Sigusmund Markus’un oyuncakları kırılıp dökülürken Kara Ahçı Kadın’ın gölgesi vurmuştu ortalığa ve kira evinin avlusundaki çocukların, Alex Mischke ve Nuchy Eyke, Susi Kater ve Hanschen Kollin’in ağzından çıkmıştı, kiremit unundan çorbayı pişirdikleri zaman çocuklar bir tekerleme halinde söylemişlerdi bunu: “Kara Ahçı Kadın geldi mi? Geldi, geldi, geldi...” Hep vardı Kara Ahçı Kadın; ne kadar masum bir yeşillikte köpürmüş olsa da, Waîdmeister gazoz tozunda bile vardı; benim içerisine girip çömdüğüm bütün giysi dolaplarında yanıbaşıma gelip oturdu, ilerde Luzie Rennwans’ın üç köşeli tilki yüzünü ödünç alıp takındı, zarı soyulmamış sucuklu ekmek dilimlerini atıştırdı, toz alıcıları bir atlama kulesine götürdü — sadece Oskar kaldı geride, karıncaları seyretti ve anladı hemen: Bu onun gölgesi, çoğaltılmış bir gölge ve azizenin arkasından giden bir gölge ve bütün o sözler; mübarek, acılarla dolu, mübeccel, bakirelerin bakiresi... ve bütün bu taşlar: Bazalt, Tuff, Diabas, fosilli kireç taşı, yumuşak su mermeri... ve bütün o şarkı ve türkülerimle canına okunmuş camlar, saydam cam, soluk inceliğinde üflenmiş cam... ve bakkal dükkânlarındaki mallar: yarım kiloluk ve iki yüz elli gramlık mavi külâhlarda un ve şeker. Sonra da dört kedi, ve Bismarck idi birinin adı, yeni badana edilmesi gereken duvarlar, ölüme vurgun PolonyalIlar, sonra bir tarafın bir diğer tarafa ait bir gemiyi batırması üzerine verilen özel savaş haberleri, teraziden paldır küldür yere yuvarlanan patatesler, ayak ucuna doğru daralan tabutlar, üzerinde dikildiğim mezarlıklar, üzerlerine diz çöktüğüm çiniler, üzerine yattığım keçe lifleri... ve beton içerisine karıştırılan yaratıklar, soğanların gözleri yaşartan özsuyu, parmaktaki yüzük ve yüzümü yalayan inek... Kara Ahçı Kadın’ın kim</span> <span style="text-indent: 1em;">olduğunu sormuyor üskar. Konuşacak söz bulamıyor artık. Çünkü eskiden sırtımda oturan, sonra da kamburumu öpen şey, şimdi karşımda benim ve bundan böyle hep karşımda olacak:</span></p>

  <p>Kara Ahçı Kadın karaydı arkamdaydı hep Şimdi bana doğru geliyor karşıdan kara Sözlerini ters yüz ediyor kara, mantosu kara Karaborsa akçeyle ödüyor kara Çocuklar şarkı söylüyor, ve söylemiyor artık:</p>

  <p>Kara Ahçı Kadın geldi mi? Geldi, geldi, geldi...</p>

  <p><br /></p>

  <p style="text-align: center;"><b>SON</b></p>
</body>
</html>
