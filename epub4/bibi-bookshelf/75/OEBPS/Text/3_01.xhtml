<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">ÇAKMAK TAŞLARI, MEZAR TAŞLARI</span></h2>

  <p>Uykulu ve iyi yürekli yağ tulumu Guste Truczinski, Koster soyadını aldıktan sonra değişmek zorunda kalmamıştı. Zaten Kosterle yalnız iki hafta süren nişanlılık dönemi bir yatakta yatıp kalkmış, derken Koster gemiye bindirilip Buz Denizi’ne yollanmıştı; bir daha da ancak Koster cepheden izinli dönüp evlendikleri zaman, çokluk sığınak döşeklerinde onunla bir yastığa baş koymuştu. Kurland ordusunun yenilgesinden sonra kocası Kosterin akıbetiyle ilgili bir haber alamamasına rağmen, kocasını soranlara Guste, kesin bir edayla şöyle cevap veriyordu: “Kocam mı? İvan'ın elinde esir o. Bir dönüp gelsin, her şey başka türlü olacak burada.”</p>

  <p>Bilkedeki evde Bay Kosterin gelmesine saklanan değişikler, Maria ve nihayet Kurt için biçilmiş kaftandı. Hastaneden taburcu edilip arada bir kendilerini dolaşacağına söz vererek hemşirelere veda ettikten sonra, Bilke tramvayına atlayıp iki kız kardeşin ve oğlum Kurt’un yanına geldim; çatıdan başlayarak üçüncü kata kadar yanmış evin ikinci katında, Maria ile altı yaşında olup parmak hesabı yapan Kurt’un beraber yönettikleri bir karaborsa merkezi buldum.</p>

  <p>Maria karaborsa ticarette bile hâlâ Matzerath’ına vefadan ayrılmayarak sadakatle sunî bal karaborsası yapıyordu. Üzeri etiketsiz kutulardan balı alıyor, şrak diye mutfaktaki terazinin üzerine fırlatıyordu; içeriye yeni adı-mımı atmış, ne olup bittiğinin pek farkına varmamıştım ki, bana balı iki yüz elli gramlık paketlere yerleştirmek görevini verdi.</p>

  <p>Kurt tezgâh başında oturur gibi bir persil sandığının başına geçip kurulmuştu. Gerçi iyileşerek hastaneden dönen babasını gözleriyle bir süzdü şöyle; ama hep biraz kışsı soğuk gri gözlerini öyle bir nesne üzerine dikmişti ki, bu nesneyi bana bakarken de görüyor ve görülmeye değer buluyor olmalıydı. Önündeki bir kâğıda hayalî sayıları alt alta sütunlar halinde sıralıyordu. Doğru dürüst ısıtılamayan hınca hınç dolu sınıflarda ancak geçirdiği altı haftalık bir okul döneminin arkasından, üzerine düşünceli ve hamarat bir hal gelmişti. Bayan Gusta Koster kahve içiyordu ve benim de önüme bir fincan kahve sürdü; bunun katıksız halis kahve olduğunu hemen fark etti Oskar. Ben sunî balı paketlemeye uğraşırken, Bayan Guste merakla ve kızkardeşi hesabına bir acıma duygusuna kapılarak kamburumu seyretti. Oturduğu yerden kalkıp kamburumu okşamaktan kendini zor alıkoyuyor gibiydi; çünkü bütün kadınlar bir kamburu okşamanın mutluluk getirdiğine inanır; mutluluk da Guste için döndüğü zaman evde her şeyi değiştirecek kocası Kostere kavuşmaktı. Guste kendini tutuyor, kamburumun yerine kahve fincanım okşuyor, ama bundan bir mutluluk beklemiyordu; benim sonraki aylar her Allahın günü işiteceğim göğüs geçirmeli sızlanmalarından birini açığa vurdu derken: “Bir Koster gelsin, her şey bir değişecek ki!”</p>

  <p>Guste karaborsanın aleyhinde bulunuyor, ama sunî bal karşılığında ele geçirilen halis kahveyi de içmem demiyordu. Müşteri geldi mi odadan çıkıp ayaklarını sürüyerek mutfağa giriyor, mutfakta çeşitli öteberileri yüksek sesle takırdatarak karaborsa işini sözde protesto ediyordu.</p>

  <p>Hani çok da müşteri geliyordu eve. Kahvaltıdan kalkılır kalkılmaz, saat hemen dokuzdan sonra kapının zili çalmaya başlıyordu: kısa-uzun-kısa. Akşamın geç vaktinde, saat ona doğru Guste zili bozup çalmaz duruma getiriyor, bu da okul dolayısıyla gündüz iş zamanının ancak yarısını değerlendirebilen Kurt’un sık sık itirazına yol açıyordu.</p>

  <p>“Sunî bal var mı?” diye soruyordu gelenler.</p>

  <p>Maria yumuşak bir baş eğişle evet diyor ve soruyordu: “İki yüz elli gram mı, yarım kilo mu?”</p>

  <p>Ama sunî baldan başka şey almaya gelenler de vardı. “Çakmak taşı var mı?” diye soruyordu bazıları. Bunun üzerine, bir gün öğleden önce, bir gün öğleden sonra okula giden Kurt, başını önündeki sütun sütun sayılardan kaldırıyor, kazağının altında elini gezdirerek kumaş keseciği çıkarıyor ve meydan okuyucu tiz bir sesle odanın havasına sayılar savuruyordu: “Üç mü olacak, dört mü? En iyisi beş tane alın. Çünkü çok sürmez yirmi dörde çıkar fiyatı. Geçen hafta on sekize gidiyordu, bu sabah yirmiye sattım çaresiz; iki saat önce okuldan yeni döndüğümde gelseydiniz, eh, yirmi bire verebilirdim.”</p>

  <p>Kurt uzunlamasına dört, enlemesine altı sokak ötesine kadar çakmak taşı satan tek kişiydi. Bir kaynak keşfetmiş, asla ele vermiyor bu kaynağı, ama boyuna: “Bir kaynak ele geçirdim.” diye söyleniyor, hattâ yatmadan bir dua gibi mırıldanıyordu bu sözleri.</p>

  <p>Tabiî bir baba olarak, oğlumun bulduğu kaynağın yerini öğrenme hakkına sahip çıkabilirdim. Dolayısıyla Kurt, öyle esrarengiz bir havadan uzak, daha çok kendine güvenir bir edayla: “Bir kaynak ele geçirdim!” diye ilân etmeye görsün, hemen soruyu yapıştırıyordum: “Nereden alıyorsun bakalım bu taşları? Bu taşları nereden aldığını hemen söyleyeceksin, anladın mı!”</p>

  <p>Kaynağın yerini öğrenmeye çalıştığım bu aylar Maria’dan hep şu sözleri işittim: “Rahat bırak oğlanı, Oskar! Bir defa üzerine vazife değil senin. İkincisi: burada ona soru soracak biri varsa benim. Üçüncüsü: hiç de kendine çocuğun babası süsünü vereyim deme. Daha birkaç ay önce dilini yutmuş yatıyordun, unuttun mu?”</p>

  <p>Ama ben rahat vermeyip, Kurt’un keşfettiği kaynağı alabildiğine direterek öğrenmeye çalıştıkça, Maria elini bir sunî bal kutusunun üzerine vurup öfkesinden ateş püskürüyor, bu çakmak taşı kaynağıyla ilgili araştırmalarımı zaman zaman destekleyen Guste’yle bana veryansın ediyordu: “Ne hoşsunuz ya! Oğlanın işini hep kösteklemek niyetiniz. Ama onun kazandığı parayla karnınız doyuyor, haberiniz var mı! Oskar’a hasta olduğu için verilen paranın onun iki günlük yiyeceğine yetmediğini düşündükçe fena oluyor insan; ama ben gülüp geçiyorum sadece.”</p>

  <p>Ne yalan söyleyeyim, o zamanlar iştahına diyecek yoktu Oskar’ın ve hastanenin kıt yemeklerinden sonra yeniden kendini toparlayıp dirilmesini, sunî bala göre daha çok gelir sağlayan Kurt’un çakmak taşı kaynağına borçluydu.</p>

  <p>Dolayısıyla babaya utançla susmak düşüyor ve Kurt'un o çocuk merhametinin kendisine buyur ettiği hatırı sayılır bir cep harçlığıyla Bilke’deki evden elden geldiği kadar sık sokağa çıkıp, kendi yüzkarasıyla yüz yüze gelmekten kurtulmak istiyordu.</p>

  <p>Alman ekonomik mucizesinin her cinsten tuzu kuru eleştirmenleri, o zamanki durumu ne kadar az anımsayabilirlerse o kadar daha bir coşkun ileri sürüyorlar bugün: “Ah o Para Reformu'ndan önceki zamanlar! Ne canlı, ne hareketli günlerdi! İnsanların kursağında pek bir şey bulunmuyordu ama, yine de tiyatro bileti almak için kuyruk oluyorlardı. Sonra o patates rakısıyla göz açıp kapamadan düzenlenen eğlentiler harikulâdeydi doğrusu. Bugünkü şampanyalı ve dujardin’li <a href="../Text/Notlar.xhtml#n73" id="n73d"><sup>[73]</sup></a> partilerden çok daha enfesti.”</p>

  <p>Fırsatları ellerinden kaçırmış romantik mizaçlı kişiler böyle konuşur hep. Aslında benim de tıpkı bu türlü yakınmalarda bulunmam gerekirdi, çünkü Kurt’un çakmak taşı pınarının kaynayıp durduğu o yıllar, kültür ve eğitimlerindeki gedikleri sonradan tıkamaya çalışan binlerce insan arasında âdeta masrafa girmeksizin kendimi eğitmeye çalışıyor, halk üniversitesi kurslarına gidiyordum. “Köprü” adındaki İngiliz Kültür Merkezi’nin bir müdavimi olmuştum. Katolikler ve Protestanlarla kolektif suç üzerinde tartışmalara giriyor, “Bakın! Şimdi bu işi bir sonuca bağlarsak, atmış oluruz üzerimizden; ilerde yeniden patlak verirse vicdan azabı diye bir şey duymak zorunda kalmayız” diyen ne kadar kimse varsa, onlarla beraber kendimi suçlu hissediyorum.</p>

  <p>Bol keseden boşluklarla dolu mütevazı bilgi dağarcığımı doğrusu halk üniversitesine borçluydum. Çok okuyordum o zamanlar. Büyümeye karar vermeden önce elimin altında bulunan ve dünyanın yarısını Rasputin’in, yarısını da Goethe’nin olarak görmemi ancak sağlamaya yeten kitaplar, 1904’ten 1916 yılına kadar Köhler Filo Takvimlerinden edindiğim bilgiler bundan böyle elvermiyordu bana. O kadar çok şey okudum ki, aklımda kalmadı hepsi. Tuvalette bile okuyordum. Mozart stili saç topuzlarıyla okuyan kızların arasına sıkışıp, tiyatroya bilet almak üzere kuyrukta beklerken, elimde kitap okuyor, kente cereyan verilmediği saatler içyağından mumların ışığında sürdürüyordum okumamı; Kurt’un çakmak taşı kaynağı sayesinde az çok mum sağlayabiliyorduk çünkü.</p>

  <p>O zamanlar okuduklarımın bende kalmayıp, hemen yine aklımdan çıkıp gittiğini söylemeye utanıyorum. Kala kala birkaç kırık kopuk sözle birkaç cümle kaldı geride. Ya tiyatro? Oyuncu isimleri: Hoppe, Peter Esser; sonra Flickenschildt’in R harfini telaffuz edişi, stütyo sahnelerinde Flickenschildt’e R harfini düzgün söyletmeye çalışan tiyatronun kız öğrencileri; sonra baştan siyahlar giyerek Tasso <a href="../Text/Notlar.xhtml#n74" id="n74d"><sup>[74]</sup></a> rolünü oynayan ve Goethe’nin, Tasso’nun başında taşıyacağını açıkladığı defne yapraklarından çelengi, sözde yeşil yaprakların saç buketlerini dağladığını bahane ederek perukasından uzaklaştıran Gründgens; yine benzeri siyah bir giysiyle Hamlet rolüne çıkan Gründgens. Ve Flickenschildt iddia ediyor: Hamlet’in semiz bir vücudu vardır. Ayrıca Jorick’in <a href="../Text/Notlar.xhtml#n75" id="n75d"><sup>[75]</sup></a> kurukafası bana pek dokunmuş, çünkü Gründgens bu kurukafa üzerinde pek etkili şeyler söylemişti. Sonra iyi ısıtılmamış tiyatro salonlarında heyecandan sarsılan seyirci toplulukları önünde “Kapıların Dışında”yı <a href="../Text/Notlar.xhtml#n76" id="n76d"><sup>[76]</sup></a> oynamışlar, ben de gözlüğü kırılmış Beckmann’ı görür görmez kafamda Guste’nin kocasını, tutsaklıktan yurduna dönen ve Guste’nin ifadesine göre döndüğünde her şeyi değiştirecek ve oğlum Kurt’un çakmak taşı kaynağının da ağzını tıkayacak olan Köster’i canlandırmıştım.</p>

  <p>Bütün bunların gerilerde kaldığı ve savaş sonrası sarhoşluğunun yalnızca bir sarhoşluk olup bir mahmurluğa dönüştüğü, bu mahmurluğun da dün taze ve kanlı olarak elimizden çıkan eylem ve canavarlıkları şimdiden tarihe karışmış ilân ettiği bugün, Bayan Gretchen Scheffler’in, tenezzüh vapuruyla çıktığı gezilerden getirdiği hatıra eşyalar ve kendi eliyle ördüğü işler arasında bana verdiği ders gözümde büyüyor: O kadar Rasputin’e yüklenmeyen, Goethe’ye de kararınca başvuran bir ders; Kayser’in Danzig Tarihi’ni ana hatlarıyla geçiş, çoktan suyun dibini boylamış bir zırhlının ateş gücü, Tsushima deniz savaşına katılan Japon torbidobotlarının mil üzerinden hızı, daha sonra Belisar ve Narses, Totila ve Teja, Felix Dahn’ın Roma Savaşı.</p>

  <p>Daha 1947 baharında halk üniversitesine veda etmiş, İngiliz Kültür Merkezi'nden ayağımı kesmiş, Rahip Niemöller’i görmez olmuş, tiyatro programlarında hâlâ Hamlet olarak sahneye çıktığı bildirilen Gustav Gründgens’e,<a href="../Text/Notlar.xhtml#n77" id="n77d"><sup>[77]</sup></a> tiyatronun ikinci balkonundan hoşça kal demiştim.</p>

  <p>Matzerath’ın mezarında büyüme kararını almamdan arası iki yıl geçmemişti ki, büyüklerin yaşayışını umursamaz olmuş, yitip giden üç yaşındalığın ölçülerini özlemeye başlamıştım. İlle de boyumun yine 94 santime inmesini, dostum Bebra’dan ve rahmetli Roswitha’dan daha kısa olmayı istiyordum. Trampetini arıyor Oskar, uzun gezintiler yaparak Belediye Hastanesi'nin yakınlarına kadar geliyordu. Zaten ayda bir, kendisine ilginç bir olay gözüyle bakan Profesör İrdell’e uğramak zorundaydı; hastanedeki tanıdık hemşireleri sık sık dolaşıyor, hemşirelerin kendisine ayıracak vakitleri olmasa bile, onların insana şifa ve ölüm vadeden beyaz ve aceleci giysilerinin yanında kendini rahat, âdeta mutlu hissediyordu.</p>

  <p>Hemşireler benden hoşlanıyor, kamburumla çocuksu, ama kötü niyetten uzak şakalar yapıyor, önüme güzel güzel yiyecekler çıkarıyor ve bana o sonu gelmeyen çapraşık, hoş ve insanı yoran hastane hikâyelerini anlatıyorlardı. Anlatılanları dinliyor, öğütlerde bulunuyor, hattâ pek büyük olmayan anlaşmazlıklarda, başhemşirenin sempatisini kazanmış olduğum için arabulucu rolünü oynuyordum. Hemşire giysisine bürünmüş yirmi ilâ otuz kız arasında, ne tuhafsa arzu edilen tek erkekti Oskar.</p>

  <p>Zaten daha önce Bruno söylemişti: zarif, konuşan elleri var Oskar’ın, dalga dalga hafif saçları ve oldukça mavi, hâlâ insanın gönlünü kapan gözleri var, demişti. Belki de kamburum ve çenemin altında başlayan kubbeli olduğu ölçüde dar göğüs kafesim, yeteri kadar bir karşıtlık oluşturarak, ellerimin, gözlerimin ve saçlarımın güzelliğini daha belirgin duruma sokuyordu. Muhakkak olan bir şey varsa, servis odalarında oturduğum hemşireler sık sık elimi okşuyor, bir bir parmaklarımla oynuyor, saçlarımdan da muhabbetlerini esirgemiyor ve ben dışarı çıkarken kendi aralarında fısıldaşıyorlardı: “İnsan gözlerinin içine bakmaya görsün, başka taraflarını bayağı unutuyor.”</p>

  <p>Demek kamburumu unutturacak bir üstünlüğüm vardı; hani o zamanlar trampetim elimde olup da büyüklüğünü sık sık açığa vurmuş trampetçi iktidarıma hâlâ sahip olduğumdan kuşkum bulunmasaydı, hastane içerisinde fetihlerde koyulma kararını verebilirdim. Ama bu çeşit muhabbet taşan peşrevlerden sonra, sıkılıp utanarak ve kararsız, vücudumdaki küçük çapta bazı hırpalanmalara güvenemeyerek ana eylemden kaçıyor ve hastaneden ayrılıyordum. Dışarı çıkıp hava alıyor, bahçede ya da tel çitin çevresinde dolaşıyordum; hastane alanını boydan boya kuşatan dar delikli bir çit, içimde bir serinkanlılığın doğmasına ve bir ıslık tutturmama yol açıyordu. Werstern ve Benrath’a giden tramvaylara bakıyor, bisikletlilere ayrılmış kaldırım şeridine bitişik gezi yolunda tatlı bir can sıkıntısıyla dolaşıyor, bahar rolü oynayan ve belli bir program gereğince sağda solda tomurcukların başvermesini sağlayan bir doğanın görkemine bakarak gülümsüyordum.</p>

  <p>Bizim bütün pazarlarımızın ressamı olan o kimse, karşıdaki Wersten Mezarlığı'nın ağaçlarını fırçasıyla günden güne daha taze ve özsulu bir yeşile boyuyordu. Mezarlıklar hep beni kendilerine çekmiştir. Bakımlı olurlar; ne dedikleri açık seçip anlaşılır; aklı başında, erkeksi ve diri bir görünüşleri vardır. Mezarlıklarda cesareti artar, gerekli kararları alabilecek duruma gelir insan, ancak mezarlıklarda yaşam belli bir biçime kavuşur —demek istediğim mezarlığın maddî çehresi değil—, bir anlam kazandığı da söylenebilir hattâ.</p>

  <p>Mezarlığın kuzey duvarı boyunca Yakarış Yolu adında bir yol uzanıyordu. Mezar taşları yontan yedi atelye burada rekabet halindeydi. C. Schnoog veya Julius Wöbeî gibi büyük atelyeler. Aralarında R. Haydenreich, J. Bois, Kühn ve Müller, P. Korneff atelyelerinin bulunduğu küçük iş yerleri. Baraka ve atelyelerden bir karışım; çatı kısımlarına doğru yağlı boyayla yeni yazılmış ya da üzerlerindeki yazı zar zor okunabilen kocaman eski iri tabelâlar; firma isimlerinin altında Mezar Taşı Atelyesi, Kitabe ve Mermer Mezar atelyesi, Tabiî ve Sunî Mermerden Mezar Taşları, Oyma Mezar Taşları gibi yazılar okunuyordu. Korneff'e ait baraka üzerinde şu harfleri heceledim: P.</p>

  <p>Korneff, Mezar Taşı Ustası ve Heykeltraş.</p>

  <p>Atelyeyle atelye alanını çevreleyen tel çit arasına tek ve çift kaideler üzerine düzgün olarak istif edilmiş tek ilâ dörtlü aile mezarlıklarına kadar çeşitli mezarlar için taşlar görülüyordu. Çitin hemen gerisinde, güneşli havalarda üzerine çit örgünün baklava biçimindeki gölgesi vuran fosilli kireç taşından mütevazi istekleri karşılayacak mezar taşları, mat olarak bırakılmış ve palmiye dallarıyla cilâlanıp perdahlanmış yeşil mermerden plakalar, hafif bulanık Şilezya mermerinden seksen santim yüksekliğinde dört bir yanına oluklar açılmış çocuk mezarları için taşlar; ve taşların yukarı kısımlarında dalından kırılmış kabartma gül motifleri. Sonra diziyle yol kenarlarına dikilen işaret taşlan; Main kırmızı kum taşı; bombardımanlarda harap olmuş banka ve büyük mağazaların ön cephelerinden alınıp getirilmişler ve deyim yerindeyse eğer, burada bir yeniden dirilişi kutluyorlar âdeta. Sergilenen mezar taşlarının ortasında hepsinden görkemli bir parça: üç kaideden, iki yan parçadan ve kocaman, zengin profilli bir kapaktan meydana gelen mavimsi-beyaz Tirol mermerinden yontulmuş bir mezar. Taşçı ustalarının Korpus <a href="../Text/Notlar.xhtml#n78" id="n78d"><sup>[78]</sup></a> adını verdikleri heykel, bir yücelik içerisinde baş taşı üzerine hak edilmiş; kafası ve dizleri sola doğru eğik, dikenlerden bir taç ve üç çivi, sakalsız ve bıyıksız, eller açık, göğüsteki yara stilize kanıyor, sanırım hepsi beş damlacık kan.</p>

  <p>Yakarış Yolu’nda yeteri kadar kafası ve dizleri sola eğik korpus bulunmasına rağmen — ilkbahar mevsimi henüz başlamadan ondan fazla korpus kollarını iki yana açmış duruyordu— Korneff'in İsâ’sı beni hepsinden çok etkilemişti; çünkü, evet çünkü benim o Herz-Jesu Kilisesi'ndeki kaslarıyla oynayıp göğüs kafesini şişiren atlete hepsinden çok benziyordu. Saatlerce eğlendim çit önünde; bir değnek alıp sık kafesli tel çit üzerinde gezdirdim, içimde çeşitli istekler uyandı, akla gelmedik düşünceler geçirdim kafamdan; bazı anlar da oldu, hiçbir şey düşünemedim. Atelyenin sahibi Korneff uzun bir süre ortalıkta görünmedi. Pencerenin birinden bir soba borusu uzanıyor, çeşitli dirsekler yaptıktan sonra düz çatının üzerine çıkıyordu. Kötü cins kömürün sarı dumanı ancak biraz yükseğe varabiliyor, sonra çatının zifli kâğıtlardan toplamaları üzerine çöküyor, pencerelerden ve yağmur oluğundan aşağılara, yontulmuş taşlarla kırık dökük Lahn mermeri plakaları arasında kayboluyordu. Atelyenin sürme kapısı önünde sanki alçaktan geçen uçakların saldırılarına karşı kamüfle edilmiş birden çok branda bezi altında üç tekerlekli bir otomobil bekliyordu. Atelyeden gelen sesle—tahta demir üzerine vuruyor, demir taşı yontuyor — taşçı ustasının çalıştığını ele veriyordu.</p>

  <p>Mayıs ayında üç tekerlekli araba üzerindeki branda bezleri görünmez oldu; sürme kapı açık duruyor artık, atelyenin içerisi geri tozdan geçilmiyordu. Bir ara tezgâh üzerine yerleştirilmiş taşlarla bir zımpara makinesinin üç ayaklı sehpasını, alçıdan modellerle dolu rafları ve nihayet Korneff i gördüm; dizlerini bükerek kambur kambur yürüyor, başını kaskatı ve öne eğik tutuyordu. Ensesinde siyah yağa bulanmış pembe bir plaster vardı. Bir tırmıkla gelerek avluda sergilenmiş mezar taşlarının aralarındaki çerçöpü temizlemeye koyuldu, bahar başlamıştı çünkü. Pek titizlikle bu işi yapıyor, çakıllı toprakta elindeki tırmıkla yol yol izler bırakıyor, bir yandan da eliyle kimi mezar taşlarına yapışıp kalmış bir yıl öncesinin yapraklarını topluyordu. Hemen çit önünde tırmığı fosilli kireç taşları ve yeşil mermer plakalar arasında dikkatle gezdirirken, sesi birden beni gafil avladı: “Ne o delikanlı, evden mi kovuldun yoksa, ha?”</p>

  <p>“Mezar taşlarınız pek hoşuma gitti doğrusu!” diye bir iltifatta bulundum.</p>

  <p>“Ama öyle yüksek sesle söyleme bunu, adamın üzerine bir mezar taşı gelip konuverir sonra.”</p>

  <p>Ancak bunun üzerine Bay Korneff kaskatı ensesini zorlukla hareket ettirip göz ucuyla bakarak beni, daha doğrusu sırtımdaki kamburu ele geçirdi: “Sana ne yapmışlar böyle evlât? Uyurken bu kambur zorluk vermiyor mu?”</p>

  <p>Onun kamburumla dalga geçmesine karşı durmadım; bir kamburun ille de insanı rahatsız etmesi gerekmeyeceğini, kendisinden bir bakıma üstün durumda bulunduğumu, hattâ bir kamburu içleri çeken, kambur bir erkeğin özel durum ve imkânlarına kendilerini uydurmayı arzulayan, böyle bir kamburdan zevk alan kadınlar olduğunu açıkladım.</p>

  <p>Korneff çenesini tırmığın sapına dayayarak düşündü: “Olabilir ama, ben işitmedim böyle bir şey.”</p>

  <p>Sonra Eifel’deki hayatından anlatmaya başladı Korneff; burada bazalt taşocaklarında çalışmış, bir kadınla düşüp kalkmış ve kadının galiba sol tahta bacağı tokaları çözülerek çıkarılıp alınabiliyormuş. Gerçi benim kamburum bu tahta bacak gibi değilmiş, ama yine de o kamburumu söz konusu tahta bacağa benzetiyormuş. Böylece enine boyuna anılarını serip döktü ortaya Taşçı Ustası Korneff. Konuşmasını bitirip kadının bacağını yine yerine takana kadar sabırla bekledim, sonra atelyenin içini gezmek için müsaade rica ettim.</p>

  <p>Korneff tel çit ortasındaki teneke kapıyı açtı, elindeki tırmıkla buyur der gibi bana atelyenin açık duran sürme kapısını gösterdi; ayaklarımın altında çakılları gıcırdatarak yürüdüm; çok geçmeden kükürt, kireç ve rutubet karışımı bir koku içinde buldum kendimi.</p>

  <p>Üst tarafları yassı, armut biçiminde ağır tahta tokmaklar hep aynı darbeyi ele veren çukurlarıyla, üzerlerine kabaca oyuklar açılmış, ama daha şimdiden dört mengene ile düzgün bir duruma sokulmuş mermer plakalar üzerinde dinleniyordu. Burçlar için çelik kalemler, yassı başlıklı çelik kalemler, yeni frezeden çıkmış, verilen sudan henüz mavi uçları tırtırlı kalemler, mermeri yontmak için esnek küsküler, enli izler bırakarak yürüyen geniş ağızlı kalemler, dört köşeli kütükler üzerinde kurutulmakta olan traşlama balçığı, yuvarlak tomruklar üzerinde kurutulan yuvarlanıp gitmeye hazır balçık, dikine konmuş, zımpara işi bitmiş, mat renkte bırakılmış Travertin mermerinden bir mezar taşı: yağlı, sarı, peynirimsi, gözenekli, iki kişilik bir mezar için taş.</p>

  <p>“Bu tokmak, bu keski, bu da —Korneff el genişliğinde ve üç adım boyunda bir latayı alarak köşesini kontrolden geçirir gibi gözlerinin önüne tuttu. “— bu da maden triz. Kamalar diretip yerinden oynamayacak oldu mu, bununla vururum üzerlerine.”</p>

  <p>Sadece nazik olmayıp, belli bir niyeti açığa vurarak: “Yanınızda çırak çalıştırıyor musunuz?” diye sordum.</p>

  <p>Korneff yakınmaya başladı: “Beş çırak olsa gene iş verebilirim yanımda. Ama nerde çalışacak adam. Bugün herkesin burnu havada, herkes karaborsacılıkla uğraşıyor.” Taşçı Ustası Korneff de benim gibi, kendilerine umut bağlanabilecek birçok genci doğru dürüst bir meslek öğrenmekten alıkoyan o karanlık kirli işlere karşıydı. Korneff bana kaba ile ince arasında çeşitli Carborundum taşlarını ve bunların zımparalamadaki rolünü bir Solnhofmermer plakası üzerinde gösterirken, ben kafamdaki küçük bir düşünceyle oynayıp duruyordum. Bir yanda kaba perdah işinde kullanılan bims taşları, çikolata rengindeki şellak taşları, mat yüzeyleri pırıl pırıl parlatan tripel tozu, beri yanda kafamda hâlâ o küçük, ama gittikçe daha çok ışıldayan düşünce. Derken Korneff yazı örneklerini gösterdi bana; kabartma ve oyma yazılardan, yazıları altın yaldızla yaldızlama sanatından söz açtı. Hiç de sanıldığı kadar fazla altın gitmeyeceğini söyledi bu işe, bir eski altın talerle bir atın ve binicisinin üzerine altın yaldız çekebileceğini söyledi; hemen gözümün önüne Danzig’de, Saman Pazarı’ndaki İmparator Wilhelm’in cephe kısmı Sandgrube’ye dönük heykeli geldi; belki şimdi Polonya Anıtları Koruma Derneğinin görevlileri atı ve Wilhelm’i yaldızlamaya karar vermişlerdir diye düşündüm; ama altın yaldızlı ata ve binicisine rağmen kafamda gittikçe değeri artan düşünceden vazgeçemedim, onunla oynamamı sürdürdüm. Korneff heykel yapımında kullanılan üç ayaklı bir noktalama aletiyle ilgili açıklamalarda bulunur, parmaklarının boğum yerleriyle sola ya da sağa yatmış İsâ’ nın alçıdan çeşitli modellerine vururken, kafamdaki düşünceyi dile getirdim: “Demek bir çırak olsa ona iş vere-ceksiniz?” Küçük düşüncem yola koyulmuştu: “Yani aslında bir çırak arıyorsunuz yanılmadımsa?” Korneff kan çıbanlı ensesindeki flasterde gezdirdi elini. “Diyeceğim, acaba beni çırak olarak alır mısınız?” Soru gerektiği gibi sorulmamıştı, dolayısıyla sözlerimi daha düzgün bir biçime sokarak dedim ki: “Gücümü kuvvetimi küçümsemeyiniz lütfen, Sayın Bay Korneff. Yalnız bacaklarım biraz zayıfçadır. Ama el atılacak bir iş oldu mu, üstesinden gelirim evelallah.” Kendi azmime karşı bir hayranlık duygusuyla ve işi kökünden çözümlemeye çalışarak kolumu çemirleyip pazumu gösterdim; küçük olmakla beraber sığır eti gibi sert pazumu ellemesini söyledim Bay Korneff e. O bunu yapmak istemeyince, fosilli kireç taşı üzerinden bir burcu uzanıp aldım, altı köşeli demirden aleti pazumun tenis topu büyüklüğündeki şişkinliği üzerinde hoplatıp sözlerimin doğruluğunu tanıtlamaya çalıştım; ancak Korneff bir zımpara makinesini çalıştırıp, mavi-gri bir carborundum yuvarlağını iki kişilik bir mezarın travertin kaidesi üzerinde gıcırtıyla döndürmeye başlayınca, gösteriye ara verdim. Nihayet Bay Korneff, gözleri makinede, mermerin zımparalanmasından çıkan gürültüyü bastıran bir sesle kükredi: “Sen bir gece bu düşünce üzerinde bir uykuya yat da ondan sonra evlât. Bu iş başka işlere benzemez. Ama baktın ki atamadın düşünceyi kafandan, o zaman gel, çırak olarak iş vereyim, yanımda çalış.”</p>

  <p>Taşçı ustasının dediğini yaparak kafamdaki düşünce üzerinde bir hafta uykuya yattım; gündüzleri Kurt'un çakmak taşlarıyla Yakarış Yolu’ndaki mezar taşları arasında karşılaştırmalar yapıyor, Maria'nın sitemlerini dinliyordum: “Boyuna bizim kazandıklarımızdan yiyorsun, Os-kar! Sen de bir şeyler yap; çay, kakao, süt tozu falan sat.” Ben bu işlerden birini tutmaya yanaşmıyor, esaretteki kocası Köster’i bu konuda bana örnek gösteren Guste’den, karaborsa işinde kendimi geride tuttuğum için övücü söz-ler işitiyordum; ama ben nasıl yıllar yılı bir Matzerath’ın varlığını fark etmezlikten gelmişsem, kendisi de benim varlığımı fark etmez görünen, kafasından sütun sütun sayılar çıkarıp bunları kâğıt üzerine dökerek ben görmezlikten gelen oğlum Kurt’un davranışına pek üzülüyordum.</p>

  <p>Bir ara oturmuş öğle yemeği yiyorduk; Guste müşteriler bizi domuz yağlı omlet yerken görmesin diye kapının zilini çalmaz duruma getirmişti. Maria dedi ki: “Görüyor musun, Oskar? Ellerimiz böğrümüzde oturmuyoruz senin gibi, onun için de bu yemekleri yiyebiliyoruz.” Bunun üzerine Kurt göğüs geçirdi; çakmak taşlarının fiyatı on sekize düşmüştü. Guste iştahla yemeğini yiyor, sesini çıkarmıyordu. Ben de onun gibi yapıyor, iştahla atıştırıyordum; ama iştahım yerinde olmasına rağmen, belki de kurumuş yumurta tozundan ötürü mutsuz hissediyordum kendimi ve birden dişlerimin arasına bir kıkırdak parçası gelince, mutluluğa karşı tepeden tırnağa bir gereksinme duydum, ne olursa olsun mutluluğa kavuşmak istedim. Bütün kuşku ve duraksamalar içimdeki mutluluk özlemini yok edemedi, hiçbir engel tanımayan bir mutluluğa ulaşmak istiyordum. Onlar oturmuş yemeklerini yer ve kurumuş yumurta tozuyla yetinirlerken ben doğrulup kalktım; içerisinde mutluluk hazır beni bekliyormuş gibi dolaba doğru yürüdüm bana ayrılmış çekmeceyi çekip karıştırmaya başladım ve buldum; yoo hayır, mutluluğu değil, ama fotoğraf albümünün arkasında, benim kitapların altında Bay Fajngold’un iki paketçik dezenfekte ilâcını ele geçirdim. Paketlerin birinden mutluluğu değil ama, zavallı annemin adamakıllı dezenfekte edilmiş yakut kolyesini çıkardım; Jan Bronski yıllar önce kar kokan bir kış gecesi, o zamanlar mutlu yaşayıp sesiyle camların canına okuyabilen Oskar’ın az önce bir mağaza vitrininde açtığı yuvarlak bir delikten aşırmıştı kolyeyi. Kolyeyi alarak evden çıktım, onu bir basamak olarak görüyordum kendime; yola düşüp kentin merkez istasyonuna geldim. Çünkü, diye düşünüyordum, bu iş olursa o zaman... Ve uzun uzun düşünüp taşındım ve kendi kendime karara vardım ki... Ama o tek kolluyla çevresindekilerin müşavir dedikleri o Saksonyalı, kolyenin yalnız maddî değeri üzerinde görüş birliğine vardılar; zavallı annemin kolyesine karşılık hakikî deriden bir evrak çantasıyla on beş kutu Lucky Strike Amerikan sigarası vermekle beni mutluluk için ne kadar olgun duruma getirdiklerinin farkında olmadılar.</p>

  <p>Öğleden sonra yine Bilke’deki eve döndüm. Açtım paketi: on beş kutu sigara, bir servet yani; yirmilik Lucky Strike sigara paketleri evdekileri şaşırttı, tepeleme kehlibar sarısı sigaraları önlerine sürdüm, bunlar sîzin dedim, ama bugünden sonra beni rahat bırakacaksınız, herhalde beni rahat bırakmanıza değer bu kadar sigara; sonra bugünden başlayarak sefertasını çantama koyup evden çıkacağım ve çalıştığım yere gideceğim. Kızmadan ve suçlayıcı olmaktan uzak bir tonla, sunî balınız ve çakmak taşlarınızla mutlu olun dedim; benim balımın adı başka olacak, benim mutluluğum bundan böyle mezar taşları üzerine, daha meslekî bir söyleyişle mezar taşları içerisine hak edilecek.</p>

  <p>Korneff ayda yüz markla beni çırak olarak yanına aldı. Hiç denecek kadar azdı verdiği ücret, öyleyken benden sıkı bir çalışma istiyordu. Daha bir hafta sonra kaba mermer yontma işleri için gücümün elvermediği anlaşıldı. Taş ocağından yeni getirilmiş bir Belçika granitini dört kişilik bir mezar için hazırlamamız gerekiyordu; aradan yarım saat geçmişti ki, kolum uyuşmuş, burçla keskiyi pek tutamaz olmuştum. Mermer üzerine kaba oluklar açılmasını Korneff’e bırakıp ustalıkla ince oluklar, dişler açtım ve dolomit çerçevelerdeki dört kenar çizgisinin çekilmesi ve hazırlanması işini üzerime aldım. Dikine konmuş dört köşeli bir kütüğün üzerine T biçiminde yerleştirilmiş bir kalasta oturuyor, sağ elimde keskiyi tutup beni sağ elle çalışır biri yapmak isteyen Korneff'in itirazına rağmen sol elimle tahta tokmakları, demir burçları ve balyozları sallıyordum. Çelik kalemin altmış dört dişine taşları ısırtıyor ve onları parçalatıyordum: mutluluk trampetim değildi gerçi, mutluluk asıl şeyin yerini tutacak bir başka şeydi, ama mutluluk böyle de olabilirdi, belki de asıl mutluluk yoktu da onun yerine tutmak üzere yedek mutluluklar vardı, hep gerçek mutluluğun yerini tutacak yedek bir nesne olmuştu mutluluk, bunun da tortuları: mermer mutluluğu, kum taşı mutluluğu, Elbe kum taşı mutluluğu, benim kum taşı mutluluğum, senin kum taşı mutluluğun bizim kum taşı mutluluğumuz, Kirchheimer mermeri mutluluğu, Grenzheimer mermeri mutluluğu ve sert mutluluk: Mavi karara mermeri. Mat ve narin mutluluk: Su mermeri. Widia çeliği mutlulukla yeşil mermer içerisine giriyor. Dolomit: yeşil mutluluk. Yumuşak mutluluk: Tuff. Rengârenk Lahn mermeri mutluluğu. Gözenekli mutluluk: bazalt. Eifel’in soğumuş mutluluğu. Derken bir volkan gibi fışkırdı mutluluk, toz toz aşağılara çöktü ve dişlerimin arasında gıcırdamaya başladı.</p>

  <p>Elimin en çok yattığı iş mermer üzerine yazıları hak etmek oldu. Korneff i bile geçtim bu bakımdan. Süsleme işlerini ben yapıyordum. Akantos yaprakları, çocuk mezar taşları için dalında kırılmış güller, palmiye dalları, PX ve INRI gibi Hristiyanlıkla ilgili semboller, yivler, kabartma yollar, yumurta biçiminde süsleme köşeler, çifte köşeler. Her fiyattaki mezar taşlarını akla gelen bütün süslemelerle mutlu kılıyordu Oskar. Ve sekiz saat çalışıp çabaladığım, boyuna soluğum altında parlaklığı kaybolup duran bir yeşil mermer yüzeyine “Burada hakkın rahmetine kavuşan sevgili kocam yatıyor —yeni satır: aziz babamız, kardeşimiz ve amcamız — yeni satır: Ölüm hayata açılan bir kapıdır” yollu bir kitabe döşenip, kitabeyi nihayet baştan sona bir okuyunca, kendimi yedek bir mutluluk, yani tatlı bir bahtiyarlık içinde görüyor, bu yüzden 61 yaşında ölen Joseph Esser’e ve taşçı kaleminin önünde havaya kalkan yeşil mermer tozu bulutlarına karşı içimde beliren şükran duygusunu, Esser’in mezar taşı kitabesindeki üç O’nun yazılmasına özel bir titizlik göstererek açığa vurmaya çalışıyordum; dolayısıyla Oskar’ın pek sevdiği O’ların hak edilmesi her vakit başarılı oluyor, nedir ki biraz fazla iri açıyordum bunları.</p>

  <p>Mayıs sonunda taşçı ustası yardımcısı olarak çalışmaya başlamıştım. Ekim başında Korneff'in ensesinde iki çıban daha çıktı; Hermann Webknecht ile kızlık soyadı Freytag olan Else Webknecht için hazırladığımız travertin bir mezar taşını Güney Mezarlığı'na nakletmemiz gerekiyordu. Gücüme kuvvetime güvenmeyen Korneff, o zamana kadar beni alıp asla mezarlığa götürmek istememişti. Nakil işlerinde kendisine, Julius Wöbel firmasından neredeyse sağır, ama normal olarak elinden iş gelir biri yardım ediyor, buna karşılık Korneff de, yanında sekiz kişi çalıştıran Wöbel’in adama ihtiyacı oldu mu hemen koşuyordu. Mezarlıkta kendisine yardım etmek için hep boşuna ricada bulunmuştum Korneff e; birtakım kararlar alacağım zaman değildi ama, yine de mezarlık beni kendine çekiyordu. Neyse ki ekim başında Wöbel firmasında işler en civcivli bir durumdaydı, donlu havalar başlamadan yanındaki adamların hiçbirini yardım için veremeyeceğini açıkladı Wöbel, dolayısıyla Korneff'e yardım edecek bir ben kaldım.</p>

  <p>İkimiz iki yandan çalışarak pamuktaşından mermeri bir tezgâh üzerine yatırdık, sonra tahta kuşaklar üzerinde yuvarlayarak üç tekerlekli arabanın arkasına yükledik, yanıbaşına da kaide kısmını iteleyip yerleştirmiştik, boş kâğıt torbalarla besledik köşeleri yanımıza gerekli takımlarla çimento, kum ve çakıl gibi malzeme, sonra mermeri indirmekte kullanacağımız tahta kuşaklar ve sandıklar aldık. Arabanın kapağını kapadım derken; Korneff direksiyonun başına geçmiş beni bekliyordu, motoru çalıştırdı ve çıbanlı ensesini pencereden çıkararak seslendi: “Haydi bakalım delikanlı, gel öne! Sefertasını da al, bin arabaya!”</p>

  <p>Ağır bir tempoyla Belediye Hastanesi'nin çevresini dolandık. Hastanenin ana kapısı önünde uçuşan beyaz hemşire bulutları. Aralarında tanıdık Gertrud Hemşire. El ediyorum, el ediyor. İşte yine mutluluk diye düşünüyorum ya da hâlâ sürüp gidiyor diyorum mutluluk, bir yol davet etse beni Gertrud Hemşire, ama artık görmez oluyorum kendisini, çünkü Ren yönünde, bir yere davet etse, çünkü Kappes Hamm yönünde, sinemaya sözgelişi ya da tiyatroda Gründgens’i seyretmeye, ve derken el ediyor sarı kiremit yapı, davet etse, ille de tiyatro olması şart değil, ve krematoryum yarı çıplak ağaçların üstünden dumanlar yolluyor havaya, nasıl olur acaba Gertrud Hemşire, bir tebdili mekân. Başka bir mezarlık, başka mezar atelyeleri. Tabiî taşlar, Böhm kitâbeleri, mezarlık çiçekçisi Gockeln, kapıda kontrol, mezarlığa girmek hiç de o kadar kolay değil; mezarlık kasketiyle mezarlık görevlisi: iki kişilik bir mezar için travertin bir mezar taşı, numara 79, ada numarası 8, Webknecht, Hermann; mezarlık kasketine uzanan el, krematoryuma ısıtılmak üzere verilen yemek dolu sefertası ve krematoryum önünde dikilen Schugger Leo.</p>

  <p>“Şu beyaz eldivenli adam Schugger Leo adında biri olacak galiba,” dedim Korneff'e.</p>

  <p>Korneff in eli ensesindeki çıbanlara uzandı: “Sabber Willem o, Schugger Leo değil, burada yatıp kalkar.”</p>

  <p>Bu açıklamayla nasıl yetinebilirdim. Nihayet ben de daha önce Danzig’de, Düsseldorf'da bulunmuştum ve hâlâ Oskar adını taşıyordum: “Bizim orda da mezarlıklarda eğleşen biri vardı, tıpkı bu adama benziyordu ve adı Schugger Leo’ydu, adının sadece Leo olduğu zamanlar, çok eskiden bir rahip okulunda okumuştu.”</p>

  <p>Sol eli ensesindeki çıbanlarda, sağ eliyle krematoryum önündeki arabayı döndürerek: “Olabilir” dedi Korneff, “buna benzeyen, eskiden rahip okulunda okumuş, şimdi mezarlıklarda yatıp kalkan ve adı başka olan bir yığın insan vardır belki. Ama bunun adı Sabber Willem!”</p>

  <p>Sabber Willem’in önünden geçtik; beyaz eldiveniyle bizi selâmladı, kendimi doğup büyüdüğüm kentteki Güney Mezarlığı'nda hissettim.</p>

  <p>Ekim. Mezarlığın ağaçlıklı yolları. Saçları ve dişleri dökülüyor dünyanın; diyeceğim boyuna sararmış yapraklar sağa sola yalpa vurarak yukarlardan iniyor. Sessizlik, serçeler, gezinen insanlar, sekiz nolu adaya doğru yol alan üç tekerlekli arabanın motor gürültüsü; sekiz nolu ada daha çok uzakta. Ellerinde fıskiyeli kovalar, yanlarında torunlarıyla yaşlı kadınlar. İsveç kara graniti üzerine vuran güneş, sağda solda dikilitaşlar, sembolik olarak yer yer çatlamış sütunlar: kimi gerçekten savaşın yol açtığı çatlaklar bunlar. Ve porsuğa benzeyen ağaçlar gerisinde yeşil çalığı melekler. Mermerden elini gözünün önünde tutan bir kadın; kendi mermerinden körelmiş gözleri. Ayaklarına taş sandallar geçirmiş heykelden bir İsâ bir karaağacı takdis ediyor; dört nolu adada bir kayın ağacını takdis eden bir başka İsâ. Dört nolu adayla beş nolu ada arasındaki ağaçlıklı yolda kafadan geçen güzel düşünceler, sözgelişi deniz. Ve deniz başka şeylerle beraber bir ceset atıyor kıyıya. Zappot İskelesi'nden doğru gelen bir keman sesi ve savaş körleri yararına düzenlenen bir. fener alayının çekingen ve ürkek başlangıcı. Oskar olarak, üç yaşındaki bir çocuk olarak kıyıdaki ceset üzerine eğiliyor. Maria’dır diye umuyorum, belki de Gertrud Hemşire’dir; bir yere davet etmeliyim kendisini. Ama hayır, güzel Luzie bu, solgun benizli Luzie, gittikçe hararetlenip en civcivli noktasına yaklaşan fener alayı da söylüyor ve doğruluyor böyle olduğunu. Ve niyeti kötü olduğu zamanlardaki gibi yine örme Berchtesgaden modası bir ceket var üzerinde. Islak yün ceket; soyup alıyorum. Örme ceketin altına giydiği ceket de ıslak. Ve onun altında bir Berchtesgaden örme ceketiyle daha karşılaşıyorum. Ve sonunda, fener alayının yavaş yavaş sönüp gittiği ve sadece keman sesinin duyulduğu bir sıra yün ceket altında, yün ceket üzerinde, yün ceket içinde Hintler Gençliği Kızlar Birliği mensupları tarafından giyilen bir eşortmene sarılmış kalbini buluyorum; Luzie’nin kalbini; serin, küçücük bir mezar taşı oluyor kalp, üzerinde bir yazı: Burada Oskar yatıyor - Burada Oskar yatıyor - Burada Oskar yatıyor “Uyuma delikanlı!” diyerek denizin sürüyüp getirdiği ve fener alayının renklendirdiği o güzelim düşüncelerime ara verdirdi Korneff. Sola saptık, sekiz nolu adaya geldik, fazla mezar taşı görülmeyen yeni bir ada üzgün ve aç duruyor önümüzde. Henüz pek yeni oldukları için bakımsız mezarların monotonluğundan son beş mezarın açık seçik ayrıldığı görülüyordu: yağmur altında dağılmış fiyonglarla çürüyüp giden tepeleme bakır çalığı çelenkler.</p>

  <p>70 nolu mezarı dördüncü sıranın başında bulduk çabucak, yedi nolu adanın hemen bitişiğindeydi; yedi nolu adada çabuk boy atan körpe ağaçlar vardı, sonra yol kenarlarında işaret taşı olarak kullanılan çoğu Şilezya mermerinden mezar taşları oldukça düzgün örtüyordu burasını. Arkadan doğru 79 nolu yere yanaştık ve gerekli takımları, çimentoyu, çakılı, kumu ve kaidesiyle beraber travertin mermerini arabadan indirdik, hafiften domuz-yağsı ışıldıyordu mermer; tahta kuşaklar yardımıyla sandık üzerine yuvarlandığımız zaman üç tekerlekli araba hopladı yerinde. Korneff mezarın başucuna eğreti olarak sokulmuş ve çarpık tahtası üzerinde H. Webknecht ile E. Webkhecht yazılı haçı çekip çıkardı topraktan, benden kazmayı istedi; beton direklerin dikileceği ve mezarlık yönetmenliğine göre 1.60 derinliğinde olması gereken iki çukuru açmaya başladı; ben de yedi nolu adadan su alıp geldim, sonra çimentodan harç hazırladım; Korneff bir elli santim derinliğe inince tamam dedi, ben de delikleri betonla doldurmağa başladım. Korneff burnundan yüksek sesle soluyarak mermer plaka üzerine oturdu, bir ara elini ensesine uzatarak çıbanları yokladı. “Yakındır. Eh artık, olgunlaştı seninkiler; hiç şaşmaz, olgunlaştıklarını hissederim hemen.” Ben deliklere beton döktüm, pek bir şey düşünmedim bu ara. Protestan bir cenaze alayı ağır ağır sürüklenerek yedinci adadan gelip sekizinci adadan geçti ve dokuzuncu adaya çıktı. Üç sıra halinde yanımızdan geçerlerken Korneff mermer mezar taşından aşağı kaydı; mezarlık yönetmeliğine göre rahiple ölünün yakınları geçip gidene kadar şapkalarımızı çıkarıp bekledik. Tabutun arkasından ufak tefek, siyahlar giyinmiş, çarpık vücutlu bir kadın tek başına yürüyordu. Geriden gelenlerin hepsi de kadından çok daha uzun boylu ve iri vücutluydu.</p>

  <p>“Oyukları dolduramayacaksın galiba!” diyerek göğüs geçirdi Korneff. “Sanırım biz mezar taşını dikmeden dışarı çıkacak bunlar.”</p>

  <p>Cenaze alayı dokuz nolu adaya varmıştı, bir araya toplandı cemaat, bir rahibin alçalıp kabaran sesi duyuldu. Beton sertleşmişti, kaideyi temel üzerine yerleştirebilirdik, ama Korneff yüzükoyun mermer plakanın üzerine uzandı, kasketini alnıyla mermerin arasına sıkıştırdı, ceketinin ve gömleğinin yakasını geriye iterek ensesini açığa çıkardı, ölünün hayatıyla ilgili ayrıntılar dokuz nolu adadan, sekiz nolu adada bulunan bize kadar geliyordu. Derken travertin mermer üzerine tırmanmamı söyledi Korneff, mermer üzerine çıkıp Korneff'in sırtına oturdum, o zaman anladım ne demek istediğini: Yan yana iki taneydiler. Geç kalan biri pek büyük bir çelenkle dokuz nolu adaya ve yavaş yavaş son bulan vaize doğru acele ilerledi. Birden flasteri çıbanların üzerinden uzaklaştırarak ichto-lan merhemini bir kayın yaprağıyla sildim; hemen hemen aynı büyüklükte, sarıya çalan katran kahverengisi iki sert yumru ortaya çıktı. Dokuz nolu adadan doğru “Dua edelim!” sözleri esip geldi bize doğru. Bunun üzerine yana eğdim başımı, başparmaklarımın altındaki kayın yapraklarını çıbanların üzerinde gezdirdim, çıbanların üzerine bastırdım yapraklarla. “Ey Rabbimiz...” Korneff dişlerini gıcırdatarak: “Yaprakları bastırma, üzerlerinde gezdir çıbanların!” dedi, “...senin adın...” Korneff de katıldı duaya. “...senin saltanatın...” Kayın yapraklarını sadece gezdirmek fayda vermediğinden ben yine tutup bastırdım çıbanlar üzerine “... istediğin gibi olsun, nasıl ki...” Nasıl çıbanlarda bir patlama olmadı, hayret doğrusu! Ve bir kez daha: “...bize ver bugün...” Korneff yeniden duaya katıldı: “Günaha girmekten ve baştan çıkmaktan koru bizi...” Düşündüğümden fazla bir şeydi bu. “Saltanat, kudret ve ihtişam.” Alacalı bulacalı kalıntıyı çıkardım çıban içinden. “Amin!” Bir kez daha bastırdım yaprakları üzerine. Korneff: “Amin!” Dokuz nolu adada başsağlığı dilemeye başlamışlardı. Korneff hâlâ: “Amin!” Yamyassı ve kurtulmuş, mermer taş üzerinde yatıyor, inilder gibi: “Amin!” diyordu. “Alt kaide için daha beton kaldı mı,” diye sordu bir ara. Vardı beton ve Korneff: “Amin!” diye söylendi.</p>

  <p>İki direk arasını birbirine bağlamak üzere son kalan betonu küreleyip attım. Bunun üzerine Korneff mermerin kitabeti ve cilalı yüzünden aşağı kaydı, üzerinde iki çıbanın renkli muhtevası bulunan alacalı bulacalı ve güzsü kayın yapraklarını göstermesini istedi Oskar’dan. Başımızdaki kasketlere bir çeki düzen verip mermere el attık ve Hermann Webknecht ile kızlık soyadı Freytag olan Else Webknecht için yapılan mezar taşını yerine diktik; dokuz nolu adadaki cenaze alayı yavaş yavaş dağılıyordu.</p>
</body>
</html>
