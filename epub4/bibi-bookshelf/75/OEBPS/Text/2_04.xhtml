<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>SASPE’DE YATIYOR</h2>

  <p>Son yazdığım bölümü demin baştan aşağı yeniden okudum. Yazdıklarımdan memnun kalmadım ama, Oskar’ın kaleminden çıktığı gün gibi ortada hepsinin; çünkü fazla söze kaçmadan, özetleyerek, az sözle bilinçli bir şekilde özetlemeyi amaç edinen bir yazıya uygun olarak, arada bir yalan söylemeyi değil ama, mübalâğaya kaçmayı başardı bu kalem.</p>

  <p>Ama gerçekten ayrılmamak için, Oskar’ın kalemini arkadan vurup burada bir noktayı düzeltmek isterim: Bir kez Jan’ın maalesef sonuna kadar oynayamadığı ve kazanamadığı oyun bir grandhand değil, ikisiz bir karoydu; sonra Oskar Posta Dağıtım Salonu'ndan ayrılırken sadece yeni trampetini değil, mektuplarla ve pantolon askıları bulunmayan ölü adamla çamaşır sepetinden düşen orası burası çatlak eski trampetini de yanına almıştı. Bir de buna eklenecek şu var: SS’lerin: “Dışarı!” diye bağırmalarına kulak verip beylik cep fenerleri ve silâhların davetine uyarak Jan’la ben dışarı çıkar çıkmaz, Oskar sığınacak bir yer aramış, bir amca gibi iyi yürekli insanlar izlenimini uyandıran iki SS arasına gidip durmuş, acı acı ağlar gibi bir poz takınmış ve suçlayıcı bir edayla Jan’ı, babasını göstermişti; onun bu suçlamaları da zavallı Jan’ı, masum bir çocuğu sürükleyip Polonya Postanesine getiren ve hunharca bir Polonya taktiğine başvurup mermilere siper olarak kullanmak isteyen kötü kalpli bir adam durumuna sokmuştu.</p>

  <p>Oskar bu Yuda oyununu uygulayarak sağlam ve hurda trampetler bakımından kimi çıkarlar sağlayacağını ummuş ve bunda da haklı olduğu anlaşılmıştı sonradan: SS’ler Jan’ın belinin ortasına tekmeyi indirmiş, dipçiklerle onu itip kakmış, oysa benim trampetlerimden hiçbirine dokunmamışlardı; içlerinden biri, burnunun ve ağzının çevresinde bir aile reisine özgü tasa ve kaygı kırışıkları görülen yaşlıca bir SS, eliyle yanaklarıma vurarak okşadı beni; hep gülen, dolayısıyla gözleri çekik olup asla doğru dürüst seçilemeyen beyaz-sarışın biri de beni koluna aldı ve onun bu davranışı fena halde dokundu Oskar’a.</p>

  <p>O zamanki bu yakışıksız davranışımdan bazen utanç duyduğum bugün, ikide bir şöyle diyorum kendi kendime: Jan farkında olmamıştı yaptığımın, kendini iskambillerden hâlâ ayıramamıştı ve sonra da bir türlü ayıramadı; onu artık hiçbir şey, SS’lerin akıllarına gelecek en komiğinden en şeytanisine kadar hiçbir buluş çekip alamazdı skat kartlarından. Jan artık iskambil kâğıtlarından kurulu evlerin ebedî ülkesinde yaşayıp giderken, bizler, yani SS’lerle ben —çünkü Oskar da kendini SS’lerden sayıyordu— tuğladan örülmüş duvarlar arasında, çini döşeli koridorlarda, alçı, kireç ve mermer karışımı kornişlerle donatılmış tavanlar altında dikiliyorduk; bu kornişler, duvar ve ara duvarlarla öylesine iç içe girmişti ki, mimari dediğimiz bütün bu yapıştırma işlerin birtakım nedenlerle ansızın dağılıvereceğinden enikonu korkmak gerekiyordu o gün.</p>

  <p>Tabiî bunu sonradan öğrendiğimi söyleyerek kendimi bağışlatamam; kaldı ki, ne zaman bir iskele görse hep yıkma işi aklına gelen ben, insana yaraşır biricik oturulacak yer olarak iskambilden evlere inancın yabancısı değildim. Bütün bunlara ayrıca ailevî bir neden katılıyor ve bu neden de söz konusu davranışımın cezasını ağırlaştırıyor bir kat daha; çünkü o öğle sonrası Jan Bronski’nin sadece amcam, muhtemel babam değil, gerçekten babam olduğu kanısı içimde belirmişti. Bu da Matzerath’dan sürekli olarak ayıran bir uzaklıktı; çünkü Matzerath ya benim babamdı ya da hiçbir şeyim.</p>

  <p>1939 yılının bir eylülünde —hani sizin de o mutsuz öğle sonrası, iskambil kâğıtlarıyla oynayan mutlu Jan Bronski’nin babam olduğunu anladığınızı kabul ediyorum— ikinci büyük suçu işledim.</p>

  <p>Asla, hattâ en gözü yaşlı ruh durumlarında kendi kendimden saklayamayacağım bir şey varsa, trampetim, hayır, ben kendim, yani trampetçi Oskar, ilkin zavallı annemi, sonra da amcam ve babam olan Jan Bronski’yi mezara yollamıştım.</p>

  <p>Ama ben de herkes gibi, kaba ve hoyrat ve âdeta hiçbir şeyle kapı dışarı edilemeyecek bir suçluluk duygusunun hastane yatağımda üzerime çullandığı günler, bir zamanlar moda olup bugün de şık bir şapka gibi birçok kimselerin başlarına geçirdiği o cahilliğe sığınıyordum.</p>

  <p>Polonya barbarlığının masum bir kurbanı olan açık-göz-cahil Oskar’ı, ateşler içinde ve iltihaplanmış sinirlerle Belediye Hastanesine götürüp Matzerath’a haber ilettiler. Matzerath ben Oskar’ın kaybolduğunu daha akşamdan polise bildirmişti.</p>

  <p>Jan’ın da kendilerine eklenmesi gereken kollarını havaya kaldırıp ellerini enselerinde kavuşturmuş otuz kişiye gelince, dünya haberleri ajansından gelmiş adamlarca filimleri çekildi ve boşaltılmış Viktoria Okulu’na götürüldü. Buradan da Schiessstange Hapisanesi’ni boyladılar, sonra emekliye ayrılmış viran Saspe Mezarlığının yumuşak kumları kucak açtı kendilerine.</p>

  <p>Bütün bunları nerden biliyor Oskar? Schugger Leo’ dan; çünkü hangi kumlu toprak üzerinde, hangi duvar önünde otuz bir adamın kurşuna dizildiği, hangi kumlu toprağa otuz bir adamın gömüldüğü tabiî resmen açıklanmamıştı.</p>

  <p>Hedwig Bronski’ye önce Ring Caddesi’ndeki evi boşaltmasını bildirdiler; ev yüksek rütbeli hava subaylarından birinin ailesine ayrılmıştı. Oğlu Stephan’ın yardımıyla eşyaları derleyip toparlamaya çalışır. Ramhau’a göçmeye hazırlanırken — birkaç hektar arazisi ve bir koruluğu bulunuyordu Ramhau’da, ayrıca müstecirin evi vardı — ikinci bir haber aldı Hedwig Bronski ve bu dünyanın çilelerini yansıtan, ama bu çilelere bir türlü akıl erdiremeyen gözleri, oğlu Stephan’ın yardımıyla haberi usul usul hecelemeye başladı; okuduklarından anladığı kadarı, siyah üzerinde beyaz bir kesinlikle onu dul bir kadın yapıyordu.</p>

  <p>Şöyle yazıyordu haberde:</p>

  <p><br /></p>

  <p><i>Eberhardt Askeri Mahkemesi, St.L. 41/ 39, Zappat, 6 Ekim 1939</i></p>

  <p><i>Bayan Hedwig Bronski,</i></p>

  <p><i>Düşman saflarında Almanya’ya karşı savaşa katıldığı için Jan Bronski’nin divanı harp tarafından ölüme mahkûm edilerek cezasının infaz edildiği bildirilir.</i></p>

  <p><i>Zelewki</i></p>

  <p><i>(Askeri Mahkeme Yargıcı)</i></p>

  <p><i><br /></i></p>

  <p>Siz de görüyorsunuz ki, Saspe’nin hiç adı geçmiyor burada. Aile fertleri gözetilmek, çiçekler yiyip çelenkler yutacak pek geniş bir toplu mezarın bakımının yol açacağı masraflardan esirgenmek istenmiş, dolayısıyla mezarın bakımı ve gerekirse ölülerin yerlerinden alınarak bir başka yere taşınması, haberi ileten makamlarca yapılmak istenmiş, bu amaçla Saspe Mezarlığının kumlu toprağı düzlenip mermilerin boş kovanları, bir tanesine varıncaya kadar —çünkü biri kalır hep yerde— toplanmış, sağda solda duracak kovanların, artık emekliye ayrılsa da şerefli bir mezarlığın görünümünü çirkinleştireceği düşünülmüştü.</p>

  <p>Bu hep yerde kaldırılmadan kalan söz konusu tek boş kovanı Schugger Leo bulmuştu; ne kadar saklı tutulsa bile Leo’dan saklı kalabilecek bir mezarlık bulunamazdı. Zavallı annemin gömülmesinden ve vücudu yara nişanlarıyla donanmış dostum Herbert Truczinski'nin toprağa verilmesinden beni tanıyan ve Sigusmund Markus’un da nereye gömüldüğünü mutlaka bilmesi gereken Leo —ama ben ona sormadım asla bunu—, kasım sonuna yakın, hastaneden yeni taburcu edildiğim gün o boş kovanı bana uzattığında mutluluk içinde yüzüyor, sevincinden âdeta yerinde duramıyordu.</p>

  <p>Ama şimdi hafif okside olmaya başlayıp belki de içinde Jan’a rastlamış kurşunun çekirdeğini barındıran boş kovanla sizi Schugger Leo’nun peşi sıra çekip Saspe Mezarlığına götürmeden, Danzig Belediye Hastanesinin çocuk servisindeki madeni yatakla, benim şimdiki Akıl ve Ruh Hastalıkları Kliniğindeki madeni yatağım arasında bir karşılaştırma yapmanızı rica edeceğim. Her iki yatak da beyaz lakeydi, ama yine de değişikti birbirinden. Uzunluk bakımından çocuk servisindeki yatak daha kısaydı; ama bu çocuk yatağının parmaklıklı kafesini mez-roya vuracak olursak, şimdiki yataktan daha yüksekti. 1939 yılının kısa ve yüksek yatağını üstün tutmakla beraber, büyükler için olan benim bugünkü yatağımda, zamanla alçakgönüllü bir nitelik kazanan huzuruma kavuştum; çevresine daha yüksek, ama yine madeni ve lake bir kafes çıkılması için aylar öncesinden yaptığım müracaatım geri mi çevrilir, yoksa kabul mu edilir, artık orasını hastane idaresine bırakıyorum.</p>

  <p>Bugün ziyaretçilerimin eline âdeta her türlü himayeden yoksun terkedilmiş bulunurken, çocuk servisindeki ziyaret günlerinde yatağımın çevresindeki yüksek çit, ziyaretçi Matzerath’tan, karı koca Grefflerle Schefflerlerden uzakta tutuyordu beni; çocuk servisinde geçirdiğim son günler üst üste dört eteklik içinde kımıldanan ve Anna Koljaiczek adını taşıyan o dağ gibi vücudu, tasayla dolu ve güçlükle soluyan parçalara, ayırıyordu kafesim. Büyükannem Anna Koljaiczek geliyor, karşımda göğüs geçirip duruyor, buruş buruş kocaman ellerini arada bir havaya kaldırıyor, yarık pembe avuçlarını gösteriyor, derken ellerini ve avuçlarını çaresizlik içinde aşağı indiriyor, şırak diye kalçalarına vuruyordu. Söz konusu şaklayış bugüne kadar kulaklarımdan gitmiş değil hâlâ, ama trampetimle bu şaklamayı ancak yaklaşık olarak çıkarabiliyorum.</p>

  <p>Daha beni ilk ziyaretinde kardeşi Vinzent Bronski’yi beraberinde getirmişti büyükannem; Vinzent Bronski yatağımın kafesine tutunuyor, gerçi alçak sesle, ama ısrarla ve mola vermeksizin Polonya Kraliçesinden, yani Bakire Meryem’den söz açıyor, İlâhiler söylüyor ya da İlâhiler söyleyerek ordan burdan anlatıyordu. Yakında bir hemşire varsa buna seviniyordu Oskar; çünkü hısım ve akrabalarım boyuna beni suçluyordu; üzerime bulutsuz açık Bronski gözlerini dikiyor, Polonya Postanesindeki skat oyununun sonuçlarını yenmek için çırpınan benden, Jan’ın skat kartları arasında korkuyla geçirdiği son saatlere ilişkin bir açıklama, bir başsağlığı sözü, kollayıcı bir rapor bekliyorlardı. Bir itiraf işitmek istiyorlardı benden, Jan’ı töhmetten kurtarmamı istiyorlardı; sanki ben yapabilirmişim gibi bunu, sanki benim tanıklığımın bir ağırlığı ve kandırıcı gücü olabilirmiş gibi.</p>

  <p>Sözgelişi şöyle bir açıklamada bulunsam Eberhardt Mahkemesi için ne ifade ederdi sanki: Ben, Oskar Matzerath, bir eylül arefesinin akşamı eve dönen Jan Bronski’nin yolunu gözledim, onarımı gereken bir trampeti bahane ederek onu savunmak istemediği için terk ettiği Polonya Postanesine yeniden çekip götürdüm.</p>

  <p>Hayır, Oskar böyle bir tanıklıkta bulunmadı, muhtemel babasını töhmet altından kurtarmadı; ne zaman konuşmaya karar verse öylesine şiddetli ihtilâçlar içerisinde kıvranıp durdu ki, başhemşirenin talimatı üzerine kendisini ziyaret süresi sınırlandırıldı, büyükannesi Anna Koljaiczek’le muhtemel büyükbabası Vinzent Bronski’nin kendisini ziyaretleri yasaklandı.</p>

  <p>İki ihtiyar —yine Bissau’dan yaya kalkıp gelmiş ve bana yanlarında elma getirmişlerdi— çocuk servisinin salonundan taşralılara özgü bir davranışla aşırı ölçüde sakıngan ve çaresiz, ayrılıp gittiler. Büyükannemin sağa sola yalpalayan dört etekliği ve kardeşi Vinzent’in sığır gübresi kokan siyah yabanlık giysisi salondan uzaklaştıkça, benim suçum, benim o pek ağır suçum daha da büyüyüp arttı.</p>

  <p>Aynı zamanda olup biten o kadar çok şey vardı ki. Yatağıma Matzerath’ın, Grefflerin, Schefflerlerin meyva ve pastalarla sokulmaya çalıştıklarında, Karthaus ile Langfuhr arasındaki demiryolu henüz ulaşıma açılmadığı için, Bissau’lı ziyaretçilerin Goldkrug ve Brenntau üzerinden yaya bana geldiklerinde, hemşireler, beyaz ve sersemletici, hastane dedikodularını mırıldanıp durarak çocuk servisinin melekleri rolünü oynadıklarında, Polonya henüz kaybolmamıştı. Ama çok geçmeden kaybolacaktı, o meşhur on sekiz gün geçince elden gitti nitekim, ama çok geçmeden henüz elden gitmediği anlaşıldı; nasıl ki bugün de Şilezya ve Doğu Prusya, Yurdundan Kovulanlar Derneklerinin çabalarına rağmen henüz elden gitmemiş bulunuyor.</p>

  <p>Hey, çılgın süvariler, hey! Atlar üzerinde böğürtlen toplamaya düşkün süvariler! Ellerde uçları beyaz-kırmızı flamalı mızraklar! Karasevda ve gelenek kokan bölükler! Resimli kitaplarda anlatılan saldırılar: Lodz ve Kutno dolaylarındaki kırlar üzerinden vurup gider, Modlin’de bir kale oluştururlar. Hey, o ne dört nala gidiştir o! Akşam kızıllığı gözlenir hep. Akşam kızıllığında saldırıya geçer süvariler, görkemli ön ve arka planlarda — bir tablo gibidir çünkü savaş ve ressamlar için ölüm bir modeldir— bir ayak üzerine yüklenir vücut, öbür ayak gevşecik ve serbest; sonra vücut devrilir aşağı, böğürtlenlere ve yaban güllerine uzanır eller yol kenarlarında; yaban gülleri vücutlarda kudurup durur, çatlayıp patlar ve kaşınmaya yolaçarlar, bu kaşıntı olmadan da süvariler asla atılmaz ileri. Ulan’ların yine bir yerleri kaşınıyor, tınazlara doğru döndürüyor atlarının başlarını — bu da bir talo konusu oluşturabilir hani— ve İspanya’da adı Don Quijote olan birinin arkasında toplanıyorlar; ama arkasında toplandıkları adamın buradaki adı Don Kiehot’tur, hüzün taşan soylu bir vücudu vardır, doğma büyüme PolonyalI Don Kiehot emrindeki bütün Ulan’lara at üzerinde nasıl el öpüleceğini öğretmiştir ve Ulan’lar bir hamfendiymiş gibi ikide bir centilmence öpüp dururlar ölümün elini, ama önce bir araya toplanırlar, arkalarında akşam kızıllığı, önlerinde Alman tankları: Krupp von Bohlen ve Halbach haralarında yetiştirilmiş aygırlar; hani bundan soyluların kimse binmemiştir. Ama o yarı Ispanyol, yarı PolonyalI ölüme vurgun kaçık şövalye —bravo Pan Kiehot, vallahi bravo— flamalı mızrağını indiriyor, beyaz-kırmızı el öpmeye davet ediyor Sizleri, Sizleri davet ediyor, öyle ki akşam kızıllığı, çatılar üzerinde leylekler beyaz-kırmızı takırdıyor, öyle ki kirazlar çekirdeklerini tükürüp atsınlar istiyor, süvarilere sesleniyor Pan Kiehot: “Siz asil Polonya süvarileri! Bu gördükleriniz çelik tanklar değil, yel değirmenleridir sadece ve sadece koyun; sizi el öpmeye davet ediyorum, buyrun!”</p>

  <p>Ve böylece süvariler bölük bölük çelik tankların gri cenahına saldırıyor ve akşam kızıllığına biraz daha kızılımsı bir parıltı kazandırıyor.</p>

  <p>Son cümledeki koyun ve buyrun arasındaki kafiye için, ayrıca bu savaş tasvirindeki şiirsellikten ötürü özür diler Oskar. Polonya süvarisinin uğradığı kaybı rakamlarla belirtmem ve Polonya seferini anımsatacak bir istatistiği, ısrarlı ve kuru, okuyucu önüne sürmem daha yerinde olurdu belki. Ama istenirse buraya bir yıldız koyabilir, aşağıda bir açıklamanın bulunduğunu haber verip şiirselliği yerli yerinde bırakabilirim.</p>

  <p>Aşağı yukarı yirmi eylüle kadar hastanedeki yatağımdan, Jeschkental ve Oliva’daki ormanlık tepelere gelip buralarda mevzilenmiş bataryaların mermi salvolarını işittim. Derken en son mukavemet yuvası Hela Yarımadası da teslim oldu. Serbest Liman Danzig tuğladan gotik mimarî üslubundaki eserlerinin Büyük Almanya’ya katılışını kutlayabilir ve siyah bir mercedes arabada yorulmak bilmeksizin dikilerek âdeta aralıksız dik açılı selâmlar veren Führer ve Şansölye Adolf Hitler’in o mavi gözleri içerisine bakabilirdi; bir noktada, kadınlar üzerindeki etkisi bakımından Jan Bronski’nin mavi gözlerine benziyordu bu gözler.</p>

  <p>Ekim ortasında Oskar Şehir Hastanesinden taburcu edildi. Hastanedeki hemşirelerden ayrılmam güç olmuştu. Hemşirelerden biri —galiba Berni ya da Erni idi adı—, Erni ya da Berni Hemşire bir tanesi beni suçlu duruma sokan hurda, öbürsü de Polonya Postanesi savunulurken ele geçirdiğim sağlam trampet olmak üzere iki trampeti bana uzatınca, haftalardır teneke trampetimi düşünmediğimi, benim için bu yeryüzünde teneke trampetler dışında bir başka şeyin, yani hastane hemşirelerinin de bulunduğunu anladım o anda.</p>

  <p>Yeni bir trampet ve yeni bilgilerle donanmış olarak, Matzerath’ın elinden tutup hastaneden çıktım; hep üç yaşında kalan bir çocuğun henüz biraz güvensiz ayaklarıyla Labes Caddesinde dikilerek, bayağı güne, bayağı günün can sıkıntılarına ve ilk savaş yılının ondan da sıkıcı pazarlarına bıraktım kendimi.</p>

  <p>Kasım sonuna doğru bir salı günü —haftalar süren bir nekâhet devresinden sonra ilk olarak sokağa çıkmıştım— Max Halbe Meydanı ile Brösen Caddesinin yaptığı köşede suratımı asmış trampetimi konuşturuyor, nemli soğuk havayı pek umursamıyordum; birden sabık Rahip Okulu öğrencisi Schugger Leo’ya rastlamayayım mı!</p>

  <p>Uzunca bir süre şaşkın gülümseyerek karşı karşıya dikildik: ancak Leo, glase eldivenlerini redingotunun ceplerinden çıkarıp, bir teni andıran bu beyaz-sarımsı mahfazaları parmaklarıyla el ayalarına geçirince, kime rastladığımı ve bu rastlantının bana neler getireceğini anladım hemen; Oskar korkmaya başladı.</p>

  <p>Kaiser-Kurukahvecisinin vitrinlerini gözden geçirdik beraber; Max Halbe Meydanında birbiriyle karşılaşan beş ve dokuz numaralı birkaç tramvayın arkasından baktık, sonra Brösen Caddesi'ndeki hep birbirine benzeyen evler önünden yürüdük, bir ilân sütununun birkaç kez çevresini dolandık, Danzig guldeninin Alman markına çevrileceğini haber veren bir ilânı etüt ettik, bir Persil ilânının orasını burasını kazıyıp beyaz ve mavi altında biraz kırmızı ele geçirdik, bu kadarla yetinip tekrar meydana dönmek istedik; birden Schugger Leo her iki eldiveniyle Oskar’ı bir evin kapı ağzına iteledi; eldivenli elinin sol parmaklarını ilkin arkasına, sonra redingotunun etekleri altına uzattı, pantolon cebinde dolaştırdı parmaklarını, cebindeki öteberileri elden geçirdi, sonra bir şey bularak evirip çevirdi, bir iyice yokladı ve bulduğu şeyden ötürü memnun, yumuk elini cebinden çıkardı, redingotunun eteğini indirdi yeniden, eldivenli elini yavaş yavaş ileri uzattı, gittikçe daha ileri itti elini Oskar’ı evin avlu duvarına sıkıştırdı, uzun bir kolu vardı Schugger Leo’nun, ama duvar olduğu yerde duruyordu, ben, kolu nerdeyse omuz mafsalından kurtulacak, özgürlüğüne kavuşacak, göğsüme çarpacak, göğsümü delip geçecek, arkadan iki kulucumun arasından çıkacak ve bu küf kokulu evin merdiven duvarından içerlere dalacak, ama Leo’ nun elinde tuttuğu şeyi Oskar asla göremeyecek, ama Labes Caddesindeki evlerinin yönetmeliğinden pek bir ayrılık göstermeyen Brösen Caddesindeki evin yönetmenliğiyle yüz yüze gelecek diye düşünürken ve tam buna inanmak üzereyken, beş parmaklı eldivenini açtı Leo.</p>

  <p>Gemici paltomun hemen önünde eldivenli elini —çapa biçimli düğmelerden birine çoktan bastırmaya başlamıştı bu el— o kadar çabuk açtı ki, parmaklarının boğum yerlerinin çıtırdadığını işittim: avucunu bir koruyucu mahfaza gibi saran parlak ve küf kokulu eldiven üzerinde boş kovan duruyordu.</p>

  <p>Elini yeniden yumruk yaptığında peşine takılmaya hazırdım Leo’nun. Bu birazcık maden parçası beni bir iyice etkilemişti. Yan yana yürüyorduk; Leo’nun solundaydı Oskar, Brösen Caddesinden aşağı indik; artık ne bir vitrin, ne bir ilân sütunu önünde duruyorduk; Magdeburg Caddesini geçtik, Brösen Caddesinin sonuna gelip üzerlerinde gece kalkıp inen uçaklar için ışıldakların yandığı sandık biçimli iki yüksek kuleyi arkamızda bıraktık; ilkin bir çitin çevrelediği hava alanının kenarından yürüdük, nihayet biraz kuruca asfalt yola çıktık, Brösen yönünde akıp giden dokuz numaralı tramvayların ardı sıra yol almaya başladık.</p>

  <p>Hiç konuşmuyorduk, ama Leo boş kovanı hâlâ eldivenli elinde, avucunda tutuyordu. Ben duraksayıp da nemli hava ve soğuk dolayısıyla dönecek gibi yaptım mı yumruğunu açıyor, maden parçasını avucunda hoplatıyor, âdeta yüzer adım yüzer adım çekip boyuna beni daha ilerlere götürüyordu. Saspe sınırına varmadan az önce gerçekten dönmeye kalktığımı görür görmez, şarkı ve türkülere bile başvurdu beni alıkoymak için. Ökçesinin üzerinde çark etti, boş kovanı açık ağzı yukarı gelecek biçimde tuttu, bir flütün ağzı gibi hayli öne fırlamış salyalı alt dudağına bastırdı, gittikçe hızlanan yağmur hışırtısına bazen tiz, bazen sisin nerdeyse boğup yuttuğu kısık bir müziğin karışmasına yol açtı. Oskar üşüyordu. Sadece boş kovandan çıkarılan müzik üşütmüyor onu, alabildiğine berbat hava da fena halde üşümesini saklamak için herhangi bir çabada bulunmasını engelliyordu.</p>

  <p>Brösen’e çeken neydi beni? İyi güzel; bir boş kovandan müzik çıkaran o fareli köyün kavalcısı Leo diyelim. Ama ben daha başka müzikler de işitiyordum Çamaşır yıkanan evlerdeki su buharlarını andıran bir kasım sisini delip geçerek Tersane ve Neufahrwasser'den gelen vapur sirenleri ve limana girip çıkan bir torpidobotun aç uluması İskoçya, Schellmühl ve Reichskolonie üzerinden bize ulaşıyor, dolayısıyla Leo üşüyen bir Oskar’ı, sis düdükleriyle sirenlerin ve ıslık çalan bir boş kovanın arkasından çekip götürmekte güçlük çekmiyordu.</p>

  <p>Aşağı yukarı Hava Alanı’nı Yeni Talimgâh’tan ve Zingelgraben’dan ayıran ve Pelonken’e doğru kıvrılan tel çitin hizasında durdu Schugger Leo, bir süre başını yana eğerek ve salyasını boş kovan üzerine akıtarak soğukta tir tir titreyen beni seyretti. Elindeki boş kovam emip alt dudağına yapıştırdı, sonra aklına esip kollarını deli gibi oynatarak sırtından kuyruklu ceketini çıkardı, ıslak toprak kokan ağır giysiyi başımla omuzlarımın üzerine attı. Yeniden yola düzüldük. Oskar eskisinden daha mı az üşüyordu bilmem. Bazan Leo sıçradığı gibi beş adım açıyor arayı, sonra duruyordu; buruşuk, ama alabildiğine beyaz gömleğiyle öyle bir hali vardı ki, sanki orta çağ zindanlarından, sözgelişi Stockturm’dan birtakım serüvenler sonunda kaçmış denebilirdi; göz kamaştırıcı beyazlıktaki gömleğiyle aklından zoru olanların izleyecekleri modayı gösteriyordu. Leo yalpalayıp duran Oskar’ı redingot içerisinde görünce durup durup kahkahayı bastı; her kahkaha sonunda gaklayan bir karga gibi kanat çırpıyordu âdeta. Gerçekten de komik bir kuşa, boz değilse de siyah bir kargaya benziyor olmalıydım; nitekim redingotun etekleri de arkamda, benden biraz uzakta sarkıyor, bir kuyruk gibi yolun asfalt örtüsünü süpürüyordu; geride geniş ve haşmetli bir iz bırakıyordum; bu iz, omuzları üzerinden geriye doğru daha ikinci bakışında gururlandırdı Oskar’ı, Oskar’ın içerisinde uyuklayan henüz tamamen açığa vurulmamış bir trajediyi canlandırmasa da onu ima eden bir izdi bu.</p>

  <p>Daha Max Hable Meydanı’ndayken Leo’nun beni Brösen’e ya da Neufahrwasser’e götürmeyi düşünmediğini sezmiştim. Bu yaya yürüyüşün, yakınında modern bir polis atış poligonu bulunan Saspe Mezarlığı ile Zingelgraben’ı hedef aldığı daha başta belli etmişti kendini.</p>

  <p>Eylül sonuyla Nisan sonu arasında kaplıca ve plâjlara işleyen tramvaylar her otuz beş dakikada bir geçiyordu. Langfuhr banliyösünün son evlerini arkamızda bırakmıştık ki, karşıdan gelen römorksuz bir tramvayla karşılaştık. Çok sürmedi, Magdeburg Caddesindeki makasta karşıdan gelecek tramvayı bekleyen tramvay arkadan yetişip geçti bizi. Yanıbaşında ikinci bir makasın bulunduğu Saspe Mezarlığı’na varmadan az önce bir tramvay zil vurarak geriden yaklaştı, sonra karşıdan bir araba bize doğru gelmeye başladı; daha çok önce arabayı puslu havada beklerken görmüştük, çünkü görüş şartları iyi olmadığı için nemli sarı bir ışık yakmıştı.</p>

  <p>Karşıdan gelen tramvaydaki vatmanın yassı ve asık suratı henüz gözlerinin önünden gitmeyen Oskar’ı, Schugger Leo asfalt caddeden çekerek, sahildeki tepelerin kumlarını anımsatan bir arazi üzerinden götürmeye başladı. Kare biçiminde bir duvar, mezarlığı çeviriyordu. Güney yönündeki üzerinde kalabalık bir sürü süsler bulunan şöylece kapatılmış paslı küçük bir demir kapıdan içeri girdik. Yerlerinden oynamış, yana kaykılmış devrilmek üzere bulunan veya hanidir burun üzeri kapaklanmış duran ve çoğunun arkasıyla iki yanı kabaca işlenip önleri perdahlanmış kara İsveç granitinden veya yeşil mermerden yontma mezar taşlarını doğru dürüst gözden geçirmeme maalesef vakit bırakmadı Leo. Dolambaçlı yollarda büyüyen kara kuru beş altı sahil çamı; mezarlığın bütün ağaç süsü bu kadarcıktı. Annem daha hayattayken bu tramvaydan bakmış, bu viran yeri bütün öteki mezarlıklara üstün tuttuğunu açıklamıştı. Oysa Brenntau Mezarlığında yatıyordu şimdi. Toprak orada daha yağlıydı; karaağaçla akçaağaçların yetişmesini sağlıyordu.</p>

  <p>Kuzeydeki duvarın açık ve parmaklıksız bir kapısından beni tekrar dışarı çıkardı Leo, bu romantik virane içerisine daha alışmaya kalmadan mezarlıktan ayrıldık. Hemen duvarın arkasında kumdan bir düzlük üzerinde dikilmeye başladık. Sahile doğru katırtırnakları, çamlar ve yabani güller, tütüp duran lâpamsı bir boşluk içerisinde alabildiğine belirgin yüzüp duruyordu. Mezarlığa doğru bakınca, kuzey duvarının bir parçasının kireçle yeni badana edilmiş olduğu dikkatimi çekti.</p>

  <p>Yeni etkisi uyandıran ve buruş buruş gömleği gibi beyaz rengiyle göz kamaştıran duvar önünde bir faaliyettir aldı Leo’yu. Kendini zorlayarak kocaman adımlar atıyordu ve attığı adımları sayar gibiydi; yüksek sesle sayıyor ve Oskar’a bugün sorarsanız Lâtince yapıyordu bunu; bir yandan da galiba Rahip Okulu’nda öğrendiği bir duayı okuyordu. Derken duvardan şöyle böyle on metre uzaklıkta bir yere işaret koydu, yeni badana edilmiş ve sanırım sıvası onarımdan geçmiş duvarın az berisine bir tahta parçası bıraktı, bütün bunları da sol eliyle yaptı, çünkü sağ elinde boş kovanı tutuyordu. Nihayet pek uzun süren bir inceleme ve ölçme işinden sonra uzaktaki tahta parçasının hemen yanına o içi boş ve uç kısmı biraz dar maden parçasını yerleştirdi; bu maden parçası, kurşundan bir çekirdeği bir süre içerisinde barındırmış, nihayet biri çıkıp işaret parmağını bükerek bir tetiği çekmiş ve kurşun çekirdeğe barınağından ayrılıp o ölümcül yer değiştirme eyleminde bulunmasını emretmişti.</p>

  <p>Durduk da durduk duvar önünde. Schugger Leo’nun ağzından salyalar akıyor, salyalar iplik iplik uzuyordu. Eldivenlerini birbirine geçirdi Leo. Bir süre Lâtince İlâhiler okur gibi konuştuktan sonra sustu, çünkü söylediklerini cevaplandıracak bir cemaat yoktu ortada. Leo arkasına dönüyor, öfkeli bir sabırsızlıkla duvar üzerinden Brösen Caddesine göz atıyor, çokluk boş tramvaylar makasta durup bekledikçe, zil vurarak birbirlerine yol verip birbirlerinden uzaklaştıkça, başını oyana çeviriyordu; yaslı bir cemaat gözlüyordu belki de. Ama yaya olsun, tramvayla olsun kimseler gelip Leo’nun eldivenli elleriyle kendisine başsağlığı dilemesine imkân vermedi.</p>

  <p>Bir ara alana inmek isteyen uçakların homurtusu duyuldu üzerimizde. Başımızı kaldırıp bakmadık, katlandık gürültüye ve kanat uçlarındaki çakıp sönen ışıklarla Ju 52 tipi üç uçağın alana inmekte olduğunu gözümüzle görüp inanmaya yanaşmadık.</p>

  <p>Motor gürültülerinin kaybolmasından az sonra —karşımızda duran beyaz duvar gibi sessizlik de eza vericiydi— elini gömleğinin altına sokarak bir şey çıkardı Schuggar Leo, sonra hemen yanıma sokuldu, karga giysisini Oskar’ın omuzlarından çekip aldı ve sıçradığı gibi katırtırnakları, yaban gülleri ve sahil çamları yönünde kıyıya doğru ilerlemeye koyuldu ve sıçrayıp giderken birinin bulmasını hesaplamış gibi bir jestle bir şey düşürdü yere.</p>

  <p>Ancak Leo kayıplara karışınca — mezarlığın önündeki alanda bir hayalet gibi görünüp görünüp kayboldu bir süre, sonunda yere yapışan sütümsü bir sis tarafından yutuluverdi—, ancak yağmurla kendimi yapayalnız bulunca, kumlar içerisine saplanmış duran karton parçasını eğilip aldım yerden: Skat kartlarından maça yedilisiydi.</p>

  <p>Saspe Mezarlığı’na gidişimizden birkaç gün sonra, büyükannesi Anna Koljaiczek’e Langfuhr Pazarı’nda rastladı Oskar. Bundan böyle Bissau’da gümrük ve sınır diye bir şey kalmadığından, büyükannem yine yumurtalarını, tereyağını, karalahanalarını ve kışlık elmalarını pazara götürebiliyordu. Herkes koşa koşa ve bol bol alıyordu pazara getirilen malları; çünkü yiyecek maddelerine el konulması pek yakın olup, bu da herkesi yiyecek stoku yapmaya götürüyordu. Oskar büyükannesini malların gerisinde çömmüş görür görmez, paltosu, kazağı ve gömleği altında, çıplak teni üzerinde skat kartının temasını hissetti. Bedava yolculuk ederek eve dönebileceğini söyleyen bir biletçinin davetine uyup Saspe Mezarlığından Max Halbe Meydanı’na gelirken maça yedilisini yolda yırtacak olmuştum.</p>

  <p>Ama yırtmadan bırakıp maça yedilisini büyükannesine verdi Oskar. Kendisini görünce karalahanaların gerisinde irkildi büyükannesi. Belki de Oskar’ın gelişinin hayra alamet olmadığını düşünmüştü. Ama sonra, balık sepetleri arkasında kendini yarı gizleyen Oskar’ı el ederek yanına çağırdı. Oskar nazlandı, nemli yosunlar üzerinde yatan ve boyu nerdeyse bir metreyi bulan canlı bir pomuchel balığını gözden geçirmeye başladı; Ottomin Gölü’nden çıkarılan ve küçük bir sepet içerisinde düzünelercesi bir arada hâlâ İstakoz yürüyüşünü talim edip duran İstakozları seyretti, sonra da bu yürüyüşü kendi üzerinde uygulayarak gemici paltosunun arka tarafıyla kıçın kıçın büyükannesinin tezgâhına yaklaştı; ancak büyükannesinin tezgâhını ayakta tutan tahta kazıklardan birine çarpıp da elmaları yere yuvarlayınca, ceketinin altın yaldız çapa biçimindeki düğmeleriyle yüzünü gösterdi büyükannesine.</p>

  <p>Schwerdfeger gazete kâğıdına sarılı olarak getirdiği tuğlaları büyükannemin etekleri altına itti, tuğla iticisiyle yine eskisi gibi soğuk tuğlaları çekip aldı büyükannemin altından, yanında taşıdığı arduvaz bir tabelâ üzerine bir çizik çekerek bir sonraki tezgâha yürüdü. Büyükannem bana çil çil bir elma uzattı.</p>

  <p>Kendisine bir elma veren büyükannesine Oskar ne verebilirdi? İlkin skat kartını, sonra da skat kartı gibi Saspe Mezarlığı'nda bırakmayarak yanına aldığı boş mermi kovanını. Uzun süre, bir şey anlamayarak, birbirinden bu kadar değişik iki nesneye, skat kartıyla boş kovana bakıp durdu Anna Koljaiczek. Derken Oskar’ın ağzı, Anna Koljaiczek’in başörtüsünün altındaki kıkırdaksı kadın kulağına yaklaştı ve bütün ihtiyatı elden bırakıp, Jan’ın kulak memeleri uzun ve biçimli, pembe ve küçük, ama etli kulaklarını düşünerek şöyle fısıldadı: “Saspe’de yatıyor!” Sonra içinde karalahanalar bulunan bir küfeyi devirerek hızla oradan uzaklaştı.</p>
</body>
</html>
