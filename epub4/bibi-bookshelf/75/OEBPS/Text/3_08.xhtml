<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>SOĞANLI MAHZEN</h2>

  <p>Nasıl biz Ren kıyısındaki çimenlikleri seviyor idiysek, “Soğanlı Mahzen” lokalinin sahibi bulunan Ferdinand Schmuh da Düsseldorf ile Kaiserwerth arasında kalan Ren ırmağının sağ kıyısını seviyordu. Çalacağımız parçaların provalarını çokluk Stockum’un yukarısında yapıyorduk. Schmuh ise elinde küçük çaplı tüfeğiyle sahildeki yamaçları örten çalılıkları ve ağaçlıkları dolaşıp serçe arıyordu. Sahibi bulunduğu lokalde Schmuh’un canı bir şeye sıkılacak oldu mu, karısını mercedes arabasının direksiyonu başına geçirtiyor, ırmak boyunca sürdürüyordu arabayı; derken Stockum’un yukarısında arabayı park ediyorlar, Bay Schmuh, elinde tüfek ve hafif düztaban, çimenler üzerinden aşağılara seğirtiyor, araba içinde kalsa daha memnun olacak karısını, da peşi sıra sürüklüyor, onu kıyıdaki rahat bir kayalık üzerinde bırakıp kendisi çalılıklar arasında kayboluyordu. Biz rag-time <a href="../Text/Notlar.xhtml#n95" id="n95d"><sup>[95]</sup></a> üslûbundaki caz müziğimizi meşkederken, çalılıklar ve ağaçlıklarda tüfeğini ateşleyip duruyordu Schmuh.</p>

  <p>Klepp gibi Eski Şehir’deki bütün lokal sahiplerini tanıyan Scholle, çalılık ve ağaçlıklardan doğru bir tüfek sesi duyulur duyulmaz: “Bay Schmuh yine serçe avlıyor” diyordu.</p>

  <p>Schmuh hayatta olmadığı için, burada onunla ilgili olarak bir anma konuşması yapabilirim şimdi: Schmuh iyi bir nişancıydı, beri yandan iyi de bir insandı belki. Çünkü serçe avlayıp ceketinin sol cebinde küçük çaplı tüfeği için mermi taşımasına karşılık, ceketinin sağ cebini tıka basa kuş yemiyle dolu bulundururdu hep; hani bu yemi kuşları avlamadan önce değil de daha sonra —bir ikindide asla on iki serçeden fazla avlamazdı Schmuh— cömert el hareketleriyle serçeler arasında dağıtırdı.</p>

  <p>Schmuh, henüz hayattayken bir gün, 1949 yılının serin bir kasım sabahı — haftalardan beri Ren kıyısında meşkedip duruyorduk — alçak sesle falan değil, aşırı derecede bağırarak şöyle demişti bize: “Burada böyle çalar söyler kuşları kaçırırsanız, ben nasıl serçe avlarım!” “Oh, affedersiniz!” diye özür diledi Klepp, flütünü ağzından çekip alarak selâm duran bir tüfek gibi elinde tuttu. “Siz o son derece büyük müzik yeteneğinizle çaldığımız parçalara ritmik bakımdan tastamam uyarak, çalılık ve ağaçlıklarda tüfeğini patlatıp duran baysınız, derin saygılarımı sunarım, Sayın Schmuh.”</p>

  <p>Klepp’in adıyla sanıyla kendisini tanıması Schmuh'u sevindirmişti, ama ismini nerden bildiğini anlamak istedi onun. Klepp içerlemiş gibi yaptı: “Schmuh’u tanımayan var mı ki! Sokakta hep adı ediliyor, işte Schmuh geldi, işte Schmuh gidiyor, Schmuh’u gördünüz mü, bugün nerde Schmuh, Schmuh serçe avına çıktı deniyor.”</p>

  <p>Klepp’in herkesçe tanınan bir adam yaptığı Schmuh bize sigara ikram etti, isimlerimizi öğrenmek istedi bizim, repertuvarımızdan küçük bir parçayı dinlemek arzusunda bulundu, biz de bir tigerrag çaldık kendisine, bunun üzerine el ederek karısını çağırdı Schmuh; karısı üzerinde bir kürk manto bir kayalıkta oturuyordu, Ren ırmağının dalgaları üzerinde düşüncelere dalmıştı, üzerinde kürkle kalkıp geldi yanımıza; biz de ister istemez yeniden sazları elimize aldık, high society’yi çaldık ve biz çalıp bitirdikten sonra kadın, üzerinde kürk: “Tamam işte Ferdy” dedi, “tam senin mahzen için aradığın kimseler.” Galiba Schmuh da aynı fikirdeydi, o da bizi aramış ve bulmuş olduğuna inanır gibiydi, ama ilkin düşünceli bir edayla, belki de birtakım hesaplar yaparak birkaç yassı taşı pek ustaca Ren’in suları üzerinden kaydırdı, ancak ondan sonra bir teklifte bulundu bize: “Soğanlı Mahzen’de akşam dokuzdan gece saat ikiye kadar çalacaksınız, adam başına her gece on mark, haydi diyelim on iki olsun.” Schmuh’a on beş rakamını söyletmek için on yedi dedi Klepp, ama Schmuh on dört ellide diretti, anlaştık.</p>

  <p>Dışardan bakınca Soğanlı Mahzen’in o yeni küçük lokallerin çoğundan farklı bir tarafı yoktu; eski lokallerden pahalı olmalarıyla da ayrılıyordu bu küçük lokaller. Ücretlerdeki yüksekliğin nedeni olarak, çokluk sanatçı lokalleri denen bu yerlerin ultra modern iç döşenişleri gösterilebilirdi. Ayrıca taşıdıkları isimlerin de payı vardı bunda, sözgelişi kibar bir hava taşıyan “Raviolis Lokali” ya da esrarengiz ve eksistiyansalist bir hava taşıyan “Tabu” ismi, acı ve yakıcı “Karabiber” ve “Soğanlı Mahzen” gibi isimler bunlar arasındaydı.</p>

  <p>Emaye bir tabela üzerine kasdî bir savruklukla bir soğanın saf etkili resmi yapılmış ve yanına Soğanlı Mahzen ismi yazılmıştı. Tabela eski Alman lokallerindeki gibi cephe kısmında bulunan süslemeli ve demir dökme bir darağacından sarkıyordu. Lokalin tek penceresini bira yeşili küçük ve yuvarlak camlar örtüyordu. O berbat savaş yıllarında bir sığınağa kapılık etmiş olabilecek kırmızı boyalı giriş yerinin önünde kaba bir koyun postuna bürünmüş bir kapıcı dikiliyordu. Hani her isteyen giremiyordu Soğanlı Mahzen’e, özellikle haftalıkların biraya çevrildiği tatil günleri Eski Şehir sakinlerine mahzenin kapıları kapatılıyordu; zaten Soğanlı Mahzen pahalı geliyordu bu gibi kimseler için. Ama içeriye girebilenler kapının arkasında beş basamaklı beton bir merdivenle karşılaşıyor, basamaklardan iniyor, kendini bir metre eninde ve bir metre boyunda bir galeride bulunuyor; bir Picasso sergisinin ilânı bu galeriye bile gösterişli ve orijinal bir hava veriyordu; sonra yeniden, bu kez dört basamak iniliyor, derken gardıropla karşılaşılıyordu. Bir karton afişte: “Lütfen gardırop ücretini sonradan ödeyiniz” diye yazıyordu ve gardıroptaki genç adam —çokluk Güzel Sanatlar Akademisinin sakallı bir öğrencisi— asla önceden para almıyordu; çünkü Soğanlı Mahzen gerçi pahalı, ama ciddi bir lokaldi.</p>

  <p>Lokalin sahibi her müşteriyi bizzat karşılıyor ve sanki her yeni gelen müşteriyle yeni bir açılış törenini kutluyormuş gibi son derece oynak kaş göz hareketleri ve jestlerle yapıyordu bunu. Bildiğimiz gibi Ferdinand Schmuh idi lokal sahibinin adı, zaman zaman serçe avına çıkan bir adamdı ve para reformundan sonra Düsseldorf'ta nisbeten çabuk, başka yerlerde ise biraz daha yavaş doğup ortaya çıkan bir sosyetenin dilinden anlayan biriydi.</p>

  <p>Asıl Soğanlı Mahzen —ve işte iyi işleyen gece lokalinin ciddî karakteri de görülüyordu buradan — hattâ biraz rutubetli gerçek bir mahzendi. Yaklaşık olarak dört çarpı on sekiz boyutunda, insanın ayaklarını üşüten bir tünele benzetilebilirdi ve kezâ orijinal iki saç soba tarafından ısıtılıyordu. Elbette mahzen aslında bir mahzen değildi. Tavan kısmı kaldırılmış, zemin kata kadar yükseltilmiş bir yerdi burası. Dolayısıyla Soğanlı Mahzen’in tek penceresi de gerçek bir mahzen penceresi olmayıp, eski zemin kattan kalma bir pencereydi. Ancak bu durum iyi işleyen gece lokalinin ağırbaşlılığına asla gölge düşürmüyordu. Ama küçük, yuvarlak ve bombeli camlarla kapatılmamış olsa pencereden dışarı bakılabileceğinden, yani mahzenin yukarı kısmına son derece orijinal bir portatif merdivenle çıkılan bir galeri yapıldığından, Soğanlı Mahzen’e yine de ciddî bir gece lokali olarak bakılabilirdi sanıyorum, isterse mahzen gerçek bir mahzen olmasındı, hem neden ille de öyle olacaktı?</p>

  <p>Oskar unuttu söylemeyi; o portatif merdiven de aslında portatif bir merdiven değildi, daha çok bir gemici merdivenine benziyordu, çünkü tehlikeli derecede dik merdivenin sağında ve solunda iki çamaşır ipi uzanıyordu, çıkılıp inilirken bunlara tutunulmasını sağlıyordu; biraz sallanıyor merdiven, insanda bir gemide seyahat ediyormuş izlenimini uyandırıyor ve böylece Soğanlı Mahzen’in pahasını artırıyordu.</p>

  <p>Madencilerin karpit lambalarına benzer lambalar aydınlatıyordu Soğanlı Mahzen’i; lambalar etrafa bir karpit kokusu saçıyor, bu da yine ücretlerde bir artmaya yol açıyordu — ve soğanlı mahzenin hesabı ödeyen müşterilerini bir ocağın, sözgelişi Kaliber Maden Ocağı'nın dokuz yüz elli metre derinliğindeki bir kuyusu içerisine, toprak altına götürüp bırakıyordu: Belden yukarıları çıplak işçiler taş duvar önünde çalışıyor, bir damarı oyuyorlar, makineler küçük küçük maden parçalarını bir araya topluyor, bocurgatlar inildeyerek çalışıyor, vagonları madenle dolduruyor, derken çok gerilerde, kuyunun Friedrich 2 kuyusuna doğru dirsek yaptığı yerde sallanan bir ışık seçiliyor; gelen madenci ustasıdır, ve geliyor, “Merhaba çocuklar” diyor ve Soğanlı Mahzen’in sıvasız, kireçle yarım yamalak badana edilmiş duvarlarında asılı olup etrafa ışık saçan, koku saçan, ücretleri artıran ve orijinal bir atmosfer yaratan karpit lambalarına benzeyen bir lambayı elinde sallıyor.</p>

  <p>Soğanlı Mahzen'deki oturacak yerler öyle rahat değildi pek; bayağı sandıklar üzerine soğan çuvalları yayılmıştı, oysa tahta masalar tertemiz olup temizlenmiş duruyor ve ışıl ışıl parlıyor, müşteriyi maden ocağından çekip alarak benzerleri filimlerde görülen asude köy evlerinden içeri sokuyordu.</p>

  <p>Hepsi bu kadar. Peki büfe? Büfe falan yoktu. Garson Bey, yemek listesini lütfen! Ama ne yemek listesi, ne de Garson Bey var. Sözü edilecek bir şey kalmışsa, o da “The Rhine River Three” adındaki bizim caz topluluğudur. Klepp, Scholle ve Oskar aslında bir gemici merdiveni olan merdiven altında oturuyor, akşam dokuzda gelip sazlarını çıkarıyor, aşağı yukarı saat onda çalmaya başlıyorlardı. Ama şimdi henüz saat dokuzu çeyrek geçtiği için, kendimizden ancak ilerde söz açabileceğiz. Şimdi Schmuh’un arada bir küçük çaplı bir tüfeği tutan parmaklarını adamakıllı bir gözden geçirmek gerekiyor.</p>

  <p>Soğanlı Mahzen müşterilerle dolar dolmaz —yarı yarıya dolmasına da dolmuş olarak bakılıyordu mahzenin — lokal sahibi Schmuh şah sarıyordu boynuna. Kobalt mavisi ipekten bir şaldı bu ve desenlerle, özel desenlerle bezenmişti üzeri; şaldan söz açılması hani şalın boyna dolanmasının ayrı bir önem taşımasındandır. Altın sarısı soğanlar denebilirdi şal üzerindeki baskı desenlerine. Ancak Schmuh bu şalı boynuna doladığı zaman, Soğanlı Mahzen resmen açılmış oluyordu.</p>

  <p>Müşteriler, yani iş adamları, doktorlar, avukatlar, sanatçılar, beri yandan sahne sanatçıları, gazeteciler, filimcilikle ilgili kimseler, ünlü sporcular, ayrıca eyalet hükümetinin ve Düsseldorf vilayetinin ileri gelen memurları; kısaca bugün aydın diye nitelenen kimseler eşleriyle, sevgilileriyle, hanım sekreterleriyle, tatbikî güzel sanatların bir dalında çalışan bayanlarla, erkeksi kadın dostlarıyla üzerlerine kilim yayılmış sandıklar üzerinde oturuyor, Schmuh altın sarısı soğan desenleriyle bezenmiş şalı omuzlarına atana kadar alçak perdeden, daha çok zahmetle, âdeta sıkılarak birbirleriyle sohbet ediyorlardı. Bir konu bulup bir konuşma zemini yaratılmaya çalışılıyor, en iyi niyetlere rağmen asıl konuşulacak sorunlara dokunulmadan geçiliyor, bir yol içindekileri dökmek, bir yol şöyle adamakıllı duygularını açığa vurmak, sere serpe, şöyle içten geldiği gibi, akıl denen şeyi bir yana bırakarak, kanlı gerçeği, kısaca bütün çıplaklığıyla insan gerçeğini göstermeye niyet ediliyor, ama bir türlü olmuyordu. Yer yer mahvolmuş bir kariyerin öyküsüne ana hatlarıyla şöylece bir dokunuluveriyor, derken can çekişen bir evliliğin hikâyesi araya giriyordu. Kocaman zekâ dolu başı ve yumuşak, nerdeyse narin elleriyle şu oradaki bay oğlundan yana rahat değildi; çünkü babasının geçmişi hoşuna gitmiyordu oğlun. Karpit ışığında bile üstün kaliteleri açıkça kendini belli eden zerdava kürkleriyle şu iki bayan bütün inançlarını kaybetmiş gibi davranıyorlar; neye olan inançlarını, orası daha belli değil. Henüz kocaman başlı bayın geçmişiyle ilgili bir şey bilmiyoruz; ayrıca geçmişinden ötürü babasına oğlunun çıkardığı güçlüklerden söz açılmıyor. Kıyaslamayı Oskar’a bağışlarsanız, tıpkı yumurta yumurtlamadan önceki gibi durum: ıkınıp sıkılmıyor, ıkınıp sıkınılıyor...</p>

  <p>Soğanlı Mahzen’de lokal sahibi Schmuh’un özel şalıyla ortada kısaca bir görünüp herkesin ağzından çıkan sevinçli “Oh!” haykırışını teşekkürle kabullenene kadar sürüyordu bu sonuçsuz ıkınıp sıkınmalar; derken Schmuh tuvaletlerle bir ambarın bulunduğu Soğanlı Mahzen sonundaki bir perdenin arkasında kayboluyor, aradan birkaç dakika geçince yeniden dönüp geliyordu.</p>

  <p>Peki dönüp yine müşterilerin karşısına çıktığında ne diye daha sevinçli, âdeta bir kurtuluş müjdeleyen “Oh!” haykırışlarıyla selâmlanıyordu Schmuh? İyi işleyen bir gece lokalinin sahibi bir perdenin arkasında kayboluyor, ambarda bir şeyler alıyor, perde arkasında oturup resimli bir dergi okuyan tuvaletçi kadına yarı yüksek sesle biraz atıp tutuyor, sonra yeniden perdenin önüne çıkıyor ve bir İsa gibi, pek büyük mucizevî bir amca gibi selâmlanıyordu.</p>

  <p>Derken kolunda bir sepetçikle müşteriler arasına giriyordu Bay Schmuh. Üzerinde mavi-sarı kareler bulunan bir bez, sepeti örtüyordu. Bez üzerinde domuz ve balık biçimli tahta tablalar bulunuyordu. Güzelce oğulup temizlenmiş bu tahta tablaları müşterilerine dağıtıyordu Schmuh. Bu arada öyle reveransların, öyle komplimanların üstesinden geliyordu ki, gençliğini Budapeşte’de ve Vi-yana’da geçirdiği belli oluyordu; Schmuh’un gülümsemesi hakikî olması muhtemel bir Mona Lisa kopyasına göre yapılan bir kopyadaki gülümsemeye benziyordu.</p>

  <p>Ama müşteriler tahta tablaları ciddî ciddî kabulleniyor, ama bazıları da kendilerine verilen tablaları sonradan başka tablalarla değiştiriyordu. Bir kısmı domuz biçimlisini seviyor, bir kısmı ise, en başta kadınlar balık biçimli tablaları enli domuz biçimli tablalara üstün tutuyordu. Tablaları kokluyor, sağa sola itiyorlardı bunları. Lokal sahibi Schmuh galerideki müşterilere de tablalar ulaştırılana, tek tek tablalar artık sükûnete kavuşup kımıldamaz oluncaya kadar bekliyordu.</p>

  <p>Sonra —ve bütün gönüller Schmuh’u gözlüyordu—, sonra bir sihirbaza benzemez de denemeyecek bir davranışla sepetin örtüsünü çekip alıyordu Schmuh. Derken sepeti örten ikinci bir örtücük ortaya çıkıyor, ama bu ikinci örtü üzerinde ilk bakışta seçilemeyen mutfak bıçakları bulunuyordu.</p>

  <p>Daha önce tahta tablalarla olduğu gibi, şimdi de elinde bıçaklarla müşteriler arasında dolaşıyordu Schmuh.</p>

  <p>Ama bu kez turunu daha çabuk tamamlıyor, ücretlerin yükselmesini sağlayacak gergin havayı gittikçe yoğunlaştırıyor, artık komplimanlar yapmaktan vazgeçiyor, mutfak bıçaklarının değiş tokuşuna fırsat vermiyor, hareketlerine dozu iyi ayarlanmış bir acele gelip oturuyor, birden: “Tamam, dikkat, başlıyor!” diye bağırıyor, bezi sepetin üzerinden çekip alıyor, elini sepetin içerisine uzatıyor, dağıtıyor, bağışlıyor, saçıyor müşterilerin içerisine, yumuşak kalpli bir bağışlayıcı, müşterilerini donatıyor, onlara soğanlar veriyor, boynundaki şal üzerinde altın sarısı ve hafif stilize edilmiş olarak resmi görülen soğanlar, herkesin bildiği soğanlar, yumru yumru şeyler, lâle soğanları değil, ev kadınlarının çarşıdan pazardan satın aldığı soğanlar, sebzecilerin sattığı soğanlar, köylü erkeklerin, köylü kadınların, köylü hizmetkârların ekip biçtikleri soğanlar, HollandalI Kleinmeister'lerin natürmort tablolarında az çok aslına sadık kalınarak resmedildiği görülen soğanlar; müşterilerine bu türlü ve buna benzer soğanlar dağıtıyordu Schmuh, bütün müşteriler soğana kavuşuncaya kadar dağıtıyor, derken bir an gelip sadece saç sobaların çıtırtısı, karpit lambaların türküsü işitiliyor, soğanlar dağıtıldıktan sonra işte böylesine sessizleşiyordu ortalık —ve birden Schmuh’un sesi duyuluyordu: “Buyrun, başlayabilirsiniz, Sayın Baylar ve Bayanlar!” Sonra tıpkı kayakçıların kaymaya başlamadan önce yaptıkları gibi şalının bir ucunu sol omuzuna atıyor ve böylece başlama işaretini veriyordu.</p>

  <p>Soğanların kabukları soyulmaya başlıyordu bunun üzerine. Yedi kabuğu olduğundan söz açılır soğanların. Baylar ve bayanlar, ellerinde mutfak bıçakları, soğanların zarlarını soyuyordu. Soğanların birinci, ikinci, üçüncü, sarışın, altın sarısı, pas kahverengisi ya da daha doğrusu soğan rengi zarlarını alıyor, soğanlar camsı, yeşil, beyazımtrak, nemli, yapışkan-sulu bir durum alana kadar etrafa bir koku salana, soğansı soğansı kokana kadar soğanların derilerini yüzüyor, sonra da soğanlar nasıl doğranırsa onları doğruyor, domuz ve balık resimli tahta tablalar üzerinde, kimi az kimi çok becerikli, soğanları doğruyor, şu ya da bu yönde doğruyorlardı soğanları; öyle ki soğanın özsuyu şu ya da bu yöne fışkırıyor ya da havaya karışıyordu. Mutfak bıçaklarını doğru dürüst kullanamayan yaşlıca beylerin parmaklarını kesmemek için dikkatli olmaları gerekiyordu; ama yine de parmaklarını kesenler oluyor, ancak kestiklerini de fark etmiyorlardı. Buna karşılık bayanlar daha çok ustalık gösteriyorlardı soğan doğramada; hepsi değil tabiî; içlerinde ev kadını olanlar sözgelişi patates için ya da elmalı veya halka halka soğanlı ciğer közlemeleri için nasıl soğan doğranacağını biliyorlardı; ama Schmuh’un mahzeninde ne patates yemeği, ne de ciğer közlemesi vardı, yiyecek hiç bir şey yoktu mahzende, bir şey yemek isteyenlerin bir başka lokale, sözgelişi “Balık Lokali”ne gitmesi, Soğanlı Mahzen’e gelmemesi gerekiyordu; çünkü Soğanlı Mahzen’de soğan doğranırdı sadece. Peki ama neden? Çünkü mahzenin adı böyleydi, çünkü soğanlar, doğranmış soğanlar şöyle dikkatle bakılınca başka şeye benzemezdi... <span style="font-style:italic;">Yo</span> hayır, soğanlar doğrandıktan sonra Schmuh’un müşterilerinin gözleri başka hiçbir şey görmez ya da birkaçının gözleri hiçbir şey görmez olurdu, gözleri yaşla dolardı bunların, hani kalpleri pek doluydu da onun için değil; kalp dolu olunca gözlerin yaşla dolması gerekmez ille, birçok insanlar vardır ki, böyle bir şey asla gelmez ellerinden, hele bu son on yıl ve geçmiş on yıllarda. Bu yüzden ilerde bir gün gelecek, yüzyılımıza gözü yaşlı yüzyıl diyecekler, oysa dört bir yanda ne kadar da acı var ve işte gözüyaşsızlık nedeninden ötürü gidebilen insanlar Schmuh’un mahzenine gidiyor, lokal sahibinden domuz ya da balık resimli bir tahta tablayla seksen feniğe bir bıçak ve on iki marka karşılık tarlada bahçede yetişen bayağı bir soğan alıyor, soğanı doğruyor, küçüldükçe küçülüyor soğan, derken soğanın özsuyu hakkından geliyor. Neyin hakkından? Bu dünyanın ve bu dünyadaki acıların hakkından gelemediği şeyin, o yuvarlak beşerî gözyaşının. Yani ağlamalar başlıyordu Soğanlı Mahzen’de. Hele şükür yine bir yol ağlanıyordu, şöyle yakışık aldığı gibi, kendini tutmadan, sere serpe ağlanıyordu. Gözyaşları akıyor ve sel gibi önüne götürüyordu. Derken yağmurlar yağıyordu. Kırağılar düşüyordu. Açılan baraj kapakları geliyordu Oskar’ın aklına. Sellerde çatlayan baraj duvarları geliyordu. Her yıl kıyılarını sular altında bırakan şu ırmağın adı da neydi? Hani taşkınlarına karşı hükümetin hiçbir şey yapamadığı ırmak? Ve on iki mark seksen feniklik tabiat olayından sonra doya doya ağlayan insan konuşmaya başlıyordu. Duraksayarak henüz, kendi çıplak ve örtüsüz sözlerinden ötürü şaşırmış, Soğanlı Mahzen’in müşterileri, soğanların tadını çıkardıktan sonra, kendilerini kilimler yayılmış rahatsız sandıklar üzerinde oturan yanıbaşındaki komşularına bırakıyor, kendilerine çeşitli soruların yöneltilmesini hoş karşılıyor, palto ve mantoların ters yüz edilmesi gibi ters yüz edilmelerine ses çıkarmıyorlardı. Ama Klepp ve Scholie ile gözü yaşsız o sözde gemici merdiveninin altında oturan Oskar, Soğanlı Mahzen’de dile getirilen bütün mahremiyetleri açığa vurmak istemiyor; bütün açığa vurmalardan, kendi kendini suçlamalardan, itiraflardan, içini dökmelerden, sadece Froylayn Pioch’un hikâyesini anlatmak istiyor sizlere. Froylayn Pioch Bay Vollmer’ini bulup bulup kaybetmiş, dolayısıyla taştan bir kalple yaşsız bir gözün sahibi olmuş ve bu yüzden ikide bir Sçhmuh’un pahalı Soğanlı Mahzen'ini ziyaret etmeden duramayan biriydi.</p>

  <p>Ağlamasını bittikten sonra; “Tramvayda raslamıştık birbirimize” diye başladı bir gün. “Ben işten dönüyordum — değme bir kitabevinin sahibi ve yöneticisiydi Froylayn Pioch— tramvay tıklım tıklım doluydu; Willy —yani Bay Vollmer— fena halde ayağıma bastı. Öyle ki, ayağımın üzerinde duramaz oldum ve böylece ilk bakışta vurulduk birbirimize. Yürüyemediğimden koluma girdi Willy, eve kadar bana arkadaşlık etti, daha doğrusu beni alıp kollarında eve taşıdı ve o günden sonra da üzerine basarak morarttığı ayak tırnağımı müşfik bir davranışla tedavi etmeye başladı. Morarmış tırnak sağ ayağımın başparmağından çözülüp ayrılana ve yerini yeni bir tırnağa bırakana kadar başka her bakımdan da bana karşı davranışlarında sevgiyi eksik etmedi. Ama o duygusuzlaşmış tırnak düşer düşmez de soğumaya başladı sevgisi. İkimizi de üzüyordu bu sevginin yitişi. Derken Willy, hâlâ bana bağlılık gösterdiği ve beri yandan birçok ortak yaşantılarımız olduğu için, o korkunç teklifte bulundu: Bırak da, tırnağı kırmızı-mavi olana, sonra da morarıncaya kadar sağ başparmağına basayım dedi. Ben de razı oldum, o da dediğini yaptı. Hemen yine sevgisine bütünüyle kavuşmuştum ve sol başparmağımın tırnağı da solmuş bir yaprak gibi düşene kadar tadını tattım bu sevginin; ama sol başparmağımın tırnağı düşünce yine hazan mevsimini yaşamaya başladı sevgimiz. Bana yine sevgiyle hizmet edebilmek için o bu kez eski tırnağın yerine yenisi büyümüş sağ başparmağıma basacak oldu. Ama müsaade etmedim. Sevgin gerçekten büyükse ve yalancı bir sevgi değilse, bir tırnaktan daha dayanıklı olmalı dedim. O ise beni anlamadı ve beni bırakıp gitti.. Aylar sonrası bir konserde rasladık birbirimize. Antraktan sonra sorgusuz sualsiz gelip yanıbaşıma oturdu, çünkü hemen yanımdaki yer boştu. Dokuzuncu senfoninin koro kısmı başlar başlamaz, önce ayakkabımı çıkarıp sağ ayağımı uzattım kendisine. O da üzerine bastı, ama ben konserde sesimi çıkarmadım. Ancak yedi hafta sonra yeniden bırakıp gitti beni Willy. Bundan sonra yine iki kez, her seferinde birkaç hafta beraber yaşadık; çünkü birinde sol, birinde sağ olmak üzere iki kez daha uzattım ayağımı kendisine. Bugün her iki başparmak da kötürüm olmuş durumda. Eskilerin yerine yeniden tırnak büyümüyor artık. Arada bir yine beni görmeye geliyor Willy, karşımda halının üzerinde oturuyor, sarsılmış bir durumda, hem bana, hem kendisine acıyarak, ama sevgisiz ve gözüyaşsız olarak sevgimizin kurbanı olan her iki tırnaksız başparmağıma bakıyor. Bazan söylüyorum kendisine, gel Willy, diyorum, Schmuh'un Soğanlı Mahzeni’ne gidelim, şöyle doyasıya ağlayalım bir yol. Ama şimdiye kadar bir daha gelmek isteğinde bulunmadı. Gözyaşlarındaki o büyük avutucu güçten zavallının haberi yok anlaşılan.</p>

  <p>Daha sonraları — Oskar sadece aranızdaki meraklıları tatmin etmek için çıtlatıyor bunu— Bay Wollmer<sup>,</sup>le birlikte geldiler bizim mahzene, radyo alıp satan bir adamdı Vollmer. Froylayn Pioch’la beraber ağladılar ve dün Klepp’in beni dolaştığında anlattığına göre geçenlerde evlenmişler.</p>

  <p>İnsan varlığında saklı gerçek trajedi salıdan cumartesiye kadar —Soğanlı Mahzen pazarları kapalı kalıyordu— soğanların tadının tadılmasından sonra bütün genişliğiyle kendini açığa vurmasına rağmen, en trajik olmasa bile en ateşli ağlayıcılar pazartesi müşterileri arasından çıkıyordu. Pazartesi daha ucuzdu Soğanlı Mahzen. Pazartesileri Bay Schmuh yarı fiyatına gençlere soğan dağıtıyordu. Gelenlerin çoğu tıp fakültesinde okuyan erkek ve kız öğrencilerdi. Ama güzel sanatlar akademisinin öğrencileri, bunlar arasından özellikle daha sonradan resim öğretmeni olacaklar da burs olarak aldıkları paranın birazını getirip soğanlara yatırıyorlardı. Peki ama, o kız ve erkek lise son sınıf öğrencileri soğanlara verecek parayı nerden buluyordu? Hâlâ bugün bile sorup dururum kendime.</p>

  <p>Gençler bir başka türlü ağlıyor yaşlılardan. Sonra gençlerin sorunları da bambaşka. İlle de sınav ya da olgunluk sınavının yolaçtığı tasalar olması gerekmiyordu bunların. Tabiî Soğanlı Mahzen’de baba oğul olayları, kız ana arasında geçen olaylar da dile getirilmiyor değildi. Oençler kendilerini büyükler tarafından anlaşılmıyor hissetseler de, bu anlaşılmayışı pek üzerinde gözyaşı akıtmaya değer bir şey olarak gördükleri yok. Gençlerin eskisi gibi sadece cinsel sevgiden değil de, genellikle sevgiden gözlerinin yaşarması sevindiriyordu Oskar’ı. Gerhard ile Gudrun: Başlangıçta hep aşağıda oturuyor, daha sonra birlikte galeriye çıkarak ağlıyorlardı.</p>

  <p>Kız boylu poslu, güçlü kuvvetli bir voleybolcu olup, kimya tahsil ediyor, saçlarını ensesinde bir topuz yapıyordu. Buzbulanık, ama savaştan önceki Kadınlar Derneği’ne ait afişler üzerinde görülen annemsi ve çokluk doğru ileriye bakan tamamen temiz bakışları vardı. Alnı ne kadar sütümsü, pürüzsüz ve sıhhatli bir kubbe yaparsa yapsın, yine de mutsuzluğunu açık seçik taşıyordu yüzünde. Gırtlağından başlayarak yukarıya doğru çıkan, yuvarlak ve güçlü çenesinin üzerinden geçerek her iki yanağı kapsayan ve bedbaht kızın ikide bir traş etmeye çalıştığı erkeksi bir sakal, geride fena izler bırakmıştı. Anlaşılan kızın narin cildi traş bıçağını kaldırmıyordu. Traş edilen bir kadın sakalının boyuna yeniden çıkmasına imkân veren kızartılı, çatlaklarla dolu, sivilceli bir mutluluk üzerinde gözyaşı akıtıyordu Gudrun. Gerhard kızdan sonra geliyordu Soğan’lı Mahzen’e. Froylayn Pioch ile Bay Vollmer gibi tramvayda değil de, trende tanışmışlardı. Gerhard kızın karşısında oturuyor, her ikisi de sömestre tatilinden dönüyordu. Gerhard sakalına rağmen o saat sevmişti kızı. Ama Gudrun sakalından ötürü Gerhard’ı hemen sevmeye yanaşamamış, buna karşılık — ki bu da mutsuzluğunun nedeniydi — Gerhard’ın bir çocuğun kaba eti kadar pürüzsüz çene cildine hayran kalmıştı; Gerhard’ın sakalı bıyığı çıkmıyor, bu onu genç kızlara karşı ürkek çekingen yapıyordu. Yine de Gudrun ile konuştu Gerhard. Düsseldorf merkez istasyonunda trenden indikleri vakit, en azından aralarında bir arkadaşlık kurulmuş bulunuyordu. Söz konusu yolculuktan sonra her Allahın günü buluşup görüştüler. Ordan burdan söz açtılar, düşüncelerinden bazısını da bu arada açtılar birbirlerine. Ama çıkmayan sakal bıyıkla traş edildikçe boyuna yeniden çıkan sakal bıyığın asla lâfını etmediler. Ayrıca Gerhard kollayıp gözetti Gudrun’u, eza içerisinde kahrolan cildinden ötürü asla onu öpmedi. Dolayısıyla sevgileri safiyetini korudu, oysa safiyete pek önem verdikleri yoktu her ikisinin, çünkü kız nihayet kimya tahsil ediyordu, oğlana gelince hattâ ilerde doktor olacaktı. Günün birinde ortak bir tanıdıkları kendilerine Soğanlı Mahzen’i salık verince, ikisi de doktor ve kimyacıların o şüpheci haliyde gülümseyecek oldular. Ama sonunda yine de gittiler Soğanlı Mahzen’e, birbirlerine karşı ısrarla belirttiklerine göre burasını sadece şöyle bir kolaçan edeceklerdi. Genç kimselerin bunlar gibi ağladığını seyrek gördü Oskar. Bir defayla kalmayarak sonradan ikide bir gelmeye başladılar Soğanlı Mahzen’e. Altı mark kırk feniği boğazlarından keserek biriktiriyor, Soğanlı Mahzen’e gelerek, çıkmayan sakal bıyıkla o yumuşacık genç kız cildini tarumar eden sakal bıyıktan ötürü ağlıyorlardı. Bazan Soğanlı Mahzen’den uzak kalmaya çalışıyor, bakıyorsunuz bir pazartesi gelmeyi veriyorlardı; ama bir sonraki pazartesi yine Soğanlı Mahzen’e düşüyor, ağlayarak, soğan cücüğünü parmakları arasında ovup ezerek altı mark kırk feniği artırmaya çalıştıklarını, onun için gelemediklerini birbirlerine açıklıyorlardı. Kaldıkları öğrenci odalarında her ikisi de ucuz bir soğan üzerinde denemiş, ama Soğanlı Mahzen’deki sonucu alamamış oluyorlardı. Topluluk içerisinde ağlamak kolaylaşıyordu. Sağda solda ve yukardaki galeride şu ya da bu fakültede okuyan öğrenci arkadaşların, hattâ Güzel Sanatlar Akademisi'nde okuyanlarla lise ve ortaokul öğrencilerinin gözlerinden yaşlar geldiğini görmek, insanda gerçek bir kolektif duygunun doğmasını sağlıyordu.</p>

  <p>Gerhard ile Gudrun olayında da gözyaşları yavaş yavaş bir düzelmeye yolaçmıştı. Belki de gözyaşları onların tutukluklarını silip götürmüştü. Hani derler ya, daha çok kanları kaynadı birbirlerine. Gerhard eler tutar yeri kalmamış cildini öptü Gudrun'un, Gudrun ise Gerhard’ın o pürüzsüz cildinin zevkini tattı ve günlerden bir gün Soğanlı Mahzen’e ayak atmaz oldular, Soğanlı Mahzen’siz de yapacak duruma gelmişlerdi. Oskar aylar sonrası bir gün Ağaçlıklı Kıral Yolunda rastladı kendilerine, ilkin onları tanıyamadı: Oğlanın, yani tüysüz ciltli Gerhard’ın hışırtılı sesler çıkaran kızılımsı bir çember sakalı vardı şimdi; kızın, yani sakallı Gudrun’un ise sadece üst dudağı üzerinde hafif koyu bir ayva tüyü bulunuyordu, bu da kızın yüzüne yakışıyordu doğrusu. Gudrun’un çene ve yanakları ise pürüzsüz ve tüysüzdü, üzerinde bir kıl örtüsü görülmüyor ve ışıl ışıl parıldıyordu. Oğlanla kız evlenmiş, birlikte öğrenimlerini sürdürdükleri bir çift olmuşlardı. Hani elli yıl sonra torunlarına şöyle anlatacaklarını işitir gibi oluyor Oskar: Kız, yanı Gudrun: “Dedenizin henüz köse olduğu zamanlardaydı.” Oğlan, yani Gerhard: “Ninenizin henüz sakallı bıyıklı olduğu ve dedenizle pazartesi günleri Soğanlı Mahzen’e gittiğimiz günlerdeydi.”</p>

  <p>Ama neden hâlâ üç müzisyen o gemici merdiveni ya da tavuk merdiveni altında oturuyor? diye soracaksınız. Soğanlı Mahzen’in bütün o ağlamaları, inlemeleri, dişleri takırdatmaları karşısında hâlâ doğru dürüst ve sağlam bir caz müziğine ihtiyaçları var mıydı müşterilerin?</p>

  <p>Müşteriler doya doya ağladıktan, doya doya içlerini döktükten sonra, sazlarımıza el atıyor, onların müzik yo luyla gündelik konuşmalara geçişlerini sağlıyor, gelen yeni müşterilere yer açmak için onların Soğanlı Mahzen’den ayrılmalarını kolaylaştırıyorduk. Klepp, Scholle ve Oskar soğan işine karşıydılar. Ayrıca Sehmuh ile yaptığımız anlaşmada bir nokta vardı, müşterileri gibi soğanların tadını çıkarmayı yasaklıyordu bize. Hem soğana ihtiyacımız yoktu bizim. Gitaristimiz Scholle’nin halinden sızlanması için bir neden yoktu, her vakit mutlu ve halinden memnun görünüyordu Scholle, hattâ rag-time parçaları çalarken tam orta yerde banjo’sunun iki teli birden kopacak olsa bile umursamazdı. Ağlamak ve gülmek deyimleri ise dostum Klepp’in bugün bile büsbütün anlayamadığı şeyler. Ağlamayı eğlenceli buluyor Klepp. Evlenmeden önce kendisinin gömleklerini ve çoraplarını yıkayan halasının cenaze törenindeki kadar güldüğünü ben asla görmedim onun. Peki Oskar için nasıldı durum? Oskar’ın ağlaması için yetecek kadar neden vardı ortada. Drothea Hemşire’yi, uzun bir keçe koridor halısı üzerinde boşuna geçen uzunca bir geceyi gözyaşlarıyla silip yıkaması gerekmiyor muydu Oskar’ın? Ayrıca Maria’sı sızlanıp yakınması için bir vesile oluşturmuyor muydu? Maria'nın şefi olan Bay Stenzel Bilke’deki eve girip çıkmıyor muydu? Kurtçuk, benim kendi oğlum yardımcı mesleği karnavalcılık olan bakkaliye sahibine ilkin Stenzel Amca, daha sonra da Stenzel Baba dememiş miydi? Ve Maria'nın ardında, Saspe Mezarlığı'nın uzak ve yumuşak kumu, Brenntau Mezarlığı'nın balçıklı toprağı altında zavallı annem, budala Jan Bronski ve duygularını ancak çorbalar halinde açığa vurabilen ahçı Matzerath yatmıyor muydu? Bütün bunların hepsi için de gözyaşı dökmek gerekiyordu işte. Ama her şeye rağmen Oskar hâlâ soğansız gözü yaşaran az sayıdaki mutlular arasındaydı. Trampetim bu bakımdan yardımını esirgemiyordu benden. Sadece belli birkaç hava oldu mu yetişiyor, Oskar’ın gözünde Soğanlı Mahzen’in o pahalı gözyaşlarından aşağı kalmayan yaşlar beliriyordu.</p>

  <p>Bay Schmuh da soğanlara el uzatmıyordu asla. Boş zamanlarında çalılık ve ağaçlıklarda avladığı serçeler onun için tastamam soğanların yerini tutuyordu. Öyle olmuştu ki, Schmuh avlanmadan sonra vurduğu on iki serçeyi bir gazetenin üzerine dizmiş, bazen daha sıcaklıklarını yitirmemiş on iki tüy yığını karşısında gözleri yaşarmış ve bir yandan gözlerinden yaşlar akarken Ren kıyısındaki çimenlerle sahildeki çakıllar üzerine kuş yemi serpmemiş miydi? Soğanlı Mahzen’de acısını açığa vurmak için bir başka imkân daha vardı elinde: Haftada bir kez tuvaletlere bakan kadına kaba sözlerle hakarette bulunmak; kadını çok defa modası pek geçmiş “Fahişe, kaltak, haspa, melun” gibi isimlerle donatmayı âdet edinmişti. “Defol!” diye tiz bir sesle bağırdığı işitiliyordu sık sık Bay Schmuh’un. “Gözlerim görmesin seni, Allahın belâsı!” Tuvaletlere bakan kadınları süresiz işten çıkarıyor, yerlerine yenilerini alıyordu; ama başka tuvaletçi kadınlar kalmadığı için bir süre sonra güçlükler başgöstermiş, Bay Schmuh bu işi yine bir ya da birçok defa kapı dışarı ettiği kadınlara vermek zorunda kalmıştı. îşten çıkarılan kadınlar seve seve Soğanlı Mahzen’e dönüp geliyordu, çünkü Schmuh’un aşağılayıcı sözlerinin büyük bir kısmını zaten anlamıyor, ayrıca Soğanlı Mahzen’de iyi para kazanıyorlardı. Ağlamak müşterileri başka lokallerden daha çok tuvaletlerin bulunduğu o kuytu yere götürüyor, ağlayan insan da gözleri kuru insana göre daha eli açık oluyordu. Özellikle kıpkırmızı, ıpıslak ve şiş yüzleriyle erkekler bir ara tuvalete kayıyor, yürekten ve büyük bir bonkörlükle ellerini cüzdanlarına daldırıyorlardı. Ayrıca tuvaletlere bakan kadınlar Soğanlı Mahzen’in müşterilerine, üzerlerine bir köşeden bir köşeye “Soğanlı Mahzen’de” yazısı basılmış soğan desenli mendiller satıyorlardı. Eğlenceli bir görünüşü vardı bu mendillerin, sadece mendil olarak değil, eşarp olarak da kullanılabiliyorlardı. Soğanlı Mahzen’in müşterileri arasında birçok baylar bu renkli dört köşe mendillerden üç köşeli flamalar yaptırıyor ve bunları arabalarının arka pencerelerine asıyorlar ve böylece tatillerde Schmuh’un Soğanlı Mahzenini Paris’e, Cote d’Azura, Roma’ya, Ravenna’ya. Riminiye, hattâ uzak Ispanya ülkesine kadar taşıyıp götürüyorlardı.</p>

  <p>Biz müzisyenlere ve icra ettiğimiz müziğe bir görev daha düşüyordu: Ara sıra, özellikle müşterilerden birkaçı kısa aralarla iki soğan doğradığı zaman, Soğanlı Mahzen pek kolay cümbüşlere dönüşebilecek taşkınlıklara sahne oluyordu. Bir yandan Bay Schmuh bu kendini tamamen kapıp koyuverişi sevmiyordu ve baylardan birkaçı boyunbağlarını gevşetip, bayanlardan bazısı ellerini bulüzlerinde dolaştırır dolaştırmaz, müziğe başvurup başlangıç halindeki bu hayasız davranışlara karşı çıkmamız direktifini vermişti bize; ama beri yandan belli bir noktaya kadar cümbüş yolunu, özellikle zaaf sahibi müşterilerine ilk soğandan sonra hemen bir İkincisini sunarak sık sık Schmuhun kendisi açıyordu.</p>

  <p>Benim bildiğime göre, Soğanlı Mahzen’in yaşadığı en büyük taşkınlık, Oskar için de hayatının bir dönüm noktası değilse bile, kesin bir önem taşıyan bir yaşantısı olmuştu Schmuh’un eşi, yaşamak sevinciyle dolu Billy mahzene sık sık gelmiyordu; geldiği zaman da Schmuh’un hazetmediği erkek dostlarıyla geliyordu. Dolayısıyla bir akşam da müzik eleştirmeni Wood ve mimar olup boyuna pipo içen Waekerlei ile çıkıp geldi kadın. Her iki bay da Soğanlı Mahzen’in gedikli müşterilerindendi, ama sıkıcı bir gamı da bol bol beraberlerinde taşıyorlardı: Wood dinsel nedenlerden ağlıyordu, mezhep değiştirmek istiyordu ya da değiştirmişti veya bu ikinci mezhep değiştir işiydi; pipo içen Wackerlei ise 1920’lerde ultra modem bir DanimarkalI kız yüzünden gen çevirdiği bir profesörlük kürsüsü için akıtıyordu gözyaşlarını; DanimarkalI kız ise bir başkasıyla, bir Güney Amerikalıyla evlenmişti, altı çocuğu olmuştu, bu ise Wackerlei’a dokunuyor, piposunun ikide bir soğumasına yolaçıyordu. Ama Schmuh’un eşini soğan kesmeye kandıran biraz kötü kalpli Wood olmuştu. Bayan Schmuh soğanı doğramış, gözü yaşarmış ve içindekileri açığa vurmaya başlamış, lokalin sahibi Schmuh’u rezil rüsvay etmiş, öyle şeyler anlatmış ki, Oskar’ın terbiyesi bunları size anlatmasına izin vermiyor. Nihayet karısının üzerine atılmaya kalkan Schmuh’u ancak güçlü kuvvetli adamlar tutup önleyebilmişlerdi; çünkü nihayet dört bir tarafta masalar üzerinde bıçaklar duruyordu. Öfkeye kapılan Schmuh’u tutup bırakmamışlar, bu arada da hoppa karısı Billy, erkek arkadaşları Wood ve Wackerlei ile Soğanlı Mahzen’den çıkıp gitmişti.</p>

  <p>Schmuh hırslanmıştı, bir darbe yemiş gibi bir hali vardı. İkide bir soğan desenli şalına yeniden çeki düzen veren ellerinden anlıyordum bunu, zangır zangır titriyordu elleri. Birçok defalar perdenin arkasında kaybolarak, tuvaletlere bakan kadına hakaretler yağdırdı, dolu bir sepetle dönüp geldi sonunda; ihtilâçlar içinde bir vücut ve aşırı derecede neşeli bir edayla müşterilere bonkörlüğü tutmuş olduğunu, herkese bedava bir soğan takdim edeceğini ve dağıtım işine hemen başlayacağını müjdeledi.</p>

  <p>Ne kadar tatsız olursa olsun, nihayet her beşerî durumun kendisine mükemmel bir eğlence hazzı bahşettiği Klepp bile o zaman düşünceli değilse de, merakla Schmuh’a bakmış ve flütünü hazırda tutmaya başlamıştı; bu duygulu ve duyguları incelmiş topluluğa kısa aramalarla iki kez bütün sınırlamaları silip atan ağlama imkânının verilmesinin ne kadar tehlikeli bir iş olacağım ne de olsa biliyorduk.</p>

  <p>Sazları çalmaya hazır durumda elimizin altında tuttuğumuzu gören Schmuh hiçbir şey çalmamamız direktifini verdi bize. Masalarda bıçaklar soğanları doğrama işine koyuldu. Gül ağacı rengindeki o pek güzel ilk zarlar soyulup hoyratça bir yana itildi. Soluk yeşil yollarla soğanın camsı etli kısmı bıçaklar altına yatırıldı. Ağlamaya ilk başlayan ne tuhafsa bayanlar olmadı. Tam olgunluk çağındaki baylar, bir büyük değirmenin sahibi, hafif makyajlı erkek arkadaşlarıyla bir otel sahibi, soylu bir aileden gelme bir genel mümessil, bir yönetim kurulu toplantısından dolayı kentte bulunan ve bütün bir masayı dolduran erkek dış giysilerinin imalcisi fabrikatörler, ağlarken dişlerini gıcırdattığı için bizim diş gıcırtadan adını taktığımız o dazlak kafalı aktör; bütün bunların hepsi bayanların bu konuda kendilerine eşlik etmelerini beklemeden gözyaşlarını akıtmaya başladılar. Ne var ki baylar ve bayanlar ilk doğranan soğanın sağladığı o kurtuluşa kavuşturan ağlamaya kaptırmadılar kendilerini, tersine ihtilâçtı bir ağlama tutturdular: Müthiş gıcırdayan diş gıcırdatıcının dişleri, bütün bir tiyatro seyircisini kendisiyle birlikte diş gıcırdatmaya sevkedebilecek bir aktörlüğe erişmiş denebilirdi; büyük değirmenin sahibi o bakımlı ağarmış başını ikide bir masamın üzerine vuruyor, otel sahibi kendi ağlama nöbetini yakışıklı erkek dostunun nöbetine karıştırıyor, merdivenin yanıbaşında dikilen Schmuh’un ise şal omuzlarından sarkıyor, yarı zincirlerini koparmış topluluğu kendini tutarak ve hazla seyrediyordu. Derken yaşlıca bir bayan, damadının gözü önünde bluzunu parçaladı. Otel sahibinin hafif eksotik bir tarafı bulunduğu daha önceden dikkati çeken erkek dostu, çıplak ve yaradılıştan esmer belden yukarısıyla bir bu, bir öteki masanın üzerine çıkıp Doğu ülkelerinde yapılan oryantal rakslara başladı ve bir cümbüşün başlamış olduğunu müjdeledi, gerçi hızla başladı cümbüş, ama orijinal buluşların eksikliği ve yavanlığı dolayısıyla uzun boylu anlatılmaya değer bir şey olmadı.</p>

  <p>Sadece Schmuh hayal kırıklığına uğramamış, Oskar da sıkılarak kaşlarını kaldırmıştı. Hoşa gider birkaç soyunma sahnesi, baylar kadınların iç çamaşırlarına sahip çıkıyor, amazonlar ise erkeklerin boyunbağlarına ve pantolon askılarına el atıyor, yer yer iki kişinin masanın altında kaybolduğu görülüyordu. Her şeye rağmen bir sütyeni dişleriyle parçalayan, ağzında çiğneyen ve galiba birazını yutan diş gıcırdatıcı da şüphesiz adı edilmeye değer burada.</p>

  <p>Herhalde gürültü, gerisinde hemen hiçbir şey bulunmayan ahlamalar oflamalar, galiba polisten de çekinen Schmuh’un merdivenin yanıbaşındaki yerini terk etmesine yol açmıştı. Gemici merdiveninin altında oturan bizlere de doğru eğilmiş, ilkin Klepp’i, sonra da beni dürtmüş, tiz bir sesle: “Müzik!” demişti. “Haydi durmayın: Çalın da bitsin şu yapmacık oyunlar!”</p>

  <p>Zaten azla yetinir bir çocuk olan Klepp’in kendine bir eğlence bulduğu anlaşılmıştı derken; kahkahalarla sarsılıyor, bir türlü flütü ağzına dayayamıyordu. Klepp’i kendi üstadı olarak gören Scholle de onun her hareketine, dolat yısıyla kahkahalarına da öykünüyordu. Kala kala bir Oskar kalmıştı geriye; bana hani bel bağlayabilirdi Schmuh. Sıranın altından trampeti çekip aldım, serinkanlılıkla bir sigara ateşleyip trampeti konuşturmaya başladım.</p>

  <p>Hiçbir plan gözetmeden çalıyordum. Lokallerdeki o kalıplaşmış müziği unutmuştum. Dolayısıyla çaldıkları caz parçaları değildi Oskar’ın. Zaten herkesin beni çılgın bir davulcu olarak görmesi hoşuma gitmiyordu. Her ne kadar caz topluluğunun davulcusu olarak çalışıyorsam da, saf kan bir caz müzisyeni değildim. Viyana valsini sevdiğim gibi caz müziğini de severim öylece. Her ikisini de çalabiliyordum, ama çalmam gerekiyordu. Schmuh benden teneke trampetimi cepheye sürmemi rica edince, çalabileceğim şeyi çalmadım, içimden geldiği gibi konuşturdum trampetimi. O bir zamanlar üç yaşındaki Oskar’ın yumruk yumruk ellerine trampet değneklerini tutuşturmasını başardım. Trampetimi konuşturarak eski yolları gidip geldim, üç yaşındaki bir çocuğun görüş açısından dünyayı gözler önüne serdim, gerçek bir cümbüş için yeteneksiz savaş sonrası topluluğunun önce elime aldım yularını, yani onları Posadowski Yolu'na, Kauer Teyze’nin çocuk yuvasına götürdüm; onları o duruma getirdim ki, alt çenelerini sarkıttılar, birbirlerinin ellerinden tuttular, ayak uçlarını içe doğru bükerek beni, yani fareli köyün kavalcısını beklemeye başladılar. Dolayısıyla gemici merdiveni altındaki yerimden ayrılarak tepeye çıktım, oradaki bay ve bayanlara ilkin, deneme olarak “Pasta yapar pastacı” şarkısını bellettim, baktım ki dört bir taraftan başarıdan çok çocuksu bir neşe açığa vuruyor kendim, hemen o büyük korkuyu salmak istedim içlerine, “Kara Ahçı Kadın geldi mi?” yi trampetimde vurmaya başladım. Eskiden de beni zaman zaman ama bugün gittikçe daha çok korkutan Kara Ahçı Kadın’la Soğanlı Mahzen’i devcileyin karga karası ve gözle izlenemez bir şekilde kasıp kavurttum ve Bay Schmuh’un sadece soğanlarla elde ettiği şeyi ben bu yoldan sağlamaya çalıştım: Baylar ve bayanlar yuvarlak çocuksu gözyaşları akıttılar, pek korktular, titreyerek benim kendilerine acımamı istediler, ben de bu yüzden onları yatıştırmak, ayrıca onların giysilerini, iç çamaşırlarını, kadife ve ipeklilerini giymelerine yardımcı olmak için şu havayı vurdum trampetimde: “Yeşil, yeşil, yeşildir bütün giysilerim”, keza “Mavi, mavi, mavi...” ve “Sarı, sarı, sarı...” Bütün renklen ve ara tonları elden geçirdim, sonunda yine yakışık alacak bir şekilde giyinik bir topluluğun karşısında buldum kendimi. Çocuk yuvasını bir gezi için hazırladım, Jeschkental Yolu’ymuş da gittiğimiz yol, Erbsberg’den yukarı tırmanıyormuşuz gibi onları Soğanlı Mahzen içerisinden geçirdim, o muazzam Gutenberg Anıtı çevresinden dolaştırdım, sanki Johannis Çimenliği'nin yanından geçiyordum da gerçek papatyalar açmıştı etrafta, baylar ve bayanlar çocuksu bir kıvanç içinde toplayabilirlerdi papatyaları. Sonra da Schmuh da içerisinde olmak üzere bütün oradakilerde oyunla geçirilmiş çocuk yuvasındaki öğle sonrasıyla ilgili bir anı olarak kalmasını istedim, görülecek ufak bir hesap diye konuşturdum trampetimi —o karanlık Şeytan Boğazı'na yaklaşmıştık, ak gürgen fıstıkları topluyorduk— eh, şimdi buyrun bakalım çocuklar: ve oradakiler küçük çocuklar gibi çişlerini yaptılar, hepsi de ıslattı, baylar ve bayanlar ıslattı, ayrıca lokalin sahibi Schmuh ıslattı, dostlarım Klepp’le Scholle ıslattı, hattâ tuvaletlere bakan bir hayli ilerdeki kadın bile ıslattı, şırşırşırşır yaptı hepsi de, hepsi de donlarını ıslattılar, bu arada yere çömüp birbirlerinin şır şır seslerine kulak verdiler. Ancak müzik sona erdikten sonra — Oskar çocuk orkestrasına trampet değneklerini ancak hafif yollu havada savurarak eşlik etmişti— güçlü direkt trampet darbeleriyle taşkın bir sevinç ve neşeye geçmesini sağladım kalabalığın. Taşkın bir edayla:</p>

  <p><br /></p>

  <p><i>Cam, cam, camcık</i></p>

  <p><i>Şekersiz bira</i></p>

  <p><i>Bayan Holle pencereyi açıyor</i></p>

  <p><i>Ve piyano çalıyor...</i></p>

  <p><i><br /></i></p>

  <p>havasını vurarak yehoolu, kikirdemeli, sersem çocuksu ağızlarını hareket ettirerek peltemsi konuşan kalabalığı gardıroba doğru çekip götürdüm; burada şaşırmış sakallı bir öğrenci Schmuh’un müşterilerine palto ve mantolarım verdi, bunun üzerine o herkesçe sevilen “Kim, hamarat çamaşırcı kadınlar görmek ister?” havasını vurarak, baylar ve bayanları beton merdivenlerden çıkardım, koyun postuna bürünmüş kapıcının önünden geçirdim, ve dışarı çıkardım. Bin dokuz yüz elli yılının sanki ısmarlama yıldızlarla donanmış masalsı, ama serin bir ilkbahar gecesinin göğü altına salıverdim onları; eve gitmeden daha uzun bir süre Eski Şehir’de her türlü çılgınlıklarda bulundular; sonunda polisler sayesinde yaşlarını başlarını, payelerini ve telefon numaralarını anımsadılar.</p>

  <p>Kikirdeyip duran, trampetini okşayan ben Oskar ise Soğanlı Mahzen’e döndüm; burada Bay Schmuh hâlâ ellerini çırparak, ıslak pantolonuyla X bacaklı, gemici merdiveninin yanıbaşında duruyor ve Kauer Teyze’nin çocuk yuvasının bahçesinde yetişkin bir Schmuh olarak, serçe avladığı Ren kıyısında çimenler üzerindeki kadar rahat görünüyordu.</p>
</body>
</html>
