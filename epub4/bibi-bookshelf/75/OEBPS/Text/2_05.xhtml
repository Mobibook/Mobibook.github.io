<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>M <span style="font-weight:bold;">A R İ A</span></h2>

  <p>Tarih özel haberleri çığırtkanlıkla ileterek iyi yağlamadan geçirilmiş bir araç gibi Avrupa’nın caddelerinde yol alır, yüzerek sulardan geçer ve uçarak havaları fethederek, lâke çocuk trampetlerini ıskartaya çıkartmaktan öteye geçmeyen benim işler fena gidiyor, ağır aksak yürüyor, hattâ hiç yerinden oynamıyordu. Başkaları değerli madenleri har vurup harman savururken, bende gene teneke suyunu çekmişti. Gerçi Oskar pek bir yeri çizilmemiş yeni bir trampeti Polonya Postanesi’nden kurtarmış, dolayısıyla Postane’nin savunulmasına bir anlam kazandırabilmişti; ama teneke trampetleri hurdaya çıkarması en iyi günlerinde ancak sekiz haftalık bir zamana bakan Oskar için, Bay Naczalnik’in oğlunun trampeti ne değer taşıyabilirdi.</p>

  <p>Belediye Hastanesinden taburcu edildiğinden az sonra trampet değneklerimi harıl harıl çalıştırarak trampetimi konuşturmaya, trampetimi konuşturarak trampet değneklerimi çalıştırmaya ve hastanedeki hemşireleri kaybedişimden ötürü sızlanıp yakınmaya başlamıştım.. Saspe Mezarlığı’ndaki yağmurlu öğle sonrası içime mola verdirmemiş, tersine Oskar kendini bir kat daha zorlayarak, SS’ler karşısındaki utanılacak davranışının son tanığı olan trampeti yok etmek gibi bir ödevin üstesinden gelmeye yöneltmişti bütün çabasını.</p>

  <p>Ama trampet diretiyor, bana cevap veriyor, üzerine indirdiğim her darbeye bir darbeyle yakınarak karşılıkta bulunuyordu. Ne tuhaftır ki, geçmiş hayatımdaki sınırlı bir zaman bölümünü silip atmaktan başka amacı olmayan bu gibi boğuşmalarda ikide bir Viktor Weluhn’u anımsıyordum; oysa Viktor Weluhn miyoptu, benim aleyhimde tanıklıkta bulunamayacak biriydi. İyi ama miyop Viktor Weluhn kaçmasını başarmamış mıydı? Yoksa miyoplar miyoplardan daha çok şey görüyordu da, benim ikide bir zavallı dediğim Weluhn, davranışlarımı siyah-beyaz bir siluet gibi okumuş, yaptığım o Yuda’ca işi teşhis etmiş, Oskar’ın sırrını ve yüzkarasını kaçarken beraberine alarak dünyanın dört bucağına mı taşımıştı?</p>

  <p>Ancak aralık ortalarına doğru boynumdan sarkan kırmızı-beyaz lâke vicdanımın suçlamaları inandırıcı gücünü yitirdi. Teneke trampet dökülmeye başladı, tenekesi inceldi ve saydam bir durum almadan orasında burasında yırtıklar belirdi. Ne zaman bir şey acı çekse ve bir yıkılışa doğru ilerlese her seferinde olduğu gibi, bu kez de teneke trampetin acısını gören görgü tanığı Oskar, acı süresini kısaltmak istedi. Son Advent haftaları sırasında hızlı bir tempo tutturdu; öylesine çalıştı ki, konu komşu ve Matzerath başlarını sarıp örttüler elleriyle, çünkü Mübarek Gece’ye <a href="../Text/Notlar.xhtml#n48" id="n48d"><sup>[48]</sup></a> kadar trampetin hesabını görmek istiyordu Oskar; çünkü Mübarek Gece, töhmet altında bulunmayan yeni bir trampete kavuşacağımı umuyordum.</p>

  <p>Hakkından da gelmiştim: yirmi dört ocak gecesinin gündüzü yumru yumru olmuş, gevşecik takırdayıp duran ve bir kaza sonucu dağılmış bir arabayı andıran paslı bir nesneyi bedenimden ve ruhumdan çekip aldım; öyle umuyordum ki, artık benim için de Polonya Postanesinin savunusu kesin olarak çökmüştü.</p>

  <p>Beni bir insan olarak görecek olursanız, asla bir insan, Oskar kadar hayal kırıklığına uğratan bir Noel yaşamamıştır; Noel gecesi, Noel ağacı altında buldu Oskar bulacağını; her şey vardı da bir teneke trampet yoktu.</p>

  <p>İnşa küpleriyle dolu bir kutu duruyordu ortada, asla kutuyu açmadım. Üzerine binilip sallanılacak bir kuğu kuşu sözde seçkin bir hediye olup beni Lohengrin<a href="../Text/Notlar.xhtml#n49" id="n49d"><sup>[49]</sup></a> yapacaktı. Galiba beni kızdırmak için, hediyelerin sıralandığı masaya üç dört de resimli kitap konmak cesareti gösterilmişti. Bana kalırsa, işe yarar hediyeler olarak bir çift eldiven, bir çift potin, ayrıca Gretchen Scheffler’in ördüğü kırmızı bir kazak gösterilebilirdi. Oskar gözlerini şaşkın şaşkın, içinde tahta küpler bulunan kuğu kuşuna kaydırmış, sonra da resimli kitaplarda görülen pençelerinde çeşit çeşit çalgılar tutan kumaştan o gülünç oyuncak ayılara dikmişti. Yine böyle düzmece bir canavar, pençesinde bir trampet tutuyor, sanki trampet çalabilirmiş, sanki hemen bir havayı konuşturmaya başlayacakmış gibi, hattâ o anda trampeti çalıyormuş gibi yapıyordu; benimse bir kuğum vardı sadece, trampetim yoktu; birden çok evler ve binalar inşa etmek için tahta küplerim vardı da, bir tek trampetim yoktu; son derece ayaz kış geceleri elime geçireceğim parmaksız eldivenlerim vardı da, parmaksız eldivenlerimle kış gecesine çıkaracağım ve ayaz havanın sıcacık bir şeyler işitmesini sağlayacağım yuvarlak, buz su ve lâke bir teneke trampetim yoktu.</p>

  <p>Herhalde Matzerath trampeti saklıyor, diye düşündü Oskar. Belki de pastacı kocasıyla Noel çerezlerimizi yiyip yutmaya gelen Gretchen Scheffler trampetin üzerinde oturuyordu; ilkin kuğu kuşunun, tahtadan inşa küplerinin ve resimli kitayların bende uyandıracağı sevinci görüp zevklenecek, sonra da gerçek hâzineyi çıkarıp bana buyur edeceklerdi. Boynumu büktüm, bir budala gibi resimli kitapların sayfalarını çevirmeye başladım, bir ara sıçradığım gibi kuğu kuşunun sırtına bindim, içimde alabildiğine büyük bir tiksinti duyarak en azından bir yarım saat sallanıp durdum. Odadaki fazla sıcaklığa rağmen kırmızı kazağı üzerime geçirip bana uyup uymadığına baktım; Gretchen Scheffler’in yardımıyla potinleri giydim ayağıma. Bu arada Greffler de damlamıştı, çünkü altı kişi için hazırlanmıştı kaz dolması Matzerath’ın ustalıkla hazırladığı içi pişmiş meyve dolu kaz gövdeye indirildikten sonra, can erikleriyle armutların oluşturduğu bir soğukluk yenirken, Greff in öbür dört kitabın yanına bıraktığı resimli kitabı umutsuzlukla elinde tutmaya başladı Oskar. Çorba, kaz dolması, kırmızı lahana, haşlanmış patates, can erikleri ve armutları yeyip, nar gibi yanan bir çini sobanın sıcak soluğunu üzerimizde duyarak hep birden bir Noel şarkısı söylemeye başladık; Oskar da katıldı şarkıya, derken bir şarkı daha, sevin artık, ve bir şarkı daha, oh çam ağacı ne kadar yeşil oh çam ağacı ne kadar yeşil çın çın çanların çın çın çanların her yıl yeniden ye nihayet — dışarda çanlar çalmaya başlamıştı — ve nihayet trampetimi versinler istedim, daha önce Müzisyen Meyn’in de aralarında bulunduğu içkili Üfleme Sazlar Topluluğu sazlarını üflüyordu, öyle ki pencere pervazlarından sarkan buzlar... ama ben trampetimi istiyordum, onlar vermiyordu, trampetimi çıkarmıyorlardı bir türlü ortaya, Oskar: “Evet!” diyordu, onlar: “Hayır!” diyordu, derken bastım çığlığı, hanidir çığlık atmamıştım, böylece uzun bir aradan sonra sesimi eğeleyip bileyerek cam nesneleri delip geçen sivri bir alet yaptım; hani ne vazoların canına okudum bu aletle, ne bira bardaklarını ve ampulleri kırıp döktüm, ne de vitrin camlarını delip geçtim; görme gücünden yoksun bıraktığım bir gözlük de olmadı. Sesimi daha çok çam ağacının dallarından sarkıp görkemli bir hava içerisinde ortalığa bayram kıvancı saçan renkli kürelere, küçük çanlara, gümüş köpüğünden yapılmış kolaycacık kırılabilen nesnelerle Noel ağacının sivri uçlarına yüklendi: çınçın çınçın yaparak Noel ağacının bütün süsleri toz olup dağıldı. Beri yandan hiç gereği yokken bir sürü iğne yaprak çam ağacından ayrılıp süpürülmek üzere yere döküldü. Ancak mumlar, sessiz ve mübarek, yanmalarına devam etti, ama bütün bunlara rağmen yine de bir trampete kavuşamamıştı Oskar.</p>

  <p>Şuncacık bir anlayış yoktu Matzerath’da. Beni bu yoldan terbiye mi etmek istiyordu? Yoksa beni gerektikçe bol bol trampetle donatmak aklına mı gelmiyordu bilmem. Ama işte bütün bunlar bir felâketi hazırlar gibiydi; ancak ilerde beni bekleyen çöküş yaklaştıkça bakkal dükkânında günden güne büyüyen bir kargaşanın pek saklanamaz duruma gelmesidir ki, benim ve dükkânın — kul daralmayınca hızır yetişmez derler— bir hızır gibi tam zamanında imdadıma yetişti.</p>

  <p>Oskar tezgâhın arkasında durup peksimet, margarin ve sunî bal satacak boyda olmayıp, böyle bir şeye de pek heves duymadığından, sözcüğün sadeliği dolayısıyla yine babam diyeceğim Matzerath, zavallı dostum Herbert’in en küçük kızkardeşi Maria Truczinski’yi aldı dükkâna.</p>

  <p>Yalnız adı Maria (Meryem) değildi kızın, kendisi de gerçekten öyle biriydi. Dükkânımızı bir iki hafta içerisinde yine eski ününe kavuşturmakla kalmadı, işleri tatlı bir sertlikle çekip çevirirken — Matzerath gönül rızasıyla boyun eğiyordu — benim durumumun değerlendirilmesinde de bir bakıma keskin bir zekâ eseri gösterdi.</p>

  <p>Daha Maria tezgâhın başındaki yerini almadan, karnımın önünde sarkan hurda yığınıyla yakınıp sızlanarak merdivenlerin yüzü aşkın basamağını paldır küldür inip çıktığımı görünce, kullanılmış bir leğeni trampet yerine buyur etti bana. Ama Oskar böyle uydurma bir trampeti kabule yanaşmadı, bir leğenin arkasını trampet olarak kullanmaktan sakındı, dayatıp diretti bu konuda. Ne var ki Maria, dükkâna yerleşir yerleşmez, Matzerath’a sözünü dinletmeyi başardığından isteklerim dikkate alındı. Ancak Maria ile oyuncakçı dükkânlarından içeri ayak atmaya bir türlü razı edilemedi Oskar; rengârenk oyuncaklarla dolu dükkânlar gördüm mü, Sigusmund Markus’un ayaklar altında çiğnenmiş dükkânıyla bir kıyaslama yapmam gerekecek, bu da muhakkak ben; üzecekti. Yumuşak başlı ve uysal bir kız olan Maria beni oyuncakçı dükkânının kapısında bekletiyor ya da kendisi yalnız çarşıya çıkıyor, ihtiyaca göre bana dört ilâ beş haftada bir yeni bir trampet alıp getiriyordu. Teneke trampetlerin bile seyrek bulunmaya başlayıp karneye bindirildiği son savaş yıllarında dükkân sahihlerine şeker veya biraz kahve vererek trampetleri tezgâh altından karnesiz almak zorunda kaldı Maria. Bütün bunları da ahlayıp oflamadan, kaşlarını çatıp gözlerini belertmeden gayet dikkatli bir ciddilikle yaptı, davranışında sanki bana yeni yıkanıp güzelce elden geçirilerek onarılmış çorap ve gömlekleri giydirir gibi bir tabiilik bulunuyordu. Maria ile aramdaki ilişkiler sonraki yıllarda sürekli olarak değişmiş, bugün bile bir duruluk ve açıklığa kavuşmamış olsa bile, bugün çocuk trampetlerinin fiyatı 1940’takinden daha yüksek olmasına rağmen, onun bana trampetleri buyur ediş tarzı hep aynı kaldı.</p>

  <p>Bugün bir moda dergisinin abonelerinden Maria; beni her ziyaret edişinde bir öncekinden daha şık oluyor. Oysa bir zamanlar?</p>

  <p>Maria güzel miydi? Değirmi ve hep yıkanmış izlenimi uyandıran bir yüzü vardı; burun kökünde kavuşan gür ve koyu kaşları altında biraz fazla öne fırlamış kısa ama sık kirpikleri gri gözlerinin bakışı serin ama soğuk değildi. Üzerindeki cilt sert ayazda mor mor gerilip çatlayarak acı veren gayet belirgin şakak kemikleri, yüzünün ferahlatıcı bir düzlük izlenimi uyandırmasına yol açıyor, bu düzlük çirkin olmayan, hele hiç gülünç denemeyecek minik, ama bütün minikliğine rağmen zarif burnuyla bir kesintiye uğramıyordu. Alnı yuvarlak olup dardı ve burun kökü üzerine gelen kısmı daha erkenden düşüncelerin parlaklığını taşıyan hafif dalgalı kahverengi saçları şakaklarında başlıyor, Truczinski Nine’deki gibi bir ensesi bulunmayan küçük başını örtüyordu. Maria beyaz önlüğünü kuşanıp da tezgâh başına geçtiği zaman kanla bol bol beslenen gürbüz kulaklarının gerisinde henüz saç topuzları vardı; kulak memeleri maalesef yukardan aşağı serbest sarkmayıp çirkin denemeyecek bir kıvrım yapmasına rağmen doğrudan doğruya alt çene üzerindeki etle pek hoşa gitmeyecek bir biçimde kaynıyor ve Maria'nın karakteriyle ilgili birtakım sonuçlar çıkarılmasını sağlıyordu. Sonraları Matzerath söyleye söyleye ondüle yaptırdı saçlarını, bu da Maria’nın kulaklarının saklı kalmasına yol açtı. Bugün Maria modaya uygun olarak kısa kesilmiş saçlarının altında etle kaynamış kulak memelerini açıkta taşımasına rağmen, bu ufak güzellik kusurlarını biraz zevksiz kocaman küpelerle gizlemeye çalışıyor.</p>

  <p>Nasıl ki Maria’nın bir el atışta ele geçecek küçük başında dolgun yanaklar, pek belirgin şakak kemikleri ve çukura gömülmüş olup âdeta göze çarpmayan burnun iki yanına cömertlikle oyulmuş gözler bulunuyorsa, orta boydan aşağı gösterilebilecek bedeninde biraz fazla geniş omuzları, daha hemen omuz hizasında başlayan dolgun memeleri, dolgun bir kalçası ve kalçaları taşıyan uzun, buna rağmen tombul bacakları vardı; haya kılları arasından içerler görülebiliyordu.</p>

  <p>Belki o zamanlar biraz içe çarpıktı bacakları Maria’nın; ayrıca hep kızarmış duran elleri, büyüyüp gelişmesini bitirip kesinlikle bir tenasüp kazanan vücudunun tersine çocuksu göründü bana, parmaklarında bir uyuşukluk fark eder gibi oldum. Bu çocuksu ellerden de kendini bugüne kadar büsbütün kurtarmış değil. Önceleri yumru yumru pabuçlar, daha sonra zavallı annemin kendisine pek uymayan eski moda zarif iskarpinleri içinde zorlanıp duran ayakları, bir başkasından devralman o sağlığa zararlı ayakkabılara rağmen yavaş yavaş çocuksu kırmızılığını ve gülünçlüğünü yitirmiş, Batı Almanya ve hattâ Italyan menşeli modern ayakkabı modellerine kendini uydurmuştu.</p>

  <p>Maria fazla konuşuyor, ama kap kacak yıkarken, ayrıca yarım kiloluk ve iki yüz elli gramlık kese kâğıtlarına şeker doldururken şarkı söylemekten hoşlanıyordu. Akşam dükkân kapanıp Matzerath hesabı gördükten sonra, ayrıca pazar günleri ve iş arasında bir yarım saatçik dinlenmek istediği zamanlar, askere alınıp Gross-Boschpol’a giderken kardeşi Fritz’in hediye ettiği mızıkayı eline alıyordu.</p>

  <p>Maria'nın mızıkayla çalmadığı hemen hiçbir şey yoktu. Hitler Gençliği Alman Genç Kızlar Birliğinin akşam toplantılarında bellediği izci şarkıları, radyodan öğrendiği ve 1940 yılında görevli olarak birkaç gün için Danzig’e gelen kardeşi Fritz’ten kaptığı operet melodileri. Maria'nın “Yağmur Damlaları’nı nasıl ustalıkla çaldığını, ayrıca “Rüzgâr bana bir şarkı söyledi’yi, Zarah Leander’e öykünmeden nasıl ağız mızıkasından çıkardığını anımsıyor Oskar. Ama iş zamanı Hohner marka mızıkasını asla eline almazdı Maria. Gelen giden bir müşteri olmasa bile, mesai saatlerinde müziğe kapıları kapar, çocuklar gibi yuvarlak harfleri yan yana dizerek fiyat etiketlerini yazıp, malların listelerini çıkarırdı.</p>

  <p>Dükkânı yönetenin ve zavallı annemin ölümünden sonra rakip dükkânlara kaptırılmış müşterilerden birazını yeniden elde ederek dükkânın sürekli müşterileri yapanın kendisi olduğu gözden kaçacak gibi olmamasına rağmen, Matzerath’a karşı âdeta kul köleliğe varan bir saygıyı da hiç elden bırakmayan bir kızdı Maria. Bu saygı da Matzerath’ı hiç tedirgin etmiyordu.</p>

  <p>Sebzeci Greff ile Gretchen Scheffler takılacak oldular mı: “Nihayet kızı dükkânıma aldım, onu yetiştirdim” yollu bir neden ileri sürüyordu hep; işte bu kadar yalınkattı düşünceleri, ancak en sevdiği iş yemek pişirme sırasında daha ince, duygulu ve dolayısıyla daha saygıdeğer biri oluyordu. Hani ne diye hakkını yesindi Oskar: Matzerath’ın hazırlayıp sofraya çıkardığı lahana turşusuyla o Kassler Rippchen, hardallı domuz böbrekleri, üzerine ekmek rendelenip ekilerek kızartılan Viyana Pirzolası, ama hepsinden çok kremalı ve bayır turplu sazan balıkları yok mu, nefisti doğrusu! Koklamasına ve yemesine doyum olmazdı. Gerçi Maria'ya dükkândaki işlerle ilgili olarak pek de fazla bir şey öğretmemişti Matzerath, çünkü bir kez kızın parekende alışverişlere karşı doğuştan bir yeteneği vardı; İkincisi, toptan mal almasını şüphesiz iyi beceren biri olmasına rağmen, zaten Matzerath’ın kendisi tezgâhtarlığın inceliklerinden enikonu habersiz bulunuyordu. Ama Matzerath yemek pişirmesini, kızartma ve buğulama gibi şeyleri yapmasını kıza belletmişti; Maria daha önce iki Schidlitz’deki bir memur ailesi yanında hizmet etmiş, ev işlerini orada öğrenmişti; ama yine de yanımızda çalışmaya başladığı zaman bir suyu bile kaynatamıyordu.</p>

  <p>Çok geçmeden Matzerath, tıpkı zavallı annemin sağlığındaki gibi bir yol izlemeye başladı: mutfakta hükmünü yürütüyor, bir pazar günü kızartmasından öbür pazar kızartmasına seğirtiyor, mutlu ve memnun, saatler boyu kap kacak yıkamakla oyalanıyor, arada bir kente inip savaş yıllarında gittikçe çetinleşen alışverişleri yapıyor, toptancı firmalara ve İktisat Müdürlüğü’ne gerekli siparişleri verip ödenecek paraları ödüyor, bu işde pişmiş biri gibi mâliyeyle yazışmaları yönetiyor, on dört günde bir zengin bir hayal gücü ve zevk eseri gösterip acemice denemeyecek bir biçimde dükkânın vitrinini dekore ediyor, sorumluluğu bilen biri gibi davranıp partideki işlerini görüyor, Maria tezgâhın başından çekilip alınacak gibi olmadığı için işi başından aşkın bulunuyordu.</p>

  <p>Bütün bu hazırlıkların, genç bir kızın kalça kemiklerinden, kaşlarından, kulak memelerinden, ellerinden ve ayaklarından bu kadar uzun boylu söz açmanın ne gereği var? diye soracaksınız. Ben de tamamen sizinle beraberim; insanın böylesine tasvir edilmesi hoş bir şey değil. Buraya kadar Maria'nın çirkin bir tablosunu çizdiğinin hani çok iyi farkında Oskar, ama hep çirkin kalmayacak bu tablo. Dolayısıyla tabloyu aydınlatacağını umduğu son bir cümle: Bütün o isimsiz hemşireleri bir kenara bırakırsam, Oskar’ın ilk göz ağrısı Maria oldu.</p>

  <p>Günün birinde seyrek yaptığım bir harekette bulunup trampetime kulak vermem üzerine anladım bunu; baktım Oskar yeni ve ısrarlı, ama yine de sakınıp kollayarak teneke trampetine içindeki tutkuyu müjdeliyor. Trampetimi böyle konuşturmamı fena karşılamamıştı Maria; ama bana eşlik etmesi gerektiğini sanarak mızıkasını eline alması ve bu ağız trampetini çalarken kaşlarını çirkin bir biçimde çatması pek hoşuma gitmedi. Ne var ki çok vakit çorap yamayıp kese kâğıtlarına şeker doldururken trampetimi konuşturacak oldum mu, ellerini iki yana sarkıtıyor, ağırbaşlı ve dikkatli, yüzü tamamen sakin, trampet değneklerime bakıyor, tekrar çorapları yamamaya koyulmadan yumuşak ve uykulu bir davranışla elini kısa kesilmiş seyrek saçlarımın üzerinde gezdiriyordu.</p>

  <p>Ne kadar müşfik ve muhabbetli olursa olsun kimsenin kendisini okşamasına katlanamayan Oskar, Maria'nın eline ses çıkarmıyordu; zamanla bu elin okşayışını öylesine arar olmuştu ki, Maria'nın onu okşamasına yol açan havaları, çokluk saatlerce ve eskisinden daha bilinçli trampetine söyletiyor, sonunda Maria'nın eli karşı duramayarak dileğini verine getiriyordu.</p>

  <p>Beri yandan her akşam beni yatağa Maria yatırmaya başlamıştı. Beni soyuyor oramı buramı yıkıyor, pijamamı giymeme yardım ediyor, yatağa yatmadan bir kez daha sidik torbamı boşaltmamı bana öğütlüyor, sonra kendisi Protestan olmasına rağmen, benimle bir kez Rabbani Dua’yı, üç kez de “Selâm sana ey Meryem Ana”yı, bazen da “Ey İsâ senin için yaşar, senin için ölürüm”ü okuyor, nihayet insana rehavet veren dost bir yüzle üzerimi örtüyordu.</p>

  <p>Elektriği söndürmeden önceki bu son dakikaların o kadar güzel olmasına rağmen Rabbani Dua’yı ve Ey İsâ duasını yavaş yavaş, ince imayla “Deniz yıldızı, selâm sana” ya ve “Maria senin için”e çevirmiştim. Gece uyku-ları dolayısıyla her akşam yapılan bu hazırlıklar hiç de hoşuma gitmiyordu; kendi kendime hakimiyetimin nerdeyse temelini çökertmiş bu hazırlıklar, normal olarak hiç renk vermeyen biri olan benim, o henüz yeni yetişen kızlar ve sancılar içinde kıvranan erkekler gibi yüzümde kalleş kızartıların belirmesine yol açmıştı. Neye saklansındı Oskar: Ne zaman Maria kendi elceğiziyle beni soysa, beni soyup çinko leğen içerisine dikse ve fırça, sabun ve kaseyle beni keseleyip temizlese, yani ne zaman on beşini bitirmek üzere olan ben Oskar’ın çok geçmeden on yedisine basacak bir kız karşısında üryan ve fazla açıkta durduğunu düşünsem, her seferinde şiddetle bozarıyordum ve yüzümde beliren ateş kolay kolay kaybolmuyordu.</p>

  <p>Ama Maria benim cildimdeki renk değişikliğini fark etmez görünüyordu. Keseyle fırçanın beni bu kadar ateşlendirdiğini mi düşünüyordu acaba? Oskar’ın böyle kızarmasına yol açan şeyin temizlik olduğunu mu geçiriyordu aklından? Yoksa Maria utangaç ve ince bir kızdı da, benim her akşam böyle yüzümde beliren kızarmanın nedeni anlıyor, ama anlamazlığa mı geliyordu?</p>

  <p>Bugüne kadar da hep ansızın kızarıp durdu yüzüm, beş dakika ve bazen daha uzun süren kızartıyı hiçbir şeyle gizleyemedim. Daha kibrit sözcüğünü işitir işitmez yüzü pancar gibi kızaran Kundakçı Büyükbabam Koljaiczek gibi, benim hiç de tanımam gerekmeyen biri yakınımda her akşam bir leğen içerisinde keselenip fırçalanan küçük çocuklardan söz açacak oldu mu, kanım damarlarımda dolu dizgin dolaşmaya başlıyordu. Böyle zamanlarda bir kızılderiliye benziyordu Oskar; daha şimdiden çevremdekiler gülümsemeye, bana acayip, hattâ yoldan çıkmış bir gözle bakmaya koyulmuşlardı; çünkü küçük çocukların sabunlanmaları, keseyle ovulmaları, sabun bezinin en mahrem yerlerinde gezinmesi çevrem için ne anlam taşıyabilirdi?</p>

  <p>Serbest bir kız olan Maria ise benim yanımda hiç sıkılmadan en atak hareketleri yapabiliyordu. Ne zaman oturma odasıyla yatak odasının tahtalarını silip temizlese, önce bacaklarındaki çorapları sıyırıyordu önümde; böylelikle Matzerath’ın kendisine hediye ettiği çorapları kollayıp gözetmek istiyordu. Ve bir cumartesi dükkân kapandıktan sonra Maria etekliğini ve bluzunu çıkardı; eski püskü ama temiz etekliğiyle az ilerime, oturma odasındaki masa başına gelip dikildi ve etekliğiyle sunî ipek bluzundaki birkaç lekeyi benzinle ovarak çıkarmaya çalıştı.</p>

  <p>Nasıl olmuştu da Maria üstündeki giysileri soyunup giysilerinden benzin kokusu uçar uçmaz, safdil-ayartıcı bir vanilya kokusuyla tatlı tatlı kokmuştu? Vanilya kokan bir kökle mi oğmuştu vücudunu acaba? Bu kokuyu veren ucuz bir parfüm mü vardı? Sözgelişi Bayan Kater’in vücudunun amonyak buğuları salgılayışı, sözgelişi Büyükannem Koljaiczek’in etekliklerinin altının hafif acımış tereyağı kokması gibi bu rayiha da Maria’ya özgü bir şey miydi? Her şeyin nedenini araştırmadan duramayan Oskar, vanilya kokusunun nerden geldiğini de kurcaladı. Hayır, Maria vücudunun bir kökle falan ovmuyordu, onun kendisinde vardı bu lâtif koku. Hattâ kendisindeki bu kokudan habersiz olduğuna ilişkin bende o zamanlar uyanan kanı bugün bile sarsılmış değil; çünkü pazar günü haşlanmış patates ve esmer renkte tereyağlı karnıbaharla dana pirzolası yenip sofraya vanilya pudingi çıkarılınca, kırmızı kepeğe bayılan Maria, potinli ayağımla masanın bacağına vurduğum için sallanıp duran pudingten az bir şey yiyor; bunu da istemeyerek yapıyordu; Oskar ise, bugüne kadar, pudingler içerisinde en yavanı olan bu alabildiğine basit vanilyalı pudinge bayıldı âdeta.</p>

  <p>1940 Temmuzunda, özel cephe haberlerinin Fransa seferindeki hızlı tempoyu ve başarılı seyri haber vermesinden az sonra, Baltık Denizinde plaj mevsimi başlamıştı. Maria’nın kardeşi Onbaşı Fritz Paris'ten ilk kartpostalları yollarken, Matzerath ile Maria karar verdiler: Oskar denize götürülecekti, deniz havası iyi gelecekti Oskar'a. Maria öğle paydosunda —dükkân birden üçe kadar kapalı kalıyordu— beni alıp Brösen sahiline gidecek ve dörde kadar orada kalabilecekti; Matzerath’a göre hiçbir sakıncası yoktu bunun, nihayet kendisi de arada bir tezgâh başına geçip müşterilere görünmekten memnunluk duyacaktı.</p>

  <p>Üzerine çapa resmi işlenmiş yeni bir mayo alındı Oskar için. Maria'nın zaten kırmızı bordörlü yeşil bir mayosu vardı, kızkardeşi Guste konfirmasyonda kendisine hediye etmişti bu mayoyu. Annemin zamanından kalma bir çanta içerisine yine annemden kalma tüylü beyaz bir bornoz sokuşturuldu, yanına da gereği yokken küçük bir kovacık, bir kürekçik ve çeşit çeşit pastalar yerleştirildi. Trampetimi ben kendim taşıyordum.</p>

  <p>Tramvayla Saspe Mezarlığı önünden geçerken korktu Oskar. O kadar sessiz, ama yine de konuşkan bu yerin görünümünün, zaten içindeki pek büyük olmayan deniz banyosu hevesini kırmasından nasıl korkmasındı? Onu mahva sürükleyen kimse hafif yaz giysileri giyinmiş olarak tramvayla mezarı önünden çın çın geçerken, Jan Bronski'nin ruhu ne yapıyor şimdi acaba? diye sordu Oskar kendi kendine.</p>

  <p>Dokuz numaralı tramvay durdu. Saspe diye bağırdı biletçi. Kendimi zorlayarak Maria'nın yanı başından Brösen’e doğru baktım, karşıdan gelen tramvay yavaş yavaş büyüyor, sürünerek yaklaşıyordu. Gözlerimi çevremde gezdirmesem. Görülecek zaten ne vardı orada. Sıska cılız sahil çamları, mezarlığın süslerle donatılmış paslı parmaklık kapıları, tutunacak bir yerleri kalmayıp âdeta boşlukta duran karmakarışık mezar taşları; öyle taşlar ki, üzerlerindeki yazıları devedikenleriyle yabani yulaflar okuyordu artık. En iyisi, gözlerimi açıp pencereden dışarı çevirip yukarlara bakmak: İşte orada homurdanıp duran semiz Ju 52’ler, <a href="../Text/Notlar.xhtml#n50" id="n50d"><sup>[50]</sup></a> bulutsuz temmuz göğünde üç motorlu uçakların veya pek semiz sineklerin homurdanışı gibi tıpkı.</p>

  <p>Zil çalarak kalktık, karşıdan gelen tramvay önümüzü bir an kapadı, römorku geçtikten hemen sonra başımı çevirmeden duramadım: viran mezarlığı gördüm bütünüyle; ayrıca kuzey duvarından bir parça; gerçi duvarın o beyazlığıyla dikkati çeken yer gölgede duruyordu, ama yine de son derece tatsız bir duygu uyandı içimde.</p>

  <p>Birden beyaz yer kayboldu, Brösen’e doğru yaklaşmaya başladık. Gözlerimi yeniden Maria’ya çevirdim; hafif ve beyaz bir yaz giysisini dolduruyordu vücudu. Yuvarlak ve soluk parıltılı boynuyla dolgun gerdanı üzerinde, hepsi aynı irilikte olup olgunluktan nerdeyse çatlayacakmış izlenimi uyandıran eski ve kırmızı tahta kirazlardan bir kolye taşıyordu. Sadece sezmiş miydim, yoksa gerçekten kokusunu mu almıştım? Oskar hafifçe eğildi —Vanilya kokusunu da Baltık Denizine beraber götürüyordu Maria —, rayihayı derin derin içine çekti ve çürük kokan Jan Bronski'yi hemen yendi içinde. Polonya Postanesinin savunusu, daha onu savunanların etleri kemiklerinden ayrılmadan tarihe karışmıştı. Oskar’ın burnu, bir zaman pek fiyakalı, ama şimdi çürüyüp dökülen muhtemel babasının saçtığı kokudan başka kokular duyuyordu.</p>

  <p>Brösen’de yarım kilo kiraz aldı Maria, sonra beni elimden tuttu, başka kimsenin elinden tutmasına Oskar’ın müsaade etmediğini biliyordu: sahildeki çam ormanı içinden geçerek plaja geldik. Nerdeyse on altı yaşında olmama rağmen — plaj yöneticilerinin anladığı yoktu bunu— kadınlar bölümüne girmeme ses çıkarılmadı. Su: on sekiz; hava: yirmi altı; rüzgâr: doğu — önümüzdeki günlere ilişkin tahmin: açık. Kara bir tahta üzerine yazılmış duruyordu bu sözcükler; onların bitişiğinde Can Kurtaran Derneği’nin yazıları, acemice ve eski moda resimlerin yanında boğulanların nasıl diriltileceğine ilişkin direktifler. Resimlerdeki boğulan kimselerin hepsinin de çizgili mayoları vardı, kurtarıcıları ise bıyıklıydı, kalleş ve tehlikeli sular üzerinde hasır şapkalar yüzüyordu.</p>

  <p>Kabinelere bakan kız çıplak ayaklarla önümüzden yürüdü. Tövbe ve istiğfar eden biri gibi beline bir ip dolamıştı ve ipin ucunda bütün kabineleri açan koca bir anahtar sarkıyordu. Kabineler önünden uzanıp giden kuru bir hasır. 53 numaralı kabineyi verdi bize kız. Kabinenin tahtaları sıcak, güneşte kavrulmuş, benim kör diyebileceğim tabiî bir renkte: beyaz-mavimsi. Kabinedeki pencerenin yanıbaşında bir ayna; kendisini ciddiye aldığı yok artık.</p>

  <p>Oskar’ın soyunması gerekiyordu ilkin. Yüzümü duvara dönerek üzerimdekileri çıkarmaya başladım. Maria’nın yardımını istemeyerek kabullendim. Sonra Maria, pratik bir sağlamlık taşan eliyle tuttuğu gibi kendinden yana döndürdü beni, yeni alınan mayoyu bana uzattı, dar yün giysi içerisine kaba ve hoyrat beni tıkıştırdı ve mayonun askılarının düğmelerini vurarak kabinenin arka duvarına bitişik bankın üzerine kaldırıp koydu; trampetimi ve değnekleri elime tutuşturup, bu kez kendisi acele ve sert hareketlerle soyunmaya başladı.</p>

  <p>Şöylece biraz konuşturdum trampetimi ilkin bir yandan da kabinenin budak deliklerini saydım. Saymayı ve trampetimi konuşturmayı kestim derken. Maria'nın iskarpinlerini çıkarırken dudaklarını niçin öyle komik biçimde büzdüğünü ve önü sıra bir ıslık tutturduğunu bir türlü aklım almadı; iki ton yüksek perdeden, iki ton alçak perdeden öttürüyordu ıslığını Maria. Çoraplarını bacaklarından sıyırıp attı, bir bira arabasının sürücüsü gibi ıslık çalıyordu; çiçekli fistanını çıkardı sonra, bir yandan ıslığını çalarak kombinezonunu fistanının üzerine astı, sutyenini çözüp yere bıraktı elinden, belli bir hava gözetmeksizin hâlâ ıslığını zoraki öttürerek, sporcularınkine benzeyen külotunu sıyırıp dizlerine indirdi; derken kayıp ayaklarına düştü külot, içerisinden ayaklarını çekip alarak sol ayağıyla külotu kabinenin bir köşesine itti.</p>

  <p>O kıllı üçgeniyle Oskar’ı korkutmuştu Maria. Gerçi Oskar zavallı annesinden biliyordu, kadınların apış araları çıplak olmazdı, ancak Maria bir Matzerath ya da bir Jan Bronski karşısında annesi gibi bir kadın değildi.</p>

  <p>Ve derken teşhis ettim onu. Öfke, utanç, isyan, hayal kırıklığı ve mayomun altında yarı komik, yarı sancı vererek sertleşen sulama aygıtım, yeni bir tokmak uğrunda trampetimi ve trampetimin iki tokmağını unutturdu bana.</p>

  <p>Oskar sıçradığı gibi Maria'nın üzerine atıldı. Maria kıllı üçgeniyle yakaladı Oskar’ı. Oskar yüzünü kıllara gömdü. Dudakları arasından içerlere doğru boy verip yeşerdi kıllar. Maria gülüyor ve Oskar’ı çekip bir kenara almak istiyordu. Ama ben boyuna daha çok içime çektim Maria’yı, vanilya kokusunun izini ele geçirdim. Hâlâ gülüp duruyordu Maria. Hattâ vanilyasının başında kalmama göz yumdu, hoşlanıyor gibiydi bundan, çünkü gülmesine bir türlü ara vermiyordu. Ancak ayaklarım kayıp da bu kaymam Maria'nın canını acıtınca —çünkü kıllarını bırakmamıştım Maria'nın ya da kıllar beni bırakmamıştı—, ancak söz konusu vanilya gözlerimi yaşartınca, artık ağzımda mantarların veya başka bir şeylerin keskin lezzetini duymaya başlayınca, vanilya tadını büsbütün kaybedince, Maria’nın vanilya arkasında gizlediği toprak kokusu, toprak olup çürüyen Jan Bronski’yi alnıma çivileyerek, beni bir daha benden ayrılmayacak ölümlülük tadıyla tanıştırınca, bıraktım Maria’yı.</p>

  <p>Oskar kabinenin kör renkli tahtaları üzerine kayıp düştü; yeniden gülmeye başlayan Maria onu kaldırıp kollarına aldığında, onu okşayıp kendisinde alıkoyduğu tek şey olan tahta kiraz kolyeye bastırdığında, hâlâ ağlıyordu Oskar.</p>

  <p>Başını sallayarak kıllarını dudaklarımdan toplayıp aldı Maria ve şaşırmış: “Bu seninki de iş mi yani, Oskarcığım?” dedi. “Hem ne olduğunu bilmez, sokulursun yanına, sonra da kalkıp ağlarsın!”</p>
</body>
</html>
