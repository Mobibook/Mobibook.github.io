<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">DEZENFEKTE İLÂCI</span></h2>

  <p>Dün gece tedirgin düşler gördüm. Tıpkı dostlarımın beni dolaştığı ziyaret günlerindeki gibi: Düşler, anlatılmaya değer gördükleri şeyleri anlattıktan sonra kapıyı teker teker birbirlerine bırakıp gitti. Tekrarlarla dolu saçma sapan hikâyeler; berbat oyuncuların jestleriyle yeteri kadar ısrarlı sunuldukları için işitmemek maalesef elden gelmeyen monologlar. Söz konusu hikâyeleri kahvaltıda Bruno’ya anlatmaya kalkınca, bir türlü başaramadım, çünkü tümünü de unutmuştum; düşleri belleğinde tutma konusunda istidadı yok Oskar'ın.</p>

  <p>Bruno kahvaltı sofrasını kaldırırken sordum: “Kuzum, Bruno, şu boyum ne kadar benim?”</p>

  <p>Bruno küçük reçel tabağını kahve fincanının üzerine koydu, üzgün: “îyi ama, Bay Matzerath, siz gene reçel yememişsiniz”, dedi.</p>

  <p>Evet, bu paylama yabancım değil benim. Hep kahvaltıdan sonra duyarım. Bruno her sabah çilek reçeli denen bu sıvışık nesneyi getirir, ben de bir kâğıt ya da bir gazete parçasını külâh gibi kıvırıp hemen örterim üzerini. Ne reçeli görmeye katlanabilir, ne de onu yiyebilirim; dolayısıyla Bruno’nun bu paylamasını da sakin ve kararlı geriye çevirdim: “Biliyorsun reçel konusundaki düşüncemi, Bruno! Sen onu bırak da, boyumun ne kadar olduğunu söyle şimdi lütfen.”</p>

  <p>Soyu tükenmiş bir sekiz bacaklı hayvanın gözleri var Bruno’da. Bir şey üzerinde düşünüp taşınacak oldu mu, tarih öncesi bakışlarını odanın tavanına yolluyor ve çokluk bu yöne doğru konuşuyor; bu sabah da odanın tavanına bakarak şöyle dedi: “Ama çilek reçeli bu, Bay Oskar!” Ancak uzunca bir aradan sonra —çünkü susuşum, Oskar’ın boyu hakkında sorduğum soruyu ayakta tutuyordu— gözlerini tavandan alıp yatak kafesimin çubuklarına dikti, derken 1 metre 21 santim boyunda olduğumu işittim Bruno’dan.</p>

  <p>“Kuzum Bruno, bir daha ölçsen, bir hata olmasın hani.”</p>

  <p>Bakışlarını olduğu yerde bırakarak pantolonunun arka cebinden bir mezura çıkardı Bruno üzerimdeki yorganı nerdeyse hoyrat geriye attı, yana kayan geceliğimi açığa çıkmış haya yerimin üzerine çekti, 1 metre 78’den sonrası kopmuş parlak sarı mezuroyu açtı, üzerime tuttu, aşağı yukarı oynatarak iyice oturup oturmadığını kontrol etti; elleriyle kendini tamamen işe vermişti, ama gözleri Saurier <a href="../Text/Notlar.xhtml#n71" id="n71d"><sup>[71]</sup></a> zamanlarında geziniyordu. Nihayet sonucu okumak istiyormuş gibi, üzerimde mezuronun kımıldamasına bir son verdi: “Hâlâ bir yirmi, Bay Oskar.”</p>

  <p>Ne diye mezuroyu sarıp kahvaltı sofrasını kaldırırken bu kadar gürültü yaptı Bruno, bilmem. Yoksa boyum hoşuna gitmiyor mu?</p>

  <p>Kahvaltı tepsisiyle yumurta sarısı mezuro ve insanı isyan ettirecek kadar tabiî renkteki çilek reçeliyle odadan çıktıktan sonra, koridorda gözünü son bir kez kapıdaki gözetleme penceresine dayadı Bruno; bakışları altında sonsuz yaşlanıp kocadım; derken bir metre yirmi santim boyundaki beni yalnız bırakıp gitti.</p>

  <p>Oskar’ın boyu bu kadar demek. Bir cüce, bir bücür, bir liliput için nerdeyse fazla uzun bir boy. Benim Roswitha’cığım, benim Raguna’cığım ne kadar yüksekte tutuyordu başını acaba? Prens Eugen soyundan gelen Üstat Bebra'nın ne kadardı boyu? Bugün bu boy bendeyken, Felix’le Kitty’ye bile yukardan bakabilirdim; oysa adını ettiğim bu kişiler bir zaman, yirmi bir yaşına kadar 94 santimetrelik boyunu koruyan Oskar’a gıpta dolu bir dostlukla bakmışlardı..</p>

  <p>Ancak Matzerath gömülürken bir taş gelip kafamın arkasına vurmuş, ondan sonra da büyümeye başlamıştım.</p>

  <p>Oskar taş diyor; ben de bu yüzden mezarlık üzerine anlattıklarımı tamamlamaya karar veriyorum.</p>

  <p>Bir oyuncuk oynayarak bundan böyle “Yaşamalı mıyım, yaşamamalı mıyım?” sorusunun benim için söz konusu olamayacağını, artık sadece “Yaşamalıyım, yaşamam gerekiyor, yaşamak istiyorum”un varolduğunu anlar anlamaz, trampetimi boynumdan çıkarmış, değnekleriyle beraber onu Matzerath için açılan çukura atmış ve büyümeyi aklıma koymuştum; hemen büyümeye başlayan kulaklarımda bir uğultu başgöstermiş, ancak ondan sonra oğlumun dört buçuk yaş gücüyle fırlattığı aşağı yukarı ceviz iriliğinde bir çakıl taşı arkadan gelip kafama vurmuştu. Böyle bir taşın kafama isabet edişi gerçi beni şaşırtmadı, ne de olsa oğlumun hakkımda beslediği niyeti seziyordum ama yine de Matzerath’ın üzerinde duran trempetimin yanına yuvarlandım. Heilandt Baba o yaşlı kuru elleriyle tuttuğu gibi çukurdan çıkardı beni, ama trampeti ve trampet değneklerini aşağıda bıraktı, burnumdan kan gelmeye başladığı için ensemi kazmanın demiri üzerine yatırdı. Bildiğimiz gibi çabuk dindi kanama, gelgelelim büyümem ilerde de ilerlemeler kaydetti; şüphesiz bu ilerlemeler o kadar küçüktü ki, bunları fark eden yalnız Schugger Leo oldu, yüksek sesle bağırıp kanat çırparak ve bir kuş hafifliğiyle sekerek çevreye yaydı bunu.</p>

  <p>Daha önce anlattıklarıma ekleyeceklerimin hepsi bu kadar; bunlar da hani gereksiz şeyler, çünkü büyümem daha taşın başıma değmesinden ve çukur içine yuvarlanmamdan önce başlamıştı. Ama Maria ile Bay Fajngold büyümeme bir hastalık gözüyle bakıyorlardı ve onlara göre bir tek nedeni vardı bunun: Kafamın arkasına değen taş ve kabrin içine yuvarlanmam. Kurt'u daha mezarlıkta patakladı Maria. Kurt'çuğun dayak yeyişine üzüldüm; çünkü ne de olsa taşı bana yardım etmek, büyümemi çabuklaştırmak için atmış olabilirdi. Belki de yetişkin gerçek bir babayı ya da Matzerath’ın yerini tutacak birini görmek istiyordu karşısında; çünkü Oskar’ı asla bir baba olarak görmemiş ve saymamıştı.</p>

  <p>Nerdeyse bir yıl süren büyümem sırasında, bu büyümemin Kurt’çuğun fırlattığı taştan, kabir içine yuvarlanmamdan ileri geldiğini doğrulayan erkek ve kadın doktorlar çıktı yeteri kadar; yani bunlar raporuma şöyle yazdılar: “Oskar Matzerath başının arkasına isabet eden bir taş dolayısıyla anormal bir büyüme kaydederek...”</p>

  <p>Bu konuda üçüncü yaş günümün de anımsanması gerekiyordu. Benim asıl serüvenimin başlangıcıyla ilgili olarak yetişkinlerin bildiğine göre, üç yaşındayken Oskar Matzerath, kilere inen merdivenden beton döşeme üzerine düşmüş, bu düşüş de onun bundan böyle büyümesini engellemişti vb.</p>

  <p>Hani bu açıklamalarda, insanlardaki her mucizeye bir neden aramak eğiliminin varlığı görülebilir. İnanılmaz hayalî şeyler olarak kaldırıp bir kenara atmadan, her mucizeyi kendisinin de enikonu gözden geçirdiğini burada itiraf etmesi gerekiyor Oskar’ın.</p>

  <p>Saspe Mezarlığı'ndan dönünce Truczinski Nine’nin evinde yeni kiracılar bulduk. Sekiz başlı bir Polonya ailesi mutfakla iki odaya yerleşmişti. İyi insanlardı, kendimize başımızı sokacak bir başka yer bulana kadar bizi yanlarında misafir edecek oldular, ama Bay Fajngold bu kadar kalabalığın bir arada oturmasına karşı çıktı ve bize yine yatak odamızı bırakıp kendisi oturma odasıyla yetinmek istedi. Ama buna da Maria yanaşmadı, yeni dul kalmış bir kadının tek başına yaşayan bir erkekle aynı çatı altında barınmasının yakışık almayacağı görüşünü ileri sürdü. Zaman zaman Luba diye çağırdığı karısının ve aile fertlerinin çevresinde bulunmadığını fark etmeyen, hamarat karısının varlığını sık sık yanı başında duyan Bay Fajngold, Maria'nın ileri sürdüğü nedenleri sonradan anlamaya yetecek kadar fırsat buldu: Bir kez Bayan Luba vardı ortada; ayrıca yakışık almazdı; dolayısıyla olacak şey değildi istediği Fajngold’un; ama Bay Fajngold yine de mahzeni bıraktı bize, hattâ buranın bir düzene sokulmasına yardım etti, gelgelelim benim de mahzende kalacak oluşuma gönlü elvermedi; hasta olduğum, acınacak derecede hasta olduğum için, oturma odasında zavallı annemin piyanosunun yanıbaşında benim için bir yer yatağı yapıldı.</p>

  <p>Bir doktor bulmak güçtü. Doktorların çoğu askerî birliklerle zamanında kentten ayrılıp gitmişti; çünkü Batı Prusya Hastalık Sigortası daha ocak ayında batıya taşınmış, dolayısıyla hasta deyimi birçok doktorlar için gerçek anlamını yitirmişti. Uzun aramalardan sonra Bay Fajngold Alman ve Rus yaralı askerlerinin yan yana yattıkları Helene Lange Okulu’nda Elbing’li bir kadın doktor buldu, burada yaralı askerlerin kol ve bacaklarını kesiyordu kadın. Gelip bana bir bakacağına söz vermişti ve dört gün sonra gerçekten çıkıp geldi, yatağımın yanıbaşına oturdu, beni muayene ederken üç sigara içti arka arkaya ve dördüncü sigarayı içerken uyuyakaldı.</p>

  <p>Bay Fajngold göze alamadı kadını uyandırmayı. Maria ise çekinerek şöyle bir dokundu. Ama doktor hanım, ancak içtiği sigaranın tamamen yanarak sol elinin işaret parmağını yakması üzerine kendine geldi. Hemen ayağa kalktı, halı üzerine attığı izmariti ayağıyla basarak söndürdü ve sinirli bir edayla, kısa kısa cümlelere başvurarak dedi ki: “Özür dilerim, üç haftadır gözümü kırpmadım. Kasemark’ta bir araba vapuru bekliyorduk, Doğu Prusya’dan karşıya çocukları taşıyacaktık. Ama karşıya geçemedik. Yalnız askerler. Dört bin çocuk; hepsi de öbür dünyayı boyladı.” Sonra öbür dünyayı boylayan çocuklardan anlatırken nasıl fazla söze kaçmamışsa, büyümesini sürdüren çocuk yanağımı da şöylece bir okşayıverdi, yeni bir sigara soktu ağzına, sol kolunu çemirledi, çantasından bir ampul çıkardı ve uyanık kalmasını sağlayacak bir iğneyi kendi kendisine yaparken: “Çocuğun nesi olduğunu söyleyemeyeceğim”, dedi, “en iyisi bir kliniğe yatırmak. Ama burada değil. Buradan gitmeye bakın, batıya doğru. Çocuğun dizlerinde, ellerinde ve omuzlarındaki eklem yerleri şişmiş. Başı da yakında şişmeye başlar muhakkak. Soğuk kompresler yapın. Birkaç da hap bırakıyorum; acısı olur, uyuyamazsa verirsiniz.”</p>

  <p>Neyim olduğunu bilmeyen ve bunu itiraftan çekinmeyen az konuşur hanım doktoru beğenmiştim. Maria ile Bay Fajngold bunu izleyen haftalar yüzlerce kompres yaptı, kompresler iyi geldi bana; ama dizlerimde, ellerimde ve omuzlarımdaki eklemlerin, ayrıca başımın şişmesini ve ağrılara yol açmasını önleyemedi. Maria bana doktor hanımın bıraktığı haplardan verdi, ama çok geçmeden suyunu çekti haplar. Bay Fajngold cetvel ve kurşunkalemle ateş eğrileri çizmeye başladı, bu arada deneylere girişti bir yandan, sunî bala karşılık karaborsadan sağladığı bir dereceyle ateşimi ölçüp kendi icat ettiği şemalara geçirdi; ortaya çıkan grafik Bay Fajngold’un şemasında fena halde oyulmuş dağları andırıyordu —kafamda Alpler ve Ant dağları canlandı benim—, oysa ateşim hiç de o kadar serüvenlere yolaçacak gibi değildi; sabahları çokluk otuz sekiz bir dizyem oluyor, akşama kadar 39’a çıkıyordu. Otuz dokuz dört dizyem büyüme dönemim sırasında kaydedilen en yüksek ateşti. Ateşler içinde yatarken neler görmedim, neler işitmedim: Bir defasında bir atlı karıncada buldum kendimi; inmek istiyordum, bırakmıyorlardı. Bir başka defasında yanımda bir sürü küçük çocuk, itfaiye arabasında, içi oyuk kuğularda, köpekler, kediler, domuzlar ve geyikler üzerinde buldum kendimi; dönüyor, boyuna dönüyordum; inmek istiyordum, bırakmıyorlardı. Derken yanımdaki küçük çocukların hepsi ağlamaya başladı, onlar da benim gibi itfaiye arabasından, içi oyuk kuğulardan dışarı çıkmak, kedilerin, köpeklerin, geyiklerin ve domuzların üzerinden inmek, artık atlı karıncada gitmemek istiyor, ama istediklerini yapmalarına izin verilmiyordu. Çünkü Tanrı Baba atlı karıncanın sahibinin yanıbaşında dikiliyor, boyuna yeni turlar yapmamız için paralar ödüyordu. Bize gelince, dualar ediyor: “Oh, Tanrı Baba!” diyorduk. “Biliyoruz, ufak paran çoktur senin; can ve yürekten bizim atlı karıncayla dolanmamızı istiyorsun, bu dünyanın yuvarlaklığını bize göstermek sana zevk veriyor. Ne olur cüzdanını sok cebine, stop! de, dur! bitti! tamam! inin! de, buraya kadar! finiş! de —biz zavallı çocukların başları dönüyor, dört bin kadarımızı alıp Käsemark’a, Weichsel ırmağına getirdiler, ama karşıya geçemiyoruz, çünkü senin atlı karıncan, senin atlı karıncan...”</p>

  <p>Ama sevgili Tanrımız, Tanrı Babamız, atlı karıncanın sahibi, kitaplarda görüldüğü gibi gülümsüyor ve ortalarında Oskar olmak üzere dört bin küçük çocukçuğun itfaiye arabalarında, oyuk kuğular içinde, kediler, köpekler, domuzlar ve geyikler üzerinde atlı karıncayla çemberler çizmemiz için boyuna yeniden cüzdanına el atıyordu ve geyiğim —bir geyik üzerinde oturduğumu bugün bile anımsıyorum— beni Tanrı Baba’nın ve atlı karınca sahibinin önünden her geçirişinde bir başka yüzle karşılaşıyordum: sonraki tur için cüzdanından çıkardığı parayı o üfürükçü dişleriyle gülerek ısıran Rasputin'in yüzü oluyordu bir defasında; sonra ozanlar prensi Goethe oluyor, ince işlemelerle süslü cüzdanından paraları çıkarıyordu ve bütün paraların üzerinde Tanrı Baba’nın kabartma resmi görülüyordu. Sonra yine bir cezbe içinde Rasputin, arkadan Goethe, ölçülü ve sakin Biraz çılgınlıkla Rasputin'e koşuş, sonra akıllı bir davranışla Goethe’ye uzanış. Taşkın güçler Rasputin'in, düzenden yana olan güçler Goethe'nin çevresinde. Kitle, kaynaşma Rasputin'in çevresinde, takvim yapraklarında okunan Goethe'nın sözleri... sonunda —hani ateş düştüğü için değil de, her vakit ateşi hafifletmek üzere ateşin üzerine eğilecek biri çıktığı için — Bay Fajngold eğilerek durdurdu atlı karıncayı. İtfaiyeyi, kuğuyu ve geyiği durdurdu, Rasputin'e ait paraları tedavülden çekip aldı, Goethe'yi unneler'in yanına yolladı, başları dönen dört bin küçük çocukçağızı rüzgâr gibi savurdu Kâsemark'a ve Weichsel ırmağı üzerinden cennete yolladı —ve Oskar'ı ateşli ya-tağından kaldırıp bir lizol bulutu üzerine yerleştirdi, yanı dezenfekte etti beni.</p>

  <p>Başta bitlerle ilgiliydi bu dezenfekte henüz, derken bir alışkanlığa dönüştü. Bitleri ilkin Kurtçukta, sonra bende, daha sonra da Maria’yla kendi üzerinde keşfetmişti Bay Fajngold. Belki Maria’yı Matzerath’sız koyan o Ukrayna'lı, bitleri bize bırakıp gitmişti. Bitleri keşfettiği zaman nasıl da bağırmıştı Bay Fajngold! Karısını ve çocuklarını yanma çağırmış, ailesinin bütün fertlerinde bit bulunduğundan kuşkulanmış, sunî balla yulaf verip pek değişik dezenfekte ilâçları almış karşılığında, kendisini ve bütün aile fertlerini, Kurt’u, Maria’yı ve beni, ayrıca benim hasta yatağımı her Allahın günü dezenfekte etmeye başlamıştı. Dezenfekte ilâcıyla vücutlarımızı oğuyor, ilâcı üzerlerimize püskürtüyor, toz halindeki ilâçları pudra gibi vücutlarımıza serpiyordu. O bu ilâçları üzerlerimize püskürtüp serper, vücutlarımızı bunlarla oğarken, çiçekler gibi açılıp serpiliyordu benim ateşim; Bay Fajngold’un ağzından sözler dökülüyor, Bay Fajngold karbol, klor ve lizol dolu marşandiz trenlerini anlatıyordu: Bu dezenfekte ilâçlarını, Treblinka Toplama Kampı’nda dezenfektecilik yaptığı zamanlar sağa sola püskürtüp serpmişti; her öğle saat ikide kampın yollarını, kamptaki barakaları, duş yerlerini, fırınları, çıkın çıkın giysileri, henüz duş yapmamış sırada bekleyenleri, duş yapmış yerde yatanları, fırından çıkan ne varsa hepsini, fırına gireceklerin tümünü dezenfekteci Marius Fajngold olarak her Allahın günü lizolle dezenfekte etmişti. Ve bir bir isimlerini saydı bana, çünkü hepsinin de ismini anımsıyordu. Bilauer diye bir adamdan söz açtı; bu adam Bay Fajngold’a alabildiğine sıcak bir ağustos günü Treblinka Kampı'nın yollarına lizol değil, petrol serpmesini öğütlemişti. Ve öyle de yapmıştı Bay Fajngold. Bay Bilauer de kibriti çakmıştı. Ve Zob örgütünden <a href="../Text/Notlar.xhtml#n72" id="n72d"><sup>[72]</sup></a> yaşlı Zew Kurland hepsine ant içirmişti. Ve Mühendis Galewski cephaneliğe girmişti gizlice. Ve Hauptsturmführer Kutner’i tabancayla vurmuştu Bilauer. Ve Sztulbach ile Warynski Zisenis’in üzerine atılmışlardı sonra. Ve geri kalanlar Trawniki nöbetçilerinin üzerine saldırmıştı. Bazıları da tel örgüyü kesmiş, bu arada devrili devrilivermişlerdi yere. Ama oradakileri duşa götürürken nükte yapmadan duramayan Unterscharführer Schöpke, kampın kapısında dikilmiş ve üzerlerine ateş etmişti. Bir şey yapamamıştı gerçi, çünkü hemen üzerine atılmışlardı: Adel Kawe, Motel Lewit, Hennoch Lerer, ayrıca Hersz Totblat ve Letek Zagiel ve Tosias Baran ve eşi Debora. Ve Lolek Begelmann bağırmıştı: “Uçaklar yetişmeden Bay Fajngold da gelsin!” Ama Bay Fajngold karısı Luba’yı beklemişti, ama karısı daha o vakitler çağırılınca gelmez olmuştu. Sonra da sağdan soldan onu yakalamışlardı. Soluna Jakub Gelernter, sağma Mordechaj Szwarcbard geçmişti. Ve önü sıra ufak tefek Dr. Atlas seğirtiyordu. Treblinka'da ve daha sonra Wilna dolaylarındaki ormanlarda çevreye gayet bol lizol serpilmesini öğütleyen Dr. Atlas'a göre lizol yaşamaktan daha önemliydi. Bay Fajngold’un da onaylayacağı bir şeydi bu hani; çünkü ölüleri, bir değil, hayır ölüleri, bir sayı vermenin ne gereği var, ölüleri diyorum, ölüleri Bay Fajngold dezenfekte etmişti. Ve isimler sayıp döküyordu Bay Fajngold ve insan sıkılıyordu, lizol içinde yüzüyordu; ve yüzbinlerce isim, sahibinin ölmesinden ve yaşamasından daha çok, hayatın değilse ölümün, Bay Fajngold’un dezenfekte ilâçlarıyla zamanında ve yeteri kadar dezenfekte edilip edilmediği sorusu önemli görünüyordu bana.</p>

  <p>Derken ateşim düşer gibi oldu, nisan ayını bulmuştuk. Ama sonra yeniden çıktı, atlı karınca döndü ve Bay Fajngold ölüler ve yaşayanlar üzerine lizol serpmeye başladı. Sonra ateşim yeniden düştü ve nisan ayı sona erdi. Mayıs başında boynum kısaldı, göğüs kafesim genişleyerek daha yukarlara kaydı, çenemle başımı eğmeden Oskar’ın döş kemiğine dokunabiliyordum artık. Derken biraz daha ateş, biraz daha lizol. Maria'nın da lizol içerisinde yüzen fısıltılı sözleri çalındı kulağıma: “Çarpuk çurpuk büyümesin de! Bir kambur falan çıkmasın da ortaya! Bir koca kafa meydana gelmesin de!”</p>

  <p>Ama Bay Fajngold Maria’yı avutup, ona kamburlarına ve koca kafalarına rağmen hayatta bir baltaya sap olmuş insanlardan söz açtı. Frydrych adında bir roman kahramanından anlattı; Frydrych kalkıp Arjantin’e göç ediyor ve orada bir mağaza açıp dikiş makineleri satıyordu, mağaza sonradan büyüdükçe büyüyor ve ün yapıyordu.</p>

  <p>Hayatta başarı kazanmış kambur Frydrych üzerine anlatılanlar gerçi Maria’yı avutmadı, ama Bay Fajngold’u öylesine coşturdu ki, bakkal dükkânımıza başka bir biçim vermeyi kararlaştırdı. Savaşın bitmesinden az sonra mayıs ortalarında dükkânımızın yüzü yeni mallar gördü. İlk dikiş makineleriyle dikiş makineleri parçaları dükkânda boy gösterdi, ama çeşitli yiyecek maddeleri bir süre daha dükkânda kaldı ve geçiş döneminin kolayca geride bırakılmasına yardım etti. Ah o cennet gibi günler! Nakit para diye bir şey henüz görülmüyordu ortalıkta. Değiş tokuş yapılıyor, değiştirilen şeyler başka şeylerle trampa ediliyordu; bunun sonucu olarak sunî bal, yulaf ezmesi, Dr. Oetker Maya Tozu’nun son kalan paketçikleri, şeker, un ve margarin, bisikletlere, bisikletler ve bisiklet parçaları ise elektromotorlara, bunlar da çeşitli araç ve gereçlere, araç ve gereçler kürk eşyalara dönüştü; kürk eşyaları ise, Bay Fajngold, hokuspokus yine dikiş makinelerine çevirdi. Bu aralıksız değiş tokuş oyununda Kurt'çukla benden de yararlanıldı, müşteriler getirdi dükkâna Kurtçuk aracılık yaptı ve Maria’dan daha çabuk alıştı bu iş koluna. Nerdeyse Matzerath’ın sağ olduğu günlerdeki gibiydi: Maria tezgâhın başında dikilip eski müşterilerin kentte kalmış olanlarına hizmet ediyor, beri yandan kırık dökük Polonyacasıyla kente yeni yerleşen müşterilerin isteklerini öğrenip bunları yerine getirmeye çalışıyordu. Kurt'un dil öğrenmeye karşı istidadı vardı; her tarafa koşuyordu; Bay Fajngold bel bağlıyabilirdi kendisine. Henüz beş yaşında olmayan Kurt’çuk çalıştığı iş kolunda uzmanlaşmış olup, İstasyon Caddesindeki kara borsa sergide yüzlerce model içerisinden eli yüzü düzgün denebilecek Singer ve Pfaff dikiş makinelerini hemen bulup çıkarıyordu. Kurt'çuğun bilgilerini takdirde Bay Fajngold da kusur etmiyordu hani. Mayıs sonunda büyükannem Anna Koljaiczek Bissau’dan kalkıp Brenntau üzerinden yaya Langfuhr’a gelerek bizi ziyaret ettiğinde ve güç belâ soluyarak kendisini şezlongun üzerine attığında, Bay Fajngold Kurtçuğu pek övdü ve Maria için de övücü sözler söyledi. Büyükanneme hastalığımın hikâyesini enine boyuna anlatıp, bu arada ikide bir kendi dezenfekte ilâçlarının işe yararlığını belirtirken, pek sessiz ve uslu davrandığım, bütün hastalığım boyunca hiç bağırmadığımdan, Oskar için de övgüler sıraladı.</p>

  <p>Büyükannem gaz almaya gelmişti, çünkü ışıksız kalmıştı Bissau. Derken Fajngold Treblinka Kampı’nda petrolle ilgili olarak görüp yaşadıklarından, ayrıca kampın dezenfektecisi olarak yüklendiği o çok yönlü görevden anlatmaya koyuldu, Maria’ya iki litre gaz doldurmasını söyledi bir şişeye, <span style="font-style:italic;">yanına</span> bir paket sunî balla çeşit çeşit dezenfekte ilâcı kattı; büyükannem savaş sırasında Bissau’da ve Bissau-Abbau’da yanıp kül olan yerlerden bahsedince, onu onaylar gibi başını salladı; dalgın, söylenenleri dinledi. Derken eskisi gibi Firoga dediği Viereck’in uğradığı tahribatla ilgili olarak da anlatacak şeyler buldu büyükannem. Bissau’dan da yine savaştan önceki gibi Bysewo diye söz açtı. Ramkau’da Köylü Birliği Başkanlığı yapan, elinden iş gelir bir adam olan ve kardeşinin oğlunun karısıyla, yani Polonya Postanesini terketmeyen Jan’ın Hedwig’iyle evlenen Ehlers’i Rençberler Bürosu’nun önünde ipe çekmişlerdi; az kalsın Hedwig’i de asıyorlarmış, çünkü bir Polonya kahramanının karısı olduğu halde Köylü Birliği Başkanı Ehlers’le evlenmiş Hedwig; ayrıca bir haber: Stephan teğmen olmuş, Marga ise Alman Kızlar Birliği’nde kalmıştı.</p>

  <p>“Eh, Stephan’a zaten bir şey yapamazlardı; hani ya Buz Denizi’nde şehit oldu o. Ama Marga’yı alıp kampa yollayacak oldular. O zaman da Vinzent bir ağzını açtı, bir konuştu ki, görme! Şimdi Marga’yla bizim yanımızda kalıyor Hedwig, tarlada bize yardım ediyorlar. İyi ya konuşması da Vinzent’i bir sarstı ki, pek öyle fazla yaşamaz derdim ben. Büyükananıza gelince, onun da kalbinden zoru var, her tarafından zoru var, başından da, dangalak herifin biri kafama vurdu, canı işte öyle istemiş mendeburun.”</p>

  <p>Böylece sızlanıp durdu Anna Koljaiczek, başını tuttu, benim büyüyen başımı okşadı ve bu arada bazı akıllıca gözlemler ileri sürdü: “Kaschubei’lıların hali böyle işte, Oskar’cığım. Hep vururlar kafalarına. Ama siz buradan batı’ya gidersiniz; orası daha iyi, ama büyükanan kalacak burada. Hani ya Kaschubeilılar bir yere göçemez, hep oldukları yerde kalır, başlarını uzatır, elin oğlu da gelip vurur başlarına. Hani ya bizler ne doğru dürüst Polonyalıyız, ne de doğru dürüst Alman. Kaschubei’lı olmak ne PolonyalIlar için, ne de Almanlar için yetmiyor, açık açık bir taraftan olasın istiyorlar.”</p>

  <p>Büyükannem yüksek sesle güldü; sunî balla dezenfekte ilâçlarını, askerî, politik ve dünya tarihiyle ilgili o son derece civcivli olaylara rağmen patates renginden bir türlü vazgeçmemiş dört etekliği altına sakladı.</p>

  <p>Derken kalkıp gidecek oldu büyükannem, ama Bay Fajngold bir dakika daha sabretmesini istedi; çünkü karısını ve öbür aile fertlerini tanıştırmak istiyordu; ama Bayan Luba çağrılıp da gelmeyince: “Tamam! Tamam!”, dedi büyükannem. “Ben de hep seslenirim zaten, kızım Agnes derim, gel de anana yardım et, çamaşırları çitile biraz derim. Ama benim kızım da gelmez; senin karın gibi tıpkı. Sonra benim kardaşım Vinzent de ortalık iyice kararmaya görsün, kapı önüne çıkar, Polonya Postanesi'nde çalışıp orada hayatını veren oğlu Jan’ı çağırır yüksek sesle, komşuları uykularından uyandırır.”</p>

  <p>Büyükannem kapıya varmış, başörtüsünü bağlıyordu ki, yattığım yerden seslendim: “Babka! Babka.” Yani büyükanne, büyükanne dedim. Büyükannem döndü, beni altına sokup beraberinde götürmek ister gibi biraz kaldırdı etekliklerini; ama birdenbire etekliklerinin altını işgal etmiş bulunan gaz şişesi, sunî bal ve dezenfekte ilâçlarını anımsamış olacak ki, çekip gitti, bensiz, Oskar’sız gitti.</p>

  <p>Haziran başında ilk kafileler batıya doğru yola koyuldu. Maria bir şey söylemiyor, ama ben onun evdeki mobilyalara, dükkâna, kira evine, Hindenburg Ağaçlıklı Yolu’nun iki yanındaki mezarlıklara ve Saspe’deki tümseğe veda ettiğini anlıyordum.</p>

  <p>Kurt'çukla mahzene inmeden bazı akşamlar Maria zavallı annemin piyanosunun bitişiğindeki yatağımın yanıbaşına çöküyor, sol eliyle ağız mızıkasını çalıyor, sağ-elinin bir parmağı çaldığı havaya eşlik ediyordu.</p>

  <p>Bay Fajngold’un müzikle başı hoş değildi; dolayısıyla mızıka çalmayı bırakmasını rica ediyor Maria’dan, ama Maria mızıkayı ağzından çekip alarak piyanonun kapağını kapamaya kalkınca, bu kez de ondan biraz daha çalmasını istiyordu.</p>

  <p>Derken Maria’ya evlenme teklifinde bulundu Fajngold. Oskar zaten anlamış, çünkü Bay Fajngold gittikçe daha seyrek karısını çağırır olmuştu; havanın sinekler ve uğultularla dolu olduğu bir yaz akşamı da karısının yokluğundan emin olunca, Maria’ya söz konusu teklifi yaptı. Hem Maria’ya, hem de iki çocuğa, yani hasta Oskar’a da yanında yer verecekti. Maria’ya ise evi bağışlıyor, dükkânın kazancına ortak yapıyordu.</p>

  <p>Maria yirmi iki yaşındaydı o zamanlar. Tesadüfün eseri gibi gözüken güzelliği hoyrat değilse bile sağlam bir temele kavuşmuştu; savaşın son aylarıyla savaşı izleyen günler, parasını hep Matzerath’ın ödemiş olduğu ondülelerden, yoksun kalmıştı Maria; benim zamanımdaki gibi topuz yapmasa bile, saçları omuzlarına dökülüyor, ağırbaşlı, belki biraz sertelmiş bir kız izlenimi uyandırıyordu; ve işte bu kız hayır diyerek Bay Fajngold’un evlenme teklifini geri çevirdi. Maria eskiden bizim olan halının üzerinde dikiliyor, solunda Kurt’çuğu tutuyor, sağ elinin başparmağıyla da çini sobadan tarafı gösteriyordu. Bay Fajngold’la Oskar şöyle dediğini işittiler Maria'nın: “Dünyada olmaz! Burada yaşamak bizim için geçmiş ola artık. Biz gayrı Rheinland’a, bacım Guste’nin yanına gideceğiz. Kocası bir otelde başgarsonluk yapıyor, adamın ismi Koster, bizim üçümüzü de şimdilik evine alacak.”</p>

  <p>Daha ertesi günü zorunlu yerlere müracaatlarını yaptı Maria. Üç gün sonra da gerekli belgelere kavuştuk. Bay Fajngold’un ağzını bıçak açmıyordu, dükkânı kapamıştı; Maria bavulları hazırlarken karanlık dükkânda terazinin yambaşında, tezgâhın üzerinde oturuyor, ama eskisi gibi sunî bal kaşıklamayı canı istemiyordu. Ancak Maria kendisine veda etmek isteyince oturduğu yerden aşağı kaydı, sepetli bisikleti alıp gelerek istasyona kadar bizi geçirecek oldu.</p>

  <p>Oskar ile bavullar — şahıs başına yirmi beş kilo bagaj alabilecektik yanımıza— iki tekerlekli ve tekerlekleri lâstikten sepete yüklendi. Bay Fajngold bisikleti itiyordu. Maria Kurt’un elinden tutmuştu; Else Caddesi’nin köşesine gelip de sola sapacağımız zaman, son bir kez arkasına döndü. Ama ben artık Labes Caddesi’ne başımı çevirip bakamadım, çünkü başımı çevirmek ağrı veriyordu. Dolayısıyla Oskar’ın başı omuzları arasında hareketsiz kaldı. Sadece hareketliliğini koruyan gözlerimle Maria Caddesi’ne Stiessbach’a, Kleinhammer Parkı’na, İstasyon Caddesi’ne açılan ve hâlâ yukarısından iğrenç sular damlayan alt geçide, benim hasar görmemiş Herz-Jesu Kilisesi’ne ve artık insanın dilinin zor döndüğü Wrzeszcz adıyla anılan Langfuhr banliyösü istasyonuna veda ettim.</p>

  <p>Beklememiz gerekiyordu istasyonda. Tren gara girince, baktık bir marşandizdi. Sağda solda insanlar; çocuklardan geçilmiyordu ortalık. Bagajımız kontrol edilip tartıldı. Askerler her marşandiz vagonu içerisine bir balya saman atıyordu. Bir müzik sesi falan duyulmuyordu bir yerde. Ama yağmur da yağmıyordu. Açıkla bulutlu arasında değişen bir hava; doğudan bir rüzgâr esiyordu.</p>

  <p>Sonunda dördüncü vagona girdik. Bay Fajngold kırmızımsı uçuşan seyrek saçlarıyla raylar üzerinde dikiliyordu. Ansızın bir darbe lokomotifin geldiğini haber verince yaklaştı ve Maria’ya üç paketçik margarinle bir paketçik sunî bal uzattı; Polonyaca emirler, bağırışmalar ve ağlaşmaların trenin kalktığını bildirmesi üzerine, azıkların yanına dezenfekte ilâçları kapsayan bir paket kattı Bay Fajngold — lizol yaşamaktan daha önemlidir — ve hareket ettik, Bay Fajngold’u aşağıda bıraktık. Bay Fajngold trenlerin kalkışında tabiî olduğu üzere, kırmızımsı uçuşan saçlarıyla gittikçe küçüldü, bir an gelip sallanan ellere dönüştü sadece ve derken büsbütün gözden kayboldu.</p>
</body>
</html>
