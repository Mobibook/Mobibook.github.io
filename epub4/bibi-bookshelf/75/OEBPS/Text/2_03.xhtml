<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>İSKAMBİLDEN EV</h2>

  <p>Kaybettiği kan fazlalaşmasına rağmen ağırlığı gittikle artan Kapıcı Kobyella'nın taşınmasına Viktor Weluhn yardım etti. İleri derecede miyop Viktor Weluhn’un gözünde gözlük vardı o zamanlar, dolayısıyla merdivenlerin taş basamaklarını çıkarken sendelemiyordu. Miyop bir kimse için her ne kadar inanılmaz görünürse görünsün, işi müvezzilikti Viktor’un. Bugün kendisinden söz açıldıkça zavallı Viktor diyorum. Nasıl annem liman önündeki dalgakırana ailece yaptığımız bir gezi sonucu zavallı annem olmuşsa, Müvezzi Viktor da gözlüğünü kaybederek — hani başka nedenler de rol oynamıştı bunda — zavallı gözlüksüz Viktor olmuştu. Ziyaret günleri: “Zavallı Viktor’u gördün mü?” diye soruyorum dostum Vittlar’a. Ama Flingern’le Cerresheim arasındaki ilerde söz konusu edilecek o tramvay yolculuğumuzdan sonra kayıplara karıştı Viktor. İnşallah peşine düşmüş dedektifler boşuna arar da onu, bulamaz; inşallah Viktor bu arada kaybolan gözlüğüne kavuşmuş ya da kendisine uygun bir başka gözlük ele geçirmiştir de, yine bir zaman olduğu gibi, bu kez Polonya’nın değilse bile Federal Almanya’nın posta hizmetinde, miyop gözünde gözlük, renk renk makbuzlar ve çil çil paralarla insanlara mutluluk dağıtmaktadır.</p>

  <p>Kobyella’yı sol tarafından tutmakta olan Jan: “Fena durum, değil mi?” diye söylendi soluyarak.</p>

  <p>“Ya bir de İngilizlerle Fransızlar yetişmezse, o zaman nasıl olacak, kimbilir!”</p>

  <p>“Ama gelirler muhakkak. Rydz-Smigly daha dün dedi ki radyoda: Bizim verilmiş bir garantimiz var, savaş patlar patlamaz bütün Fransa yekvücut olarak Polonya’nın yanında yer alacaktır.” Cümlesini bitirinceye kadar güvenini korumakta güçlük çekti Jan; çünkü sırt kısmı çizilmiş elinden sızan kanın manzarası, Polonya-Fransız garanti antlaşmasına karşı içinde bir kuşkunun doğmasına yol açmıyordu gerçi, ama onda bütün Fransa’nın Siegfried Hattı’nı aşıp yekvücut olarak Polonya’nın yanında yer alıncaya kadar, kendisinin kan kaybından ölüp gidebileceği korkusunu uyandırıyordu.</p>

  <p>“Muhakkak yola çıkmıştır Fransızlar. İngiliz filosuna gelince, daha şimdiden Baltık Denizi’nde volta atıyor.” Viktor Weluhn konuşurken yankısı uzun zaman sürüp gidecek oturaklı deyimler kullanmayı seviyordu; merdivende durdu bir ara; sağ kolunda kapıcının kurşunlanmış vücudunun ağırlığı, sol elini tıpkı bir tiyatrodaymış gibi havaya savurup beş parmağının beşini de konuşturarak: “E, haydi gelsenize, sizi mağrur İngilizler!” diye söylendi.</p>

  <p>Jan Bronski’yle Viktor Weluhn tekrar tekrar Polonya-Fransız-İngiliz ilişkilerini söz konusu ederek Kobyella’yı yavaş yavaş sahra hastanesine götürürlerken, Bayan Gretchen Scheffler’in kitaplarında bu ilişkiler üzerine okuduklarını kafasından geçirdi Oskar. Keyser’in “Danzig Tarihi” adlı kitabında şunlar vardı: “1870-1871 Alman-Fransız savaşında 1870 yılının 21 Ağustosunun öğle sonrası dört Fransız savaş gemisi Danzig limanına girdi, koya volta atarak toplarının namlularını rıhtımla kent üzerine yöneltti, ama bir sonraki gece Kaptan Weick-mann kumandasındaki Nymphe adındaki korvet Putziger Wiek’te demirlemiş filoyu çekilip gitmeye zorladı.”</p>

  <p>Birinci kattaki Posta Dağıtım Salonu’na varmadan az önce, doğruluğu ilerde anlaşılan şu görüşe yer verdim kafamda: Şimdi Polonya Postanesi ve bütün Polonya ovası saldırıya uğrarken, İngilizlerin Anavatan Filosu İskoçya'nın kuzeyindeki fiyortların birinde az çok güvenlik içinde yatıyor; Fransa’nın büyük ordusuna gelince, henüz öğle yemeğini yiyor ve Majino Hattı’nın ön kesimlerinde birkaç keşif eyleminde bulunarak Polonya-Fransız garanti antlaşmasının gereğini yerine getirdiğini sanıyor.</p>

  <p>Posta Dağıtım Salonu’nun ye seyyar hastanenin önünde Dr. Michon karşıladı bizi; hâlâ başında çelik miğfer vardı, süs için ceketinin üst cebine yerleştirdiği mendilin ucu görünüyordu; yanında Varşova’dan gönderilmiş Konrad adında bir temsilci vardı. Hemen Jan Bronski’nin korkusu bütün değişik nüanslarıyla açığa çıktı, Jan Bronski en ağır yaralardan birini almış bir insan süsü verdi kendine. Viktor Weluhn ise yaralı olmadığından ve gözü gözlükle donatılırsa iyi bir nişancı görevini yapabileceğinden, yine gişe salonuna yollandı. Jan’la benim ise penceresiz salona girmemize izin verildi; salondaki mumlar ancak yarı buçuk aydınlatıyor, çünkü Danzig Elektrik İdaresi artık Polonya Postanesi’ne elektrik vermeye yanaşmıyordu.</p>

  <p>Jan’ın yaralandığına pek inanmak istemeyen, ama postanenin savaşmaktan yılmaz bir savunucusu olarak Jan’a pek de fazla değer vermeyen Dr. Michon, posta sekreterine sözde sıhhiyeci görevini yüklenip yaralılarla ilgilenmesini emretti; beri yandan çaresizliğini sezer gibi olduğum bir el hareketiyle okşadı Oskar’ı, çarpışmalardan uzak kalmam için beni gözden uzak tutmamasını Jan'a tenbihledi.</p>

  <p>Bir sahra topu mermisi gişe salonu hizasında binaya isabet edince, çil yavrusu gibi dağıldık. Çelik miğferli Michon’la Varşova’lı Temsilci Konrad ve Müvezzi Weluhn kendi ateş mevzilerine koşuştular. Jan’la ikimiz de yedi, sekiz yaralıyla çarpışmaların bütün gürültüsünü boğup hafifleten kapalı bir salonda bulduk kendimizi. Dışarda sahra topu binayı dövüyor, ama salondaki mumların titrek alevinde bile bir değişiklik görülmüyordu. Yaralıların inildeyip sızlanmalarına rağmen, daha doğrusu yaralıların inildeyip sızlanmalarından ötürü sessizdi içerisi. Jan yatak çarşaflarını parça parça koparıp, telâşlı ve beceriksiz, Kobyella'nın bacağını sardı, sonra da kendi yarasını tedavi etmek istedi; ne var ki amcamın yanağıyla elinin arkası kanamaz olmuştu artık; üzerleri kabuk bağlamış susuyordu çizikler; ama acıyıp amcamın korkusu için bir besi oluşturuyor ve bu korku, tavanı alçak ve bunaltıcı salonda kendini dışarı vuracak bir yol bulamıyordu. Derken amcam, dalgın ve dikkatsiz, ceplerini karıştırıp skat kâğıtlarını olduğu gibi çıkardı ortaya; savunmanın kırılıp çöküşüne kadar skat oynadık.</p>

  <p>Otuz iki kâğıt karıştırılıp kesildi, dağıtıldı ve oynandı. Mektup sepetlerinin hepsi de daha önceden yaralılarla doldurulduğu için, Kobyella’yı bir sepete dayadık; baktık ki Kobyella arada bir devrilecek gibi oluyor, bir başka yaralıdan aldığımız pantolon askılarıyla bağlayıp doğru dürüst oturmasını sağladık, sakın elinden iskambil kâğıtlarını düşürmeyesin diye tenbihledik; çünkü Kobyella’sız olmuyordu, skat oyunu için bir üçüncü gerekliydi, o olmazsa ne yapardık? Mektup sepetlerinde yatanlara ise siyahı kırmızıdan ayırmak güç geliyor, dolayısıyla skat oynamak istemiyorlardı. Doğrusu Kobyella da skat oynamaya yanaşmıyor, uzanıp yatacak oluyordu; her şeye boş vermek, her şeyi kendi akışına bırakmaktı bütün dileği.</p>

  <p>Nihayet kapıcı elleri boş, gözlerini kirpiksiz yumarak, postanenin yıkılması işinin son anlarına seyirci kalmak istiyordu. Ancak biz onun böyle bir tevekküle kapılmasına müsaade etmiyorduk, onu kıskıvrak bağlamıştık ve üçüncü olarak oyuna katılmaya zorluyorduk. Oskar ise ikinci oyuncunun yerini tutuyor, kimse de Parmak Çocuk’un nasıl olup skat oynayabildiğine şaşmıyordu.</p>

  <p>Evet, ilk kez bir büyük adam gibi sesimi çıkarıp “on sekiz” deyince, Jan Bronski elindeki iskambil kâğıtlarından başını kaldırarak kısa süreli ve akıl almaz ölçüde mavi bir bakışla bana baktı, daha arttır, daha! der gibi başını salladı, ben de bunun üzerine “yirmi” dedim. Jan duraksamadan: “Daha daha!” diye söylendi. Ben: “Yirmi iki? Yirmi üç? Yirmi dört?” diyerek arttırmamı sürdürdüm. Yirmi dörtte Jan: “Pas” dedi. Sıra Kobyella’daydı şimdi, Kobyella pantolon askılarıyla bağlı olmasına rağmen yeniden yığılıp kalacak gibi oldu. Ama biz onu tutup kaldırdık; dışarıda, oyun oynadığımız salondan uzakta bir yere isabet eden bir top mermisinin gürültüsünün geçmesini bekledik, sonra başgösteren sessizlikte tiz perdeden bağırdı Jan: “Yirmi dört, Kobyella! Duymadın mı, oğlan kaça arttırdı?”</p>

  <p>Allah bilir nerelerden, hangi derinliklerden çıkıp geldi kapıcı. Göz kapaklarını sanki bir vinçle ancak kaldırabilmiş gibiydi. Jan’ın daha önce el altından, ama hile yapmak gibi bir niyeti olmadan eline tutuşturduğu on kart üzerinde sulu sulu gezindi gözleri.</p>

  <p>Sonra: “Pas”, dedi. Daha doğrusu konuşamayacak kadar kurumuş dudaklarından okuduk bunu.</p>

  <p>Ben bayağı bir ispati çektim. Jan kontra oynuyordu. El tutabilmek için Kapıcı Kobyella’ya sert sert bağırıyor, kendini toparlayıp istenilen kartları vermesi için kaba böğrünü durmadan dürtüyordu onun; çünkü ben ellerindeki bütün kozları çekip almıştım, ama bende karo olmadığı için Jan’ın oynadığı karo asını alınca el yine bana geçti; kupa beyini çektim derken, Jan onluyu verdi, Kobyella da dokuzluyu; kupa flöte’yle oyunu kazanmam yüzde yüz garantiye girmişti: Bir oyun, iki kontra, üç “Schneider”, dört ispati eder kırk sekiz, yani on iki metelik. Bir sonraki oyunda, büyük bir rizikoyu göze alıp ikisiz bir Grand oynadım; her iki oğlanı da elinde bulunduran, ama ancak otuz üçe kadar arttıran Kobyella karo oğlanını kupa oğlanıyla alınca oyun canlandı biraz. Arkadan karo asını çekti Kobyella, benim de buna karşı bir şey vermem gerekiyordu; Jan onluyu verdi, Kobyella hepsini toparlayıp çekti kenara, sonra papazı oynadı; benim eli kendime geçirmem gerekiyordu, ama bunu yapmayarak ispatinin sekizlisini verdim. Jan bütün ustalığını gösteriyordu, hattâ bir ara maça onlusuyla el bile kaptı, ama derken ben geçtim Jan’ı, hay Allah, Kobyella da maça oğlanıyla beni geçmişti; maça oğlanını unutmuş veya Jan’dadır diye düşünmüştüm, ama işte .Kobyella’da çıkmıştı, Kobyella geçti beni, sonra da tabiî elindeki öbür maçaları oynadı, ben verdim boyuna Jan elinden geleni yapıyordu, sonunda kupa göstermeye başladılar, ama, iş işten geçmişti, aldığım kâğıtları saydım, 52 tuttu: bir İkisiz Oyun, üç Grand eder altmış; yani yüz yirmi puan ve bunun karşılığı otuz fenik kaybediyordum. Jan bana iki gulden bozuk para verdi ödünç olarak, kaybettiğimi ödedim; ama Kobyella oyunu kazanmasına rağmen yine yığılıp kalmıştı, kendisine kazandığı para ödenecek gibi değildi, o anda merdivenlere ilk olarak isabet eden bir tanksavar mermisini bile umursamadı, oysa yıllardır bıkıp usanmadan temizleyip cilalamıştı bu merdivenleri.</p>

  <p>Posta Dağıtım Salonu’nun kapısı sarsılıp da mum alev-cikleri başlarına geleni ve başlarını hangi yöne yatıracaklarını bilemez olunca, yine bir korku aldı Jan’ı. Derken merdivenler tekrar sessizliğe gömüldü; ikinci tanksavar mermisi binanın dış cephesinde patladı, ama yine de Jan kâğıtları kararken aklını kaçırmış gibi davranıyordu âdeta. Kâğıtları dağıtırken de iki kez hata yaptı, ama ben bir şey söylemedim. Ateş devam ettiği süre, Jan’a söz kâr edecek gibi değildi; boyuna telâşlanıyor, yanlış kart atıyor yere, hattâ skat drücken’ü unutuyor ve küçük, biçimli ve duyusal etli kulaklarından biriyle boyuna dışarları dinliyor, bizse bu arada onun kendini oyuna vermesini sabırsızlıkla gözlüyorduk. Jan oyunu gittikçe daha dalgın oynuyordu; oysa Kobyella, yığılıp kalacak gibi olup böğrüne dürtülmek gerektiği anlar sayılmazsa, hep oyunun içindeydi. Ancak oyunu kazandığı veya kontra oynayıp Jan ile benim bir Grand’ımızı boşa harcattığı zaman, yığılıp kalıyordu. Kazanmak ya da kaybetmek artık ilgilendirmiyor onu, oyunu sadece oyun için oynuyordu. Biz sayıları sayar, sonra sayma işini tekrarlarken, Kobyella kendisine ödünç verilmiş pantolon askıları içerisinde eğik asılı duruyor, yaşadığına bir işaret olarak sadece gırtlağındaki adem elmasının korkutucu bir şekilde hareket ettiği görülüyordu.</p>

  <p>Bu üç kişiyle oynanan skat oyunu Oskar’ı da yormuştu. Hani postanenin kuşatılması ve savunulmasıyla ilgili gürültü ve sarsıntıların sinirlerimi aşırı derecede yormasından değil, daha çok, bütün maskelerin böyle ilk kez ve benim tasarladığım gibi dar bir zaman süresi içerisinde düşürülmesinden ileri geliyordu bu. Ben o güne kadar sadece Üstadım Bebra ile yanındaki Uyurgezer Bayan Roswitha’ya kendimi bütün çıplaklığıyla göstermiş, amcam ve muhtemel babamın, ayrıca bir harp malülü Kapıcı'nın, yani ilerde hayatımın tanıkları olarak asla söz konusu olmayacak bu insanların karşısına nüfus cüzdanıma uyarak on beş yaşında biraz atak skat oynayan, ama oyunu hiç de beceriksiz denemeyecek yarı yetişkin biri olarak çıkmıştım. Gerçi isteğime uygun, ama cüce ölçülerime de fersah fersah uzak düşen bu çabalar, oyun başlayalı daha yarım saat geçmeden ellerimde, kollarımda ve başımda pek şiddetli ağrılara yolaçmıştı.</p>

  <p>Oskar oyuna son verse memnun olacaktı hani ve bunun için yeteri kadar fırsat da geçirebilirdi eline. Ama şimdiye kadar tanımadığı bir sorumluluk duygusu, ona dayanmasını ve muhtemel babasındaki korkunun karşısına tek etkili çare olan skat oyunuyla çıkmasını öğütlüyordu.</p>

  <p>Böylece sürdürdük oyunu ve Kobyella’nın ölmesini yasakladık. Ölmeye bir türlü fırsat bulamadı Kobyella. Çünkü iskambil kâğıtlarının boyuna ortada dönmesine çalışıyordum. Bir ara merdivenlerde bir patlama duyulup mumlar devrilerek küçük alevleri görünmez olunca, hemen ben, aklım başımda, ilk yapılacak işi yaparak Jan’ın cebinden kibriti çıkardım; Jan’ın uçları yaldızlı sigaralarını da çekip aldım kibritle; böylece yeryüzüne âdeta yeniden ışığı getiren ilk kimse oldum, kendisini yatıştıracak bir Regatte marka sigarasını ateşleyip Jan’a uzattım; Kobyella karanlıktan yararlanarak aramızdan ayrılmaya fırsat bulamadan, alev üzerine alevle aydınlattım ortalığı.</p>

  <p>İki mumu trampetinin üzerine oturttu Oskar, sigaraları hemen elinin altına koydu; ama kendisi sigaraya rağbet etmiyor, Jan’a zaman zaman bir sigara ikram etmekle yetiniyordu. Kobyella’nın da büzülmüş ağzına bir sigara tutuşturdu, şimdi biraz daha düzelmişti durum; oyun canlandı, sigara avutucu bir etki yapmış, yatıştır-mıştı, ama yine de Jan’ın oyunları birbiri arkasından kaybetmesini önleyemedi. Jan terliyor ve kendini yaptığı işe ne zaman bütünüyle verse her seferinde olduğu gibi, dilinin ucunu üst dudağında gezdiriyordu. Bir ara o kadar kendinden geçti ki, Alfred ve Matzerath dedi bana, Kobyella'nın yerinde de zavallı annem var, o oynuyor sandı. Derken koridorda biri: “Konrad yaralandı!” diye bağırınca, suçlayıcı gözlerle bana baktı: “Rica ederim, Alfred!” dedi. “Şu radyoyu kapat allahaşkına! İnsan gürültüden kendi konuştuğunu anlamıyor.”</p>

  <p>Posta Dağıtım Salonu’nun kapısı açılıp da işi bitik Konrad sürüklenerek içeri getirilince, adamakıllı hırslandı Jan.</p>

  <p>“Kapıyı kapayın, ceryan yapıyor!” diye çıkıştı. Gerçekten de ceryan yapıyordu. Dalgın ve düşünceli titreşen mumların alevleri, ancak Konrad’ı bir köşeye tortop bırakan adamlar salondan çıkıp kapıyı arkalarından kapayınca, yine yatışır gibi oldular. Her üçümüz bir serüvensi hava içerisindeydik. Mum ışığı bizi alttan yukarı aydınlatıyor, bize her şeyi yapmaya güçlü sihirbazlar görünümü veriyordu. Derken Kobyella elindeki ikisiz kupa kâğıtlarına dayanarak ilkin yirmi yedi, sonra otuz söyledi, hayır söylemedi, bir hırıltı halinde çıktı sayılar boğazından; beri yandan gözlerini döndürüp duruyordu, sağ omuzunda oturan bir şey vardı, çıkmak istiyordu dışarı, çırpınıp duruyordu içerde, kudurmuş gibi habire tepiniyordu; derken sessizleşti sonunda, ama Kobyella’yı da öne doğru yıktı ve onun bağlı bulunduğu çamaşır sepetinin de, pantolon askılarıyla bağlı bulunmayan ölü adamla yuvarlanıp gitmesine yol açtı. Ama Jan bir atılışta, olanca gücünü kullanarak Kobyella’yı ve çamaşır sepetini durdurdu; böylece aramızdan çekip gitmesi yine engellenen Kobyella'nın nihayet “kupa” diye hırıltılı bir ses çıktı ağzından ve Jan da tiz bir sesle “kontra” diye karşılıkta bulundu. Kobyella kendini zorlayarak “çift kontra” dedi. O zaman Oskar anladı ki, Polonya Postanesi'nin savunulması başarılmış, saldıranlar henüz başlayan savaşı kaybetmişlerdi; ama isterlerse savaşı sürdürsün, isterlerse Alaska’yı, Tibet’i, Paskalya Adaları’nı ve Kudüs’ü ele geçirsinlerdi.</p>

  <p>İşin fenası Jan, kendisinin yüzde yüz kazanmasını sağlayacak o dört matadorlu güzelim eli, “Schneiderschwarz” diye oyunu açmasına rağmen sonuna kadar oynayamadı.</p>

  <p>Kupa flöte’yle başladı oyuna Jan; bana şimdi Agnes. diyor, Kobyella’yı ise rakibi Matzerath olarak görüyordu; sonra kurnazca davranıp karo oğlanını çekti —bu arada şunu söyleyeyim ki, Jan’ın karşısında Matzerath’ın değil de zavallı annemin yerini tutmak daha çok hoşuma gitmişti—, arkadan kupa oğlanını oynadı —asla Matzerath’la karşılaştırılmak istemiyordum hani—, gerçekte harp malülü ve kapıcı Kobyella olan Matzerath oynasın diye sabırsızlıkla beklemeye başlamıştı, ama Kobyella’nın oynaması zamana bakıyordu; derken Jan’ın kupa ası şırak diye şakladı yere; anlamıyordu Jan, anlamak istemiyordu, her vakit mavi gözlü kalmıştı o kadar, ve kolonya kokmuştu hep, kafası hiç ermemişti ve şimdi de neden Kobyella'nın bütün kâğıtları elinden yere düşürdüğünü, mektuplarla ve ölü adamla çamaşır sepetini devirdiğini anlamadı; ilkin ölü adam, sonra bir kucak mektup, sonunda da güzel örülmüş sepetin kendisi yüzü koyun serildi yere, bir mektup seli bize doğru aktı, sanki bize yollanmıştı bütün mektuplar, sanki şimdi bize iskambilleri bir kenara itip mektupları okumak ya da pullarını çıkarıp toplamak düşüyordu. Ama Jan ne mektupları okumaya, ne de pulları toplamaya yanaştı; çocukken çok pul toplamıştı, şimdi iskambil oynamak istiyor, Grandhand’ını sonuna kadar oynamak istiyordu; kazanmak istiyor, yenmek istiyordu. Kobyella’yı tutup kaldırdı yerden, sepeti tekerlekleri üzerine oturttu, ama yerde yatan ölü adama dokunmadı, mektupları da gerisin geri aktarmadı sepete, yani sepeti yeteri kadar ağırlıkla donatmadı; ama buna rağmen, kolaylıkla hareket edebilen sepete asılmış Kobyella'nın yerinde bir türlü rahat oturamayıp gittikçe bir yana kaykılmasına şaştı, sonunda Kobyella’ya: “Rica ederim, Alfred, oyunbazlık yapma, işitiyor musun?” diye çıkıştı. “Şu eli de oynayalım, sonra kalkar gideriz evimize. Hey, beni dinlesene kuzum!”</p>

  <p>Oskar yorgun doğruldu, kolları ve başındaki gittikçe şiddetlenen ağrıları yenerek küçük ve dayanıklı trampetçi ellerini Jan’ın omuzlarına koydu; sesini yükselterek, ısrarlı bir tonla konuşmaya zorladı kendini: “Bırak onu baba, öldü adamcağız, artık skat oynayamaz! Ama istersen seninle altmış altı oynayalım?”</p>

  <p>O anda kendisine baba diye hitap ettiğim Jan, kapıcının geride kalan cansız vücudunu bıraktı, gözlerini dikip mavi mavi, maviyle dolup taşarak bana baktı ve ağlamaya başladı: “Hayır, hayırhayırhayır hayır...” Ben ellerimle okşadım Jan'ı, ama o hayır demeye devam etti. Manalı manalı öptüm Jan'ı ama o sonuna kadar oynayamadığı grandhand’ından başka bir şey düşünmüyordu.</p>

  <p>Beni karşısında annem olarak görüp sızlandı: “Kazanmıştım, Agnes. Yüzde yüz kazanmıştım.” Ben, yani onun oğlu, annem Agnes rolünü benimsedim, kendisine hak verdim, kazanmış olacağına yemin ederek doğruladım sözlerini. Hattâ aslında kazandığını, Agnes’ciğinin sözlerine kulak vermesini söyledim. Ama Jan ne bana, ne de anneme inandı, yüksek sesle sızlanarak ağladı ilkin, sonra sesini alçaltarak peltek sesler çıkarmaya başladı, soğumuş bir külçe gibi oracıkta duran Kobyella’nın bacakları arasında ellerini gezdirdi, mektuplar arasında iskambil kâğıtlarından bir ikisini bulup çıkardı, ama otuz ikisini ele geçirmeden içi rahat etmedi bir türlü. Kâğıtlar üzerindeki Kobyella’nın pantolonundan damlayan o yapışkan sıvıyı temizledi, her kâğıtta uğraştı bir süre, sonra onları karıştırıp yeniden dağıtmak istedi; ama sonunda biçimli, dar olmayan, ama biraz fazla pürüzsüz ve geçirgenlikten uzak alnının gerisinde bir ışık çakar gibi oldu ve bu yeryüzünde artık skat oyunu için bir üçüncü adam kalmadığını anladı.</p>

  <p>Derken Posta Dağıtım Salonu’nda çıt çıkmaz oldu. Sanki dışarıda son skat oyuncusu ve üçüncü adam için uzun süreli bir dakikalık saygı duruşuna geçilmişti. Ansızın kapı yavaşça açılır gibi geldi Oskar’a; omuzları üzerinden bakıp bu yeryüzünde olmayacak her türlü şeyle karşılaşabileceğini bekleyerek, Viktor Weluhn'un tuhaf derecede kör ve boş yüzünü gördü. “Gözlüğümü kaybettim, Jan!” dedi Viktor. “Hâlâ burada mısın? Kaçalım haydi! Fransızların geleceği yok, gelseler bile iş işten geçmiş olacak. Beni götür buradan, Jan! Beni yanına al, götür buradan; gözlüğümü kaybettim.”</p>

  <p>Belki de zavallı Viktor yanlış odaya geldiğini sanmıştı. Çünkü ne söylediklerine bir cevap alıp, ne gözlüğünü bulunca ve ne de Jan kaçmaya hazır kolunu kendisine uzatınca, gözlüksüz yüzünü geriye çekip kapıyı kapadı. Kısa bir süre ayak seslerini izledim Viktor’un; el yordamıyla ilerlemeye çalışıyor, âdeta bir sisi ikiye ayırarak kaçıp uzaklaşmak istiyordu.</p>

  <p>Jan’ın aklına gülünecek ne gelmiş olabilirdi? Jan ilkin alçak perdeden ve hâlâ gözlerinden yaşlar akıtarak, ama derken yüksek sesle ve neşeyle gülmeye kaptırdı kendini; o taze, pembe ve bütün sevip okşamalara hazır uzatılmış dilini ağzında oynatmaya başlamıştı. Skat kâğıtlarını havaya atıp kaptı; nihayet, suskun adamlar ve mektuplarla dolu odada çıt çıkmaz olup, bir pazar gününün havası ortada başgösterir göstermez, soluğunu tutarak dikkatli ve dengeli el hareketleriyle iskambil kâğıtlarından son derece nazlı bir bina kurmaya başladı. Maça yedilisiyle ispati kızını binanın temeli yaptı, her ikisinin üzerine karo papazını yatırdı, sonra kupa dokuzlusuyla maça asını dikip üzerlerine ispati sekizlisini yatırarak birinci temelin yanına İkincisini çıktı. Dikine konulan kızlar ve aslarla iki temeli birbirine bağladı; öyle ki, bütün kartlar birbirini destekliyordu. Derken Jan ikinci kat üzerine bir üçüncüsünü çıkmaya karar verdi ve bunu da benzer merasimlere uyarak, zavallı annemin yabancısı olmaması gereken ısrarlı ve kesin el hareketleriyle yaptı. Kupa kızını kırmızı yürekli papaza dayayınca, bina çökmedi hani; hayır, hafifçecik durdu yerinde, soluksuz ölülerle ve soluğunu tutmuş dirilerle dolu odada hafiften soluyarak, içli ve duygulu durdu. Bu da ellerimizi kavuşturmamıza yolaçtı ve bütün inşaat kurallarına göre binayı gözden geçiren şüpheci Oskar'a insanın genzini yakan dumanı ve kokuyu unutturdu; duman ve koku azar azar, kıvrıla kıvrıla Posta Dağıtım Salonu’nun kapısındaki aralıklardan içeri sızıyor ve iskambilden binasıyla bulunduğumuz salonun cehenneme kapı komşu olduğu gibi bir izlenimin doğmasına yolaçıyordu.</p>

  <p>SS’ler alev makineleri sokmuşlardı savaşa; cepheden saldırmaktan kaçınmış, içeriyi dumana boğarak binada kalan son savunucuları dışarı çıkarmaya karar vermişlerdi. Dr. Michon’u o duruma getirmişlerdi ki, başından çelik miğferi atıp bir yatak çarşafı kapmış, yatak çarşa-finin da yetmediğini görerek cebinden süs mendilini almış, her ikisini birden sallayarak Polonya Postanesi’ni teslime kalkmıştı.</p>

  <p>Derken otuz kadar yarı körleşmiş ve ateşte kavrulmuş adam havaya kaldırdıkları ellerini ve kollarını enselerinde kavuşturarak, postane binasını sol yarı kapıdan terkedip, avlu duvarının önüne dikildiler ve burada yavaş yavaş yaklaşan SS’leri beklemeye başladılar. Sonradan anlatıldığına göre, avlu duvarı önüne gelip dikilmeleriyle saldırganların avluya ulaşması arasında geçen kısa sürede üçü ya da dördü kaçmış savunucuların, postane garajıyla ona bitişik polis karakolunun garajı üzerinden geçmiş ve Rahm’deki boşaltılmış evlere dalarak kaybolmuşlar. Bu evlerde hattâ parti rozetleri taşıyan üniformalar bulup giymiş, yıkanıp temizlenmiş, sonra da birer birer sıvışmışlar. Ayrıca denildiğine göre, içlerinden biri Altstâdtıscher Grabende bir gözlükçüye uğramış, kendi gözlüğü postanedeki çarpışmalar sırasında kaybolduğu için gözüne uyan yeni bir gözlük almış. Viktor Weluhn —çünkü Viktor Weluhn’muş adı— yeni gözlükle donanmış olarak hattâ Odun Pazarı’nda bir bira içmiş, sonra bir bira daha içmiş, çünkü alev makineleri susatmış kendisini; sonra da önündeki sisi biraz hafifleten, ama hiç de eski gözlük gibi silip atamayan yeni gözlüğüyle firar etmiş ve bugüne kadar da sürüyormuş bu firar, çünkü arkasından onu kovalayanlar işte öylesine yapışkan şeylermiş.</p>

  <p>Diğerlerine gelince —otuz kadardılar ve kaçmaya karar verememişlerdi—, Jan tam kupa papazına yaslayarak elini mutlulukla geriye çektiği an, bunlar duvar dibinde, yan kapının karşısında dikilmeye başlamışlardı.</p>

  <p>Daha ne söyleyeyim? Gelip buldular bizi. Kapıyı birden açarak: “Dışarı!” diye bağırdılar, bir rüzgâr estirdiler ortalıkta, iskambilden binanın çökmesine yolaçtılar. Böyle bir mimariden anlayacak insanlar değillerdi; işleri güçleri betondu onların. Bir şey inşa edecek oldular mı, bir daha yıkılmamak üzere inşa ediyorlardı. Postane Sekreteri Jan Bronski’nin öfkesinden ateş püsküren, hakarete uğramış bir ifade taşıyan yüzünü umursamadılar. Kendisini dışarı çekip çıkardılar salondan, ama Jan’ın bir kez daha iskambil kâğıtlarına uzanıp, salondan çıkarken yanına bir şeyler aldığını göremediler; Oskar’ın yeni ele geçirdiği trampeti, üzerindeki mum kalıntısını kazıyıp yanına aldığını, ama bir sürü cep feneri ortalığı aydınlattığı için mum kalıntısına boş verdiğini farkedemediler; fenerlerin gözlerimizi kamaştırdığını, dolayısıyla kapıyı bulmamıza pek imkân vermediğini anlayamadılar. Cep lâmbalarıyla ileri doğru uzattıkları silâhlarının arkasından: “Dışarı!” diye bağırdılar, Jan’la ben koridora çıktıktan sonra da bağırmalarını sürdürdüler. Bu bağırmalarıyla Kobyella’yı, Varşova’dan gelmiş Konrad’ı ayrıca Bolack’ı ve hayattayken telgraf gişesinde çalışmış ufak tefek Wischnewski’yi hedef tutuyorlardı. Bunların dediklerini yapmadıklarını görerek korktular bir ara. Ancak kendilerini Jan’ın ve benim önümde gülünç duruma soktuklarını anlayıp —çünkü onlar “Dışarı” diye kükredikçe, ben yüksek perdeden gülüyordum—, kestiler bağırmayı, “Ha, öyle mi?” dediler ve bizi alarak avludaki kollarını havaya kaldırıp, ellerini enselerinde kavuşturan ve susamış bulunan ve sinemalardaki dünya haberlerinde gösterilmek üzere filimleri çekilen otuz kişilik grubun yanına götürdüler.</p>

  <p>Biz yan kapıdan dışarı çıkarılır çıkarılmaz, muhabirler bir özel araba üzerine monte edilmiş filim makinelerini harekete geçirip, sonradan bütün sinemalarda gösterilen kısa metrajlı bir filim çektiler.</p>

  <p>Duvarın önünde dikilen grup arasından ayırıp aldılar beni sonra. Oskar o anda bir cüce oluşunu anımsadı, her şeyi bağışlatan üç yaşındalığını anımsadı; o ellerinde, kollarında ve başındaki tatsız ağrılar yeniden çullandı üzerine, trampetiyle bir ara yere yıkıldı, çırpınmaya başladı; yarı gerçek bir nöbet geçiriyor, yarı numara yapıyordu; ama bu nöbet sırasında bile elinden bırakmadı trampetini. SS’ler onu bir arabaya tıkıp da araba yola koyulunca, Oskar kendisini Belediye Hastanesi'ne götüreceklerini anladı: Jan, zavallı Jan aptal ve mutlu önü sıra gülümsüyordu; sol elindeki bir iskambil kâğıdını sallayarak — sanırım kupa kızıydı— arabayla uzaklaşan oğlunu ve Oskar’ı uğurladı.</p>
</body>
</html>
