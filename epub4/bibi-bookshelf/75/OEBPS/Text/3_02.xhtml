<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">FORTUNA NORD</span></h2>

  <p>O zamanlar ancak geride değerli bazı şeyler bırakanlar için dikilebiliyordu mezar taşları. Hani ille de elmas ya da bir arşın uzunluğunda inci kolye olması şart değildi bunun. Hattâ beş çuval patatese Grenzheim-fosilli kireç taşından oturaklı bir mezar taşına kavuşabilmek mümkündü. Yelekle beraber iki elbiselik kumaşa da Belçika granitinden üç kaide üzerinde iki kişilik bir mezar taşı hazırlanabiliyordu. Terzinin dul karısındaydı kumaş, bir mezar taşı yontar ve Dolomitten bir çerçeve yaparsak, kumaştan bize elbise diktireceğini söyledi; çünkü yanında bir kalfa çalıştırıyordu hâlâ.</p>

  <p>Böylece Korneff'le işi paydos ettikten sonra on numaralı tramvaya atlayıp Stockum’a yollandık. Dul Bayan Lennert’i ziyaret edip ölçülerimizi aldırdık. Oskar’m üzerinde o zamanlar Maria'nın ters yüz ettiği oldukça gülünç bir asker elbisesi vardı; düğmelerinin yeri değiştirilmişti, öyleyken şişmanlığından ötürü kapanmıyordu ceket.</p>

  <p>Dul Bayan Lennert’in Anton diye çağırdığı kalfa, ince yolları bulunan lâcivert bir kumaştan bana göre bir elbise dikti: tek düğmeli, astarı kül renginde, omuzlar gerektiği gibi, ama insanda yanlış değer yargıları uyandırmayacak şekilde beslenmiş alttan, kambur saklanmayıp, yakışık alır bir tarzda vurgulanmış; pantolonların paçaları dubleli, ama pek geniş değil; nihayet Üstat Bebra’yı iyi giyinmekte hâlâ örnek alıyordum; bu yüzden pantolonun kemerinde kumaş halkalar yerine askılar için düğmeler vardı; yeleğin arkası parlak, önü mat renkte, pembe astarlı. Ancak beş provada dikilip bitti elbise.</p>

  <p>Daha kalfa Korneff’in kruvaze, benim tek düğme elbisem üzerinde çalışırken, bir ayakkabıcı gelerek 1943 yılında bir bombardımanda ölen karısı için bir mezar taşı aradığını bildirdi. Yiyecek kuponlar] verecek oldu bize, ama biz karşımızda mal görmek istedik. Dökme taşla çerçevelenecek ve mezara götürülüp yerine yerleştirilecek Şilezya mermerinden bir taşa karşılık bir çift koyu kahverengi iskarpin ve bir çift kösele pençeli terlik istedi Korneff. Benim hisseme de eski moda olmakla beraber harikulâde yumuşaklıkta bir çift siyah potin düştü. Otuz beş numaraydı potinler, benim çelimsiz ayaklarım için zarif ve sağlam bir destek oluşturuyordu.</p>

  <p>Gömlek sağlamak işini Maria üzerine aldı, sunî balları tarttığı terazinin kefesine bir deste banknot atmıştım: “Ne olur, Maria’cığım, iki beyaz gömlek alır mısın bana. Birinin ince yolları olsun; sonra da biri açık gri, biri kestane rengi iki kravat. Kalanı da Kurt ile senin, Maria’cığım; kendini hiç hesaba katmayan, hep başkalarını düşünen sen Maria’cığımın.”</p>

  <p>Bonkörlüğüm üzerimde olduğu bir ara da Guste’ye sapı hakikî boynuzdan bir şemsiyeyle pek fazla kullanılmamış bir takım Altenburg skat kartı hediye ettim. Köster’in ne zaman dönüp geleceği konusundaki sorulara cevap ararken fala bakmaktan hoşlanıyor Guste, ama bunun için komşulara gidip ödünç iskambil kâğıdı almayı istemiyordu.</p>

  <p>Maria dediklerimi yapmak için bir an önce harekete geçti, paranın artan kısmıyla kendine bir yağmurluk, Kurta da sunî deriden sırtta taşınır bir okul çantası aldı; gerçi çantanın çirkin bir görünüşü vardı, ama şimdilik kendisine düşen işde ister istemez kullanılması gerekiyordu. Gömlekler ve kravatlardan ayrı olarak, benim sipariş etmeyi unuttuğum üç çift de gri çorap almıştı Maria.</p>

  <p>Derken Korneff'le Oskar elbiseleri almak için yola koyuldular; terzihanedeki ayna önünde şaşırmış, ama yine de birbirimize karşı hayranlık duyarak dikildik karşı karşıya. Korneff ense kısmı çıban yerleriyle delik deşik boynunu döndürmeyi pek göze alamıyordu. Düşük omuzlarından inen kollarını öne doğru sarkıtmıştı, dizlerini bükmeden ayakta durmaya çalışıyordu. Yeni elbise bana, hele kollarımı göğüs kafesimin önünde kavuşturup yatay hacmimi büyüttüğüm, o cılız sağ bacağımın üzerine vücudumu yaslayıp sol bacağımı tembel ve uyuşuk büktüğüm zaman, şeytanî bir zekâya sahip, bir kimse görünümü vermişti. Gülümseyerek, Korneff'in şaşkınlığının zevkini tada tada aynaya yaklaştım; portremin hâkim olduğu aynanın yüzeyine o kadar sokuldum ki, bu yüzeyi öpebilirdim; ama ben sadece soluklarımla buğulandırdım onu ve şöyle dedim: “Eh Oskar, bir de kravat iğnesi oldu mu tamam!”</p>

  <p>Bir hafta sonra, bir pazar ikindisi hastaneye giderek hemşireleri ziyaret edip kendimi en iyi taraflarımla yeni, mağrur ve şık, oradakilere gösterdiğim zaman, üzerinde bir inci bulunan gümüş bir kravat iğnesinin sahibi bulunuyordum.</p>

  <p>Beni servis odasında oturuyor görünce, hanım, kızlar nerdeyse dillerini yutacaklardı. Tarih 1947 yılının sonyazı. Elbisemin kollarını göğüs kafesimin üzerinde kavuşturdum, ne kadar etkileyici olduğu daha önce denenmiş bir poz verdim kendime. Bir yılı aşkın bir zamandan beri Taşçı Ustası Korneff'in yanında yardımcı işçi olarak çalışıyordum, mermer üzerine oluklar ve yivler açmakta ustaydım. Bacak bacak üzerine atmış oturuyor, ama ütü yerlerinin bozulmamasına dikkat ediyordum pantolonumun. Guste’cik sanki esaretten dönüp evde değiştirmedik bir şey bırakmayacak kocası Koster için dikilmiş gibi elbiseme bakım gösteriyordu. Gertrud Hemşire bir ara kumaşı eliyle yoklayacak oldu ve yokladı. 1947 baharı kendi hazırladığımız yumurta likörü ve pandispanyayla yedinci yaş gününü kutladığımız Kurt’a fare grisi bir çuha palto aldık. Gertrud Hemşire’nin de gelip aralarına katıldığı hemşirelere kurabiye ikram ettim, yeşil mermerden bir mezar taşına karşılık on kilo şekerle beraber gelmişti kurabiyeler. Bana kalırsa Kurt büyük bir hevesle okula gidiyordu. Henüz taze güçlerle dolu ve Allah için Spollenhauar’e benzer tarafı olmayan Bayan öğretmeni Kurt'u övüyor, onun uyanık ama biraz ağır bir çocuk olduğunu söylüyordu. Kendilerine kurabiye ikram edilince nasıl da neşelenmişti hemşireler. Servis salonunda bir an Gertrud Hemşire’yle yalnız kalınca, onun hangi pazarlar boş olduğunu öğrenmek istedim.</p>

  <p>“Bugün sözgelişi, bugün saat beşten sonra işim yok.” diye cevapladı Gertrud Hemşire. Ama hemen arkadan: “Şehirde de ne var sanki!” diyerek kendini naza çekti.</p>

  <p>“Bir deneriz bakalım”, dedim ben. Ama o böyle bir denemeye yanaşmadı, en iyisi adamakıllı bir uyumak, uykusunu almak istiyordu. O zaman daha dolaysız davrandım, açık açık davet ettim kendisini; hâlâ bir karar veremediğini görünce, şu esrarlı sözlerle konuşmama son verdim: “Biraz teşebbüs isteği olmalı insanda, Gertrud Hemşire. Bu gençlik bir daha ele geçmez. Eh, pasta kuponumuz da var.” Bu sözleri söylerken parmaklarımı yapmacık bir edayla hafiften iç cebimin bulunduğu yere dokundurdum, biraz daha kurabiye ikram ettim Gertrud Hemşire'ye ve hiç de benim tipim olmayan o kaba saba Westefalya'lı kızın tuvalet masasına yüzünü çevirdiğini görünce, ne tuhafsa içime bir korku yürüdü. “Pekâlâ, madem öyle. Diyelim sekiz, ama burada olmasın, Cornelius Meydanı'nda buluşalım.”</p>

  <p>Hastanenin giriş holünde ya da ana kapısı önünde buluşmamızı teklif etmesini Gertrud Hemşire’den bekleyemezdim asla. Dolayısıyla Cornelius Meydanı'ndaki savaşta gördüğü hasar henüz onarılmamış olup zamanı haber vermeyen bir saatin altında onu bekledim. Haftalar öncesi aldığım, öyle pek fazla bir değeri olmayan cep saatinin gösterdiğine göre, tam vaktinde geldi Gertrud Hemşire. Az kalsın tanıyamıyordum; hani onu zamanında fark etseydim, diyelim karşı yan tarafta elli adım ötedeki durakta tramvaydan inerken, o beni daha fark etmeden kendisini görseydim, sıvışıp gider, bir hayal kırıklığıyla oradan uzaklaşırdım; neden derseniz, Gertrud Hemşire Gertrud Hemşire olarak gelmemişti, göğsünde Kızılhaç broşuyla beyazlar içerisinde gelmemişti Gertrud Hemşire, rasgele biri, bildiğimiz bir sivil giysiyle Hamm’lı ya da Dortmund’lu ya da Hamm ile Dortmund arasındaki gelişigüzel bir yerden Bayan Gertrud Wilms olarak gelmişti.</p>

  <p>Ama neşesiz halimi fark etmedi Gertrud Hemşire. Az kalsın randevumuza geç kalmış olacağını, çünkü başhemşirenin saat beşe birkaç dakika varken sırf eziyet olsun diye kendisine bir iş buyurduğunu söyledi.</p>

  <p>“Şey, Froylayn Gertrud! Bir teklifte bulunabilir miyim acaba. Önce bir pastaneye girip rahatça biraz otursak nasıl olur? Sonra da siz ne dilerseniz onu yaparız, sinemaya gideriz olmazsa; tiyatro için maalesef bundan sonra bilet bulamayız, ama danslı bir yere de gidebiliriz isterseniz?”</p>

  <p>“Bakın bu güzel! Danslı bir yere gidelim!” diye cevapladı Gertrud Hemşire coşarak. Ama şık giyinişime rağmen benim kendisine asla yakışır bir kavalye olamayacağımı da iş işten geçtikten sonra anladı ve bunun kendisinde uyandırdığı çekingenliği saklayamadı pek, açığa vurdu.</p>

  <p>İçimde hafif bir hınç — benim o kadar takdir ettiğim hemşire giysisiyle niçin gelmemişti ama—, onun bir kez uygun gördüğü planı daha sağlam temellere oturttum; hayal gücünden nasibini almamış Gertrud Hemşire de çok geçmeden içindeki çekingenliği attı, benimle pasta yedi; ben bir dilim, o üç dilim. Pastaların da sanki çimento vardı içlerinde, o kadar serttiler; pasta kuponları ve peşin parayla yediklerimizin hesabını ödeyip Wehrhahn kıyısındaki Koch durağından Gerresheim’a giden bir tramvaya atladık; çünkü Korneff'in dediğine bakılırsa, Grafenberg’in alt tarafında danslı bir lokal olacaktı.</p>

  <p>Tramvay yokuşun başında durduğu için yolun sonunu yaya çıkmaya başladık. Nefis bir eylül akşamı. Gertrud’un kuponsuz alınmış sandalları çay kıyısındaki bir değirmen gibi takırdıyordu. Bu takırtı neşelendirdi beni. Yokuşaşağı inenler başlarını çevirip bize bakıyor, Froylayn Gertrud’un hoşuna gitmiyordu bu. Bana gelince, alışıktım, aldırmıyordum; hem Kürten Pastanesi'nde onun üç dilim pasta yemesini benim pasta kuponlarım sağlamıştı.</p>

  <p>Danslı lokalin adı Wedig idi ve onun altında bir isim daha vardı: Löwenburg. Daha gişede giriş bileti alırken kikirdeşmeler başladı; içeri girdiğimizde de başlarını döndürüp bize baktılar; sivil giyinmiş Gertrud’un yürüyüşüne bir güvensizlik geldi; garsonla ben kendisini tutmasak, nerdeyse portatif bir sandalyaya çarpıp tökezleyecekti. Garson piste yakın bir masaya aldı bizi; iki bira söyledim ve ancak garsonun işitebileceği kadar alçak sesle ekledim. “Benimkisinin içine bir duble de votka lütfen!”</p>

  <p>Löwenburg lokali, daha önce bir binicilik okulu hizmetinde kullanılmış olabilecek bir salondan meydana geliyordu başlıca. Son karnavaldan kalma kâğıt yılanlar ve danteller salonun yukarı kısımlarıyla hayli hasara uğramış tavanı örtüyordu. Alacalı bulacalı loş fenerler oldukları yerde çarkediyor, bazısı şık giyinmiş genç karaborsacıların gergin arkaya taranmış saçları ve hepsi birbirini tanır görünen kızların tafta bulüzleri üzerinde yansımalar yapıyordu.</p>

  <p>İçkiler getirilince garsondan on adet Amerikan sigarası satın aldım, Gertrud Hemşire’ye ikram ettim birini; birini de garsona verdim, alıp kulağının arkasına sıkıştırdı. Gertrud Hemşire’ye ateş tuttuktan sonra, kehlibar ağızlığını çıkardı Oskar, bir Camel sigarasını sadece yarısına kadar içti. Çevremizdeki masalar bizi yine kendi halimize bırakmıştı; derken başını önünden kaldırmaya cesaret etti Gertrud Hemşire. Ben Camel sigarasının o hayli uzun izmaritini kül tablasına bastırıp söndürerek bırakınca, elini serinkanlı uzattı, izmariti alarak muşamba çantasının bir yan gözüne sokuşturdu.</p>

  <p>“Dortmund’daki nişanlım için”, dedi. “Sigarasız dünyada yapamaz.”</p>

  <p>Nişanlısı ben olmadığım için, ayrıca müzik çalmaya başladığı için sevindim.</p>

  <p>Beş kişilik caz topluluğu “Dont fence me in” parçasını çalıyordu. Ayaklarında krepsol pençeli ayakkabılar, birbirlerine toslamadan pistin bir köşesinden öbür köşesine erkekler seğirtiyor, kızları tavlayıp dansa kaldırıyorlar. Kızlar dansa kalkarken küçük el çantalarını, kendileri dönene kadar göz kulak olmaları için arkadaşlarına bırakıyorlardı.</p>

  <p>Birkaç çift vardı ki, su gibi, ustalıkla dans ediyordu. Çok ağızlarda sakızlar <span style="font-weight:bold;">çiğneniyor, delikanlılardan</span> kimisi bir süre dansa ara veriyor, ama ayakları oldukları yerde sabırsız kımıldanan damlarını kollarından tutup bırakmıyorlardı. Ren şivesiyle kırk dökük İngilizce <span style="font-weight:bold;">cümleler; çift</span>ler pistte yine dansa devam etmeden ufak çapta öteberiler el değiştiriyordu; gerçek karaborsacılar tatil diye bir şey tanımaz çünkü.</p>

  <p>İlk dansa ve ondan sonraki fokstrot’a kalkmadık. Oskar zaman zaman pistte dans eden erkeklerin ayaklarına baktı ve caz “Rosemunde”yi çalmaya başlar başlamaz yerde mi gökte mi olduğunu bilemeyen Gertrud Hemşire’yi dansa davet etti.</p>

  <p>Jan Bronski’nin dansdaki maharetlerini hatırlayarak, Gertrud Hemşire’den nerdeyse iki baş küçük olup onunla bir arada bulunmamızın acayipliğini bilen ben, bir schieber dansını göze aldım; kendini bir teslimiyet içerisinde bana bırakan Gertrud Hemşire’yi, avuçları dışa dönük ellerimle kalçasından kavradım, yüzde otuz yünlü giysisini elimin altında hissettim, yanağımı bulüzuna yaklaştırdım ve adımları arasından onu izledim; sola doğru alabildiğine açıp uzattığımız kaskatı kollarımızla çevremizdekileri yer açmaya davet ediyor, pistin bir köşesinden öbür köşesine Gertrud Hemşire’yi sürüp itiyordum. Umduğumdan daha iyi oluyordu; figürlere kalkışıyor, yukarda yanağım Gertrud’un bulüzuna dayalı, aşağıda Gertrud’un kalçalarının bazen sağında, bazen solunda dolanıyor, ama o klâsik schieber pozisyonunu da elden bırakmıyarak şöyle bir izlenimin uyanmasını istiyordum: Dam hemen geriye yıkılacak sanki, buna yol açacak kavalye de damın üzerine yıkılacak, ama buna rağmen yıkılmıyor damla kavalye, çünkü scieber dansının şahane üstesinden gelen kimselerdir.</p>

  <p>Çok geçmeden bizi seyretmeye başlamışlardı. “Söylemedim mi sana, bu Jimmy! Bak, şu Jimmy’ye bakî Hey, Jimmy! Come on, Jimmy! Let’s go, Jimmy!” diye sesler geliyordu kulağıma.</p>

  <p>Gertrud Hemşire'nin yüzünü ne yazık ki göremiyor, onun alkışlara gençliğin bir coşkunluğu olarak mağrur ve serinkanlı bir <span style="font-style:italic;">gözle</span> bakacağı, hemşire olarak hastaların acemice komplimanlarına ses çıkarmadığı gibi alkışları da kabulleneceği umuduyla yetinmem gerekiyordu.</p>

  <p>Yerimize oturduğumuzda hâlâ alkışlanıyorduk. Beş kişilik caz topluluğu sazlarıyla selâmladı bizi, bu arada trampetin sesi ötekileri bastırdı, sonra bir selâm, bir selâm daha. “Jimmy! Jimmy!” diye bağırıyorlardı. “Gördün mü seninkileri!” diyorlardı. Birden Gertrud Hemşire doğrulup kalktı, tuvalete gidiyorum gibilerden bir şeyler mırıldandı, Dortmund’daki sevgilisi için izmarit bulunan el çantasını da yanına aldı giderken; pancar gibi kızarmış bir yüzle, dört bir tarafa çarpıp toslayarak, sandalya ve masalar arasından gişe yanındaki tuvalete doğru yürüdü.</p>

  <p>Sonra da dönüp gelmedi bir daha. Gitmeden önce uzun bir yudumla içkisini içip bitirmesinden, bardaktaki içkinin son yudumuna kadar içilmesinin bir veda anlamı taşıdığını çıkardım: Gertrud Hemşire ekmişti beni.</p>

  <p>Peki, Oskar ne yaptı? Kehlibar ağızlığına bir Amerikan sigarası geçirdi, Gertrud Hemşire’nin sonuna kadar kafasına diktiği bardağı kaşla göz arasında kaldıran garsona bir bira daha söyledi, kaça patlarsa patlasındı. Oskar gülümsedi; gerçi acılı bir gülümsemeydi, ama gülümsedi ve yukarda kollarını kavuşturup aşağıda ayak ayak üstüne attı; otuz beş numara o zarif siyah potinlerini sallayarak terkedilmiş olmak gibi bir üstünlüğün zevkini çıkarmaya çalıştı.</p>

  <p>Löwenburg’un müdavimleri olan gençler nazik kimselerdi, pistte swing yaparak önümden geçerlerken bana göz kırpıyorlardı. “Merhaba!” diye sesleniyordu delikanlılar; kızlar da: “Üzülme canım o kadar!” diyorlardı. Ben ise bu gerçek insancılığın temsilcilerine sigara ağızlığımın ucuyla teşekkür ediyor, hoşgörüyle sırıtıyordum. Derken davulcu ve trampetçi daha bir ateşli konuşturmaya başladı sazını, bana eski trübün günlerini anımsattı; trampet, davul, çenbal ve triangelle bir solo yapmaya koyuldu, sonra da dam seçimini haber verdi.</p>

  <p>Caz coşmuştu, “Kaplan Jimmy”yi çalıyordu. Kaplan Jimmy ile kastedilen bendim mutlaka, oysa Löwenburg’da kimsenin trübünler altındaki trampetçiliğimden bir haberi olamazdı. Gel gör ki beni kendine kavalye seçen dağınık kına rengi saçlarıyla o cıva gibi körpe kız, tütün içmekten kısık ve çiklet çiğnemekten geniş bir sesle “Kaplan Jimmy” diye fısıldadı kulağıma. Biz balta girmemiş ormanları ve bu ormanlarda saklı tehlikeleri piste buyur ederek hızlı hızlı Jimmy dansını yaparken, Kaplan Jimmy kaplan pençeleri üzerinde gezinmeye başladı ortalıkta ve bu da şöyle böyle on dakika sürdü. Caz yeniden bizi selâmladı, yeniden alkışlar ve yeniden cazın selâmı; çünkü giyimli kuşamlı bir kamburum vardı, sonra çevik bacaklarım ve Kaplan Jimmy’ye fena gitmeyen bir vücudum vardı. Bana yakınlık gösteren damımı masama davet ettim. Helma — adı Helma’ydı — kız arkadaşı Hannelore’ yi de beraber getirmesine müsaademi rica etti. Hannelore suskun, oturduğu yerden kalkmayan bir kızdı ve fazla içiyordu. Helma'nın zoru ise Amerikan sigaralarıydı daha çok, dolayısıyla önceden aldığım sigaralar bitti, garsondan yeniden sigara almak zorunda kaldım.</p>

  <p>Pek güzel geçiyordu doğrusu akşam. “Hebaberiba”, “In the mood”, “Shoeshine” danslarını kaçırmadım, memnun edilmesi kolay iki kızı iyi idare ettim; kızlar bana Graf Adolf Meydanı'ndaki telefon idaresinde çalıştıklarını, cumartesi ve pazar günleri Löwenburg<sup>,</sup>a telefon idaresinden daha çok kız geldiğini anlattılar. Sözün kısası, nöbetçi olmadılar mı, her hafta sonunu bu lokalde geçirdiklerini söylediler, bunun üzerine ben de ilerde sık sık buraya geleceğime söz verdim; çünkü Helma ile Hannelore’nin pek şeker şeyler olduklarını, telefon idaresinde çalışan kızlarla — bir kelime oyunu yaptım, ikisi de hemen anladılar — kucak kucağa oturulsa bile yine iyi anlaşılabileceğini açıkladım.</p>

  <p>O geceden sonra hastaneye uğramadım uzun bir süre. Sonraları arada bir gidip dolaştım, ama Gertrud Hemşire kadın hastalıkları servisinden başka yere nakledilmişti. Bir daha hiç karşılaşmadım kendisiyle, daha doğrusu bir defa şöyle bir gördüğüm oldu, uzaktan selâmlaştık. Zamanla Löwenburg’un sevilen bir müdavimi kesilmiştim. Kızlar adamakıllı söğüşlüyorlardı beni, ama gene de bunu yaparken ölçüsüz davranmadıkları söylenebilirdi. Kızların aracılığıyla İngiliz işgal ordusunun bazı mensuplarını tanıdım, yüz kadar İngilizce kelime kaptım onlardan, Löwenburg caz topluluğunun bazı elemanlarıyla dost oldum, hattâ kardeşlik kurup senli benli olduk bir ikisiyle, ama trampet çalma işine gelince zorladım, geride tuttum kendimi; yani asla caz topluluğundaki trampetin ya da davulun başına geçmeyip, Korneff'in atelvesinde mermer mezar taşları üzerine tak tuk kitabeler hak etmenin küçük mutluluğuyla yetindim.</p>

  <p>1947 - 1948 yılının sert kışı boyunca telefon idaresinde çalışan kızlarla ilişkimi sürdürdüm, hattâ o suskun ve ağır Hannelore’nin yanında bana pek fazla pahalıya oturmayan saatler yaşadım; ne var ki belli bir sınırı aşmadık ikimiz de, insanı bir takım yükümlülüklerle karşı karşıya bırakmayan el peşrevinden öteye geçmedik.</p>

  <p>Kış mevsiminde mezar taşçıları atelvelerine bir çeki düzen verir, kullandıkları takımların onarımını yapar, ellerinde bulunan bazı mezar taşları üzerindeki kitabeleri siler, köşelerin eksik olduğu yerleri taşa tutup köşe haline getirir, oluklar açar mermer üzerinde. Korneff ile ben güz sezonu depodaki boşalmış mermer stokunu yeniden tazeledik, fosilli kireç taşı tozundan birkaç sunî mezar taşı yaptık. Beri yandan ben noktalama aletiyle hafif heykeltraşlık işlerini görmeye çalıştım; melek başlarından, İsâ’nın dikenlerle taçlanmış başından, güvercin suretinde Ruhulkudüsten kabartmalar yaptım mermerler üzerine. Kar yağdığında karları küreleyip attım, kar yağmadığı zamanlar zımpara makinesi için gerekli suyu sağlayacak boruyu ısıtıp içindeki donmuş suyun erimesini sağladım.</p>

  <p>1948 yılının Şubat sonu —karnaval sıska ve çelimsiz: bir duruma sokmuştu beni, belki biraz hortlağa da benziyordum, çünkü Löwenburg’ta birkaç kız “Doktor! Doktor!” demeye başlamışlardı bana— Küllü Çarşamba’dan, arası çok geçmemişti ki, Ren’in sol kıyısından ilk köylüler gelip depomuzdaki mermerleri görmek istediler. Korneff atelyede değildi o sıra. Yıllık romatizma kürlerinden birini yapmak üzere Duisburg’daki bir yüksek fırın önünde çalışıyordu; iki hafta sonra kara kuru ve çıbansız dönüp gelmediğinde, biri üçlü bir mezar için olmak üzere üç mezar taşını iyi fiyatla elden çıkarmış bulunuyordum. Korneff de derken iki Kirchheimer fosilli kireç taşından mermer sattı ve mart ortasında elden çıkarılan mezar taşlarının yerlerine taşınma işi başladı. Bir Şilezya mermeri Grevenbroich’e gitti, iki Kirchheimer mermerinden mezar taşı Neuss’daki bir mezarlığa yerleştirildi. Benim yonttuğum melek başlarıyla kırmızı Main taşından bir mezar taşını bugün bile Stromm Mezarlığı'nda hayranlıkla seyretmek mümkün. Üç kişilik bir mezar için dikilen taçlı İsâ'nın bir heykeliyle donatılmış yeşil mermerden bir mezar taşını mart sonunda arabaya yükleyip Kappes-Hamm yönünde, Neuss Ren köprüsüne doğru yola koyulduk. Yavaş gidiyorduk, çünkü araba fazla yüklüydü. Neuss’dan geçip Grevenbroich üzerinden Rommerskirchen’e geldik, sonra sağa sapıp Bergheim Erft’e giden caddeye çıktık, Rheydt ve Niederausemm’i arkamızda bıraktık, kaidesiyle birlikte mezar taşını aks falan kesmeden Oberaussem Mezarlığı'na getirdik; mezarlık bir tepe üzerinde bulunuyor, köye doğru hafif bir meyille iniyordu.</p>

  <p>O ne şahane manzaraydı doğrusu! Ayaklarımızın altında Erft linyit ocakları görülüyordu. Fortuna firmasının gökyüzüne dumanlar yollayan sekiz bacası, ıslıklar çalan, âdeta boyuna patlamak üzere bulunan Fortuna Nord'un yeni termik santralı. Üzerlerinde uzanan havai hatlar ve vargellerle dağ gibi cüruf yığınları. Her üç dakikada linyit yüklü ya da boş bir elektrikli tren. Bir santraldan öbürsüne seyreden, başlangıçta oyuncak küçüklüğünde, derken devler için oyuncaklara dönüşen, mezarlığın sol köşesi üzerinden sıçrayıp ileri atılan, üçlü sıralar halinde vınlayan ve Köln’e doğru yüksek gerilimli yol alan yüksek takatli elektrik hatları. Ufka doğru uzanan Belçika'ya ve Hollanda'ya doğru seğirten daha başka direkler: Dünya, düğüm noktası — Flies ailesi için mezar taşını yerine diktik— elektriğin doğması için... Schugger Leo'nun yerini tutan yardımcısıyla mezarcı ellerinde araç ve gereçlerle geldi, yüksek gerilim alanındaydık, üç sıra altımızda bir ölünün bir başka mezara nakil işine başlandı — bu mezarlıkta yabana atılamayacak onarım çalışmaları yürütülüyordu —, rüzgâr bu vakitsiz yapılan başka mezara nakil işinin kendine has kokularını bize doğru sürüp getirdi, yo hayır, bir tiksintiye yolaçtığı yoktu kokunun, marttı çünkü. Kok yığınları arasında mart ayının hüküm sürdüğü tarlalar. Mezarcının gözünde iple tutturulmuş bir gözlük vardı ve yarı işitebilir bir sesle yanındaki Schugger Leo'yla ağız kavgası yapıyordu, derken Fortuna'nın sireni içindeki soluğu dışarı attı, bir dakika sürdü bu, bizse soluksuz kaldık, hele başka mezara aktarılan kadın. Yalnız yüksek gerilim dayanıyordu, derken siren devrilip güverteden aşağı düştü ve boğuldu suda; köy evlerinin arduvaz grisi çatılarından öğle dumanları kıvrılarak yükseliyordu. Birden kilisenin çanları çalmaya başladı: ibadet et ve çalış — endüstri ve iman el ele. Fortuna’da vardiya değişimi; domuzyağlı ekmeklerimizi yemeye koyulduk; ama kadının başka mezara aktarılmasında mola söz konusu olamazdı; ayrıca yüksek takatli cereyan durup dinlenmeden savaşı kazanan ülkelere doğru seğirtiyor, Hollanda'yı aydınlatıyor, oysa bizim burada boyuna cereyanları kesiyorlardı — ama kadın yeryüzünün ışığına kavuştu sonunda.</p>

  <p>Korneff kitabe taşının temelini atmak için gerekli oyukları elli santim derinliğinde kazarken, kadın taze havaya kavuştu, henüz çok olmamıştı aşağıda yatalı, ancak son güzden bu yana yatıyordu karanlıkta, ama yine de çürüyüp dağılma bir hayli ilerlemişti, zaten dört bir yanda ilerlemeler kaydediliyordu, Ren ve Ruhr bölgelerinde demontaj işleri ilerliyordu; benim Löwenburg lokalinde aşıktaşlıklarla geçirdiğim kış boyu, kadın, linyit bölgesinin donmuş toprak kabuğu altında dağılmıştı enikonu ve biz açılan çukurlara beton döker ve kaideyi yerli yerine yerleştirirken bir başka mezara parça parça aktarılmaya rıza göstermesi için kandırılması gerekiyordu. Ama nihayet hiç bir parçasının, en ufak bir zerresinin bile kaybolmaması için çinko sanduka duruyordu ortada — zaten çocuklar da Fortuna'dan briket dağıtılırken tepeleme doldurulan kamyonlar arasından seğirtiyor ve yere düşen briketleri topluyordu, çünkü Kardinal Frings mihraptan şöyle buyurmuştu: Allah için söylüyorum işte, kömür çalmak günah değildir. Ama kadının sobaya ihtiyacı kalmamıştı artık. Atasözlerine geçmiş mart soğuğundan kadının üşüdüğünü sanmıyorum; kaldı ki daha bir hayli deri vardı üzerinde, gerçi geçirgenleşmiş derisi ve oyuk oyuk olmuştu, ama buna karşılık giysisinden kalmış artıklar ve öndüleli saçları vardı henüz, hâlâ dalgalılığı sürüp giden saçlar; ayrıca kadının içinde yattığı tabutun parçaları da bir başka mezara aktarılmaya değerdi doğrusu, küçük tahta parçaları bile kadından ayrılmamak, onunla beraber gitmek istiyorlardı; köylülerin ve Fortuna’da çalışan madencilerin bulunmadığı bir yere, her vakit canlı büyük bir kente, on dokuz sinemanın hepsinde filimler oynayan büyük bir kente, işte oraya dönmek istiyordu kadın; çünkü mezarcının anlattığına bakılırsa buralı değildi, buraya başka bir yerden gelmişti, başka bir yerden kovmuşlardı kadını buraya. “Köln’den geldi” dedi mezarcı. “Müllheim’a gidiyor şimdi, Ren’in öbür yakasına.” Daha çok şeyler de söyleyecekti mezarcı, ama yeniden öttü siren, bir dakika öttü, ben sirenin ötüşünden yararlanıp kadının mezarına sokuldum, dolambaçlı yollardan sireni geçtim, kadının bir başka mezara aktarılmak üzere kendi mezarından çıkarılışına tanıklık etmek istedim, bir alet de götürüyordum yanımda, çinko tabutun orda bir kürek olduğu anlaşıldı aletin; hani adamlara yardım etmek istediğimden değil, kürek yanımda olduğundan hemen işe koyuldum ve oracığa düşmüş bir şeyi kürekle aldım Alman İşçi Mükelleflerine ait bir kürekti ve benim Alman İşçi Mükellefleri küreğine aldığım şeyin kadının bir zamanki ve şimdiki işaret parmağıyla yüzük parmağıydı sanırım. Hani iki parmak kendi kendine kopup düşmemişti kadının vücudundan, nihayet kaba ve duygusuz biri olan mezarcının kazması koparmıştı onları. Ama güzel ve becerikli göründü bana parmaklar, çinko tabutun içerisine alınan kadının başı da biçimliydi. Bilindiği üzere fena bir kış olmuştu 1947 - 1948 yılında, ama yine de bu baş zarafetini korumuştu ve güzel biçimini yanına alıp öbür dünyaya götürebilmişti, dolayısıyla başın da bir güzelliğinden, ama harap bir güzelliğinden söz açılabilirdi. Sonra ben kadının başını ve parmaklarını Fortuna Nord termik santralının güzelliğinden daha cana yakın ve beşerî buluyordum. Önce nasıl Güstav Gründgens’i tiyatroda zevkle seyretmişsem, bulunduğum endüstri bölgesindeki coşkun havayı da zevkle soluyordum belki. Ama ne kadar sanatkârane olsa tiyatronun ezberlenmiş güzelliklerine karşı bir kuşku vardı içimde, oysa kadının güzelliği üzerimde alabildiğine tabiî bir etki uyandırmıştı. Goethe gibi, yüksek takatli akımın da içimde bütün dünyayı kapsayan bir duygunun belirmesini sağladığı doğru olabilir. Kadının parmakları beni duygulandırmıştı. Gerçi onu erkek olarak canlandırıyordum gözlerimde, çünkü bu benim birtakım yeni kararlar almama uygun düşüyordu; sonra kendimi Yorick, yarı mezar içinde, yarın çinko sandukadaki kadını da Hamlet yerine koyarak — Hamlet erkek olarak görülebilirse tabiî— yaptığım karşılaştırmalara da iyi gidiyordu bu. Ben Yorick, beşinci perde, ben budala: “Onu tanıyordum, Horatio!” Birinci sahne; ben ki bu dünyanın kötü sahnelerinde — “Ah zavallı Yorick” — bir Güstav Gründgens ya da Sir Laurence Olivier çıkıp da Hamlet rolünde birtakım düşüncelerini açığa vursun diye kafatasını Hamlet'e ödünç veren ben: “Nerde kaldı şakaların? Nerde kaldı attığın taklalar?” — Gründgens'in Hamlet parmağını küreğimin üzerinde tutuyor, Aşağı Ren bölgesindeki linyit kavgasının sağlam toprağı üzerinde, madencilerle köylülerin ve aile fertlerinin mezarları arasında dikiliyordum, bu köy mezarlığını dünyanın orta noktası, Fortuna Nord termik santralını ise insanı enikonu etkileyen yarı tanrı muhatabım yapıyordum; önümdeki tarlalar Danimarka'daki tarlalar, Erft ise benim Belt'im oluyordu; buradaki mezarda çürüyüp kokuşan şey Danimarka'da çürüyüp kokuşuyordu— ben, Yorick, üzerinde hatlar gerili, akım yüklü hatlar, çıtır çıtır sesler çıkararak, üstümde şarkılar söyleyerek, yo melek demek istemiyorum, ama yine de yüksek direklerden üçlü diziler halinde yüksek takatli akım melekleri ufka doğru şarkılar söyleyerek uzanıyordu; Köln'e ve o efsanevî gotik hayvanının yanıbaşından Köln ana istasyonuna doğru uzanıyor ve bir Katolik Danışma Bürosunu elektrikle donatıyor, pancar tarlaları üzerinden İlâhi bir edayla uzanıyordu: ama briket veriyordu yer, Yorick’in değil, Hamlef'in cesedini veriyordu; ama ötekilerin, tiyatroyla alıp vereceği bulunmayanların aşağıda kalması — “Geriye kalan bir susuştur” — ve bizim Flies ailesinin üzerine ağır ve yeşil mermerleri yüklediğimiz gibi üzerlerine ağır mezar taşlarının yüklenmesi gerekiyordu. Ama benim için, Oskar Matzerath için, Yorick için yeni bir çağ başlıyordu ve yeni çağın henüz pek bilincine erememiş bir edayla acele, iş işden geçmeden Prens Hamlet'in küreğimdeki çürümüş parmaklarını seyrettim — “Fazla yağlı ve tıknefestir” — ve üçüncü perdenin birinci sahnesinde Güstav Gründgens’e olmak ve olmamak sorusunu sordurdum ve bu aptalca soruyu kaldırıp atarak somut nesneleri yan yana dizdim: oğlum, oğlumun çakmak taşları, benim muhtemel dünyevî ve ilahi babalarım, büyükannemin dört etekliği, zavallı annemin fotoğraflardaki ölmeyen güzelliği, Her-bert Truczinski’nin sırtındaki yara nişanlarından meydana gelen labirent, Polonya Postanesindeki kanları emen mektup sepetleri, Amerika —pöh, Brösene giden dokuz numaralı tramvaya karşı Amerika da neydi— Maria'nın arada bir hâlâ açık seçik duyulan Vanilya rayihasını, Luzie Rennwand’ın kendini bir cinnet sembolü olarak sunan üç köşeli yüzüne doğru estirdim; ölümü bile dezenfekte eden Bay Fajngold’a, Matzerath’ın hava borusundaki o kayıplara karışmış parti rozetini arattırdım ve Korneff'e, ama daha çok yüksek gerilim direklerine doğru dedim ki — çünkü yavaş yavaş bir karara varmıştım, buna rağmen karardan önce Hamlet'e kuşkuyla bakan tiyatrovarî bir poz takınıp Yorick’i gerçek bir vatandaş olarak kutlayan bir soru sormak ihtiyacını duydum kendi kendime—, dedim ki Korneff e, yeşil mermerden mezar taşı temel üzerine yerleştirilmesi gerektiğinden beni çağıran Korneff'e doğru, içimde nihayet bir vatandaş olmak arzusuyla, Yorick rolünü pek oynayamayacak olmasına rağmen hafiften Griindgens’e özenip, küreğimin ucuna bakarak şöyle dedim: “Evlenmek mi, evlenmemek mi, işte mesele bu.”</p>

  <p>Mezarlıkta, Fortuna Nord karşısındaki o dönüm noktasından sonra Löwenburg lokaline uğramaz oldum, telefon idaresinde çalışan kızlarla kestim ilişkilerimi; hani öyle kızlar ki, büyük ve olumlu tarafları tez elden ve doyurucu ilişkiler kurmaktı.</p>

  <p>Mayıs ayında Maria ile benim için sinemaya bir bilet aldım. Sinemadan sonra bir lokantaya gittik, oldukça iyi doyurduk karnımızı, Maria ile çene çaldım, binbir tasa içindeydi Maria; Kurt’un çakmak taşı kaynağı kurumuş, sunî bal ticaretinde bir durgunluk başgöstermişti; sonra da Maria'nın kendi deyimiyle ben az buçuk gücümle aylardır bütün ailenin geçim yükünü omuzlarımda taşıyordum. Maria’yı yatıştırarak Oskar’ın bunu seve seve yaptığını, bir sorumluluk taşımak kadar Oskar’ı memnun edecek bir şey olmayacağını söyledim; ayrıca güzelliğiyle ilgili iltifatlarda bulundum ve sonunda evlenme teklifini göze aldım.</p>

  <p>Düşünüp taşınmak için zaman istedi Maria. Benim Yorick olarak sorduğum soruyu haftalarca hiç cevaplandırmadı ya da kaçamak cevaplar verdi, ama nihayet Para Reformu cevaplandırdı sorumu.</p>

  <p>Maria bir yığın neden sürdü önüme, beri yandan kolumu okşadı, “Oskar’cığım!” diye hitap etti bana, benim bu dünya için fazla iyi olduğumu söyledi, kendisini anlamamı ve ilerde de kendisiyle candan dost kalmamı rica etti; taşçı ustası geleceğim için, ilerdeki bütün hayatım için akla gelen en iyi temennilerde bulundu; ama yeniden ve ısrarla sorunca, benimle evlenemeyeceğini açıkladı.</p>

  <p>Dolayısıyla Yorick bir vatandaş değil de bir Hamlet, bir budala oldu.</p>
</body>
</html>
