<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>BAYGINLIĞI BAYAN GREFF’E TAŞIMAK</h2>

  <p>Ondan, yani Bay Greff'ten hoşlanmıyordum. O, yani Bay Greff de benden hoşlanmıyordu, ilerde benim için bir trampet makinesi inşa ettiği zaman da bir türlü ısınamadım Bay Greff'e. Böyle sürekli antipatiler için gerekli gücü pek gösteremediği bugünlerde bile, Oskar’ın Bay Greff'den pek haz ettiği yok; oysa Greff diye biri hayatta bulunmuyor artık.</p>

  <p>Greff bir sebzeci dükkânı işletiyordu. Ama yanılmayasınız sakın; ne patateslere inandığı vardı Greff in, ne lahanalara; buna rağmen bahçecilik alanında geniş bilgi sahibiydi; kendini bahçeci olarak, tabiatı seven bir vejeteryan olarak göstermekten zevk duyardı. Ama et yemediği için de gerçek bir sebzeci olmaktan uzaktı Bay Greff. Bahçe ürünlerinden, bahçe ürünlerinin gerektirdiği gibi söz açamayan bir adamdı. Sık sık müşterilerine: “Şu enfes patateslere bir bakın lütfen!” dediğini işitiyordum. “Tombul tombul patatesler kabına sığamıyor, boyuna yeni biçimlere giriyor, yine de öylesine bakir bir ürün bu. Benimle konuşuyor mübarek, onun için de bu patatesleri seviyorum.” Tabiî gerçek bir sebzeci hiçbir zaman böyle konuşmaz, böyle konuşup müşterilerinin aklını karıştırmaz. Patates tarlalarında kocayan Büyükannem Koljaiczek’in bile patates ürününün en iyi olduğu yıllar şu bir tek cümlecikten başka bir şey çıkmazdı ağzından: “Haydi bu yılın ekini bıldırdan daha iri, haydi bu yılın ekini daha tombul.” Hem Anna Koljaiczek’le kardeşi Vinzent Bronski daha çok patates ürününden sağlıyorlardı geçimlerini; Sebzeci Greff ise, bu yıl patates iyi olmadı mı, bakarsın erikler iyi oluyor, dolayısıyla zararı kapatıyordu.</p>

  <p>Her şeyde aşırılığa kaçan bir adamdı Bay Greff; sözgelişi dükkânda ille de yeşil bir önlük takması mı gerekiyordu, müşteriler karşısında gülümseyerek ve bilgiçlik taslayarak ıspanak yeşili önlüğü “Allah Baba'nın yeşil bahçıvan önlüğü” diye nitelemesi ne kadar da kendini beğendiğini gösteriyordu. Sonra izciliği de bir türlü bırakamıyordu Greff. Aslı aranırsa daha 1938’de derneği dağıtması gerekirdi, izci olanlara kahverengi gömlekler <span style="font-style:italic;">ve</span> siyah renkte şık kışlık üniformalar giydirilmeye başlanmıştı artık, ama eski izciler sivil olarak ya da yeni üniformalarıyla sık ve düzenli eski oymak başkanlarına geliyor ve oymak başkanları Allah Baba'nın verdiği bahçıvan önlüğünü kuşanmış gitar çalarken, onlar da sabah üzerine, akşam üzerine bestelenmiş şarkılar, izci havaları, marşlar, ekin türküleri, Meryem Ana İlâhileri söylüyor, kendi halk türkülerini, yabancı ülkelerin halk türkülerini terennüm ediyorlardı. Zamanında davranıp NSK’ya <a href="../Text/Notlar.xhtml#n52" id="n52d"><sup>[52]</sup></a> üye olmuştu Bay Greff ve 1941’den sonra sadece sebzeci değil, aynı zamanda Pasif Korunma görevlisi olarak faaliyet gösteriyordu. Ayrıca eski izcilerinden ikisi Jungvolk’da önemli başarılar sağlamış, biri bayraktar ve grup başkanı olmuştu; bütün bu nedenlerden ötürü Hitler Gençliği Bölge Başkanlığı tarafından Greff’in patates kilerinde düzenlenen bu şarkılı ve türkülü akşamlara müsaade edildiği söylenebilirdi. Öte yandan Bölge Eğitim Başkanı Löbsack, Greff in eğitim merkezi Jankau'daki Bölge Eğitim Kursları için şarkılı akşamlar düzenlemesine önayak oluyordu. Derken bir ilkokul öğretmeniyle beraber Greff’e, 1940 başında Danzig-Batı Prusya eyaleti için “Sen de söyle” adıyla, gençlerin söyleyeceği şarkı ve türküleri kapsayan bir kitap hazırlama görevi verildi. Kitap çok iyi hazırlanmıştı; sebzeci Greff Almanya gençlik Örgütü Başkanı'nın imzasını taşıyan bir mektup aldı Berlin’den, orada düzenlenen bir müzik öğretmenleri toplantısına davet ediliyordu.</p>

  <p>Diyeceğim becerikli bir adamdı Bay Greff. Hani sadece bütün şarkıların güftelerini ezbere biliyordu da onun için değil; ayrıca çadır kurmaktan anlıyor, açıkta o türlü ateş yakıp söndürmesini beceriyordu ki, bir orman yangını asla çıkmıyordu; bir hedef tutup elde pusula yürüyüşler yapabiliyor, görünen bütün yıldızları isimleriyle sayıp dökebiliyor, neşeli ve serüvenli hikâyeleri uydurup anlatabiliyor, Weichsel ırmağıyla ilgili efsanelerin hepsini biliyor, “Danzig ve Hanse antlaşması” adı altında konferanslı akşamlar düzenleyebiliyor, Şovaiyelik Tarikatının bütün sivrilmiş kişilerinden enikonu bir bilgiyle söz açabiliyor, yine de bu kadarıyla yetinmeyip tarikatlar kentinde Almanlara düşen görevle ilgili akla gelmedik açıklamalarda bulunabiliyor ve konuşurken araya seyrek olarak pek anlamlı bir izci tekerlemesi sokuşturduğu oluyordu.</p>

  <p>Delikanlılara karşı ayrı bir muhabbeti vardı Greff'in. Oğlanlara kızlardan daha çok sempati besliyordu. Doğrusu istenirse kızları hiç sevmiyor, bütün sevgisini oğlanlara ayırıyordu. Çok vakit oğlanlara karşı şarkılarla açığa vurulamayacak kadar büyük bir yakınlık duyuyordu içinde. Bay Greff'i, sevgisine, çakı gibi tiril tiril oğlanlar arasında daha temiz pak bir hedef aramaya zorlayan belki de karısı Bayan Greff, sutyenleri her vakit yağlı ve külotunun orası burası delik bu pasaklı kadın olmuştu. Ama üzerinde her mevsim Bayan Greff'e ait leş gibi çamaşırların çiçeklendiği ağacı besleyen bir başka kök daha olabilirdi. Demek istediğim, sebzeci ve pasif korunma görevlisi olan kocası Bay Greff, o sere serpe ve biraz salakça tombulluğuna dönüp bakmamasıdır ki, Bayan Greff i pasaklı bir kadın yapıyordu.</p>

  <p>Sırım gibi, adaleli ve dayanıklı insanlardan haz ediyordu Bay Greff. Tabiat deyince perhizi, perhiz deyince özel biçimde bir vücut bakımını anlıyor, vücuduna nasıl bakacağını biliyordu. Vücuduna inceden inceye titizlik gösteriyor, onu sıcakla eğitiyor ve orijinal birtakım buluşlara başvurarak soğukla karşı karşıya bırakıyordu. Oskar attığı çığlıklarla uzak ve yakınları etkisi altına alarak camları mı tuz buz ediyor, camlar gerisindeki buz çiçeklerini mi dağıtıyor, sarkan buzları mı şangur şungur aşağı indiriyor, Sebzeci Greff de ele gelen somut araçlarla buzun üzerinde yürüyordu.</p>

  <p>Buz içerisine çukurlar açıyor Greff, aralık, ocak ve şubat ayları bir baltayla çukurlar oyuyordu. Erkenden, daha ortalık ışımadan kilerden bisikletini çıkarıyor, baltasını bir soğan çuvalına sararak Brösen üzerinden Saspe’ye gidiyor, sahili tutup Glettkau’a doğru karla örtülü yolda ilerliyor, Brösen ile Glettkau arasında bisikletinden atlıyor aşağı, ortalık yavaş yavaş ağarırken soğan çuvalına sarılmış balta yüklü bisikletini önü sıra buzlu yolda iterek iki yüz, üç yüz metre sonra donmuş Baltık Denizi'ne geliyordu. Bir sis kaplamış oluyor ortalığı, dolayısıyla Greff'in nasıl bisikletini bir kenara çekip soğan çuvalından baltayı çıkardığını, bir süre sessiz ve huşu içerisinde dikilip, rıhtımın buzları arasında sıkışıp kalmış yük gemilerinin sis düdüklerini dinlediğini, sonra ceketini soyunup biraz jimnastik yaparak güçlü ve düzenli balta darbeleriyle Baltık Denizi’nin buzlarında çembersi bir oyuk açmaya başladığını sahilden kimse göremiyordu.</p>

  <p>Rahat rahat bir üç çeyreğe bakıyordu Greff'in oyuğu açması. Bunu nerden bildiğimi lütfen sormayınız. Oskar’ın o zamanlar bilmediği bir şey yok gibiydi. Dolayısıyla Greff in denizin buzlu yüzünde ne kadar zamanda bir oyuk açtığını da biliyordum. Greff terliyor, terleri geniş ve bombeli alnından, tuzlu tuzlu, karlar üzerine düşüyordu. Ustaydı Greff oyuk açmakta; buzlu yüzeyde çember biçimli derin bir yol eşiyor, derken çemberi başlangıç noktasına getirip bağlıyor, sonra da eldivensiz elleriyle aşağı yukarı yirmi santimetre kalınlığındaki buz kitlesini denizin ötelere, tahmin edileceği üzre Hela Yarımadası ya da İsveç’e kadar uzanan buzlu yüzeyinden kaldırıp alıyor, sonunda yaşı sonsuz gibi görünen, gri renkli ve içinde donmuş pislikler barındıran su oyukta görünüyordu. Balıkları kendisine çekiyordu oyuk. Greff hani istese şimdi bir dokuzgöz balığını ya da on kiloluk bir morinayı oltayı attığı gibi yakalayabilirdi. Ama Greff olta falan atmıyor suya, soyunuyor, anadan doğma soyunuyor; çünkü soyundu mu, hep anadan doğma soyunurdu Greff.</p>

  <p>Oskar kış günü üzerinize soğuk sular dökülmüş gibi üşütmek niyetinde değil Sizleri. Dolayısıyla lâfı uzatmayarak şu kadarını söyleyelim ki, Sebzeci Greff kış ayları haftada iki kez baltık denizinde yıkanıyordu. Çarşamba günleri yalnız oluyordu yıkanırken. Sabah saat altıda bisikletiyle yola çıkıyor, yediyi çeyrek geçeye kadar baltayla söz konusu oyuğu açıyor, aceleci ve taşkın jestlerle giysilerini soyup atıyor vücudundan, orasını burasını karla ovup sıçradığı gibi oyuk içerisine dalıyor, oyukta bağırıp çağırıyordu; hattâ bazen şarkı ve türküler söylediğini işitiyordum: “Kanat sesleri gelir yaban ördeklerinin gecede” ya da “Fırtınalar oynaşımızdır...” diye şarkılar söyleyip yıkanıyor denizde, iki, en çok üç dakika çığlıklar atıyor, bağırıyor, sonra bir sıçrayışta, fena halde üryan, yeniden buzlar üzerine çıkıyordu; buğular salan İstakoz kırmızılığında bir et külçesi oyuk çevresinde koşup duruyor, hâlâ bağırıp çağırmasını sürdürüyor, çünkü içindeki yangın sürüp gidiyordu. Nihayet giysilerini giyinip bisikletine atlıyor Greff, saat sekiz sularında yine Labes-weg’e dönüp, tam zamanında sebzeci dükkânını açıyordu.</p>

  <p>Haftanın ikinci banyosunu alırken birden çok oğlan yanında oluyordu Greff in. Hani bu manzarayı kendi gözleriyle gördüğünü ileri sürmüyor Oskar, asla yok böyle bir şey. Ancak görenlerden dinledim; müzisyen Meyn sebzeciyle ilgili olarak bir sürü şeyler biliyor ve bunları bütün semtte yayıyordu. Meyn’in anlattığı hikâyelerden biri şöyleydi: En sert kış aylarında bile Greff, pazar günü birden çok oğlanın eşliğinde denize giriyordu; ama yanındaki oğlanları Greff in kendisi gibi anadan doğma çıplak suya girmeye zorladığını Meyn’in ileri sürdüğü yoktu; yarı üryan ya da nerdeyse büsbütün üryan oğlanların sırım gibi dayanıklı vücutlarla buzlar üzerinde oynaşması ve birbirlerinin vücutlarını karla ovması yetiyordu Greff'e. Evet, kar içindeki oğlanlar Greff'i o kadar zevklendiriyordu ki, banyodan önce ve banyodan sonra onlarla çok vakit buzlar üzerinde oynaşıyor, aralarından biri karla ovulurken o da yardım ediyor, ayrıca bütün oğlanların hep birden kendisini karla ovmalarına ses çıkarmıyordu. Müzisyen Meyn’in Glettkau sahilindeki gezi yolundan aradaki sise rağmen bir defasında gördüğüne göre, şarkılar söyleyen ve bağırıp çağıran fena halde üryan Greff, şakirtlerinden ikisini tutup kendisine doğru çekmiş, havaya kaldırmış onları ve üryan oğlanlarla üryan bir biçimde bağırıp çağırarak zincirinden boşanmış bir üçlü grup halinde Baltık Denizi'nin kaim buz tabakası üzerinde çılgınca koşup durmuş.</p>

  <p>Brösen ve Neufahrwasser’de Greff adında bir sürü balıkçı bulunmasına rağmen, Greff bir balıkçı ailesinin oğlu değildi tabiî. Sebzeci Greff Tiegenhofluydu, ama kızlık soyadı Bartsch olan karısı Lina Greff onu Praust'ta tanımıştı. Greff o zamanlar Katolik Bekârlar Derneğinin yönetiminde genç ve girişken bir rahip adayına yardım ediyor, Lina da bu rahip adayını görmek üzere her cumartesi onun evine uğruyordu. Galiba Bayan Greff'in bana hediye ettiği bir resme göre —çünkü hâlâ albümde duruyor resim— yirmi yaşındaki Lina o zamanlar güçlü kuvvetli, topaç gibi, neşeli, iyi yürekli, hoppa ve aptal bir kızdı. Sankt Albrecht'te babasının büyücek bir sebze ve meyve bahçesi vardı. Sonradan sık sık ileri sürdüğüne bakılırsa, rahibin öğüdünü tutarak, dünyadan habersiz, Greff'e vardığı zaman yirmi iki yaşındaydı ve babasından aldığı parayla Langfuhr’daki sebzeci dükkânını açmıştı. Dükkândaki malların büyük bir kısmını, meyvelerin nerdeyse bütününü babasının bahçesinden aldığı için, işler iyi gidip âdeta kendi kendine yürümüş, Greff in ticaretten anlamayan bir adam olması da pek bir zarar vermemişti.</p>

  <p>Evet, Greff in tahtadan birtakım oyma işler yapmak gibi o çocuksu huyu olmasaymış, şehrin çocuğu bol bu kenar semtinde iyi bir yerde bulunup yanında yöresinde rakibi olmayan sebzeci dükkânını altın yumurtlayan bir tavuk yapmak pek zor olmayacakmış; ama ölçü ve tartı ayar memurlarının üç, dört kez gelip sebze tartmakta kullanılan teraziyi kontrol etmeleri, ağırlıkları alıp götürerek teraziyi mühürlemeleri ve Greff'e her seferinde irili ufaklı cezalar yazmaları üzerine sürekli müşterilerden bir kısmı dükkâna uğramayarak pazardan alışveriş eder olmuş ve ortada: “Greff'in malının kalitece üstüne yok, hattâ pahalı da değil, ama galiba bir bit yeniği var işin içinde, çünkü yine ölçü ve tartı memurları geldiler dükkânına” gibi sözler dolaşmaya başlamış.</p>

  <p>Ama ben Greff'in müşterileri kazıklamak istediğinden emin değilim; çünkü Greff'in yaptığı bazı değişiklikler sonunda terazi, patatesleri Greff'in zararına olarak tartmaya başlamıştı. Ayrıca Greff savaştan az önce bu teraziye bir çalgı niteliği kazandırmış, tartılan patateslerin değişen ağırlıklarına göre belli bir melodinin bu müzik aletinden dökülmesini sağlamıştı. On kiloya kadar patates alan müşteriler, patatesle birlikte, âdeta satın aldıkları patatesin cabası olarak “Saal'ın aydınlık kıyısında” melodisini dinliyor, yirmi beş kilo patatesle “Hep sadık ol ve dürüst kal” melodisi çalıyor, elli kiloda ise “Tharau’lı Anna” melodisinin saf ve büyüleyici tonları duyuluyordu.</p>

  <p>Ölçü ve tartı memurlarının Greff'in bu müzikal kaprislerinden hoşlanmayışını tabiî karşılıyordum; ama Oskar Sebzeci Greff'in bu kaprislerini beğeniyor, Lina Greff de bu acayipliklerine göz yumuyordu kocasının; çünkü Grefflerin evlilikleri, evet Grefflerin evlilikleri karı kocanın birbirlerinin acayipliklerine göz yummasından oluşuyordu. Dolayısıyla denebilir ki, Grefflerin evliliği iyi bir evlilikti. Karısını dövüp başka kadınlarla aldatmıyor, içki içmiyor, har vurup harman savurmuyordu Greff; derli toplu giyinen, neşeli bir adamdı daha çok; sadece gençler tarafından değil, dükkâna gelip kendisinden patates ve patatesle beraber müzik alan müşterilerce de hoşsohbet ve yardımsever tabiatından ötürü sevilip sayılan biriydi.</p>

  <p>Böylece Sebzeci Greff de, karısı Lina'nın yıldan yıla gittikçe pis kokan pasaklı biri olmasını sakin ve hoşgörüyle karşılıyordu. Kendisini sevenler karısının pasaklılığından açık açık söz ettikçe onun gülümsediğini görüyordum. Matzerath arada bir Bayan Lina'nın bu haline kızacak oldu mu, patateslerle düşüp kalkmasına rağmen bakımlı ellerini üfleyip ovarak şöyle söylüyordu Greff: “Tabiî, tabiî, yerden göğe hakkın var, Alfred. Biraz savsak bir kadındır Lina’cığım. İyi ama seni alalım, beni alalım sözgelişi, biz gökten zenbille mi indik?” Matzerath diretince, Greff kesin, ama dost bir edayla sona erdiriyordu konuşmayı: “Haklı olduğun taraflar bulunabilir, Alfred. Ama ne olursa olsun, iyi bir kalbi var Lina’cığımın. Nihayet tanırım kendisini.” Hani Lina’cığını tanıyor olabilirdi Bay Greff; gelgelelim Lina onu pek tanımıyor, tıpkı konu komşu ve müşteriler gibi, eve sık sık gelen oğlanlarla kocası arasındaki ilişkide ateşli bir dost ve eğitici bir insana karşı gençlerin hayranlık duygularından başka bir şey göremiyordu.</p>

  <p>Ama bende ne hayranlık duyguları uyandırabiliyor, ne de beni eğitebiliyordu Greff. Hem Greff in tipi değildi Oskar. Büyüyüp gelişme kararını verebilseydim, tipi olabilirdim belki; çünkü şimdi aşağı yukarı üç yaşındaki oğlum Kurt, hınk deyip Maria'nın burnundan düşmesine, bana pek az çekmesine, Matzerath’a hele hiç benzememesine rağmen, o kemikli iri vücuduyla tastamam Greff in tipi bulunuyor.</p>

  <p>Greff ile cepheden izinli gelen Fritz Truczinski, Maria Truczinski ve Alfred Matzerath arasında aktedilen izdivacın tanıkları oldular. Maria da tıpkı kocası gibi Protestan olduğu için yalnız nikâh dairesine gidilmekle yetinildi. Aralık ortalarıydı. Matzerath, üzerinde parti üniforması, evet’i yapıştırdı nikâh memuru önünde. Bu iş olurken Maria üç aylık hamileydi.</p>

  <p>Sevgilimin karnı şiştikçe, Oskar’ın içindeki hınç da. büyüdü. Oysa Maria'nın gebeliğine aslında bir itirazım yoktu; ancak benim hayat bağışladığım çocuğun günün birinde Matzerath’ın adını taşıyacak oluşu, beklenecek bir varisten normal olarak duyulacak bütün sevinci haram ediyordu bana. Dolayısıyla Maria beş aylık hamileyken, şüphesiz pek geç olarak, karnındaki çocuğun düşmesini sağlamak üzere ilk kez bir denemede bulundum. Karnaval zamanıydı; Maria tezgâh üzerinde sucukların ve domuz yağlarının asılı bulunduğu pirinç çubuğa kâğıttan birkaç yılan, patates burunlu iki palyaço maskesi tutturmak istiyordu. Raflara dayatıldığı zaman sağlam duran merdiven şimdi tezgâha dayatılmış, oynuyordu. Maria ta merdivenin tepesinde, elleri kâğıt yılanlar arasında, Oskar ta aşağıda, merdivenin ayağı dibinde. Trampet değneklerimi kaldıraç olarak kullanıp, omuz vererek ve kaya gibi azmimi yardıma çağırarak, merdiveni yukarı, sonra yana ittim. Kâğıt yılanlarla palyaço maskeleri arasında dehşete kapılarak hafif bir çığlık attı Maria; merdiven sallanmaya başladı; Oskar yana çekildi; Maria rengârenk kâğıtları, sucukları ve palyaço maskelerini de kendisiyle beraber sürükleyerek yanıbaşıma düştü.</p>

  <p>Göründüğü kadar da kötü değildi durum. Maria'nın sadece ayağı burkulmuştu, yatakta kalması ve kendisini kollaması gerekiyordu, ama başkaca bir yerine bir şey olmamıştı ve ilerde de vücudu gittikçe biçimsiz bir durum almasına devam etti. Ayağının burkulmasına kimin yol açtığını Matzerath’a anlatmadı Maria.</p>

  <p>Ancak ben önümüzdeki yılın mayıs ayında, doğumdan aşağı yukarı iki hafta önce karnındaki çocuğun düşmesini sağlamak üzere ikinci bir denemeye başvurunca, kocası Matzerath’la konuşmak zorunda kaldı, ama gerçeği olduğu gibi söylemedi. Yemek yiyorduk, yanımda şöyle dedi: “Oskar’cık da son zamanda bir haşarı oyun oynuyor ki, bazen karnıma bile vuruyor. Belki çocuk doğana kadar annemin yanında kalsa iyi olur, yer de var nasıl olsa.”</p>

  <p>Matzerath söylenenleri dinlemiş ve onlara inanmıştı. Gerçekte ise canice bir nöbet Maria’ya karşı anlatılandan bambaşka bir davranışta bulunmaya zorlamıştı beni.</p>

  <p>Maria öğle paydosunda şezlongun üzerine uzanmıştı. Matzerath dükkândaydı, yemekten kalan bulaşıkları yıkamış, o anda vitrini süslüyordu. Odanın içi sessizdi. Bir sinek vızıldıyor olabilirdi hani; saat yine eskisi gibi işliyor, radyo paraşütçülerin Kıbrıs’taki başarılarını kısık sesle haber veriyordu. Ancak ünlü boksör Max Schmelling konuşmaya başlayınca, kulak kabarttım. Anladığıma göre, paraşütle atlayıp Kıbrıs’ın kayalık toprağına ayak bastığı zaman, dünya şampiyonunun ayağı burkulmuştu ve şimdi yatakta yatıp kendine dikkat etmesi gerekiyordu; portatif merdivenden düştükten sonra yatakta yatması gereken Maria gibi tıpkı. Schmelling sakin ve alçakgönüllü bir edayla konuştu, sonra da ünleri Schmelling kadar büyük olmayan paraşütçüler anlatmaya başladılar. Oskar artık dinlemiyordu. Sessizlik; belki vızıldayan bir sinek; saat yine eskisi gibi; pek hafiften çalan radyo.</p>

  <p>Pencere önündeki küçük iskemleciğimde oturmuş, şezlongta yatan Maria'nın karnını seyrediyordum. Gözlerini yummuştu Maria, güçlükle soluyordu. Arada bir suratım asık, elimdeki değnekleri teneke trampetime indiriyordum. Ama kımıldamıyor Maria, beni karnıyla aynı odada nefes alıp vermeye zorluyordu. Evet saat de vardı odada, sonra pencerenin camıyla perdesi arasına sıkışmış bir sinek ve arka planda kayalık Kıbrıs adasıyla radyo. Ama bütün bunlar göz açıp kapayıncaya kadar kısa süre içerisinde birden kayboldu, Maria'nın karnini dan başka bir şey göremez oldum, bu karnın böyle kümbet yaptığı odayı ve bunun kimin karnı olduğunu unuttum; kimin bu karnı böyle şişirdiğini pek bilemez duruma geldi Oskar, sadece bir tek istek duyuyordu: bu karın ortadan kalkmalı, bir kusurdan başka bir şey değil bu karın, senin önünü kapıyor bu karın, ayağa kalk ve bir şeyler yap! Doğrulup kalktım ayağa. Bak bakalım, ne yapmam mümkün! Karna doğru yaklaştım, yanıma da bir şey almıştım. Biraz havalandırılmak istiyordu bu karın, fena halde gaz vardı içinde. Yanıma aldığım şeyi ansızın kaldırdım, Maria'nın karnının üzerinde, Maria’yla beraber nefes alıp veren etli ve yaygın eller arasında bir yer seçtim kendime. Durma ver kararını Oskar; bakarsın Maria gözlerini açıverir. Birden kendimin de göz altında bulunduğu duygusu belirdi içimde, ama dosdoğru Maria'nın hafif titreyen eline bakmaya devam ettim, onun sağ elini karnının üzerinden çektiğini, sağ eliyle bir şey yapmayı tasarladığını fark etmiştim, dolayısıyla Maria sağ eliyle Oskar’ın yumruk yapılmış elinden makası kıvırıp aldığı zaman pek şaşırmadım. Belki birkaç saniye daha elim havada, ama boş, saatin tik-takını, sineğin vızıltısını ve Kıbrıs haberlerinin bittiğini bildiren spikerin sesini işittim, sonra radyo yeni bir yayına, ikiden üçe kadar neşeli havalara başlamadan dönüp çıktım odadan; fazla yer işgal eden bir karından ötürü bana pek dar gelmeye başlamıştı oda.</p>

  <p>İki gün sonra Maria bana yeni bir trampet aldı, beni sunî kahve ve patates tava kokan ikinci kattaki Truczinski Nine’nin yanına çıkardı. İlkin kanepenin üzerinde uyudu Oskar, Herbert’in yatağında yatmaya yanaşmadı, çünkü hâlâ Maria'nın vanilya kokusunu muhafaza edebileceğinden korkuyordu yatağın. Bir hafta sonra da Heilandt Baba çocuk karyolamı yukarı çıkarıp benimle Maria'nın ve bizim ortak gazoz tozunun altında sessiz sakin durmuş yatağın yanına kurdu.</p>

  <p>Truczisnki Nine’nin yanında sakinleşti ya da daha vurdum duymaz oldu Oskar. Ne de olsa Maria’nın karnını bundan böyle gördüğüm yoktu; çünkü Maria merdiven çıkmaktan sakınıyor, ben de zemin kattaki dairemize, dükkâna, sokağa, hattâ evin avlusuna ayak atmamaya dikkat ediyorum. Yiyecek işi gittikçe sarpa sardığından, avluda yine adatavşanları beslenmeye başlanmıştı.</p>

  <p>Çok vakit, Onbaşı Fritz’in Paris’den yolladığı ya da izinli gelirken beraberlerinde getirdiği kartpostallar önünde dikiliyordu Oskar. Paris adı kafamda birtakım hayallerin canlanmasına yol açıyordu; Truczinski Nine bana Eyfel Kulesinin bir kartpostalını uzatınca bu atak yapının demir konstruksiyonu üzerine eğilerek Paris’i trampetimde konuşturmaya, daha önce asla bir müsset işitmemişken bir müsset havası vurmaya başladım.</p>

  <p>Haziranın on ikisinde, benim hesaba göre iki hafta erken, benim beklediğim gibi ikiz burcunda değil de, yengeç burcunda oğlum Kurt gözlerini dünyaya açtı. Bir Zevs yılında doğmuştu babası, oğlu bir Venüs yılında doğdu. Babası insanı işkilli yapan ve icat kabiliyetiyle donatan Bakire Burcunda, Merkür’ün hükümranlığı altında, oğlu da yine Merkür’e bağlı olarak, ama insanı serinkanlı, hamarat bir zekâyla donatan îkiz burcunda dünyaya geldi. Bende Terazi Burcundaki Venüs’ün, Aszendent hanesinde hafifletip yumuşattığım oğlumun Aszendent hanesindeki Koç sertleştiriyordu; oğlum, üzerindeki Mars’ın etkisini ilerde sezdirecekti bana.</p>

  <p>Truczinski Nine telâşlı bir edayla bir fare gibi davranarak haberi duyurdu: “A be Oskar’cığım, düşünsene bir, leylek bir kardeşçik getiriverdi sana. Kız olmasın demiştim ya ben daha önce, kız olmadı, hani ya kız evlâdı dert açar insanın başına.” Hiç oralı olmayarak Eyfel Kulesi’yle kulenin yanına yeni eklenmiş Zafer Takı önünde trampetimi konuşturmaya devam ettim. Truczinski Nine de bir büyükanne olarak kendisini kutlamamı beklemez görünüyordu. Pazar olmasına rağmen dudaklarına ruj sürmüş, krepon kâğıdıyla ovarak yanaklarına pembe bir renk vermişti; boyanmış bir yüzle evden çıkarak zemin kata, sözde çocuğun babası Matzerath’a yardım etmeye indi.</p>

  <p>Dediğim gibi haziran ayındaydı. Aldatıcı bir ay. Bütün cephelerde başarılar birbirini izliyor —balkanlardaki başarılar başarı diye gösterilebilirse tabiî—, ama Doğu’da çok daha büyük başarıların arefesinde bulunuluyor, dev gibi bir ordu Rus topraklarında içerlere doğru ilerliyordu. Şimendifer idaresinin işi başından aşkındı. Şimdiye kadar Paris’te o kadar eğlendirici günler geçiren Fritz de Doğu yönünde bir yolculuğa çıkmak zorunda kalmıştı ve o kadar çabuk sona ermeyecek, bir izin dönüşü yolculuğuyla karıştırılmayacak bir yolculuktu bu. Oskar’a gelince, pırıl pırıl kartpostalların başında sessiz sakin oturuyor ilk yazsı yumuşak havaların hüküm sürdüğü Paris’te vakit geçiriyor, hiçbir şeyi umursamadan “Trois jeunes tambours” havasını vuruyordu trampetinde. Alman işgal ordusuyla hiçbir ilişkisi yoktu, dolayısıyla partizanlardan, onların kendisini Sen köprüsünden aşağı atabileceklerinden falan korkmuyordu hiç. Yo hayır, tamamen sivil giysiler vardı üzerimde. Trampetimle Eyfel Kulesi’ne tırmanıyor, yukarıdan uzakların görünümünün gerektiği gibi tadını çıkarıyor, kendimi pek iyi hissediyor, o ayartıcı yüksekliğe rağmen acı-tatlı intihar düşüncelerinden uzak bulunuyordum; öyle ki, ancak aşağı inip doksan dört santimetre boyumla Eyfel Kulesi’nin ayağının dibinde dikildiğim zaman, oğlumun doğuşu aklıma geldi.</p>

  <p>Hey be, bir oğul! diye geçirdim içimden. Üç yaşına gelsin, ona .bir trampet alacağım. Görürüz bakalım, çocuğun babası kimmiş! O Matzerath Beyefendi mi, yoksa ben Oskar Bronski mi? Sıcak ağustos ayında —sanırım tam o gün yine bir kuşatma hareketinin, diyeceğim Smolensk kuşatmasının başarıyla sonuçlandığını haber vermişti radyo — vaftiz edildi oğlum. Ama nasıl olmuştu da büyükannem Anna Koljaiczek ile kardeşi Vinzent Bronski bu vaftiz törenine davet edilmişlerdi? Jan Bronski’yi babam, gittikçe acayipleşen sessiz Vinzent’i de baba tarafından büyükbabam olarak gösteren hikâyede karar kılacak olursam, böyle bir davet için yeteri kadar neden vardı; nihayet Koljaiczek bir Vinzent babasının ninesiyle dedesi- oluyordu Kurt’un.</p>

  <p>Tabiî bu neden daveti yaparken asla Matzerath’ın aklına gelmemişti. Matzerath en nazik anlarda, sözgelişi skat oynarken enikonu kaybettiği zamanlar bile kendini iki bakımdan, doğurtucu ve besleyici olarak baba bilmişti hep. Oskar başka vesilelerle büyükannesiyle büyükbabasını ilerde yeniden gördü; bu iki yaşlı insan Almanlaştırılmıştı, Polonyalı değillerdi artık ve Kaschubei’ca bundan böyle sadece düş görür olmuşlardı; Volksdeutschen deniyor kendilerine, Volksgruppe <a href="../Text/Notlar.xhtml#n53" id="n53d"><sup>[53]</sup></a> diye gösteriliyorlardı. Jan'dan dul kalan Hedwig Bronski ise, Ramkau Bölgesi Köylü Derneği Başkanı olan Baltıklı bir Almanla evlenmişti ve şimdiden verilmişti dilekçe; kabul edilir edilmez Marga ile Stephan üvey babaları Ehlers’in adını taşıyacaktı. On yedi yaşındaki Stephan gönüllü olarak askere yazılmış, eğitilmek üzere piyade eğitim merkezi Gross-Boschol’la yollanmıştı. Avrupa'nın bütün savaş sahnelerini ziyaret etme şansına sahipti; oysa çok geçmeden kendisi de askerlik çağına girecek Oskar, kara, deniz veya hava kuvvetlerinde üç yaşındaki bir trampetçi için bir iş bulunana kadar ister istemez trampeti başında bekleyecekti.</p>

  <p>Köylü Derneği Başkanı Ehlers açtı yolu. Vaftizden iki hafta önce arabacı mahalline geçip yanına eşi Hadwig’i alarak çift atlı bir arabayla Labes Caddesi’ne geldi. Dışa doğru çarpık bacaklı, midesinden rahatsız bir adam olup Jan’la asla kıyaslanacak gibi değildi. Misafir odasında inek gözlü Hadwig’le yanyana oturdular, Hedwig’ten tam bir baş kısaydı boyu. Kimse konuşmadı ilkin. Derken havalardan söz açıldı. Doğu’da çok şeyler olduğu, harekâtın başarılı geçtiği öne sürüldü. 1915’dekin-den daha çevik ve zinde bir harekât diye aklından geçirdi Matzerath; 1915’te Doğu cephesinde bulunmuştu. Jan Bronski’nin lâfını etmekten kaçınıyorlardı; ama ben sonunda hepsinin hesabını yanlış çıkardım, ağzımı çocuksu bir gülünçlükle büzerek birçok defa yüksek sesle “Jan Amca! Jan Amca!” diye bağırdım. Matzerath irkildi, eski dostu ve rakibiyle ilgili olarak hoşa gidecek birkaç nazik söz söyledi. Jan’ı hiç görmemişti Ehlers, buna rağmen bir lâf kalabalığıyla hemen Matzerath’ın söylediklerine katıldığını bildirdi. Hattâ Hedwig'in birkaç damla yaş geldi gözünden, yanaklarından aşağı gerçekten ve yavaşçacık yuvarlandı yaşlar; nihayet Jan konusunu şöyle söyleyerek kapadı: “İyi bir insandı. Bir karıncayı bile incitmezdi. Kim derdi böyle harcanıp gidecek diye; çekinden biriydi üstelik, kendi gölgesinden bile ürkerdi.”</p>

  <p>Bunun üzerine Matzerath arkasında dikilen Maria’dan bira getirmesini istedi ve skat oyunu bilip bilmediğini sordu Ehlers’e. Hayır, bilmiyordu bilmediğine de pek hayıflandı; ama Ehlers’deki bu küçük noksanı görmeyecek kadar yüksek ruhlu biriydi Matzerath, hattâ omuzlarına vurdu Ehlers’in, bardaklara bira konurken skat oyunundan anlamamasının hiçbir önem taşımadığını, skat oyunu olmadan da aralarında iyi bir dostluk kurulabileceğini açıkladı.</p>

  <p>Böylece Hedwig Bronski, Hedwig Ehlers olarak yine gelip gitmeye başlamıştı evimize; oğlum Kurt’un vaftiz törenine Köylü Derneği Başkanı olan kocasının yanı sıra eski kayınpederi Vinzent Bronski ile kızkardeşi Anna’yı da alıp geldi. Matzerath bu işden haberli görünüyordu; iki ihtiyarı sokakta, komşu evlerin pencereleri altında yüksek sesle ve candan hoş geldiniz diyerek karşıladı. Evde büyükannem dört etekliği altına el atıp vaftiz hediyesi olarak bir kaz çıkarınca: “Ne zahmet ettiniz anacığım!” dedi. “Sen gel de bize bir şey getirme zararı yok, gene memnun edersin beni.” Ama bu sözler getirdiği kazın kaç para edeceğini bilmek isteyen büyükannemi pek sevindirmemişti. Yağlı kaza elinin ayasıyla pat pat vurarak itiraz etti: “Öyle deme, Alfred, öyle deme! Bu kaz Kaschubei kazı değil. Alman kazı bu. Lezzeti de savaştan önceki kazlar gibi tıpkı.”</p>

  <p>Bu durumda bütün tabiiyet sorunu çözümlenmiş oluyordu, yalnız vaftizden önce birkaç güçlük daha baş gösterdi, çünkü Protestan kiliseye ayak atmaya bir türlü yanaşmadı Oskar. Bunun üzerine trampetimi taksiden alıp gelerek bir yem gibi kullanmak istediler. Protestan kiliselerinde hattâ insanın trampetini yanına alabileceğini ikide bir belirttiler ısrarla, ama ben yine gayet koyu bir katolik olarak kaldım. Rahip Wienke Efendi’nin kulağına günahlarımı kısa ve derli toplu itiraf ederdim de, bir Protestan kilisesindeki vaftiz vaazını dinlemezdim. Matzerath boyun eğdi nihayet. Belki de sesimden ve bunun yol açabileceği zararı tazmin yükümlüğünden çekinmişti. Dolayısıyla kilisede Kurt vaftiz edilirken ben takside kaldım, arkadan şoförün başını seyrettim, dikiz aynasında Oskar’ın yüzünü inceledim: derken yıllar öncesinde kalan kendi vaftiz törenimi anımsadım; Oskar’ın içinden şeytanı kovmak üzere Rahip Wiehnke Efendi’nin başvurduğu bütün deneyleri bir bir aklımdan geçirdim.</p>

  <p>Vaftiz töreninden sonra sofraya oturuldu. İki masa birleştirilmişti. Dana başı çorbasıyla başlandı yemeğe. Kaşıklar ve çorba kâselerinin kenarları. Köyden gelenler höpürdetmeye başladılar çorbayı. Greff çorbasını içerken serçe parmağını gergin tutuyordu. Guste çorba kaşığı üzerinden yayvan yayvan gülümsüyor. Ehlers kaşık üzerinden konuşuyordu. Vintenz eli titreyerek kendi kaşığını arandı. Sadece yaşlı kadınlar, büyükannem Anna Bronski’yle Truczinski Nine, kendilerini tamamen ellerindeki kaşıklara vermişlerdi. Oskar âdeta kaşıktan düştü yere, oradakiler daha çorbalarını içerken sıvışıp dışarı çıktı ve yatak odasına girip oğlunun beşiği başına geldi; çünkü yemek odasındakiler kaşıklarının gerisinde, çorbayı kaşık kaşık içlerine akıtmalarına rağmen gittikçe düşüncelerden soyunur ve içleri kaşık kaşık boşalıp büzülürken Oskar oğlu üzerinde düşünmek istiyordu.</p>

  <p>Tekerlekli bir sepet üzerinde açık mavi tülden bir gökyüzü. Sepetin kenarı fazla yüksek olduğundan, ilkin bütün görüp görebildiğim kırmızı-mor büzülmüş duran bir şey oldu. Ama sonra trampeti ayaklarımın altına koydum, ancak o zaman benim uyuyan ve uykusunda vücudu sinirli sinirli kasılan oğlumu görebildim. Bebeğin manzarası karşısında şu kısa cümleden, “Hele üç yaşına gelsin, bir trampet alacağım ona” cümlesinden başka bir şey aklıma gelmedi; oğlum da kendi düşünce dünyası üzerinde bir bilgi vermedi bana, dolayısıyla o da benim gibi inşallah kulağı delik bebelerden biri olur diye temennide bulunmaktan başka benim için yapacak şey kalmadı; üçüncü yaş gününde kendisine bir trampet alacağıma yeniden söz verdim, sonra trampetimden atladım aşağı, yemek odasındaki büyüklerin yanına döndüm.</p>

  <p>Ben odaya girdiğimde kaplumbağa çorbalarını yeni bitirmişlerdi. Yeşil ve tatlı konserve bezelyelerden hazırlanan sade yağlı yemeği alıp geldi Maria. Domuz pirzolasına Matzerath karışıyordu; kendi eliyle yaptı servisi, ceketi üzerinden sıyırıp atarak gömlekle kaldı, pirzolayı dilimlere böldü ve dağılı dağılıveren bol özsulu etin başında öylesine müşfik ve kendilerinden geçmiş bir yüz takındı ki, gözlerimi başka tarafa çevirmeden duramadım.</p>

  <p>Sebzeci Greff için özel servis yapıldı, vejeteryanlar et yemedikleri için konserve kuşkonmazla haşlanmış yumurta ve kremalı bayır turpu çıkarıldı önüne. Ama patates püresinden Greff de ötekiler gibi tabağına bir servis kaşığı aldı, ancak üzerine kızartmanın salçasından değil, her şeyi düşünen dikkatli Maria'nın hâlâ cızırdayıp duran küçük bir tava içerisinde mutfaktan getirdiği tereyağından döktü. Ötekiler bira içerken, bardağındaki tatlı şırayı yudumladı Greff. Kijew'deki kuşatma harekâtından konuşuluyor, alınan tutsak sayısı parmak hesabı yapılarak hesaplanmaya çalışılıyordu. En çok Baltıklı Ehlers’in harıl harıl katıldığı görülüyordu bu sayma işine; ilkin her yüz binde bir, parmaklarından birini bir yay gibi yukarı savurdu; yukarıya doğru gergin uzanan parmaklarında bir milyon esir toplandı derken, bu kez parmaklarının birer birer başını uçurup saymasını sürdürdü. Sayıla sayıla sayıları artan ve değerini gittikçe yitiren Rus tutsakları üzerinde konuşacak bir şey kalmayınca, Gotenhafen’daki denizaltılardan anlatmaya başladı Bay Scheffler. Matzerath da büyükannem Anna'nın kulağına eğilerek her tarafta Schichau Tersanesi'ndeki iki denizaltının denize indirilmekte olduğunu fısıldadı; açıklamasına bir somutluk vermek isteyerek sözlerini el hareketleriyle pekiştirdi. Bu denizaltı inşasıyla ilgili sözleri hayran hayran dinleyen oradaki konuklardan bazısı Matzerath'ın el hareketlerine özendi, dikkatle, ama acemice tekrarladı bunları; Vinzent Bronski’nin sol eliyle dalış yapan bir denizaltıya özenmek isterken önündeki bira bardağını devirmesi üzerine büyükannem söylendi. Ama Maria: “Zararı yok!” dedi. “Nasıl olsa örtü yıkanacaktı yarın, bir vaftiz yemeğinde masa örtüsü lekelenmiş, olur böyle şeyler” diyerek ortalığı yatıştırmaya çalıştı. Beri yandan Truczinski Nine de eline bir bez alarak örtü üzerinde göllenen birayı kuruladı; sol elinde kocaman kristal bir çanak tutuyordu, puding doluydu içi, üzerine kırık bademler serpilmişti.</p>

  <p>N’olur, keşke puding üzerine başka bir şey dökselerdi! Ya da hiçbir şey dökülmeyip öyle yenseydi. Ama işte vanilya suyu akıtmışlardı üzerine, sular içinde bir su, koyu, sarı bir su: Vanilya suyu. Hiçbir fevkalâdeliği olmayan, ama yine de eşsiz vanilya suyu. Galiba bu yeryüzünde vanilya suyundan daha sevindirici, beri yandan daha üzücü bir şey yoktur. İncecikten ve yumuşak kokup duruyor vanilya, beni azar azar Maria ile kuşatıyordu; sonunda bütün vanilyaların elebaşısı olan, Matzerath’ın yanında oturan, onun elini elinde tutan Maria’yı göremez, odadaki varlığına katlanamaz oldum.</p>

  <p>Derken Bayan Greff'in etekliğine tutunarak çocuk iskemleciğinden kaydı aşağı Oskar, Bayan Greff'in ayakları dibine uzandı; üstünde pudingini kaşıkladığını işitti Bayan Greff. Lina Greff'in vücudunun çevreye yaydığı buğuyu ilk olarak tattı Oskar, bu buğu bütün vanilyaları hemen susturdu, onları yiyip yuttu, cansız bıraktı onları.</p>

  <p>Ne kadar ekşi ve mayhoş olsa da yeni kokuda direttim, nihayet vanilyayla ilgili olarak kafamda yaşayan bütün anılar sersemleyip seslerini çıkaramaz oldu. Derken yavaş yavaş, gürültüsüz, kasılmalara yol açmaksızın üzerime çullanan bir kusma tenbihi imdadıma yetişti. Kaplumbağa çorbası, parça parça domuz kızartması, nerdeyse sapasağlam konserve bezelyeler ve sonra birkaç kaşıkçık vanilyalı çikolata pudingi içimden dışarı çıktı, işte bu sırada baygınlığımın farkında oldum, baygınlığım içerisinde yüzüp durdum, Bayan Lina Greff'in ayakkabıları dibinde genişleyip yayılmaya başladı Oskar’ın baygınlığı ve bundan böyle her gün baygınlığımı alıp Bayan Greff'e götürmeye karar verdim.</p>
</body>
</html>
