<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">BERRA'NIN CEPHE TİYATROSU</span></h2>

  <p>Haziran ortasında oğlum Kurt bir yaşını bitirdi. Babası Oskar sessiz sakin karşıladı bu olayı, hele iki yıl daha geçsin de diye düşündü. 1942 ekiminde Sebzeci Greff biçim yönü gayet mükemmel bir darağacına astı kendini; öyle ki, Oskar bundan böyle canına kıymayı en yüce ölümler arasında görmeye başladı. 1943 ocağında Stalingrad’ın çok sözü edilmeye başlamıştı. Ama Matzerath daha önce Pearl Harbour, Tobruk ve Dünnkirchen isimlerini nasıl vurgulamışsa, Stalingrad ismini de öyle vurguladığından, bu uzak kentte olup bitenlerin, özel haberler aracılığıyla tanıdığını öbür kentlerdekinden daha çok durmadım üzerinde; çünkü Oskar için cephe haberleriyle özel haberler bir çeşit coğrafya öğrenimiydi. Kuban, Mius ve Don nehirlerinin nerde aktığını yoksa nasıl bilebilirdim. Uzak Doğu’daki olaylara ilişkin uzun boylu radyo haberlerinden daha iyi kim bana kalkıp Alauten adaları olan Atu, Kiska ve Adak’ın coğrafî durumlarını açıklayabilirdi. Böylece 1943 aralık ayında Stalingrad’ın Wolga kıyısında bulunduğunu öğrenmiştim, ama Altıncı Ordu’yu o kadar umursadığım yoktu; aklım o zamanlar hafif bir gribe yakalanmış Maria’daydı daha çok.</p>

  <p>Maria'nın gribi yavaş yavaş geçerken, radyodakiler coğrafya derslerini sürdürdü: Rzew ve Demjans, Oskar için bugün bile her Rusya haritasında gözleri kapalı bulacağı yerlerdir. Tam Maria iyileşmişti ki, oğlum Kurt boğmacaya yakalandı. Tunus’da çetin çarpışmalara sahne olan birkaç vahanın son derece güç isimlerini aklımda tutmaya çalışırken, Afrika’daki kuvvetlerle beraber Kurt’un boğmaca öksürüğü de eriyip gitti.</p>

  <p>Oh, hazlar, sevinçlerle dolu mayıs ayı. Maria, Matzerath ve Gretchen Scheffler, Kurt’un ikinci doğum gününe hazırlanıyor, Oskar da yaklaşan bu güne oldukça büyük bir önem veriyordu; 1943 haziranının on ikisinden sonra hepsi bir yıl bir zaman kalıyordu. Yani bir sonraki yaş gününde ben de hazır bulunabilirsem, oğlum Kurt’un kulağına şöyle fısıldayabilirdim: “Hele dur, çok geçmeden sen de trampetini konuşturacaksın.” Ama Oskar 1943 yılının on iki haziranı Danzig-Langfuhr’da değil, eski bir Roma kenti olan Metz’de bulunuyordu. Hattâ Danzig’ten bu uzak kalışı o kadar sürdü ki, 12 haziran 1944’te Kurt’un üçüncü yaş günü kutlanırken hazır bulunmak için ,hava bombardımanlarından hâlâ zarar görmemiş o aşina baba ocağına vaktinde dönmesi kolay olmadı.</p>

  <p>Beni doğup büyüdüğüm kentten çekip götüren neydi? Fazla söz kalabalığına başvurmadan kısaca anlatayım: Bir hava kuvvetleri kışlasına çevrilmiş Pestalozzi Okulu önünde Üstadım Bebra’ya rastlamıştım. Ama Bebra tek başına beni kandırıp, söz konusu yolculuğa razı edemezdi; Bebra’nın kolunda Raguna, yani o büyük Uyurgezer Sinyora Roswitha vardı.</p>

  <p>Kleinhammer Caddesi’nden geliyordu Oskar o sırada. Bayan Gretcehn Scheffler’e bir ziyarette bulunmuş, biraz “Roma Savaşı” adındaki eski kitaptan okumuş ve daha o zamanlar, yani Belisar <a href="../Text/Notlar.xhtml#n55" id="n55d"><sup>[55]</sup></a> zamanında yeryüzünün renkli olaylara sahne olduğunu, köprü başlarında ve kentlerde, yani pek geniş bir coğrafî alan içerisinde zaferler kutlanıp yenilgilerin sineye çekildiğini görmüştü.</p>

  <p>Son yıllarda OT Örgütü’ne <a href="../Text/Notlar.xhtml#n56" id="n56d"><sup>[56]</sup></a> ait barakaların bulunduğu bir karargâh haline sokulan Fröbel Çayırı’ndan geçiyordum; aklım Taginae’deydi, 1552 yılında burada Totila’yı yenilgiye uğratmıştı Narses <a href="../Text/Notlar.xhtml#n57" id="n57d"><sup>[57]</sup></a>; ama kazandığı zaferden değildi aklımın büyük Ermeni Kumandanı Narses’de oluşu; beni kendine çeken daha çok bu kumandanın vücut yapısıydı, çarpuk vücutlu kambur bir adamdı Narses, bir cüce, bir bücür, bir liliput idi. Oskar’dan belki de bir çocuk başı kadar uzundu boyu, diye düşündüm kendi kendime! Pestalozzi Okulu önünde dikiliyor, pek çabuk serpilip boy atmış birkaç hava subayına bakıp, apuletlerin-deki rütbe işaretlerini birbiriyle karşılaştırıyordum. Narses’in apuleti falan yoktu omuzlarında, böyle bir şeye gereksinme duyduğu yoktu diye söylendim kendi kendime; birden okulun kapısı önünde o büyük kumandanı seçer gibi oldum, kolunda bir bayan vardı —ne diye kolunda bir bayan olmasında Narses’in? —, havacı devlerin yanında minicik kalan vücutlarıyla karşıdan bana doğru geldiler; her şeye rağmen bir orta nokta oluşturuyorlardı, tarihle kuşatılmıştı çevreleri, yeni yetme o iki havacı arasında işte öylesine yaşlı bir görünüşleri vardı. Totila’lar ve Tejadarla, ağaç boyundaki bu Doğu Gotlarıyla dolu bütün kışlanın, Narses adındaki o bir tek Cüce Ermeni karşısında ne hükmü vardı ki! Ve Narses minik adımlarla Oskar’a yaklaştı, Oskar’a el etti, Narses’in kolundaki bayanın da kendisine el ettiğini gördü Oskar; Bebra ile Raguna bana selâm verdi; havacılar saygılı bir davranışla bir kenara çekildiler; ağzımı Bebra'nın kulağına yaklaştırarak: “Aziz Üstadım!” diye fısıldadım. “Sizi o dev vücutlu Belisar’dan daha çok takdir ettiğim büyük Kumandan Narses sanmıştım.”</p>

  <p>Alçakgönüllü, sus sus der gibi elini oynattı Bebra. Ama Raguna benim karşılaştırmamdan hoşlanmıştı. Konuşurken ne de güzel hareket ettiriyordu ağzını: “Rica ederim, Bebra! O kadar da haksız mı bizim genç Amigomuz? Damarlarında Prens Eugen’in kanı akmıyor mu yani? E Lodovico quatterdicessimo? Senin atalarından değil mi yani Prens Eugen?”</p>

  <p>Bebra koluna girerek beni bir kenara çekti, çünkü havacılar bizi seyrediyor, gözlerini dikmiş, gittikçe taciz edici bakışlarla bize bakıyordu. Nihayet önce bir teğmen, sonra iki gedikli Bebra'nın önünde esas duruşa geçti; Bebra'nın üniformasında bir yüzbaşı rütbesi, kolunda Propaganda Bölüğü yazan bir pazubent vardı. Madalya ve nişanlarla donanmış delikanlı havacılar Ragun’dan imza rica edip ve rica ettikleri imzaları alınca, Bebra bir işaret çakarak makam arabasını çağırdı: arabaya bindik, araba hareket ederken havacıların coşkun alkışlarını sineye çekmek zorunda kaldık.</p>

  <p>Pestalozzi Caddesi, Magdeburg Caddesi ve Heeresanger’den geçtik. Magdeburg Caddesi’nde Raguna trampetime takıldı: “Görüyorum ki hâlâ trampetinize sadıksınız, aziz dostum?” diye fısıldadı o Akdeniz sesiyle; bu sesi hanidir işitmemiştim. “Ee, vefa konusunda daha daha ne var bakalım?” Oskar cevap vermedi, uzun uzadıya kadın kız hikâyelerini dinlemekten esirgedi Raguna’yı; ama büyük Uyurgezerin ilkin trampetini, sonra trampeti biraz hararetle kucaklayan ellerini okşamasına, gittikçe daha bir güneysi okşamasına karşı durmadı, gülümsedi sadece.</p>

  <p>Hattâ Heeresanger’e sapıp beş numaralı tramvay hattını izlerken, onun bu davranışını cevapsız bırakmadım,sol elimle sol elini okşadım, Raguna ise sağ elime yakınlık gösterdi. Derken Max Halbe Meydanı’nı geride bıraktık. Oskar inmekte geç kalmıştı; birden arabanın dikiz aynasında, Bebra'nın açık kahverengi ve pek yaşlı o zeki gözleriyle bizim karşılıklı okşamalarımızı gözetlediğini fark ettim. Dostum ve üstadım Bebra’yı düşünerek çekecek oldum elimi, ama Raguna ellerimi tutup bırakmadı. Derken dikiz aynasında gülümsediğini gördüm Bebra'nın, sonra gözlerini bizden ayırarak şoförle yarenliğe koyuldu. Roswitha Raguna ateş gibi bastırdığı elleriyle ellerimi okşuyor, o Akdeniz ağzıyla konuşuyordu; tatlıydı konuşması ve dosdoğru beni hedef tutuyordu. Oskar’ın kulağına fısıldıyor sesi, arada soğuk bir tona bürünüyor, birden alabildiğine tatlılaşarak bütün duraksama ve kaçışlarımı silip atıyordu. Reichskolonie’ye doğru Kadın Hastalıkları Kliniği yönünde yol alıyorduk. Roswitha ayrı geçen bütün yıllar kendisini düşündüğünü itiraf etti Oskar’a; gerçi Bebra mükemmel bir dost ve harikulâde bir çalışma arkadaşıydı, ama kendisiyle bir evlilik hayatı düşünülemezdi. Benim aradaki bir sorumu: “Bebra yalnız başına yaşayacak bir insan”, diyerek cevapladı Roswitha; kendisi Bebra’yı tamamen serbest bırakıyordu, çok kıskanç huyuna rağmen Bebra da Roswitha'yı bağlamanın mümkün olmadığını yıllar geçtikçe anlamıştı; ayrıca Cephe Tiyatrosu'nun yöneticisiydi Bebra, dolayısıyla evliliğin gerektirdiği ödevleri yapmaya vakti yoktu, ama buna karşılık Cephe Tiyatrosu birinci sınıf bir tiyatro topluluğuydu, şimdiki repertuvarıyla savaştan sonra “Wintergarten” ya da “Skala” sahnesinde pekâlâ boy gösterebilirdi; acaba ben de bu tiyatroda çalışmak ister miydim? Allahın bana verdiği bütün o istidat kullanılmadan kalıyordu; eh, yaşım da elverişliydi bu işe, bir yıllık bir süre bir denemede bulunabilirdim, hani Roswitha'nın kendisi bizzat garanti verebilirdi bu konuda, ama belki de Oskar’ın yapacak başka işleri vardı, yok muydu, daha iyiydi ya o zaman, bugün yola çıkarlardı, bugün öğleden sonra Danzig-West-preussen’da son temsillerini vermişlerdi, şimdi Lothringen’e gidiyorlardı, oradan da Fransa’ya geçeceklerdi, doğu cephesi şimdilik hesapta yoktu, o cephedeki başarılı temsillerden yeni dönmüşlerdi; benim, yani Oskar’ın şansı vardı; doğu cephesindeki temsiller henüz bitmişti, şimdi Paris’e gideceklerdi, mutlaka gideceklerdi Paris’e, acaba benim yolum Paris’e düşmüş müydü hiç? “İşte böyle, aziz dostum! Sizin o trampetçi kalbinizi madem Raguna fethedemiyor, bırakın Paris fethetsin, andiamo.”</p>

  <p>Büyük Uyurgezer Roswitha son sözleri söylüyordu ki, durdu araba. Hindenburg Yolu’nun ağaçları, yeşil ve Prusya kokarak düzgün aralarla uzanıp gidiyordu. Arabadan indik, Bebra şoföre beklemesini söyledi; Câfe Dörtmev-sim’e girmek istemedim ben, çünkü biraz dağınık kafamın temiz havaya ihtiyacı vardı, dolayısıyla Steffen Parkı’nda dolaşmaya başladık. Bebra sağımda, Roswitha solumda. Bebra bana Propaganda Bölüğü’nün anlam ve amacını açıkladı, Roswitha bölüğün gündelik hayatıyla ilgili kimi olaylar anlattı. Bebra asker ressamlar, savaş muhabirleri ve cephe tiyatrosu üzerinde gevezeliğe koyuldu. Radyoda özel haberler verilirken işittiğim uzak kentlerin isimleri ise Roswitha’nın Akdeniz ağzından dökülmeye başladı. Kopenhag dedi Bebra. Palermo diye fısıldadı Ros-witha. Belgrad diye şakıdı Bebra, Roswitha bir tragedya artisti gibi Atina diye yakındı. Ama ikisi iki taraftan boyuna Paris’den söz açtılar hayranlıkla, Paris’in az önce adı edilmiş bütün kentleri gölgede bırakacağını ısrarla belirttiler; sonunda Bebra bir cephe tiyatrosunun yüzbaşı rütbesindeki yöneticisi kimliğiyle nerdeyse resmî diyebileceğim bir teklifte bulundu: “Siz de bizim aramıza katılın, delikanlı! Trampetinizi konuşturun, bira kadehlerini ve elektrik ampullerini şarkılarınızla tuz buz edin. Güzelim Fransa’daki, o her vakit genç Paris’deki işgal ordusu size teşekkür edecek, sizden coşkun alkışlarını esirgemeyecektir.”</p>

  <p>Sadece formalite bakımından düşünmek için biraz zaman istedim. Rahat bir yarım saat Raguna'nın yanında, Dostum ve Üstadım Bebra’dan uzak, mayıs yeşili ağaçlar arasında yürüdüm, sıkılmış ve düşünceli bir yüz takındım, elimle alnımı ovdum, hiç yapmadığım bir şeyi yaparak ormandaki kuş cıvıltılarına kulak kabarttım; sanki bir narbüibülünden bu konuda beni aydınlatmasını, bana bir akıl vermesini bekler gibiydim. Yeşillikler ortasında bir böcek yüksek perdeden ve dikkati çekecek gibi cırlamaya başlayınca dedim ki: “İyi yürekli ve bilge tabiat, bana teklifinizi kabul etmemi öğütlüyor, Saygıdeğer Üstadım. Bundan böyle beni Cephe Tiyatrosu topluluğunuzun bir üyesi olarak görebilirsiniz.”</p>

  <p>Bunun üzerine yine girdik Câfe Dörtmevsim’e; kahvesi az bir Türk kahvesi içip evden kaçışımın ayrıntıları üzerinde konuşmaya başladık; ama buna evden kaçma değil de evden ayrılma diyorduk.</p>

  <p>Kahvenin önünde hareket planımızın ayrıntılarını bir kez daha gözden geçirdik. Sonra Raguna’ya ve Propaganda Bölüğü’nün yüzbaşısı ve Cephe Tiyatrosu’nun yöneticisi Bebra’ya veda edip ayrıldım. Bebra makam arabasını emrime vermeden rahat etmedi. Raguna’yla Hindenburg Ağaçlıklı Yolu’nu izleyerek geze geze kente çıkarlarken, Bebra'nın yaşlıca gedikli şoförü beni Langfuhr’a, Max Halbe Meydanına geri getirip bıraktı, çünkü Labes Caddesi'ne arabayla giremezdim ve girmek de istemiyordum; Oskar'ın bir askerî araçla evin önüne gelişi ipek büyük ve gereksiz bir telâşa yol açardı.</p>

  <p>Kaybedecek fazla zamanım yoktu. Matzerath’ı ve Maria’yı son bir kez gördüm. Oğlum Kurt’un beşiğinin parmaklıkları önünde uzunca bir süre dikildim, yanılmıyorsam babaca kimi düşünceler geçti kafamdan, sarışın yumurcağı okşayacak oldum, Kurt diretti, okşatmadı kendini, ama Maria okşamalarıma istekli göründü, yıllardır alışık olmadığı muhabbet gösterilerini biraz şaşırarak kabullendi ve iyi yürekli karşılıkta bulundu bunlara. Matzerath’tan ayrılmam ne tuhafsa kolay olmadı; Matzerath mutfaktaydı ve hardallı salçada böbrek kızartıyordu. İşte öylesine kendini vermişti bu işe; belki bir mutluluk içerisindeydi, dolayısıyla onu rahatsız etmeyi bir türlü göze alamadım. Ancak Matzerath arkasına uzattığı elini körlemesine gezdirip bir şeyler aranınca, Oskar daha önce davrandı, üzerinde kıyılmış maydanoz bulunan tahta tepsiyi alıp eline tutuşturdu Matzerath’ın; hani bugün de öyle sanıyorum ki, ben mutfaktan çıktıktan sonra Matzerath uzun bir süre, şaşkın ve aptal, tepsiyi elinde tutmuştur, çünkü bundan önce Matzerath’a asla bir şeyi alıp uzatmamıştı Oskar, onun için elinde bir şey tutmamış ya da yerden bir şey alıp kaldırmamıştı.</p>

  <p>Yemeği Truczinski Nine’yle yedim, elimi yüzümü Truczinski Nine yıkadı ve yatağa o yatırdı beni. Truczinski Nine kendi yatağına yatıp hafif bir ıslık çalarak horuldamaya başlayıncaya kadar bekledim, sonra terliklerimi ayağıma geçirdim, giysilerimi aldım, boz saçlı farenin ıslık çalarak horuldadığı ve horuldayarak kocadığı odadan çıktım; anahtarla kapıyı açmak biraz uğraştırdı beni, ama sonunda sürgüyü yuvasından çekip aldım; üzerimde gecelik, elimde giysi yığını, hâlâ yalınayak, çamaşırların kurutulduğu tavanarasına çıktım. Pasif korunma için konmuş kum torbaları ve kovalar arasından sendeleyerek yürüyüp benim o gizli köşeye vardım, bir araya yığılmış yağmur oluklarının ve pasif korunma yönetmeliğine rağmen tavan arasına depo edilmiş gazete demetlerinin arkasından gıcır gıcır bir trampet çıkardım, Maria’nın haberi olmadan tutumlu davranıp saklamıştım bu trampeti. Sonra Oskar’ın kitaplarını çıkardım: Bir tek ciltte toplanmış Rasputin ile Goethe. Acaba bu gözde yazarlarımı da alsam mıydı yanıma?</p>

  <p>Oskar giysileriyle ayakkabılarını giyip trampetini boynuna asar ve değnekleri pantolon askılarının altına yerleştirirken, Tanrı Dionysos ve Tanrı Apollon ile tartışmalara giriştim. Çılgın sarhoşlukların tanrısı yanıma ya okuyacak bir şey almamı ya da alırsam Rasputin’i almamı öğütlerken, o gayet zeki ve aklı başında Apollon beni Fransa gezisinden caydıracak oldu; ama Oskar’ın bu geziye kesinlikle karar verdiğini anlar anlamaz, bavulda hiçbir eksiğin bulunmaması üzerinde diretti; Goethe’nin yüzyıllar önceki o edepli esnemelerini yanıma almamı söyledi, ama ben "Gönül Akrabalıkları"nın bütün cinsel sorunları çözecek güçte olmadığını bildiğimden, inadına Rasputin’i ve onun üryan, ama siyah çoraplı hanımefendilerini de yanıma aldım. Apollon armoniyi, Dionysos sarhoşluk ve kaosu istiyordu; Oskar ise kaosu armonize eden, aklıbaşındalığı estetikleştiren bir yarı tanrıydı, ta eski zamanlardan sürüp gelen bütün o tam tanrılara üstündü: Oskar beğendiği şeyi okuyabilir, oysa tanrılar kendi kendilerini sansür ederlerdi.</p>

  <p>Bir kira evine ve bir kira evindeki on dokuz kiracının mutfağından etrafa dağılan kokulara nasıl da alışıyor insan. Merdivenin her basamağına, üzerlerinde isimler okunan her kapıya ayrı ayrı veda ettim. Oh, işe yaramaz deyip işten attıkları, yeniden trampetini öttürüp duran, yeniden ardıç rakısı yudumlayarak kendisini gelip almalarını gözleyen Müzisyen Meyn! Ve gerçekten gelip aldılar Meyn’i, ama trompetini yanında götürmesine izin vermediler. Oh, kızı Susi muhabere hizmetinde çalışan biçimsiz vücutlu Bayan Kater! Oh, Axel Mischke; kamçını verip ne aldın karşılığında? Boyuna şalgam yiyen Bay ve Bayan Woiwuth! Midesinden rahatsız olduğu için piyadeye ayırmamışlardı Bay Heinert’i, Schichau Doku’nda çalışıyordu. Sonra bitişiğimizdeki hâlâ Heimowski adını taşıyan Heinert’in anne ve babası! Oh, Truczinski Nine! Kapı arkasında yumuşak uykularda bir fare; kulağımı kapıya dayayınca ağzından çıkan ıslık seslerini işittim. Asıl adı Retzel olan Klein-Kaschen çocukken hep uzun yün çoraplar giymesine rağmen, şimdi yükselmiş, teğmen olmuştu. Schlager’in oğlu ölmüş, Eyke’nin oğlu ölmüş, Kollin’in oğlu ölmüştü. Ama Saatçi Laubschad hâlâ yaşıyor ve ölü saatleri diriltiyordu. Ayrıca Heilandt Baba yaşıyor ve hâlâ eğri çivileri doğrultuyordu. Bayan Schwerwinski hastaydı; Bay Schwerwinski sapsağlamdı ama, yine de karısından önce boyladı öbür dünyayı. Ya karşıda, zemin katta kimdi oturan? Alfred ile Maria Matzerath oturuyordu, yanlarında nerdeyse iki yaşını bitirecek Kurt adında bir yumurcak vardı. Ya gece uykuları uyunurken o büyük ve tıknefes evden çıkıp giden kimdi? Oskar idi, Kurt’un babası Oskar. Yanına ne almıştı karartılmş sokağa çıkarken? Trampetini almıştı ve kendisini eğitmekte başvurduğu kitabını almıştı. Peki neden bütün karartılmış ve pasif korunmaya inanmış evler arasındaki yine öyle karartılan ve pasif korunmaya inanan bir evin önüne gelip durmuştu? Çünkü eğitimini değilse bile bazı duygusal beceriklikleri kendisine borçlu bulunduğu Bayan Greff oturuyordu bu evde. Peki ne diye bu karanlık evin önünde başından kasketini çıkarmıştı? Çünkü Sebzeci Greff gelmişti aklına, kendi ağırlığını tartan ve bu arada kendini ipe çeken kıvırcık saçlı ve kartal burunlu Greff; kendini astıktan sonra da kıvır kıvırdı saçları ve kartal burunluydu, ama eskiden göz çukurları içerisinde dalgın düşünceli duran gözleri alabildiğine bir zorlanmışlıkla dışarı fırlamıştı. Peki neden Oskar, kokardı havada uçuşan denizci kasketini yine başına geçirmiş ve başında kasket, tıpış tıpış söz konusu evin önünden uzaklaşmıştı. Çünkü Langfuhr marşandiz istasyonunda bir randevusu vardı. Peki tam zamanında randevusuna yetişti mi? Yetişti.</p>

  <p>Yani son dakikada Braunshöfer alt geçidi yakınındaki istasyon setine varmıştım. Dr. Hollatz’ın o yakınlarda bulunan muayenehanesinin önünde eğlenmiş değildim hani. Gerçi zihnimden Inge Hemşire’ye allahaısmarladık demiş, Kleinhammer Caddesi'ndeki pastacı fırınını selâmlamış, ama bütün bunları yolda yürümeme ara vermeden yapmıştım; yalnız Herz-Jesu Kilisesi'nin kapısı bana biraz mola verdirmişti, bu da benim nerdeyse geç kalmama yol açıyordu. Kapı kapalıydı, ama ben yine de Bakire Meryem’in sol bacağındaki o üryan ve pembe İsâ Çocuklu adamakıllı kafamda canlandırabilmiştim. Derken yine zavallı annem gelmişti gözlerimin önüne: Günah çıkarma hücresi önüne diz çökmüştü; nasıl mavi yarım kiloluk ve iki yüz elli gramlık kese kâğıtlarına şeker dolduruyorsa, bir bakkal dükkânı işleten bir kadının günahlarıyla da Rahip Wienke Efendinin kulaklarını öylece dolduruyordu; Oskar ise sol yan mihrabın önünde diz çökmüştü, İsâ Çocuk’a trampet çalmasını öğretmek istiyordu, ama İsâ Çocuk trampet çalmaya bir türlü yanaşmıyor, bana bir mucize göstermiyordu. Oskar o zaman yemin etmişti, yeminini kapalı kapı önünde tekrarladı şimdi: Trampet çalmasını öğreteceğim ona, bugün olmazsa yarın öğreteceğim.</p>

  <p>Ama önümde uzun bir yolculuk beni beklediğinden, öbürsü gün için yaptım yeminimi, kilisenin kapısına sırtımı döndüm, İsa Çocuk’un elimden kurtulamayacağına emindim, alt geçidin yanından seti tırmanıp çıktım yukarı, Goethe ile Rasputin kitabımın sayfalarından bazısını düşürdüm bu arada, ama yine de kültür malzememin en büyük bölümünü benimle beraber yukarı, raylar arasına çıkarabilmiştim; çakıl taşları ve traversler üzerinden yalpalayarak bir boy ilerledim, az kaldı beni bekleyen Üstadım Bebra’ya çarpıp deviriyordum onu, işte öylesine karanlıktı ortalık.</p>

  <p>“Bak sen, trampetçi üstadımız!” diye bağırdı Yüzbaşı ve Müzisyen Palyaço Bebra. Sonra o bana, ben ona dikkatli olmamızı söyleyerek hatlar ve kavşak yerleri üzerinden göz kararlamasına yürümeye başladık, manevra yapan marşandizler arasında yolumuzu kaybettik bir ara, sonunda cepheden izinli dönenlere ayrılmış treni bulduk; Bebra'nın Cephe Tiyatrosu'na özel bir kompartıman ayrılmıştı.</p>

  <p>Oskar tramvaylarla bir hayli gidip gelmişti o güne kadar, şimdi ise trenle gidecekti. Bebra kompartımandan içeri itti beni, Raguna elindeki dikişten başını kaldırıp bana baktı, gülümsedi, gülümseyerek yanağımdan öptü, sonra yine gülümseyerek, parmaklarını elindeki dikişten çekmeksizin, Cephe Tiyatrosu’nun öbür iki üyesini bana tanıttı: Felix ile Kitty adında akrobatlardı bunlar. Teni biraz griye kaçan Kitty’ye hani sevimsiz denemezdi, sarışın bir kızdı; sarışın rengi balı andırıyor, boyu da aşağı yukarı Sinyora Raguna'nın boyuna geliyordu. Telaffuzundaki hafif Saksonya şivesi sevimliliğini daha da arttırıyordu. Akrobat Felix galiba hepsinden uzunuydu içlerinde, rahat rahat yüz otuz sekiz santimetre vardı. O dikkati çeken uzun boyu zavallıyı üzüyordu. Benim gibi doksan dört santimetrelik bir cücenin ortaya çıkışı içindeki kompleksi daha da güçlendirmişti. Profili de yaman bir koşu atının profilini andırıyordu biraz, bu yüzden Raguna şakadan “Cavollo” ya da “Felix Cavollo” diye kendisine hitap ediyordu. Yüzbaşı Bebra gibi akrobat Felix’in üzerinde de hâki bir üniforma vardı, ancak üniformada sadece bir çavuş terfiyesi bulunuyordu. Bayanlar da gezi kostümlerine çevrilmiş hâki üniformalar içerisindeydi ve bu giysiler hiç yakışmıyordu kendilerine. Derken Raguna'nın diktiği şeyin de hâki bir üniforma olduğu anlaşıldı, bunu da sonradan ben giyecektim. Kumaşı Felix ile Bebra hediye etmişlerdi; Roswitha ve Kitty de nöbetleşe dikiyor, hâkî kumaşı gittikçe kesip küçültüyorlardı: sonunda bana uyacak bir ceketle pantolon ve bir kasket hazırlanıp çıktı ortaya. Ama Oskar’ın ayaklarına göre bir ayakkabı hiç bir levazım deposunda ele geçirilecek gibi değildi, dolayısıyla sivil potinlerimle yetinip, asker çizmeleri geçirmedim ayaklarıma.</p>

  <p>Kimlik belgelerim üzerinde tahrifat yapıldı derken. Akrobat Felix bu ince işde enikonu becerikli olduğunu gösterdi. Kabalık etmek istemeyerek itirazda bulunmadım; büyük Uyurgezer Raguna beni kardeşi olarak gösteriyordu belgede, tabiî ben de ağbeysi oluyordum; Oskarnello Raguna, doğum tarihi: 21 Ekim 1912, doğum yeri: Napoli. Bugüne kadar bir sürü ismim olmuştu, Oskarnello Raguna da biriydi bunlardan ve şüphesiz hiç de en fenası değildi.</p>

  <p>Sonra da işte, hani derler ya, yolu tuttuk. Stolp, Stettin, Berlin, Hannover, Köln üzerinden geçip Metz’e doğru vurduk. Berlin! hemen hiç görmedim diyebilirim; çünkü beş saat kaldık hepsi; üstelik tam biz vardığımızda alarm verildi. İster istemez Thomas Sığınağı’na girdik. Cepheden izinli dönenler sardalyalar gibi sığınağın kubbeleri altına sıkışmıştı. Bizi bir jandarma sığınaktan içeri soktuğu zaman, ordan burdan halo diye bağırışmalar oldu. Doğu cephesinde bulunan birkaç er Bebra ile adamlarını Cephe Tiyatrosu’nun daha önceki temsillerinden tanıyorlardı; alkış ve ıslık sesleri duyuldu. Raguna eliyle sağa sola öpücükler yolladı. Derken bizden bir oyun istediler, eskiden bira mahzeni olarak kullanılan kubbeli sığınağın bir ucunda kaşla göz arasında sahneye benzer bir şey çatıldı. Kolay kolay hayır diyemedi Bebra; kaldı ki, bir hava binbaşısı da candan ve ısrarla sığınaktaki kalabalık önüne bir oyun çıkarılmasını rica ediyordu.</p>

  <p>İlk olarak gerçek bir tiyatro temsilinde sahnede görünüyordu Oskar. Hani bütün bütün hazırlıksız değildim, Bebra yol boyunca benim numaraları benimle prova edip durmuştu, ama yine de heyecanlandım, bu da Raguna’ya ellerimi okşayarak beni yatıştırma fırsatını sağladı.</p>

  <p>Sahne için gerekli aksesuarın bulunduğu bavulları oradakiler hemen alıp geldiler, erler pek hamarat şeylerdi; derken Felix ile Kitty artist numaralarına başladı. İkisi de lastik gibiydi, birbirleriyle birleşip bir yumak oluyor, boyuna birbirlerine geçiyor, birbirleri içerisinden çıkıyor, birbirlerinin çevresinde dolanıyor birbirlerinden ayrılıp birbirlerine kavuşuyor, ağızları açık ve itişip kakışarak kendilerini seyreden askerlerin kasıklarında günlerce sürecek sancılara yol açıyorlardı. Onlar bu numaralarını sürdüre dursun, Müzisyen Palyaço Bebra çıktı sahneye. Kimi az, kimi çok dolu şişeler üzerinde o savaş yıllarının moda melodilerini tıngırdattı: “Erika” ve “Mamatschi, bir tay armağan et bana”. Şişelerin boyun kısımlarında “Ey yurdumun yıldızları” melodisini çıkarmaya çalıştı sonra; ama bu melodi kalabalığı pek sarmayınca, o eski parlak numarasına el attı, şişeler üzerinde “Kaplan Jimmy” melodisini vurmaya başladı bütün gücüyle. Bu sadece cepheden izinli dönenlerin hoşuna gitmekle kalmayarak, Oskar’ın şımarık kulağını da okşadı. Dolayısıyla Bebra öyle ahım şahım olmayan, ama yine de kesin başarı sağlayan birkaç hokkabazlık numarasından sonra, büyük Uyurgezer Roswitha Raguna’nın sahneye çıkacağını müjdelediğinde, seyirciler enikonu hazırlanmış bulunuyordu: Roswitha ile Oskar’ı bu durumda ancak başarı bekleyebilirdi. Trampetimi hafiften konuşturarak numaralarıma başladım, sonra gittikçe daha hızlı darbeler indirerek tepe noktalara geçtim ve numaralar biter bitmez ustaca tek vuruşlara başvurarak oradakileri alkışa davet ettim. Bunun üzerine Sinyora Raguna rasgele bir askeri, hattâ subayı kalabalık arasından sahneye çağırdı, kaşarlanmış yaşlı çavuşları ya da mahcup arsız erleri karşısına oturtup içlerini okudu; nihayet Raguna'nın elinden gelebilen bir şeydi bu; seyircilere onların ne kadar maaş aldıklarını bildirmekle kalmayarak özel hayatlarıyla ilgili bazı ayrıntıları da açığa vuruyordu. Bunu da pek nefis bir biçimde yapıyor, sırları açığa vururken espirili davranıyor, seyirciler tarafından sırları faş edilmiş olarak görülen böyle kimselerin eline sonunda dolu bir bira şişesi tutuşturarak, şişeyi herkesin görebileceği gibi yukarı kaldırmasını söylüyor, sonra da Oskarnello’ya bir işaret çakıyordu: gittikçe hızlanan trampet vuruşları; yapmam istenen şey daha başka görevlerin üstesinden gelebilmiş sesim için bir çocuk oyuncağıydı nihayet. Ve birden şırak diye bira şişesi tuzla buz oluyor, geriye, feleğin çemberinden geçmiş çavuşun ya da ağzı süt kokan bir erin orasına burasına bira sıçramış yüzü kalıyor, derken bir alkış, uzun süre sürüp giden bir alkış kopuyor, başkent üzerine yapılan ağır bir hava saldırısının gürültüleri bu alkış sesine karışıyordu.</p>

  <p>Bizim seyircilere sunduğumuz numaralar gerçi öyle birinci sınıf şeyler değildi, ama onları eğlendirdi, onlara cepheyi ve izni unutturdu, kahkahaların, sonu gelmez kahkahaların doğmasını sağladı; üstümüze bombalar yağıp sığınağı bütün içindekilerle sarsarak yer yer toprak altında bıraktığı, elektriği ve darda kalınınca yakılmak üzere kullanılan mumları söndürüp her şeyi hallaç pamuğu gibi attığı zaman bile karanlık ve boğucu bir tabutu andıran sığınakta kahkahalar, Bebra! diye sesler, “Bebra’yı dinlemek istiyoruz!” diye bağırışmalar duyuldu. Derken o iyi kalpli ve kaya gibi sağlam Bebra sahnede göründü, karanlıkta palyaço rolünü oynadı, mezar içindeki kalabalığa kahkaha salvoları attırdı; seyircilerin Sinyora Raguna ile Oskarnello’yu sahnede görmek istemesi üzerine borusuyla: “Sinyora Raguna çoook yorulmuş, sevgili sevgili kurşun askercikler” dedi. “Küçük Oskarnello da Büyük Almanya içiiin ve nihaî zaferrr için biraaaz kestirecek.”</p>

  <p>Bu sırada Roswitha yanıbaşımda yatıyor ve korkuyordu. Ama Oskar korkmuyor, yine de Raguna'nın yanında yatıyordu. Roswitha'nın korkusuyla benim cesaretimin sonucu ellerimiz birbirine kavuştu. Ben onun korkusunu, o benim cesaretimi aradı. Nihayet ben de biraz korkuya kapılır gibi oldum. Roswitha cesaretlendirdi beni. Ve ben içindeki korkuyu kovup onu cesaretlendirdikten sonra, erkeksi cesaretim derken bir ikinci kez ayağa kalktı. Benim cesaretim erkeksi on sekiz yaşında bulunurken, Raguna Allah bilir kaç yaşında, kaçıncı yatay durumda, beni cesaretlendiren o talimli korkusuna kapıldı. Çünkü tıpkı yüzü gibi onun tutumlu ölçüler içindeki, ama yine de hiçbir eksiği bulunmayan vücudunun izler oyarak ilerleyen zamanla hiçbir alıp vereceği yoktu. Cesareti zamandan bağımsız, korkusu zamandan bağımsız bir Roswitha kendini bana teslim etti. Ve başkent üzerine yapılan bir büyük hava saldırısı sırasında üstü toprakla örtülen Thomas Sığınağından pasif savunma görevlilerinin bizi çıkarmalarına kadar, benim cesaretim sayesinde korkusunu yenen o liliputun on dokuz yaşında mı, yoksa doksan dokuz yaşında mı bulunduğunu kimse öğrenemeyecek. Oskar da hani vücut ölçülerine uyan o ilk gerçek kucaklamanın gözü pek bir nine tarafından mı kendisine bağışlandığını bilemiyor, dolayısıyla bu konuda suskunluğu daha çok koruyabilecek durumda.</p>
</body>
</html>
