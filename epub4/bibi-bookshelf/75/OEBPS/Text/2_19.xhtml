<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">MARŞANDİZ TRENİNDE BÜYÜME</span></h2>

  <p>Bugün bile acı veriyor. Az önce başımı yastıklara gömmeden duramadım. Ayak ve dizlerimdeki eklem yerlerinin daha bir belirgin ortaya çıkmasına yolaçıyor, beni orası burası gıcırdayan biri yapıyor, dolayısıyla eklem kapsüllerindeki gıcırtıları işitmemesi için dişlerini gıcırdatması gerekiyor Oskar’ın. On parmağımı gözden geçiriyor, şişmiş olduklarını çaresiz kendi kendime itiraf ediyorum. Trampet üzerinde giriştiğim bir deneme açıkça ortaya koyuyor: Oskar’ın parmakları sadece biraz şişmiş değil, trampetçilik için şu anda işe yaramaz durumda; trampet değnekleri düşüyor bu ellerden.</p>

  <p>Dolmakalem de artık beni dinlemez oldu. Çaresiz soğuk kompresler isteyeceğim Bruno’dan. Sonra da ellerim, ayaklarım ve dizlerimde serin kompresler, alnımda bir kez, bakıcım Bruno’yu kâğıtlarla ve bir kurşunkalemle donatacağım; çünkü dolmakalemimi kimseye vermekten hoşlanmam. Acaba Bruno gerektiği gibi bana kulak vermek isteyecek ya da verebilecek mi? 12 haziran 1945’de başlayan marşandiz treniyle yolculuğu doğru dürüst anlatabilecek mi benim ağzımdan. Bruno haşhaş resmi altındaki küçük bir masada oturuyor. Birden başını döndürüyor, yüzünü görüyorum. Gözleri efsanevî bir hayvanın bakışlarıyla sağımdan solumdan kayıp gidiyor ötelere. Kalemi o ince kekremsi ağzına verevlemesine dayayarak, beklemekte olan biri izlenimini uyandırmak istiyor. Gerçekten ağzımdan çıkacak sözü, ağzımdan anlatmaya başlaması için vereceğim işareti bekliyor olsa bile, düşünceleri kendi düğüm heykellerinin çevresinde dolanıp duruyor. Sicimleri düğüm düğüm örecek; oysa Oskar’ın işi kendi hayatının dolaşık öyküsünün düğümlerini çözmektedir. Derken Bruno yazmaya başlıyor:</p>

  <p>Ben, Sauerland’ın Altena şehrinde doğup büyüyen, bekâr ve çocuksuz Bruno Münsterberg, buradaki Akıl ve Ruh Haltalıkları Kiliniği’nin paralı bölümünde bakıcıyım. Bir yılı aşkın bir zamandan beri klinikte yatan Bay Matzerath hastam benim. Burada sözünü edemeyeceğim başka hastalarım da var. Bay Matzerath hastalarım içerisinde en zararsızı. Asla kendini kaybetmez, başka bakıcıları yardıma çağırmak zorunda bırakmaz beni. Biraz fazla yazar, fazla trampet çalar çok çok. Enikonu zorlanmış parmaklarını dinlendirmek için bugün kendi söyleyeceklerini yazmamı, sicimden heykeller yapma işini bugünlük bırakmamı rica etti benden. Ama ben yine de sicimler soktum cebime ve o anlatırken sicimden bir heykel vücudunun alt kısmını yapmaya başlayacak ve Matzerath’ın anlatışına uyarak bu heykele Doğu’dan Kaçan Adam ismini vereceğim. Hastamın anlatışından esinlenerek yaptığım ilk heykel olmayacak bu. Şimdiye kadar büyükannesinin heykelini sicimlerden düğümler atarak yaptım ve buna “dört eteklikli elma” adını verdim. Sonra salcı olan büyükbabasının sicimden heykelini yapıp biraz atak bir isimle “Columbus” dedim; sicimlerim sayesinde hastamın zavallı annesi, “Balık yiyen güzel kadın”a dönüştü. İki babası Matzerath ile Jan Bronski’nin bir arada heykellerini yapıp “İki Skat Oyuncusu” ismini verdim.</p>

  <p>Ayrıca hasta dostum Herbert Truczinski’nin yara nişanıyla dolu sırtını da sicimlere dönüştürdüm, ortaya çıkan kabartıya “Pürüzlü Yol” dedim. Beri yandan Polonya Postanesi, Stockturm, Şehir Tiyatrosu, Zeughaus Pasajı, Denizcilik Müzesi, Greff'in Sebzeci Dükkânı, Pestalozzi Okulu, Brösen Plajı, Herz-Jesu Kilisesi, Câfe Dörtmevsim, Baltıc Çikolata Fabrikası, Atlantik Duvarındaki bir çok koruganlar, Pariste’ki Eyfel Kulesi, Berlin’deki Stettin İstasyonu, Reims Katedrali ve Bay Matzerath’ın bu dünyaya gözlerini açtığı kira evi gibi yapı ve binaları düğüm üzerine düğümler atarak heykellere döktüm; Saspe ve Brenntau Mezarlıkları, demir kapılarındaki süsleri benim sicimlere buyur etti; düğüm üzerine düğümler atarak Weichsel ve Seine ırmaklarını akıttım; Baltık Denizi’nin dalgalarıyla Atlantik’in dalgalarına sicimden kıyıları dövdürdüm. Kaschubei’da patates tarlaları ve Normandiya’da otlaklar yaptım sicimlerden; böylece ortaya çıkan ve benim kısaca Avrupa adına verdiğim ülkeyi, içerisine Posta savunucuları, bakkaliye sahipleri, tribün üzerinde insanlar, tribün önünde halk, şekerleme külahlarıyla ilkokul öğrencileri, soyu tükenen müze bekçileri, Noel hazırlıklarında suç işleyen gençler, akşam kızıllığında Polonya süvarileri, tarihe geçmiş karıncalar, assubay ve erler için cephe tiyatrosu, toplama kampında dezenfekte edilen, ayakta dikilip yerde yatanlar gibi grup halinde heykellerle şenlendirdim. Şimdi de “Doğu’dan Kaçan Adam” heykelini yapmaya başlayacağım, bu heykelin grup halinde Doğu’dan Kaçanlar heykeline dönüşmesi hani pek mümkün.</p>

  <p>Bay Matzerath 1945 haziranının 12’sinde aşağı yukarı saat on bir sularında, daha o zamanlar Gdans adı verilen Danzig’ten ayrılmış. Hastamın eski sevgilim diye gösterdiği Dul Maria Matzerath ve yine hastamın sözde oğlu olan Kurt Matzerath eşlik ediyormuş kendisine. Hastamın söylediğine bakılırsa, aynı vagonda otuz iki kişi daha varmış, bunlardan dördünün üzerlerinde tarikat giysileri olup Franziskus Tarikatı'na mensup kişilermiş. Başörtülü genç bir kız varmış ayrıca. Bay Oskar Matzerath’ın söylediğine göre, Froylayn Lucie Rennwand adında biriymiş bu. Ama kendisine yönelttiğim birçok sorulardan sonra, kızın adının Ragina Raeck olduğunu açıklıyor hastam, ama isimsiz üç köşeli bir tilki yüzünden bahsetmeden ve hemen sonra bu yüzü adıyla anarak Luzie demeden duramıyor; ancak bu davranışı söz konusu kızı burada Froylayn Regina diye kayda geçirmekten yine de alıkoymuyor beni. Regina Raeck’in anne ve babası, dedesi ve ninesi ve bir hasta amcası varmış yanında; amcası, ailesinden başka, fena bir mide kanserini de yanı sıra Batı’ya götürüyormuş; çok konuşan biriymiş ve trenin kalkmasından, sonra kendisini eski sosyal demokratlardan biri olarak göstermiş.</p>

  <p>Hastamın anımsadığına göre, yolculuk dört buçuk yıl Gotenhafen adını taşımış olan Gdynia’ya kadar sakin geçmiş. Oliva’lı iki kadınla birçok çocuk ve Langfuhr’lu yaşlıca bir bay, Zappot’un az ilerisine kadar ağlayıp durmuş ve rahibeler aralıksız dua etmişler.</p>

  <p>Gdynia’da beş saat kalmış tren. Altı çocuklu iki kadın burada vagona bindirilmiş. Sosyal Demokrat hastalığını ileri sürerek ve savaş öncesi sosyal demokratlarından biri olduğunu bahane ederek, kendisine özel bir muamele gösterilmesini istemiş ve buna itiraz edecek olmuş. Ama nakliyatın başında bulunan PolonyalI Subay, yer açmak istememesi üzerine adamı tokatlamış ve pek akıcı kıvrak bir Almancayla sosyal demokratın anlamını bilmediğini ifade etmiş. Savaş sırasında Almanya’nın çeşitli yerlerinde bulunduğunu, ama sosyal demokrat sözünü asla işitmediğini söylemiş. Ama midesinden rahatsız olan Sosyal Demokrat, Polonyalı subaya Sosyal Demokrat Partisinin anlamı, niteliği ve tarihini açıklamaya fırsat bulamamış, çünkü subay vagondan çıkıp giderek kapıyı kapamış ve dışardan sürgülemiş.</p>

  <p>Unuttum yazmayı, vagonda herkes otlar üzerinde oturuyor ya da yatıyormuş. Tren ikindi sonu kalktığı zaman, birkaç kadın bağırmış vagonda: “Bizi yine Danzig’e götürüyorlar!” Ama sonradan bir yanılma olduğu anlaşılmış bunun. Tren sadece manevra yapasıymış ve sonra Stolp yönünde yoluna devam etmiş. Stolp’a kadar dört gün sürmüş yol, çünkü tren eski partizanlar ve Polonya<span style="font-weight:bold;">lI</span> gençlerin kurduğu çetelerce durdurulmuş sık sık. Gençler vagonların sürmeli kapılarını açıyor, içeri biraz taze hava girmesini sağladıktan sonra ağır, bayat havayla beraber vagonlardaki bagajların birazını alıp gidiyorlarmış.</p>

  <p>Bay Matzerath’ın bulunduğu vagonu gençler her işgal edişlerinde dört rahibe doğrulup cüppelerinden sarkan haçları havaya kaldırmışlar. Dört haç da pek etkilemiş delikanlıları. Yolcuların arka çantalarıyla bavullarını tren yolu kenarına kaldırıp atmadan önce, her seferinde istavroz çıkarmışlar.</p>

  <p>Bir defasında vagona giren delikanlılara bir kâğıt uzatmış Sosyal Demokrat; kağıdın üzerinde 1931 ile 1939 yılları arasında Sosyal Demokrat Partisinin asil üyelerinden biri olduğu, Danzig ya da Gdansk’daki Polonya makamları tarafından onaylanıyormuş; ama bu belge karşısında haç çıkarmamış delikanlılar, belgeyi tutan parmaklarına vurmuşlar Sosyal Demokrat'ın, kâğıt bir kenara savrulmuş, sonra da adamın iki bavulunu ve karısının arka çantasını kaptıkları gibi götürmüşler; ayrıca Sosyal Demokratın üzerinde yattığı o ince ve iri damalı kışlık paltoyu da alıp Pomeranya’nın serin havasına çıkarmışlar.</p>

  <p>Buna rağmen Bay Oskar Matzerath gençlerin kendi üzerinde olumlu ve mazbut bir izlenim bıraktığını ileri sürüyor ve bunu çete elebaşlarının gençler üzerindeki otoritesine bağlıyor; on altı yaşında var yokmuş çetenin elebaşısı ve genç yaşma rağmen kişilik sahibi bir kimse etkisini uyandırıyormuş ve bu haliyle Matzerath’a Tozalıcılar Çete’sinin elebaşısını, yani Störbeker’i anımsatarak onu hem üzmüş, hem de sevindirmiş.</p>

  <p>İşte Störbeker’e bu kadar benzeyen adam Bayan Maria Matzerath’ın elinden arka çantasını çekip almak istemiş ve nihayet almış. Bunu gören hastam Bay Matzerath, son anda bereket versin eşyaların en üstünde bulunan foto albümünü uzanıp kapmış çantadan; ilkin çetenin elebaşısı kızacak olmuş, ama hastam albümü açıp da ona büyükannesinin bir fotoğrafını gösterince, delikanlı belki de kendi büyükannesini anımsayıp Bayan Maria Matzerath’ın arka çantasını bırakmış, iki parmağını köşeli Polonya kasketine götürerek selâm vermiş, Matzerath ailesine “Do widzenia” demiş ve onların arka çantasının yerine vagondaki diğer yolculardan bazısının bavullarını kaparak adamlarıyla çıkıp gitmiş.</p>

  <p>Aile albümü sayesinde Matzerath ailesinin mülkiyetinde kalan arka çantasında birkaç çamaşır, bakkal dükkânının hesap defterleri, vergi belgeleri, tasarruf hesap cüzdanları ve bir zaman Bay Matzerath’ın annesinin olup hastamın bir paket dezenfekte ilâcı içerisine sakladığı bir yakut kolye bulunuyormuş; bundan başka yarısı Rasputin romanının, yarısı da Goethe’nin romanının sayfalarından oluşan o kültür kaynağı eğitici kitap da arka çantasıyla Batı’ya doğru yoluna devam etmiş.</p>

  <p>Hastam, ileri sürdüğüne göre, bütün yol boyunca çok vakit foto albümünü, bazen da o eğitici kitabı dizlerinin üzerinden ayırmamış, bunların sayfalarını çevirip durmuş habire; bu iki eser, vücudundaki alabildiğine şiddetli ağrı ve sızılara rağmen ona zevk dolu birçok saatler yaşatmış.</p>

  <p>Sonra da şunları söylüyor hastam: Trenin silkip sallaması, makaslardan ve kavşaklardan geçişler, marşandiz vagonunun sürekli titreşen ön aksı üzerine boylu boyunca uzanıp yatmalar, büyümesini olumlu bir yönde etkilemiş. Eskisi gibi genişlemesine değil de uzunlamasına büyümeye başlamış. Şişmekle beraber iltihaplanmış olmayan eklem yerlerinde bir yumuşama başgöstermiş; hattâ kulakları, burnu ve cinsel organı da işittiğime göre, marşandizin raylar üzerinde ilerlemesinin yol açtığı takur tukur darbeler altında büyümeye katılmış. Marşandiz ilerlerken, Bay Matzerath anlaşılan bir ağrı ve sızı hissetmemiş. Ancak tren durup yine partizanlar veya gençlerin kurduğu çeteler vagona bir ziyarette bulunmak isteyince, o zonklayıcı ve şiddetli ağrılar yeniden kendilerini belli etmiş. Hastam da bunlara ağrı ve sızıları dindiren foto albümüyle karşı çıkmak istemiş her seferinde.</p>

  <p>Polonyalı Störbeker’den başka, aile resimleriyle daha birçok genç haydut ve yaşlıca bir partizan ilgilenmiş. Hattâ yaşlıca partizan oturup bir sigara ateşlemiş vagonda; düşünceli ve dalgın, içindeki hiçbir dikdörtgeni atlamayarak, baştan sona albümün sayfalarını karıştırmış. Hastamın büyükbabası Koljaiczek’le başlayarak ailenin o bol resimlerle belgelenen yükselişini izlemiş ve Bayan Maria Matzerath’ı bir yaşında, iki yaşında, üç ve dört yaşındaki oğlu Kurt’la gösteren enstantane fotoğraflara gelmiş. Hattâ hastam bir idil havasıyla dolu bazı aile resimlerine bakarken gülümsediğini görmüş partizanın. Ancak öbür dünyayı boylayan Bay Alfred Matzerath’ın üniformalarındaki ve Ramkau’da Köylü Birliği Başkanı olup Polonya Postanesinin savunucusu Jan Bronski’nin dul karısıyla evlenen Ehlers’in yakasındaki pek açık seçik parti rozetlerini görünce kaşlarını çatmış. Hastam da onun gözleri önünde, parti rozetlerini bir kahvaltı bıçağıyla kazımış resimlerden, bu da adamı memnun etmiş.</p>

  <p>Hani bu partizan —Bay Matzerath şu anda buna inandırmak istiyor beni— düzmece partizanların tersine olarak gerçek bir partizanmış. Çünkü bu noktada hastamın ileri sürdüğüne göre, gerçek partizanlar geçici bir süre değil, her vakit için ve sürekli olarak partizan olurmuş; devrilen iktidarları iş başına geçirir ve yardım ederek iş başına geçirdiği iktidarları bakarsın yeniden alaşağı ederlermiş. Bir türlü ıslah olmayan, kendi kendilerinin kuyusunu kazan partizanlar, Matzerath’ın tezine göre — doğrusu aklıma da yatmıyor değil bu tez -— kendilerini politikaya vermiş kimseler arasında sanat bakımından en istidatlı olanlarmış, çünkü yarattıkları şeyi hemen kaldırıp atarlarmış küçümseyerek.</p>

  <p>Benzer bir iddiayı kendi hakkımda da ileri sürebilirim hani; benim de nihayet düğümlerden yarattığım heykeller daha alçıdan bir desteğe kavuşur kavuşmaz, yumruğu yiyerek paramparça edilmiyor mu? Bu noktada ilk aklıma gelen, hastamın aylar öncesinden bana sipariş verdiği bir heykel oluyor; siparişe göre, bildiğimiz sicimleri kullanarak üfürükçü Rasputin’i ve Ozanlar Prensi Goethe’yi bir tek vücutta toplayacak, bu vücut hastamın isteğine göre kendisiyle enikonu bir benzerlik gösterecekti. Söz konusu iki kutbu bir vücutta birleştirmek için kaç kilometre uzunluğunda sicim harcadım. Ama Matzerath’ın bana örnek partizan diye övdüğü o partizan gibi bir türlü yaptığımdan memnun kalmıyor, bir türlü içim rahat etmiyor, sağ elimin attığı düğümleri sol elimle çözüyor, sol elimin yaptığını yumruk olmuş sağ elimle parça parça ediyorum.</p>

  <p>Ama Matzerath da anlatısını doğru bir çizgi üzerinde hareket ettiremiyor. Hastamın bazen Franziskus, bazen da Viıızent rahibeleri diye söz açtığı dört rahibe dışında özellikle o genç kız, iki ayrı adı ve sözde üç köşeli yüzüyle anlatıyı sık sık çözüp dağıtıyor. Bu durumda hani Doğu’dan Batı’ya yapılan yolculuğun iki, üç ayrı değişik hikâyesini kayda geçirmem gerekirdi. Ama benim işim değil bu; dolayısıyla ben, bütün yol boyunca yüzü değişmeden kalan o Sosyal Demokrat’a dönüyorum. Hattâ bu Sosyal Demokrat, Stolp’un az berisine kadar vagondaki bütün yolculara, 1937 yılına kadar kendisinin de bir çeşit partizan olarak oraya buraya afişler yapıştırdığını, sağlığını böylelikle tehlikeye attığını, boş zamanlarını bu yolda feda ettiğini, çünkü kendisinin yağmurlu havalarda bile afiş yapıştırmaktan geri kalmayan az sayıdaki Sosyal Demokratlardan olduğunu açıklayıp durmuş ikide bir.</p>

  <p>Stolp’dan az önce tren bilmem kaçıncı kez durdurulup, gençlerden kurulu büyücek bir çete vagonu ziyaret ettiğinde de yine böyle konuşmuş Sosyal Demokrat. Sosyal Demokrat'ın artık ortada pek bir eşyası kalmadığından, gençler üzerindeki giysileri çıkarıp almaya kalkmışlar. Bereket versin efendice davranmışlar da adamın yalnız üst giysilerini çıkarmış, ondan ileri gitmemişler. Ama gençlerin neden böyle davrandıklarını anlayamamış Sosyal Demokrat; rahibelerin o geniş cüppelerinden usta bir terzinin kat kat mükemmel giysiler çıkaracağı kanısındaymış. Sonra bizzat samimî olarak açıkladığına göre, Allahın varlığına inanmayan biriymiş. Genç haydutlar samimî olarak açıklamamışlar ama, tek mutlu kılıcı kiliseye mensuplarmış ve rahibelerin o bol kumaş vadeden yünlü giysilerine el sürmeyerek, Allahı tanımayan Sosyal Demokrat'ın tek düğme ve kumaşı hafif sellülozlu giysisine göz koymuşlar. Ancak Sosyal Demokrat ceketini, yeleğini ve pantolonunu çıkarmak istememiş; sağa sola Sosyal Demokrat Partisi’yle ilgili afişler yapıştıran bir kimse olarak geçmişteki kısa süreli, ama başarılı çalışmalarından söz açmış ve bir türlü susmak bilmediği, giysisini de çıkarmamakta direttiği için, gençlerden biri midesine bir tekme savurmuş ve gencin ayağında Alman askerlerinin giydiği bir çizme varmış.</p>

  <p>Bunun üzerine Sosyal Demokrat şiddetle kusmaya başlamış, ağzından kan gelene kadar kusmuş, ve üzerindeki giysiye falan bakmamış bunu yaparken; gençlerin pislenen, ama enikonu bir kimyasal temizlemeden geçirilirse henüz kurtarılabilecek gibi olan giysiye karşı bütün hevesleri kırılmış, erkek üst giysilerinden vazgeçerek Bayan Matzerath’ın sırtındaki açık mavi sunî ipekten bulüzü ve Luzie Rennwand değil de Regina Raeck adındaki genç kızın üzerinden de Berchtesgaden modası örme ceketi çıkarıp almışlar. Sonra itip kapamışlar vagonun kapısını, ama kapı bütün bütün kapanmamış, derken hareket etmiş tren ve Sosyal Demokrat can çekişmeye başlamış.</p>

  <p>Stolp’a iki, üç kilometre varken tren kör bir hatta çekilerek bütün gece burada kalmış, yıldızlı berrak bir geceymiş, ama haziran ayına göre fazla serinmiş hava.</p>

  <p>Bay Matzerath’ın söylediğine göre, o gece, edepsizce ve yüksek sesle Allaha küfredip işçi sınıfını savaşmaya çağırarak, tıpkı filimlerde olduğu gibi “Yaşasın Özgürlük” diye bağırarak, vagonu dehşetle dolduran bir kusma nöbetinden sonra, tek düğme giysisine pek düşkün Sosyal Demokrat göçüp gitmiş.</p>

  <p>Ağlaşıp sızlaşan olmamış arkasından; hastamın dediğine göre, sadece Bayan Maria Matzerath’ın dişleri takırdayıp durmuş, bulüzsüz üşüyormuş çünkü, son kalan giysileri de oğlu Kurt’la Oskar’ın üzerine sermişmiş. Sabaha karşı rahibelerden gözü pek ikisi kapının açık kalmış olmasını fırsat bilerek vagonu temizlemiş, sırılsıklam otları, çocuklarla yetişkinlerin pisliklerini, ayrıca Sosyal Demokrat'ın kusmuklarını tren yolunun kenarına atmışlar.</p>

  <p>Stolp’da Polonya subayları kontrola gelmişler treni. Bir yandan da sıcak çorbayla malt özü kahvesine benzer içecek bir şey dağıtmışlar. Bay Matzerath’ın bulunduğu vagondaki ölü Sosyal Demokrat’a bulaşıcı hastalık tehlikesi düşünülerek el konmuş, sedyeyle alınıp götürülmesi için sıhhiye erleri çağrılmış. Rahibelerin araya girmesiyle, yakınlarına ölümün başında kısa bir dua için izin verilmiş, ayrıca ölünün ayaklarından ayakkabıyla çoraplarının ve üzerinden elbisesinin soyulup alınmasına ses çıkarılmamış. Giysisi soyulurken — daha sonra ölü sedyeye yatırılarak boş çimento torbalarıyla örtülmüş üzeri — ölünün kız yeğenini gözetlemiş hastam. Adı Raeck olmasına rağmen genç kız, onda şiddetli bir antipati uyandırmış, ama beri yandan hastamı büyüleyerek ona yeniden Luzie Renmvand’ı anımsatmış. Ben sicimlerle heykelini yapmıştım kızın ve bu heykele “Sucuklu Ekmek Yiyen Kız” adını vermiştim. Vagondaki kız amcasının giysilerinin yağma edilmesi karşısında, gerçi sucuklu bir ekmek dilimine uzanarak zarlarını soymadan sucukları midesine indirmemiş, daha çok kendisi de katılmış bu yağmalamaya, amcasının yeleğine miras olarak sahip çıkmış, üzerinden soyulup götürülen örme ceketinin yerine geçirmiş yeleği ve hattâ şık denebilecek yeni giysisini cep aynasında süzmüş, bu arada aynada —işte bugün bile etkisini sürdüren hastamdaki panik durumu buna dayanıyor— hastamı ve onun yattığı yeri zaptedip yansıtmış; üçgen yüzündeki çekik gözleriyle, kaygan ve serin, hastamı gözetlemiş.</p>

  <p>Stolp’dan Stettin’e iki gün sürmüş yolculuk. Gerçi ister istemez bir hayli durmalar olmuş yolda, paraşütçü bıçakları ve makineli tabancalarla silâhlanmış yeni yetmelerin yavaş yavaş alışkanlık haline gelen ziyaretleriyle karşılaşmış, ama kısaldıkça kısalmış ziyaret süreleri, çünkü yolcuların bundan böyle alınıp götürülecek pek bir şeyleri kalmamış.</p>

  <p>Hastamın ileri sürdüğüne göre, Danzig-Gdansk’tan Stettin’e giderlerken, yani bir hafta içerisinde on değilse bile dokuz santimetre atmış boyu. Hepsinden önce bacakları uzamış, ancak göğüs kafesiyle başında bir büyüme görülmemiş. Ama yolculuk sırasında, hastam sırt üstü yatmasına rağmen, sol yukarıya doğru hafif bir kamburun doğmasını mümkün olmamış önlemek. Ayrıca Bay Matzerath’ın itiraf ettiğine göre, ağrı ve sızılar Stettin’den sonra — bu arada Alman personel teslim almış treni — fazlalaşmış ve foto albümünün yapraklarını kuru kuruya karıştırmakla unutulacak gibi değillermiş. Bir çok defalar aralıksız bağırmak zorunda kalmış hastam, gerçi bağırması herhangi bir istasyonun camlarında hasara yolaçmamış, —Matzerath: Sesimdeki cam parçalayıcı güç bütünüyle silinip gitmişti—, ama dört rahibeyi yatağının başına toplamış bu bağırma ve onları bundan böyle hep başında kalıp dua etmek zorunda bırakmış.</p>

  <p>Aralarında Froylayn Regina ve ölen Sosyal Demokrat'ın diğer yakınları da olmak üzere vagondaki yolcuların rahat yarısı Schwerin’de inmişler trenden. Bay Matzerath buna çok üzülmüş, çünkü genç kızı karşısında görmeye o kadar alışmış ve kendisi için bu o kadar vazgeçilmez bir şey olmuş ki, kız gidince yüksek ateşle beraber şiddetli ve ihtilâçlı nöbetler üzerine çullanıp onu sarsmaya başlamış. Bayan Maria Matzerath’ın ifadesine göre, hastam umutsuzluk içinde Luzie diye birini sayıklamış hep, kendi kendine efsanevî bir hayvan, tek boynuzlu bir at olarak göstermiş, on metre yükseklikteki bir atlama tahtasından atlamaktan hem korkmuş, hem de buna heveslenmiş.</p>

  <p>Lüneburg’da bir hastaneye kaldırılmış Bay Matzerath. Orada ateş içinde yatarken birkaç hemşireyle tanışmış, ama çok geçmeden Hannover Üniversite Kliniğine nakledilmiş. Burada ateşini düşürebilmişler hastamın. Hastam Bay Matzerath Bayan Maria’yı ve oğlu Kurt’u seyrek görmüş, ama Bayan Maria temizleyici kadın olarak aynı klinikte çalışmaya başlayınca, her gün görmeye başlamış onları. Ancak Bayan Maria Matzerath ile küçük Kurt için klinik veya klinik yakınlarında yatıp kalkacak bir yer bulunamamış, Doğu’dan kaçanların yaşadığı kamptaki hayat ise gittikçe çekilmez olmuş. Dolayısıyla Bayan Maria Matzerath’ın her Allahın günü tıklım tıklım dolu trenlerle çok vakit vagonların basamaklarında üç saat yolculuk yapması gerekiyormuş; işte o kadar uzakmış klinikle kamp arası. Derken doktorlar, ortada bir sürü sakıncalar bulunmasına rağmen, hastamın Düsseldorf Belediye Hastanesine yatırılmasına müsaade etmişler, Bayan Maria Matzerath’ın elinde Düsseldorf'a taşınmalarına izin veren bir belgenin bulunuşu, doktorların bu kararı almasında büyük bir rol oynamış. Savaş sırasında Düsseldorf'lu bir başgarsonla evlenen Guste, iki buçuk odalı evinin bir odasını kız kardeşi Maria'nın emrine vermiş, çünkü başgarsonun odaya falan ihtiyacı yokmuş o sıra, Ruslar’ın elinde tutsak bulunuyormuş.</p>

  <p>Evin yerine diyecek yokmuş hiç. Bilk İstasyonu’ndan kalkıp Wersten ve Benrath’a giden tramvayların hangisiyle olsa, aktarma gerekmeden, Belediye Hastanesi'ne gelinebiliyormuş.</p>

  <p>Bay Matzerath 1945 ağustosundan 1964 mayısına kadar Düsseldorf Belediye Hastanesi'nde yatmış. Bir saatten fazla bir süredir birçok hemşirelerden karmakarışık anlatıp duruyor bana. Hemşirelerin isimleri şöyle: Monika Hemşire, Helmtrud Hemşire, Walburg Hemşire, İlse Hemşire, Gertrud Hemşire, Hastanedeki o alabildiğine yaygın dedikoduları anımsıyor, hemşirelerin yaşayışındaki ayrıntılara, onların hemşire giysilerine aşırı ölçüde önem veriyor hastam. Aklımda kaldığına göre, o zamanlar hastanelerdeki berbat yemekler ve doğru dürüst ısıtılmayan hasta odalarıyla ilgili bir tek söz çıkmıyor ağzından. Hep hemşireler, hemşirelerle ilgili olayların hikâyesi, hemşirelerin o son derece sıkıcı çevresi. Fiskoslar, baş başa konuşmalar. İlse Hemşire Başhemşirece şöyle şöyle demiş, Başhemşire de öğle paydosundan az sonra hemşire adaylarının odalarını kontrol etmiş, bir şey çalınmışmış ve Dortmund’lu bir hemşireden — sanırım Gertrud Hemşire dedi Bay Matzerath — haksız yere şüphelenmiş. Ayrıca hemşirelerden sadece sigara kuponu isteyen genç doktorlarla ilgili olarak uzun uzadıya konuşup duruyor hastam. Kendi kendine ya da bir asistan doktordan yardım görerek çocuğunu düşürdüğü için, bir hemşire değil de, bir laborant kız aleyhinde yürütülmüş bir soruşturmayı anlatılmaya değer buluyor. Hastamın ne diye zekâsını bu gibi bir fevkalâdeliği olmayan şeylere harcadığını anlamıyorum doğrusu.</p>

  <p>Bay Matzerath kendisini tasvir etmemi rica ediyor benden. Seve seve bu isteğini yerine getirmek istiyor ve hemşirelerle ilgili olduğu için onun uzattıkça uzatıp önemli sözlerle donattığı hikâyelerden bir kısmını burada atlıyorum.</p>

  <p>Hastamın boyu bir metre yirmi bir santim. Normal boydaki kimseler için bile fazla iri başını omuzları arasında, nerdeyse dumura uğramış boynu üzerinde taşıyor. Göğüs kafesiyle kambur olarak gösterilmesi gereken sırtı öne ve arkaya bir kabartı yapıyor. Işıl ışıl, zeki bir oynaklık taşan, bazen hayallere dalarak büyüyen mavi gözler. Hafif menevişli koyu kahverengi gür saçlar. Vücudunun diğer taraflarına göre güçlü kuvvetli denebilecek kollarını ve kendi deyimiyle zarif ellerini açıkça göstermekten zevk duyuyor. Özellikle trampet çaldığı zamanlar — hastane idaresi her gün üç, dört saat müsaade ediyor bunu yapmasına—, parmaklarının kendi başına buyrukmuş gibi, sanki daha yakışıklı bir başka vücudun bir parçasıymış gibi hareket ettiği görülüyor. Bay Matzerath plak doldurmaktan çok zengin oldu ve bugün bile bu yoldan gelir sağlıyor kendisine. Ziyaret günlerinde ilgi çekici kimseler gelip onu dolaşıyor. Daha mahkemede dâvası görülmeye başlamadan, daha bizim kliniğe yatırılmadan ismini duymuştum, çünkü Bay Oskar Matzerath günün başta gelen sanatçılarından. Ben kendim suçsuz olduğuna inanıyorum, dolayısıyla bizim burada kalacak mı, yoksa günün birinde buradan çıkacak da gene eskisi gibi sahnelerde boy gösterip başarı peşinde koşacak mı, kesin bir şey söyleyemem bu konuda. Şimdi yine benden boyunu ölçmemi istiyor, oysa bunu daha iki gün önce yaptım.”</p>

  <p>Bakıcım Bruno’nun benim ağzımdan yazdıklarını gözden geçirmek gereğini duymuyor, yine ben, yani Oskar kalemi burada elime alıyorum.</p>

  <p>Bruno az önce mezurosuyla ölçtü boyumu Mezuroyu üzerimde bırakıp, sonucu yüksek sesle ilân ederek odamdan çıkıp gitti. Hattâ ben anlatırken gizli gizli üzerinde çalıştığı bir düğüm heykeli elinden yere düşürdü. Galiba gidip Froylayn Hornstetter’i çağıracak.</p>

  <p>Ama doktor hanım gelip Bruno’nun vardığı sonucun doğruluğunu onaylamadan, sizlere şunları söylemek istiyor Oskar: Bakıcım Bruno’ya büyümemin serüvenini anlattığım üç gün içerisinde boy bakımından iki santimetrelik bir kazancım oldu, tabiî bir kazanç denebilirse buna.</p>

  <p>Yani bugünden başlayarak boyu bir metre yirmi üç santim Oskar’ın. Şimdi de sizlere, benim, yani konuşan, tutuk tutuk yazan, su gibi okuyan, vücudu çarpık çurpuk, ama oldukça sağlıklı genç adamın, hastalar salıverilirken hep düşünüldüğü gibi yeni bir hayata başlamam, yetişkin bir insan hayatı sürmem için Düsseldorf Belediye Hastanesi'nden taburcu edildikten sonra başına neler geldiğini anlatacağım.</p>
</body>
</html>
