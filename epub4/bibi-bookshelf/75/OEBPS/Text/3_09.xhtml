<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ATLANTİK DUVARINDA YA DA SIĞINAKLAR BETONLARINDAN KURTULAMAZ</h2>

  <p>Oysa Soğanlı Mahzen’in sahibi Schmuh’a yardım etmek istemiştim. O ise paralı müşterilerini pepeleyen, üzerlerindeki ağırlıkları atarak neşelenen, ama beri yandan pantolonlarını ıslatan, bu yüzden ağlayan, ama soğansız ağlayan çocuklar durumuna sokmuş trampet solo konserimi bir türlü affetmedi.</p>

  <p>Oskar onu anlamaya çalışıyor; nihayet benim kendisine rekabetimden korkacaktı tabiî. Çünkü ikide bir müşteriler o geleneksel soğanlı gözyaşlarını bir kenara itiyorlardı artık; Oskar da Oskar diye bağırıyor, onun trampetini istiyor, ne kadar yaşlı olursa olsun her birinin çocukluğunu teneke trampeti sayesinde önlerine buyur eden beni karşılarında görmek istiyorlardı.</p>

  <p>O zamana kadar tuvaletlere bakan kadınları süresiz olarak işten çıkarmakla yetinmiş olan Schmuh, derken biz müzisyenlere de yol verdi ve o kadar ince elenip sık dokunulmadığı takdirde bir çingene olarak görülebilecek olan ve ayakta keman çalan bir kemancıyı işe aldı.</p>

  <p>Ama bizim kapı dışarı edilmemizden sonra müşterilerden bir çoğu, bu arada en iyi müşteriler Soğanlı Mahzen’e bir daha uğramayacakları tehdidini savurduklarından, Schmuh bir iki hafta sonra bir uzlaşma yolu bulmaya çalıştı: Haftada üç akşam kemancı, üç defa da biz çalmaya başladık Soğanlı Mahzen’de. Eskisinden yüksek bir ücret talep etmiş ve istediğimiz ücreti de almıştık: Her gece için yirmi mark. Ayrıca bahşiş furyası gittikçe artıyordu. Oskar bir tasarruf hesabı açtırmıştı kendine ve alacağı faizleri düşünerek seviniyordu.</p>

  <p>Bu tasarruf hesabı da çok geçirmeden imdadıma yetişti benim; çünkü günün birinde ölüm denen şey çıkagelip lokal sahibimiz Ferdinand Schmuh’u elimizden almış, işimizi ve kazancımızı da beraberinde götürmüştü.</p>

  <p>Daha önce bir ara söylemiştim: Schmuh serçe avlıyordu. Bazan mercedes arabasına bizi de alıyor, o serçe vururken biz seyrediyorduk. Trampetimin yol açtığı ve benim tarafımı tutan Klepp’le Scholle’yi de üzen kimi tartışmalara rağmen, Schmuh ile müzisyenleri- arasındaki ilişki, daha önce söylediğimiz gibi, ölüm onu bizden alıncaya kadar dostça kaldı hep.</p>

  <p>Arabaya doluştuk o gün. Schmuh’un eşi her zamanki gibi direksiyon başındaki yerini aldı, Klepp de onun yanı na geçti; Schmuh ise Oskar’la Scholle arasına oturdu, dizlerinin üzerinde tuttuğu küçük çaplı tüfeğini eliyle okşuyordu arada bir. Kaiserwerth’in hemen yakınına kadar arabayla geldik. Ren ırmağının iki tarafında ağaçtan kulisler. Schmuh’un eşi arabada kaldı ve okumak üzere bir gazete açtı. Klepp çekirdeksiz üzüm almış bulunuyordu daha önceden, oldukça düzenli aralarla bu üzümü yiyordu. Gitarist olmadan önce bir yerlerde öğrenim yapan Scholle, Ren’le ilgili birtakım şiirler okudu ezberinden. Ren ırmağı da bir şiir havasına bürünmüştü, mevsim yazken normal mavnalar dışında sağa sola yalpalanan hazan yapraklarını Duisburg yönünde sürükleyip götürüyordu; Schmuh’un küçük çaplı tüfeğinin arada bir ağzından küçük bir söz çıkmamış olsaydı, Kaiserwerth’in alt tarafında geçirilen bu ikindiye huzur dolu bir ikindi denebilirdi.</p>

  <p>Klepp kuru üzümlerini yeyip bitirerek parmaklarım otlara sildiği zaman, Schmuh da işini bitirmiş bulunuyordu. Gazete kağıdı üzerindeki on bir soğuk tüy yığınının yanma, henüz çırpınıp durduğunu söylediği bir on İkincisini getirip koydu derken. Tam Schmuh avladığı serçeleri paket yapmaya başlamıştı ki — çünkü Schmuh akıl ermeyecek nedenlerden ötürü vurduğu serçeleri her seferinde alıp eve götürüyordu —, pek yakınımızdaki suların sürükleyerek getirdiği bir bitki kökü üzerine bir serçe kondu; pek dikkati çeken bir edayla kondu ve öylesine boz renkli, öylesine harikulâde bir serçeydi ki, Schmuh tutup bir on üçüncü serçeyi vurdu o gün. İşte bunu yapmayacaktı.</p>

  <p>On üçüncü serçeyi on iki serçenin yanına kattıktan sonra, yola koyulduk ve Schmuh’un eşini siyah arabada uyurken bulduk. İlkin Schmuh öne bindi, sonra da Klepp’ le Scholle arkaya bindiler. Ben de binecektim, ama binemedim, biraz şöyle dolaşacağım dedim, tramvayla giderim sonra, siz beni hiç düşünmeyin dedim; bunun üzerine onlar da arabaya binmemekle iyi yapmış olan Oskar’sız Düsseldorf'a doğru hareket ettiler.</p>

  <p>Ben de onlar gittikten sonra usul usul yürüdüm. Fazla da yürümem gerekmedi. Onarım dolayısıyla bir başka taraftan verilmişti yol. Bu yol da bir taş ocağı çukurunun önünden geçiyordu. Baktım, yol seviyesinden aşağı yukarı yedi metre aşağıdaki çukurun içinde tekerlekleri havaya kalkmış siyah bir mercedes araba yatıp duruyor.</p>

  <p>Toş ocağında çalışan işçiler üç yaralıyla Schmuh’un ölüsünü arabadan çıkarmışlardı. Cankurtaran arabası yolda geliyordu. Çukura indim, ayakkabılarımın içi çok geçmeden çakılla doldu; biraz yaralılarla ilgilendim, ama kendi acılarına rağmen bana Schmuh’la ilgili sorular yönelten yaralı arkadaşlara onun ölmüş olduğunu söylemedim. Donuk ve şaşkın gözlerle nerdeyse dörtte üçü bulutlarla örtülü gökyüzüne bakıyordu Schmuh. İkindi serçe avının sarılı olduğu gazete paketini pencereden dışarı fırlatıp atmıştı. On iki serçe saydım, on üçüncüsünü bulamadım, ama cankurtaran arabası taş ocağı çukuruna indirildiği zaman hâlâ arıyordum.</p>

  <p>Schmuh’un eşi, Klepp ve Scholle hafif yaralar almıştı kazada: Birkaç ezik, birkaç kırılmış kaburga kemiği. Sonradan Klepp’i hastanede ziyaret edip de kazanın nedenini sorduğum zaman, şaşılacak bir olayı hikâye etti: Onarım dolayısıyla kapatılan asıl yoldan ayrılarak, taşıtların gidip gelmesiyle bozulmuş yolda taş ocağı çukurunun yanı sıra usul usul ilerlerken, birden yüzlerce değilse bile muhakkak yüz kadar serçe o yakınlardaki çalılıklardan, koruluklardan, meyva ağaçlarından bulut gibi havaya kalkmış, mercedes arabanın bir gölge gibi örtmüştü üzerini, ön cama gelip çapmışlar, Schmuh’un eşini korkutup sırf o serçe güçleriyle kazaya yol açmışlardı, Schmuh da işte ölmüştü bu arada.</p>

  <p>Klepp’in anlattıkları üzerinde şöyle ya da böyle düşünülebilir: Oskar’a gelince şüpheyle bakıyor bu anlatıya; kaldı ki Schmuh’un cenaze töreninde, Güney Mezarlığı'nda taşçı ve kitabe yazıcısı olarak çalışıp mezar taşları arasında gidip geldiği zamanlar, yani yıllar önce gördüğünden daha çok serçe görmemişti. Buna karşılık ödünç aldığım bir silindir şapkayla cemaat arasında tabutun arkasından yürüyen ben, dokuz numaralı parselde Taşçı Ustası Korneff'e rastlamıştım, yanında tanımadığım bir yardımcıyla iki kişilik bir mezar için yapılmış bir Diabes mermerinden kitabe taşını arabadan indirmeye çalışıyordu. Soğanlı Mahzen’in sahibi Schmuh’un tabutu önünden geçirilip yeni düzenlenmiş bulunan onuncu parsele götürülürken, Korneff mezarlıklar yönetmeliği gereğince başından kasketini çıkardı; belki de başımdaki silindir dolayısıyla beni tanıyamamıştı; derken ensesini ovdu eliyle, bu da yine ensesinde olgunlaşan ya da fazlasıyla olgunlaşmış bulunan çıbanların varlığını gösteriyordu.</p>

  <p>Cenaze törenleri. Şimdiye kadar Sizleri o kadar çok mezarlığa çekip götürdüm ki — bir yerde de şöyle demiştim: Cenaze törenleri her vakit daha başka cenaze törenlerini anımsatıyor insana—, dolayısıyla Sehmuh’un cenaze töreninden ve cenaze töreni sırasında Oskar’ın geriye doğru yönelen düşüncelerinden söz açmayacağım. Schmuh sessiz sedasız, gerektiği gibi toprağa verildi, ama şurasını anlatmadan geçemeyeceğim: Cenaze töreninden sonra — Schmuh’un eşi hastanede yattığından herkes hiç çekinmeden hareket ediyordu — adının Dr. Dösch olduğunu söyleyen bir bay yanıma gelerek benimle konuşmaya başladı.</p>

  <p>Dr. Dösch bir konser acentesinin başında bulunuyordu. Ama kendisinin değildi acente. Ayrıca kendisine Soğanlı Mahzen'in eski bir müşterisi olarak tanıtmıştı. Oysa Soğanlı Mahzen’de onun hiç farkında olmamıştım. Benim kekeleyen, mutlu çocuklar durumuna soktuğum Schmuh’ un müşterileri arasında o da bulunmuştu demek. Hattâ, bir mahremiyet havası içinde bana açıkladığına bakılırsa, benim teneke trampetimin etkisi altında o mutlu çocukluk günlerine dönebilmişti ve şimdi beni ve kendi deyimiyle benim “o şahane numaramı” pek büyük bir debdebe içerisinde müşterilerinin karşısına çıkarmak istiyordu. Benimle bir anlaşma, bomba etkisi uyandıracak bir anlaşma yapmakla yetkili kılınmıştı; hemen anlaşmanın altına imzamı koyabilirdim. Düsseldorf da Sabber Willem diye bilinen Schugger Leo’nun beyaz eldivenlerle cemaati beklemekte olduğu krematoryumun önünde cebinden bir kâğıt çekip çıkardı, bu kâğıt parçası muazzam para meblâğlarına karşı beni “Trampetçi Oskar” kimliğiyle büyük konser salonlarında, iki ilâ üç bin seyirci önünde tek başıma solo konserler vermek yükümlülüğü altına sokuyordu. Anlaşmayı hemen imzalamaya yanaşmadığımı görünce, üzüldü Dösch. Ben Schmuh’un ölümünü neden olarak ileri sürdüm. Schmuh sağlığında bana pek yakınlık gösterdiği için, böyle apar topar, daha mezarlıkta kendime yeni bir patron aramamın doğru olmayacağını söyledim; ama bu iş üzerinde düşünüp taşınacak, belki de ufak bir geziye çıkacaktım; geziden sonra kendisini arayıp bulacak ve bir iş anlaşması dediği şeyi bakarsın o zaman imzalayacaktım.</p>

  <p>Mezarlıkta bir anlaşma imzalamaya yanaşmamıştım gerçi, ama Oskar maddi durumunun sağlam olmayışı yüzünden yine de verilmek istenen bir avansı çaresiz kabul edip cebine atmıştı. Dr. Dösch arabasını park ettiği mezarlık önündeki alanda ve bir zarf içinde mahrem olarak kartvizitiyle sunmuştu bana avansı.</p>

  <p>Ve derken söz konusu geziye çıkmış, hattâ bana gezide eşlik edecek bir de arkadaş bulmuştum kendime. Aslında bu geziyi Klepp’le yapsam memnun olurdum; ama Klepp hastanede yatıyordu, dört kaburga kemiği kırıldığından gülmesine izin yoktu. Ayrıca bu gezide Maria’yı yanımda görmek ne kadar sevindirirdi beni; yaz tatili henüz sona ermemişti, Kurt’çuğu da yanımıza alabilirdik; gelgelelim Maria hâlâ patronuyla, Kurt’un kendisine “Stenzel Baba” diye hitap etmesini isteyen Bay Stenzel’ le sürdürüyordu ilişkisini.</p>

  <p>Bu yüzden Ressam Lankes’le çıktım geziye. Sizler onu Lankes Çavuş olarak, ayrıca Sanat Perisi Ulla'nın geçici bir süre nişanlısı olarak bilirsiniz. Cebimde Dr. Dösch’ten aldığım avansla bankadaki tasarruf hesabım, atelyesinin bulunduğu Sittard Sokağı’na giderek Lankes’i ziyaret ettiğim zaman, yanında eski meslekdaşım Ulla’yı bulacağımı umut ediyordum; çünkü sanat perisiyle çıkmayı tasarlamıştım geziye.</p>

  <p>Ulla gerçekten Ressam Lankes’in yanındaydı. Daha iki hafta önce nişanlandık diye çıtlattı bana kapıda. Hânschen Krages’le yapamamış Ulla, ister istemez nişanı atmıştı; acaba Hânschen Krages’i tanıyor muydum?</p>

  <p>Hayır, Ulla'nın eski nişanlısını tanımıyordu Oskar ve tanımadığına da üzüldüğünü bildirdi; derken o hovardaca gezi teklifinde bulundum, ama Ulla'nın peki demesine meydan kalmadan o sırada yanımıza gelen Lankes, kendisini Oskar’ın gezi arkadaşı yapıp evde kalmak istemeyen uzun bacaklı sanat perisine birkaç tokat aşk etti ve Ulla’nın gözlerinden yaşlar gelmeye başladı.</p>

  <p>Neden karşı duramamıştı Lankes’in bu davranışına Oskar? Madem sanat perisiyle geziye çıkmaktı niyeti, neden sanat perisinin tarafını tutmamıştı? O fidan boylu, açık renk ayva tüylü Ulla'nın yanında yapılacak bir geziyi hayalimde ne kadar güzel canlandırırsam canlandırayım, yine de Ulla’ya pek de yakın bulunmaktan korkuyordum. Sanat perilerinden biraz uzakta durmalıyım, diyordum kendi kendime: yoksa sanat perisinin öpücükleri kaba bir alışkanlığa dönüşür. Onun için, kendisini öpmek istedikçe sanat perisini tokatlayan Ressam Lankes’le bu geziye çıkmam daha iyi olur diye düşünmüştüm.</p>

  <p>Nereye gideceğimizi uzun boylu konuşmamızın gereği yoktu. Sadece Normandiya söz konusu olabilirdi bu gezi için. Caen ile Cabourg arasındaki koruganları dolaşacaktık. Çünkü savaş sırasında orada tanımıştık birbirimizi. Tek bir güçlük varsa gerekli vizeleri sağlamaktı. Ama vize hikâyesinden tek kelimeyle söz açmak istemiyor Oskar.</p>

  <p>Lankes eli sıkı bir adamdı. Ucuzluğu muhakkak olan veya sağdan soldan rica minnet parasız ele geçirilmiş boyaları tuvallerde hazırladığı kötü zeminler üzerinde ne kadar har vurup harman savuruyorsa, kâğıt ve sikke parala-<span style="font-weight:bold;font-variant:small-caps;">ti</span> da o kadar tutumlu harcıyor, asla para verip sigara almıyor, ama sigara içiyordu sürekli olarak. Eli sıkılık konusunda ne kadar sistematik davrandığını gösterecek bir örnek size: Kendisine bir sigara veren olur olmaz, pantolonunun sol cebinden bir on kuruş çıkarıyor, on kuruşu bir süre açıkta tuttuktan sonra, günün saatine göre az ya da çok on kuruşların biriktiği sağ cebine aktarıyordu. Birini yakıp birini söndürüyordu sigaraların Lankes, keyifli bir anında bana çıtlatmıştı: “Her Allahın günü yuvarlak hesap iki marklık sigara tüttürüyorum.”</p>

  <p>Aşağı yukarı bir yıl önce satın aldığı Wersten’deki o harabeyi uzak ve yakın ahbapların sigaralarıyla satın almış, daha doğru bir deyişle sigaralar tüttürerek ele geçirmişti.</p>

  <p>İşte bu Lankes ile Oskar Normandiya’ya doğru yola koyulmuştu. Bir ekspres trenine binmiştik. Lankes otostopla gitmek istemişti. Ama nihayet yol parasını ben ödediğim ve kendisini bu geziye davet eden ben olduğum için, diretmedi. Caen’den Cabourg’a otobüsle gittik. Yol kavak ağaçlarının önünden geçiyor, kavakların hemen arkasında çitler ve çalılıklar görülüyordu. Kahverengi-beyaz inekler bir sütlü çikolata reklamı görünüşü veriyordu araziye. Ne var ki çikolataların yaldızlı kâğıtlarında hâlâ açık seçik ortada görülen savaş tahribatından bir iz bulunmaması gerekiyordu, oysa bu tahribat her köyde vardı, dolayısıyla benim Rosudtha’mı kaybettiğim köy olan Bavent’te de görülüyor ve onu gösterişsiz bir duruma sokuyordu.</p>

  <p>Cabourg’tan kıyı boyunu tutarak Orne ağzına doğru yayan düştük yola. Yağmur yağmıyordu. Le Homeun alt başında: “Eh, geldik sayılır, delikanlı, ver bakalım bir sigara!” dedi Lankes. Daha on kuruşu bir cebinden öbür cebine aktarırken, hep ileri doğru uzanmış duran ve bir kurt başını andıran başıyla kumlar içerisinde sapasağlam kalmış sayısız koruganlardan birini gösterdi. Uzun kollu sol eliyle arka çantasını ve seyyar resim sehpasını ve bir düzine çerçeve kamasını kavradı, sağ eliyle de beni tutup beton korugana doğru sürükledi. Oskar’ın bütün eşyası bir valiziyle trampetiydi sadece.</p>

  <p>Atlantik kıyısında kalışımızın üçüncü günü — bu arada Dora Yedi korunağının içerisini rüzgârın üfürüp getirdiği kumlardan temizledik, kendilerine bir in arayan sevgili çiftlerinin çirkin izlerini ortadan kaldırdık, içerisini bir sandıkla bizim yatak tulumlarımız sayesinde oturulabilir bir duruma soktuk— Lankes yanında hatırı sayılır irilikte bir morina balığıyla döndü derken; balığı balıkçılar vermişlerdi; Lankes onların kayıklarının resimlerini yapmış, onlar da morina balığı ikram etmişlerdi kendisine.</p>

  <p>Sığınağa hâlâ Dora Yedi dediğimizden, Oskar’m aklına balığı temizlerken Drothea Hemşire’nin gelmesinde şaşılacak bir taraf yoktu. Balığın ciğeri ve sütü Oskarın her iki elinin üzerine bulaşmıştı. Morina balığını güneşe karşı tutarak pullarını ayıklamaya başlamıştım, buna da Lankes hazır karşısına çıkmış bir akvarel konusu olarak gördü. Korunağın arkasında oturuyorduk, rüzgâr tutmuyordu burası. Ağustos güneşi korunağın beton kubbesinde amuda kalkmıştı. Balığın içerisini sarımsak dişleriyle doldurmaya başladım. Daha önce süt, ciğer ve bağırsakların bulunduğu yere soğan, peynir ve kekik tıkıyordum; ama sütü ve karaciğeri de kaldırıp atmadım, her iki nefis yiyeceği hayvanın bir limon sokarak ardına kadar açtığım gırtlağından içeri yerleştirdim. Lankes etrafı kolaçan ediyordu. Hepsine birer birer sahip çıkarak Dora Dört’e, Dora Üç’e ve daha ilerideki koruganlara girip çıktı. Tahtalar ve büyücek kartonlarla döndü sonra, kartonları resim yapmakta kullandı, tahtaları da yanan ateşe attı.</p>

  <p>Böyle bir ateşi bütün gün güçlük çekmeden yanar durumda tutabilirdik; çünkü iki adımda bir, kıyıdaki kumlara saplanıp kalmış ve kuruyarak kuş tüyü kadar hafiflemiş, suların sürükleyerek getirdiği tahta parçaları görülüyor, değişip duran gölgeleri vuruyordu yere. Derken tahta parçaları yandı, tam manasıyla bir köz meydana getirdi; sahildeki terkedilmiş bir villadan artakalan bir demir balkon parmaklık parçasını közler üzerine attım. Zeytin yağı sürdüm üzerine balığın, sonra da onu aynı şekilde üzerine yağ sürdüğüm sıcak ısgaraya yatırdım. Çıtır çıtır eden balığın üzerine limon sıktım, onu yavaş yavaş — çünkü bir balığı acele kızartacağım diye çalışmamalı— sofraya çıkarılacak duruma getirdim.</p>

  <p>Birkaç boş kovayı bir araya birleştirip üzerine pek geniş, birçok yerinden büktüğümüz katranlı bir karton yayarak bir sofra yaptım. Çatal ve teneke tabak gibi şeyleri yanımızda getirmiştik. Lankes’in dikkatini başka tarafa çekmek üzere — leş ariyan bir aç martı gibi, yavaş yavaş demini alan balığın çevresini dolanıp duruyordu — korunaktan alıp geldiğim trampetimi kumlar içerisine yatırıp, sürekli varyasyonlarla dalgaların ve yem başlayan meddin gürültülerini biraz yumuşatarak, rüzgâra karşı konuşturmaya başladım. Bebra’nın Cephe Tiyatrosu korunağı ziyarete geldi. Kaschubei’dan kalkıp Normandiya’ya geldiler. İki akrobat olan Felix ile Kitty korunağın üzerinde düğüm oldular, sonra çözüldü düğmeler; hani nasıl Oskar rüzgâra karşı trampetini konuşturuyorsa “...ve cumaları balık, tavada yumurta — yaklaşırız rahat günlere kekâ” nakaratı boyuna tekrarlanarak, savaşın ortasında bulunulmasına rağmen yaklaşmakta olup gayet rahat bir yaşamı müjdeleyen bir şiiri rüzgâra karşı okudular; bir Saksonya şivesiyle okuyordu Kitty; ve Bebra, benim bilge Bebra’m ve Propaganda Bölüğünün yüzbaşısı başıyla onaylıyordu; Roswitha’m, benim Akdenizli Raguna’m ise piknik sepetini havaya kaldırıyor, Dora Yedi’nin beton zemin üzerinde sofra kuruyordu; Lankes Çavuş da francala yeyip kakao içiyor ve Yüzbaşı Bebra’nın sigaralarını tüttürüyordu...</p>

  <p>“Hey Oskar!” diye seslenerek beni gerilerden alıp geldi Lankes. “İşte tam yapmayı istediğim bir resim; trampetini çalarken; bir sigara ver bakayım önce!” Trampeti çalmayı bırakıp gezi arkadaşıma bir sigara ikram ettim, sonra balığı bir yokladım şöyle, diyecek yok: gözleri uslu uslu, beyaz ve yumuşacık dışarı fırlamıştı. Yavaş yavaş, hiçbir tarafını unutmayarak bir limonu sıkıp, hayvanın yer yer kızarmış, yer yer çatlamış derisinin üzerinde gezdirdim.</p>

  <p>“Karnım zil çalıyor” diye söylendi Lankes. Uzun, sivri ve sarı dişlerini gösterdi, maymunlar gibi yaparak iki yumruğuyla kareli bir gömlek altında kalan göğsünü dövdü.</p>

  <p>Balığı masa örtüsü olarak katranlı karton üzerine yaydığımız parşömen kâğıdına doğru iterek: “Başını mı istersin, kuyruğunu mu?” diye sordum. “Sen hangisini tavsiye edersin?” diye sordu Lankes, sigarasını söndürdü, ama izmariti atmayarak sakladı.</p>

  <p>“Bir dostun olarak kuyruğu al derim. Balığı pişiren bir ahçı olarak sadece başı tavsiye edebilirim. Ama büyük bir balık tüketicisi olan annem olsa şimdi derdi ki: Bay Lankes kuyruktan şaşmayın, ne yediğinizi bilirsiniz hiç değilse. Benim babama doktorun tavsiyesi...”</p>

  <p>“Doktorla falan bir alıp vereceğim yok benim”, diyerek bana karşı güvensizliğini açığa vurdu Lankes.</p>

  <p>“Dr. Hollatz babama morinanın, ya da bizdeki ismiyle çitarinin sadece baş kısmını yemesini tavsiye ederdi hep.”</p>

  <p>“O zaman sen kuyruğunu ver bana. Çakmadım mı sanki, beni kazıklamak istiyorsun”, diyerek bana karşı güvensizliğinde diretti Lankes.</p>

  <p>“Oskar için daha iyi. Ben başın değerini takdirden aciz değilim.”</p>

  <p>“Mademki başa bu kadar rağbet ediyorsun, gene sen başı ver bana.”</p>

  <p>“Bir türlü bir karara varamıyorsun, senin yerinde olmak istemezdim doğrusu”, diyerek aramızdaki konuşmayı sona erdirecek oldum. “Baş senin, kuyruk da benim.”</p>

  <p>Lankes tarafından kazıklanmış olduğunu kendi kendine itiraf etti Oskar; balığın yanı sıra dişlerinin beni kafese koyduğuna dair bir kesin inanç olmadıktan sonra, onun yediği balıktan tat alamayacığını biliyordum çünkü. Hin oğlu hin bir köpek olduğunu ileri sürdüm, her zaman dört ayağı üzerine düşen, kısmetli bir adam olduğunu söyledim, sonra da morina balığına yumulduk.</p>

  <p>Lankes baş kısmını aldı balığın; limonların artakalan suyunu kuyruk kısmındaki beyaz ve dağılı dagılıveren et üzerine sıktım, tereyağı gibi yumuşak sarımsak dişleri bu kuyruk kısmından çözülü çözülüveriyordu.</p>

  <p>Lankes dişlerinin arasında kılçıkları geriyor ve sonra bana ve benim önümdeki balığın kuyruk kısmına doğru tükürüyordu: “Bir bakayım tadına senin şu kuyruğun.” Ben buyur der gibi başımı salladım, o da tadına baktı, ama bir karar veremedi; sonunda Oskar onun aldığı baş kısmının tadına baktı, her zamanki gibi parçalardan daha iyisine konmuş olduğunu söyleyerek yatıştırdı onu.</p>

  <p>Balıkla bordo şarabı içtik. Ben, yazık, kahve fincanlarımızda beyaz şarap olsaydı daha iyi olurdu dedim. Lankes benim bu konudaki tereddüdümü silip atmaya çalıştı; çavuşluk zamanında Dora Yedi’de çıkarma harekâtı baş-layıncaya kadar hep kırmızı şarap içmiş olduklarını hatırladı: “Hey be, çıkarma başladığı zaman hepimiz de zomduk. Şimdi arkada, Cabourg gerisinde hepsi de aynı mezarlıkta yatan Kowalski, Scherbach ve o kısa boylu Leuthold çıkarmanın başladığını hiç fark etmediler. Şu ötede Arromanches dolaylarında İngilizler, bizim, kesimde ise sürüyle KanadalIlar. Daha biz pantolonlarımızın askılarını omuzlarımıza geçirmeden, yanımızda bitiverdiler ve How are you? dediler bize.”</p>

  <p>Sonra çatalla havada delikler açarak ve ağzından kılçıkları tükürerek: “Ha söylemeyi unuttum, bugün Herzog’u gördüm Cabourg’ta, bizim koruganları ziyaretinizde tanımıştınız hani, şu hayaller gören Herzog’u, hani üsteğmendi kendisi.”</p>

  <p>' Elbette Oskar Üsteğmen Herzog’u anımsıyordu. Lan-kes her yıl Herzog’un Cabourg’a geldiğini ve yanında haritalar ve ölçme aletleri getirdiğini, çünkü koruganlar dolayısıyla gözüne uyku girmediğini anlattı. Bizim buraya, Dora Yedi’ye uğrayacak ve birtakım ölçmelerde bulunacakmış, dedi.</p>

  <p>Daha biz balığı yemekle meşgulken —yavaş yavaş boydan boya uzanan büyük kılçığı görünmeye başlamıştı balığın — Üsteğmen Herzog çıkageldi. Hâkî bir külot pantolon giymişti, tombul baldırları görünüyordu, tenis ayakkabıları vardı ayaklarında, düğmeleri açık keten gömleğinden gri-kahverengi kıllar dışarı taşıyordu. Tabiî kalkmadık ayağa. Lankes beni dostu ve iş arkadaşı olarak tanıttı, Herzog’a emekli üsteğmen diye hitap etti.</p>

  <p>Emekli Üsteğmen hemen Dora Yedi’yi adamakıllı gözden geçirmeye koyuldu. Ama ilkin beton korunağın dış yüzünden işe başladı, Lankes de onun Dora Yedi üzerindeki bu çalışmasına müsaade etti. Birtakım listelere geçirdi elde ettiği sonuçlan Herzog, ayrıca yanında bir makaslı dürbün getirmişti, bu dürbünle araziyi ve kıyıdan içerlere doğru saldıran meddi taciz edip durdu. Hemen yanıbaşımızdaki Dora Altı’nın ateş mazgallarını o kadar muhabbetle okşadı ki, sanki bu korugan kendi eşiydi de eşine bir azizlikte bulunmak istiyordu. Ama bizim yazlığımız olan Dora Yedi’yi içerden görmeye kalkınca, buna engel oldu Lankes: “Ne istiyorsunuz kuzum Bay Herzog! Betonun çevresinde dolanıp duruyorsunuz. Bir zaman aktüel olan çoktan maziye karıştı şimdi.”</p>

  <p>Maziye karıştı, çok sevdiği bir sözdü Lankes’in. Lankes dünyayı hep aktüel ve maziye karışmış olarak ikiye ayırıyordu. Gelgelelim emekli üsteğmene göre hiçbir şey karışmamıştı maziye, hesap ödevi henüz çözülmemiş duruyordu ortada, sonradan da olsa tarih önünde hesap vermek gerekiyordu ve işte şimdi de kendisi Dora Yedi'yi içerden denetleyecekti: “Anladınız mı ne demek istediğimi, Lankes?”</p>

  <p>Ve birden soframıza ve soframızdaki balığımıza Herzog’un gölgesi düştü. Herzog bizim yanımızdan geçmek ve giriş kapısı üzerindeki beton süslemelerde hâlâ Lankes Çavuşun ressam eli sezilen korugana girmek istiyordu.</p>

  <p>Ama Herzog soframızın yânından geçerek giremedi korugana. Alttan doğru, elinde çatal, ama çatalı kullanmayarak, yumruğunu yukarı doğru savurup emekli üsteğmeni kumlar içerisine devirmişti Lankes. Başını sallayarak, balıklı yemeğimizin kesintiye uğramasına hayıflanarak doğruldu; sol eliyle üsteğmenin keten gömleğinin yakasına yapıştı, kumlar üzerinde düzgün bir iz çizdirerek, üsteğmeni sürükleyerek kenara aldı ve onu kum yığınından aşağı fırlattı; üsteğmen gözden kaybolmuştu, ama ister istemez sesini işitiyorduk. Lankes’in arkasından fırlattığı ölçme aletlerini topladı ve söylenerek, daha önce Lan-kes’in maziye karıştı diye nitelediği bütün tarihî ruhları bir bir davet ederek uzaklaşmaya başladı.</p>

  <p>“O kadar haksız da değil hani senin Herzog. Hayal gören biri falan ama. Biz çıkarma başladığı zaman burada böyle zom olmasaydık, KanadalIların hali nice olurdu kimbilir.”</p>

  <p>Bana sadece başımı sallayarak onaylamak kalmıştı, çünkü daha bir gün önce cezirde midye ve boş istridye kabukları arasında bir KanadalInın üniformasına ait bir düğme bulmuştum, bu da açıkça anlatıyordu her şeyi. Oskar düğmeyi cüzdanında saklıyordu ve sanki seyrek ele geçen bir Etrüsk sikkesi bulmuş gibi bu düğme mutluluk veriyordu kendisine.</p>

  <p>Üsteğmen Herzog’un ziyareti bütün kısalığına rağmen geçmişteki anıları gözlerimizin önünde canlandırmıştı: “Hâlâ hatırında mı Lankes, hani bir zaman Cephe Tiyatrosuyla sizin beton koruganı dolaşmaya gelmiştik, koruganın üzerinde kahvaltı yapmıştık, bugünkü gibi de hafif bir rüzgâr esiyordu; ve ansızın altı ilâ yedi rahibe belirivermişti, Rommel Kuşkanmazları arasında yengeç ve karides arıyorlardı; sen de hani kıyıyı temizlemek emrini almış, cani bir makineli tüfekle bu işi yapmıştın.”</p>

  <p>Lankes hatırlamıştı, balığın kılçıklarından etleri emiyordu, hattâ isimlerini de hâlâ unutmamıştı rahibelerin: Rahibe Scholastika, Rahibe Agneta diye sayıp dökmeye başladı; rahibe adayı Agneta’yı bir sürü karalar ortasında pembe bir yüz olarak tanımladı; o kadar açık seçik bir tablosunu çizip önüme sürdü ki Agneta'nın, benim sürekli olarak hayalimde yaşayan o dünyevî hemşire Drothea’ nın hayali gerçi gömülüp gitmedi içimde ama, yine de biraz örtüldü üzeri; Lankes’in tanımlamasından ancak birkaç dakika sonra — ama benim bir mucize diye değerlendirebileceğim kadar da çabuk olup şaşırtmamıştı beni — Cabourg yönünden genç bir rahibe kum tümsekleri üzerinden esip geldi, bir sürü kara ortasında pembe bir yüz, hani görülemeyecek gibi değildi.</p>

  <p>Yaşlıca beylerin yanlarında taşıdıklarına benzer siyah bir şemsiyeyi güneşe karşı tutuyordu elinde. Ho!lywood'daki hamarat filimcilerin alınlarında taşıdıkları göz koruyucu siperliğe benzer koyu yeşil bir zelüloit siperlik öne doğru bir kubbe oluşturuyordu. Kumlar arasında seslendikleri işitiliyordu kendisine. Anlaşılan geride daha başka rahibeler vardı.</p>

  <p>“Rahibe Agneta!” diye bağırıyorlardı. “Rahibe Agneta! Nerdesiniz Allahaşkına?”</p>

  <p>Agneta Hemşire bizim gittikçe daha açık seçik ortaya çıkan morina balığımızın belkemiğinin oluşturduğu o iri kılçığın tepesinde dikilen yavrucak da cevap veriyordu: “Buradayım Scholastika Hemşire. Burasını hiç rüzgâr tutmuyor.”</p>

  <p>Lankes sanki bu Katolik geçit resmini kendisi davet etmiş, kendisini şaşırtacak hiçbir şey olamazmış gibi sırıtıyor ve o bir kurt başını andıran başını hazla sallıyordu.</p>

  <p>Genç rahibe bizi görmüştü ve korunağın solunda dikiliyordu. Yusyuvarlak iki burun deliği bulunan pembe bir yüz; hafif öne fırlamış, başkaca bir kusuru olmayan dişlerinin arasından: “Oh!” dedi bizi görünce.</p>

  <p>Lankes belden yukarısını hareket ettirmeden boynuyla başını çevirdi: “Ne o Aziz Hemşire ufak bir geziye mi çıktınız böyle?”</p>

  <p>Ne kadar da çabuk cevap verdi Agneta Hemşire: “Yılda bir kez denize ineriz de. Ama ben daha ilk olarak görüyorum denizi. Ne kadar da büyükmüş.”</p>

  <p>Bu söze ne denirdi. Deniz üzerine söylenen bu söz bugüne kadar deniz için söylenmiş tek isabetli söz olarak görünmüştür bana hep.</p>

  <p>Lankes konukseverlik gösterdi, benim payıma balığın orasını burasını kurcalayarak biraz bir şeyler bulup Hemşire’ye ikram etti: “Biraz bakar mısınız tadına, Aziz Hemşire? Henüz sıcacık daha.”</p>

  <p>Lankes’in nasıl öyle serbestçe Fransızca konuşabildiğine şaştım, bunun üzerine Oskar da onun gibi yabancı dille ifadei meram etmeye çalıştı: “Çekinmenize lüzum yok hiç; bugün cuma nasıl olsa.”</p>

  <p>Ama tarikatlarının katı kurallarıyla ilgili bu ima da, rahibe cüppesinin ustalıkla örtüp gizlediği kızın soframıza buyurmasını sağlayamadı.</p>

  <p>Merakını yenemeyerek: “Hep burada mı oturuyorsunuz?” diye öğrenmek istedi Agneta Hemşire. Korunağımızı hoş, ama biraz komik buluyordu. Ne yazık ki başhemşireyle diğer beş hemşire ellerinde siyah şemsiyeler ve alınlarında yeşil göz koruyucu siperliklerle kum tepelerini aşarak göründüler o anda. Agneta Hemşire hemen seğirtip kayboldu ve doğudan esen rüzgârın kırpıp traş ettiği söz kalabalığından anladığım kadarınca, adamakıllı azarlanıp paylandı, başrahibeyle öbür rahibeler onu aralarına aldılar.</p>

  <p>Lankes düşlere kaptırmıştı kendini. Çatalı ters olarak ağzında tutuyor ve kumlar üzerinde esip giden rahibeler topluluğunu süzüyordu: “Bunlar rahibe değil, yelkenli gemi.”</p>

  <p>“Yelkenli gemiler beyaz olur.” diye itiraz edecek oldum.</p>

  <p>“Bunlar siyah olanları.” Lankes ile kolay değildi konuşmak. “O sol uçtaki amiral gemisi. Agneta ise hızlı hızlı seyreden bir korvet. Yelkenli gemiler için elverişli bir rüzgâr: dümen suları, ön yelken, arka yelkenler, haç direk, ana direk, mizzina direği; bütün yelkenler çekilmiş, İngiltere’ye varmak üzere ufka doğru yol alıyor yelkenliler. Düşün bir, yarın sabah tomiler uyanıyor, pencereden bakıyorlar, ne görseler beğenirsin: Yirmi beş bin rahibe, tepeden tırnağa flamalarla donatılmış ve derken başlıyor...”</p>

  <p>“Yeni bir mezhep kavgası”, diye yardım edecek oldum kendisine. Amiral gemisinin adı Maria Stuart ya da De Valera olmalı ya da en iyisi Don Juan. Daha hareketli yeni bir filo Trafalgar yenilgisinin öcünü alıyor. “Bütün Prutan’lara ölüm!” diye bağırılıyor ve bu kez İngilizlerin bir Nelson’ları da yok hazırda. İstilâ başlayabilir: İngiltere’nin bir ada olarak varlığı sona eriyor.”</p>

  <p>Lankes’in konuşması pek politik bir niteliğe bürünmüştü. “İşte şimdi istim alıyor rahibeler” diye devam etti sözlerine.</p>

  <p>“Yelken açıyorlar”, diyerek düzeltecek oldum.</p>

  <p>İster yelken açsın, ister istim alsınlar, Cabourg yönünde esip gidiyor, kendileriyle güneş arasında şemsiyeler tutuyorlardı. Sadece biri biraz geride kalıyor, yürürken bazen eğiliyor, bir şey alıyor yerden, sonra aldığı şeyi yine gerisin geri yere bırakıyordu. Filodan artakalan gemiler — az önceki görüntüye sadık kalmak istersek — usul usul, rüzgâra karşı sağa sola zikzaklar çizerek, yanıp kül olmuş eski kıyı otellerinin kulislerine doğru varmak için uğraşıp didiniyordu.</p>

  <p>“O gerideki demir alamadı, belki de küreklerinde arıza var.” Lankes hâlâ gemici ağzıyla konuşuyordu. “O hızlı korvet olmasın bu, Agneta olmasın?”</p>

  <p>Korvet olsun, firkateyn olsun, eğilip yerden midye toplayan, sonra da topladıkları kaldırıp atan rahibe adayı Agneta idi.</p>

  <p>“Ne topluyorsunuz öyle, Aziz Hemşire?” Oysa rahibe adayının ne topladığını çok iyi görüyordu Lankes.</p>

  <p>“Midye”, diye cevabı verdi Agneta kelimeyi, özellikle vurgulayarak ve yere eğildi.</p>

  <p>“İzin var mı peki bunu yapmanıza? Dünyevî nimetlerdir çünkü midyeler.”</p>

  <p>Ben rahibe adayı Agnetayı destekledim: “Yanılıyorsun Lankes. Midyeler asla dünyevî nimetlerden değildir.”</p>

  <p>“Kıyı nimetleridir o zaman. Ama ne olursa olsun dünyevî servetlerdendir, servet sahibi olmalarına da izin yoktur rahibelerin. Yoksulluktur parolaları onların, yoksulluk, hep yoksulluk. Öyle değil mi, Aziz Hemşire?”</p>

  <p>Agneta Hemşire öne fırlamış dişleriyle gülümsedi: “Ben hepsi birkaç midye alıp götüreceğim. Çocuk yuvası için. Küçükler midye kabuklarıyla oynamayı çok seviyor ve hiç deniz kenarına inmediler daha.”</p>

  <p>Agneta Hemşire korunağın kapısında dikiliyordu, bir rahibe bakışıyla içeri bir göz attı.</p>

  <p>“Nasıl, evciğimizi beğendiniz mi?” dedim ben dostluk kurmaya çalışarak. Lankes daha dolaysız davrandı: “Buyurup bir görmez misiniz içerisini? Görmek bedava, Aziz Hemşire.”</p>

  <p>Agneta Hemşire dayanıklı ve sağlam kumaştan rahibe giysisinin altında, ayaklarındaki sivri, iskarpinlerle yeri eşeliyor, hattâ bazen kumları itiyor ayaklarıyla, rüzgâr da kumu alıp balığımızın üzerine serpiyordu. Biraz daha güvensiz ve o anda açık kahverengililiği belirginleşen gözleriyle Lankes’le beni ve bizim aramızdaki sofrayı süzdü. “Hayır hayır, olmaz!” Bu da yine bizim itirazımızı davet etti.</p>

  <p>“Ne münasebet, Aziz Hemşire!” diyerek bütün güçlükleri ortadan silip atmaya çalıştı Ressam Lankes ve doğruldu. “Hani güzel bir manzarası var korunağın. Mazgal deliklerinden bütün sahili görebilirsiniz.”</p>

  <p>Agneta Hemşire hâlâ duraksıyordu, muhakkak ki kumla dolmuştu kunduraları. Lankes elini korunağın kapısından içeri uzatmıştı. Kendi elinden çıkmış beton süslemeler güçlü ve dekoratif gölgeler yapıyordu. “Sonra temizdir de içerisi.”</p>

  <p>Galiba Ressam Lankes’in buyur eden el hareketi Agneta Hemşire’nin korunaktan içeri girmesine yol açtı. “Ama bir an için sadece”, dedi kesin bir edayla. Lankes’in önü sıra süzülüp korunağa daldı. Lankes pantolonuna sürterek sildi ellerini — tipik bir ressam davranışı — ve korunakta kaybolmadan: “Sakın benim balıktan almayasın ha!” diyerek bana gözdağı verdi.</p>

  <p>Ne var ki balığa doymuştu Oskar. Sofradan çektim kendimi geriye, kumları sürüyüp getiren rüzgârla güçlü meddin dalgalarının eline kalmıştım. Ayağımla trampetimi bana doğru çekip aldım ve onu konuşturarak bu betonlu araziden, bu koruganlar dünyasından, Rommei Kuşkonmazı denen bu sebzeden bir çıkış yolu aramaya koyuldum.</p>

  <p>İlkin, pek de başarı elde edemeyerek sevgiden başladım: Bir zamanlar ben de bir hemşire sevmiştim. Rahibe değil, hastanede çalışan bir hemşire. Pek güzeldi, ama asla görmedim yüzünü. Bir keçe halısı vardı, aramıza girdi. Zeidler’lerin koridoru da pek karanlıktı. Bu yüzden keçe liflerini Drothea Hemşire’nin teninden daha açık seçik hissettim vücudumda.</p>

  <p>Bu konu göz açıp kapamadan keçe halı üzerinde son bulunca, Maria’ya karşı duyduğum eski sevgiyi bir ritmik hava içerisine dökerek çabuk büyüyen arsız sarmaşıklar gibi beton korunağın önüne dikmeye çalıştım. Ama baktım yine Drothea Hemşire, Maria’ya karşı duyduğum sevginin yoluna durdu: Bir karbol kokusu esip geldi denizden doğru. Üzerlerinde hemşire giysileriyle martılar el ettiler, güneş gözüme bir kızılhaç broşu olarak göründü.</p>

  <p>Trampet çalarken rahatsız edilmesi aslında sevindirmişti Oskar’ı. Başrahibe Scholastika yanında beş rahibesiyle geri dönüp gelmişti. Yorulmuş görünüyor, şemsiyelerini çarpuk çurpuk ve yeis içinde tutuyorlardı: “Genç "bir rahibe gördünüz mü? Bizim rahibe adayını gördünüz mü? Yavrucak daha pek küçük; denizi ilk görüyor. Herhalde kaybetti yolunu. Heyy, nerdesiniz Agneta Hemşire?”</p>

  <p>Bu kez arkadan esen rüzgârın giysilerini şişirdiği rahibe kalabalığını Orne ağzı, Arromanches ve bir zamanlar İngilizlerin denize sunî limanlarını oturtuverdikleri Port Winston’a doğru yollamaktan başka yapacak bir şey kalmadı benim için. Hepsine bizim korunakta yer yoktu. Gerçi bir an Ressam Lankes’i böyle bir ziyaretle şereflendirmek geçmedi değil aklımdan, ama sonra dostluk, usanç ve öfke bir olup başparmağımı Orne ırmağının ağzına doğru uzatmaya beni mecbur etti. Rahibeler başparmağımın gösterdiği yöne uyarak, kum yığınları üzerinde gittikçe küçülen, kara kara esip giden noktalara dönüştüler; ayrıca: “Agneta Hemşire!” diye ağlamaklı haykırışları da gittikçe daha rüzgârlı çıkmaya başladı ve nihayet kum tepeleri arasında silinip gitti.</p>

  <p>İlk olarak Lankes çıktı korunaktan. Ressamlardaki o tipik davranış: ellerini pantolonuna sürerek temizledi, güneşe kıvrılıp uzandı, benden bir sigara istedi sonra, verdiğim sigarayı gömlek cebine sokarak soğumuş balığa yumuldu. “Acıktırıyor adamı” diye bir açıklamada bulundu ima yollu ve benim hisseme düşen kuyruk kısmını yağmalamaya başladı.</p>

  <p>“Muhakkak bedbahttır şimdi.” diye suçladım Lankes’i ve bir yandan bedbaht sözcüğünün tadını çıkarmaya çalıştım.</p>

  <p>“Ne münasebet? Bedbaht olması için hiç neden yok.”</p>

  <p>İnsanlara karşı davranış tarzının onları bedbaht edebileceğini aklı almıyordu Lankes’in.</p>

  <p>“Peki ne yapıyor şimdi?” diye sordum, aslında başka bir şeydi sormak istediğim.</p>

  <p>Lankes elindeki çatalla bir açıklamada bulunarak: “Cüppesinin bir yeri yırtıldı da yırtılan yeri dikiyor” dedi.</p>

  <p>Derken cüppesinin yırtılan yerini diken Agneta Hemşire korunaktan çıktı. Hemen şemsiyesini açtı yeniden,, hafiften bir tralala tutturdu, ama benim işittiğim kadarınca zoraki çıkıyordu sesi: “Korunağınızın manzarası gerçekten güzel. Bütün kıyı ve deniz ayaklar altında.”</p>

  <p>Balığımızın artıkları önünde durdu derken.</p>

  <p>“Müsaade var mı?”</p>

  <p>Lankes ile ben aynı zamanda buyur der gibi başımızı salladık.</p>

  <p>“Deniz havası acıktırıyor insanı”, diyerek Agneta Hemşire'nin duygularını açığa vurmasına yardım edecek oldum; bu kez de o başını sallayarak beni onayladı; ağır manastır işlerine alışkın kızarıp yer yer çatlamış ellerini balığımıza uzattı; bir parça alıp ağzına götürdü; sanki batıktan önce yediği bir şey vardı da, şimdi bunu balıkla yeni baştan ağzında çiğniyormuş gibi ciddî ciddî, kendini zorlayarak ve dalgın düşünceli ağzını oynatmaya başladı.</p>

  <p>Gözüm hotozunun altına kaydı Agneta Hemşire'nin. Yeşil göz siperliğini korunakta unutmuştu. Büyüklükleri birbirinin aynı olan boncuk boncuk terler, katı sınırları içerisinde bir madonna etkisi uyandıran pürüzsüz ve beyaz alnına dizilmişti. Lankes yeniden bir sigara istedi benden, oysa daha önce verdiğimi henüz içmemişti. Bütün paketi tutup attım kendisine. Lankes paketten üç sigara alıp gömleğinin cebine sokarken ve bir sigarayı da dudaklarının arasına yerleştirirken, arkasına döndü Agneta Hemşire, elinden şemsiyeyi attığı gibi koşmaya başladı; ancak o anda yalnayak olduğunu fark ettim; kum yığınlarını tırmandı ve dalgalara doğru seğirtip kayboldu.</p>

  <p>“Bırak gitsin!” dedi Lankes. “Gelir yine, ama bakarsın gelmez de.”</p>

  <p>Ancak kısa bir süre serinkanlılığımı muhafaza edip Ressam Lankes’in içtiği sigaraya bakabildim. Sonra korunağın üzerine çıkıp met dalgalarının gittikçe daha yakınlara atıp sürdüğü kıyıyı taradım gözlerimle.</p>

  <p>“Ee, ne görüyorsun bakalım?” diye sordu Lankes.</p>

  <p>“Soyunuyor.” Daha fazla bir bilgi alamadı Lankes benden. “Galiba yıkanıp serinleyecek biraz.”</p>

  <p>Ben bu met zamanında, ayrıca yemekten bu kadar kısa bir süre sonra tehlikeli bir iş olarak gördüm bunu. O anda dizlerine kadar suyun içerisine girmiş bulunuyordu Agneta Hemşire ve vücudu gittikçe daha çok suyla örtülüyordu. Yuvarlak bir sırtı vardı. Ağustosun sonunda elbet pek de sıcak olmayan su onu korkutmuyordu; derken yüzmeye başladı, ustaca yüzüyor, çeşitli yüzme biçimlerini deniyor ve suya dalıp dalgaları yararak ilerliyordu.</p>

  <p>“Bırak yüzsün! Sen de in artık aşağı!”</p>

  <p>Dönüp arkama baktım, Lankes uzanıp geriniyor ve bir yandan sigarasını tüttürüyordu. Morinanın parlak kılçıkları sofranın çevresine hâkim, beyaz beyaz ışıldıyordu güneşte.</p>

  <p>Beton korunaktan atlayıp indiğimde, ressam gözlerini açarak dedi ki Lankes: “Yaman bir tablo olur hani: Dalga dalga rahibeler ya da met dalgalarında rahibeler.”</p>

  <p>“Allahın canavarı!” diye haykırdım ben. “Ya boğulursa şimdi?”</p>

  <p>Lankes gözlerini yumdu: “O zaman boğulan rahibeler olur tablonun adı.”</p>

  <p>“Peki geri gelir de, ayaklarının önüne yığılıp kalırsa?”</p>

  <p>Gözleri açık, yargısını verdi Lankes hemen: “O zaman kendisine ve tabloya yoldan çıkmış rahibe denir.”</p>

  <p>Lankes için iki şıktan biri vardı sadece; ya öyle, ya böyle; ya baş, ya kuyruk; suda boğulmuş ya da yoldan çıkmış. Benim elimden sigaraları alıyor, Üsteğmen'i kum yığınından aşağı fırlatıyor, payıma düşen balıktan yiyor ve aslında Tanrı’ya adanmış bir yavrucağa korunağın içerisini gösteriyor, daha kız denizde yüzerek açılırken yumrularla donanmış kaba ayaklarıyla havaya resimler çiziyor, hemen yapacağı tabloların boyutlarını bildirerek onlara isimler takıyordu: Dalga dalga rahibeler. Rahibeler met dalgaları ortasında. Suda boğulan rahibeler. Yoldan çıkan rahibeler. Yirmi beş bin rahibe. Yanlamasına tablo: Trafalgar önünde rahibeler. Dikine tablo: Rahibeler Lord Nelson’u yenilgiye uğratıyor. Karşıdan esen rüzgârda rahibeler. Yelkenler için elverişli rüzgârda rahibeler. Rüzgâra karşı zikzaklar çizerek ilerleyen rahibeler. Kara, çok çok kara, canına okunmuş beyaz ve buzlara yatırılmış mavi: İstilâ ya da: Mistik, barbarca can sıkıntısı, savaş günlerinde Lankes’in beton korunağa verdiği isim. Ve bütün bu resimleri, yanlamasına ve dikine resimleri Lankes Ren bölgesindeki kente döndüğümüz zaman yaptı, seri halinde rahibe tabloları hazırlayarak bunlara meraklı bir alıcı buldu, kırk üç rahibe tablosundan bir sergi düzenledi; bunlardan yedisini koleksiyonculara, sanayicilere, sanat müzelerine ve bir Amerikalıya sattı; eleştirmenlerin kendisini <span style="font-weight:bold;">Picasso’yla</span> karşılaştırmalarına yolaçtı ve beni, yani Oskar’ı konser menejleri Dr. Dösch’ün kartvizitine el uzatmaya kandırmak için çalıştı ve bunda da başarı kazandı; çünkü sadece onun sanatı değil, benim kendi sanatım da ekmek! ekmek! diye sesleniyor, dolayısıyla üç yaşındaki Trampetçi Oskar’ın savaştan önce ve savaş sırasındaki tecrübelerini teneke trampet yardımıyla savaş sonrasının çil çil ve çın çın altınına dönüştürmek gerekiyordu.</p>
</body>
</html>
