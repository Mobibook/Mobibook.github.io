<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a>MADONNA 49</h2>

  <p>Para reformu geldi, beni budalanın biri yapıp çıktı; Oskar’ın parasında da aynı şekilde bir reforma gitmeye zorladı beni; bundan böyle Oskar kamburuna dayanarak, zengin olmak değilse de geçimini sağlamaktan başka çıkar yol göremedi.</p>

  <p>Oysa iyi bir vatandaş olabilirdim. Bugün gördüğümüz gibi meyvalarını vermekte bulunan burjuvazinin doğmasını sağlayacak koşulları sinesinde barındırmış para reformunu izleyen günler, Oskar'daki burjuvazi özelliklerinin gelişimi için de uygun bir zemin oluşturabilirdi. Bir koca ve burjuva hayatı yaşayan bir kimse olarak yeniden kalkınma eylemine ben de katılabilir, şimdi orta büyüklükte bir mermer atelyesinin sahibi olur, otuz kadar kalfa, çırak ve yardımcıya para ve ekmek dağıtır, bütün yeni yapılan binaları, bürolar için inşa edilen gökdelenleri ve sigorta saraylarını o makbul fosilli kireç taşı ve yeşil mermerden cephelerle gösterişli duruma sokan bir adam, bir iş adamı, burjuva sınıfına mensup biri, bir koca olurdum; ama Maria kocalığa kabul etmek istememişti beni.</p>

  <p>Bu durumda Oskar’ın aklına kamburu geldi ve kendini sanata kaptırdı. Geçimi mezar taşlarına bağlı olup durumu para reformuyla aynı şekilde sarsılan Korneff bana yol vermeden, ben bıraktım işi; Guste Koster’in evindeki mutfakta elim böğrümde oturuyor, ya da sokaklarda kal-dirim mühendisliği yapıyordum; benim o ısmarlama şık elbisemi giye giye eskitiyor, gün geçtikçe üstüme başıma pek dikkat etmez oluyordum. Gerçi kavga etmiyorduk Maria’yla<span style="font-weight:bold;">,</span> ama kavga etmekten korktuğum için çok vakit öğleden önce erkenden Bilk’teki evden çıkıp Graf Adolf Meydanı’na ve oradan da saray parkına giderek kuğuları ziyaret ediyor, parkın sıralarında ufak tefek, düşüncelere dalarak, hani içimde bir hınç olmaksızın oturuyordum; Düsseldorf da birbirine komşu îş ve İşçi Bulma Kurumluyla Güzel Sanatlar Akademisi karşıda bulunuyor, biraz yana düşüyordu.</p>

  <p>İnsan parkta böyle bir tahta sıra üzerinde oturuyor, oturuyor, derken sonunda kendisi de üzerinde oturduğu tahta gibi oluyor, dertleşecek birini arıyor. Sağlık durumları havaya bağlı yaşlı erkekler, zamanla yine pek çenesi düşük genç kızlara dönüşmüş nineler, içinde bulunan mevsim, siyah kuğular, bağrışarak birbirleri arkasından seğirten çocuklar ve insanda çaresiz birbirlerinden ayrılacakları ana kadar kendilerini gözetleme isteği uyandıran sevgili çiftler. Bazan yere bir kâğıt parçası atılıyor; kâğıt parçası biraz uçuyor havada, yerde yuvarlanıyor, derken parkın temizliğine bakan bir adam elindeki çubuğun sivri ucunu batırıp alıyor yerden.</p>

  <p>Oskar dizleriyle pantolonunun bacaklarında birbirine denk potlar meydana getirerek oturmasını beceriyordu. Gözlüklü kızla iki sıska delikanlı, gözlüklü şişman kız benimle konuşmadan önce de dikkatimi çekmişti şüphesiz; kız deri bir ceket giymişti ve savaşta askerlerin kuşandığı bir palaskası vardı ceketin. Benimle konuşmak fikri herhalde siyah elbiseli ve anarşist görünüşlü delikanlılardan gelmişti; ama ne kadar tehlikeli bir görünüşleri olursa olsun, halinde gizli bir büyüklük okunan benim gibi bir kamburla dolaysız, kestirmeden konuşmayı göze alama-mış, şişman kızı benimle konuşmaya kandırmışlardı. Kız yanıma geldi, sütun gibi bacaklarını aralayıp önümde dikildi; baktım bir şeyler geveliyor ağzında, buyurup oturmasını söyledim. Kız oturdu, Ren Irmağı'ndan doğru puslu, âdeta sisli bir hava esiyordu bize doğru, kızın gözündeki gözlüğün camları buğulanmıştı; konuştu da konuştu kız, nihayet ben gözlüğünün camlarındaki buğuyu silmesini, sonra da ne istediğini benim anlayabileceğim gibi açık seçik dile getirmesini söyledim. Bunun üzerine kız, karanlık kasvetli bir görünüşleri olan delikanlıları işaret ederek yanına çağırdı; delikanlılar ben sormadan sanatçı diye tanıttılar kendilerini; yağlı boya, kara kalem resimler yapıyor, aynı zamanda heykeller yontuyorlardı ve bir model aramaya çıkmışlardı. Nihayet biraz coşkun bir ifadeyle beni böyle bir model olarak gördüklerini açıkladılar; ben beş parmağımı paradan ne haber der gibi çabuk çabuk oynatınca, hemen bir akademi modelinin kazanç imkânlarını sayıp dökmeye başladılar: saat başına güzel sanatlar akademisi bir mark seksen fenik ödüyor, çıplak modeller için — ama böyle bir şey sizin için söz konusu değil dedi şişman kız — hattâ iki mark veriyordu.</p>

  <p>Neden evet demişti bu işe Oskar? Sanat onu çekmiş miydi kendine? Kazancın cazibesine mi kapılmıştı? Sanat ve kazanç imkânı beni cezbetmiş, Oskar’m evet demesini sağlamıştı. Böylece ayağa kalktım; üzerinde oturduğum, sırayı ve bir park sırası üzerinde vakit geçirmenin sağlayacağı imkânları kesin olarak arkamda bırakarak, dimdik yürüyen gözlüklü kızın ve yürürken dehâlarını sırtlarında taşır gibi vücutlarını öne doğru eğen delikanlıların peşine düştüm; İş ve İşçi Bulma Bürosu’nu geçerek Eiskellerberg Sokağı’na saptık ve savaşta yer yer hasara uğramış Güzel Sanatlar Akademisi'ne geldik.</p>

  <p>Başında sanatçıların giydiği bir bere, siyah kenarlı tırnakları bulunan kara sakallı profesör de —bana gençlik yıllarımın kara günlerini anımsatmıştı — kendi öğrencileri gibi mükemmel bir model olarak gördü beni.</p>

  <p>Uzunca bir süre çevremde dönüp durdu, kömür gözlerini sağa sola oynattı, sesli sesli burnundan soludu; öyle ki, burun kanatlarından kara tozlar çıktı ve kara tırnaklarıyla âdeta görünmeyen bir düşmanı boğar gibi: “Sanat bir suçlamadır!” dedi. “Bir dışavurum, bir tutkudur! Sanat ak kâğıtlar üzerinde dağılıp dökülen kara kalemdir!”</p>

  <p>Bu dağılıp dökülen sanata modellik yapmaya başlamıştım. Profesör Kuchen beni öğrencilerinin atelyesine götürdü, kendi eliyle kaldırıp bir sehpanın üzerine koydu, sonra da döndürdü sehpayı; hani benim başımı döndürsün diye değil, Oskar’ın vücudundaki nisbetleri dört bir yandan açıkseçik gözler önüne serebilsin diye yaptı bunu. On altı sehpa Oskar’ın profiline yaklaştırıldı. Önce burnundan soludukça tozlar çıkaran Profesörün teorik bir dersi: İfade gücü istiyordu Profesör, bu sözcük üzerinde ısrarla durdu, umutsuzluk taşan gece gibi kara bir dışavurum dedi; benim yani Oskar’ın, mahva sürüklenmiş insan tablosunu suçlayıcı, meydan okuyucu, zaman üstü, ama yine de yüzyılımızdaki cinneti dile getirerek ifade ettiğimi ileri sürdü, sehpalar üzerinden bir gökgürültüsü gibi gümbürdeyerek yuvarlandı sesi: “Bu alil ve sakat insanın resmini yapmayacak, onu boğazlayacak, çarmıha gerecek, kara kalemle onu kâğıt üzerine çivileyeceksiniz!”</p>

  <p>Bu sözler haydi başlayın anlamına geliyor olmalıydı ki, sehpalar arkasında on altı kara kalem on altı kez cızırdadı; kâğıt üzerinde dağılarak çığlıklar attı on altı kez; benim dışavurumuma, yani kamburuma çarparak parçalandı ve kamburumu kararttı, kara sürdü, doğru dürüst resme geçiremedi onu; çünkü Prof. Kuchen’ın bütün öğrencileri öylesine bir karalıkla kamburumun peşine takılmıştı ki, ister istemez aşırılığa kapılıyor, kamburumun boyutlarını yanlış takdir ve tahmin ediyor, gittikçe daha büyük resim kâğıtları kullanmalarına rağmen kamburumu bir türlü kâğıt üzerine çekip alamıyorlardı.</p>

  <p>Derken Profesör Kuchen on altı kara kalem düşmanına yerinde bir tavsiyede bulundu, benim ifade gücü fazla zengin kamburumla işe başlamayarak — kamburum bütün büyüklüklere kafa tutuyormuş— resim kâğıdının üst beşte birine elden geldiği kadar sola ilkin başını karalamalarını söyledi.</p>

  <p>Koyu kahverengi ışıldıyor saçlarım, beni saçları bukle bukle bir çingeneye benzetiyordu. Oskar’ın gözlerinin mavi olduğu on altı sanat müridinden hiç birinin de dikkatine çarpmamıştı. Bir moladan yararlanarak — çünkü her modelin üç çeyrek saat süren bir modellikten sonra bir çeyrek saatçik dinlenmeye hakkı vardır— on altı resim kâğıdının üst sol beşte birlerini gözden geçirdiğim zaman, hepsinde de kahırlı yüzümün sosyal-suçlayıcı bir ifade taşıdığını görerek şaşırdım, ama mavi gözlerimdeki o ışıldayıcı gücü hiçbir resimde bulamayışım biraz dokundu bana: Gözlerimin billûr gibi ve gönülleri fethederek parıldaması gereken yuvalarda, kapkara kara kalem izlerinin oturttuğu kısık nesneler ordan oraya yuvarlanıyor, parça parça dağılıp dökülüyor, iğne gibi vücuduma saplanıyordu.</p>

  <p>Sanatçı özgürlüğünü hesaba katarak şöyle dedim kendi kendime: “Senin bağrında bir Rasputin bulunduğunu sanat perilerinin genç oğullarıyla sanata gönül vermiş kızları anladı; ama acaba senin içinde uyuklayan Goethe’yi de keşfedip uyandırabilecek ve kolayca, o ifade gücüne değil de, daha çok ölçülü bir gümüş kaleme başvurarak kâğıt üzerine geçirebilecekler mi? Ama ne kadar istidatlı olursa olsun, gerek on altı öğrenci, gerek karakalemi eşsiz bir ustalıkla kullanıyor bilinen Prof. Kuchen, Oskar’m geçerli bir tablosunu ilerki kuşaklara armağan etmeyi başaramadı. Ama tatlı para kazanıyor, herkesten saygı görüyor, her gün altı saat döner sehpanın üzerinde dikiliyordum; bazen yüzüm her zaman tıkalı lavaboya, bazen burnum atelyenin gri, gök mavisi, hafif bulutlu penceresine çevrik, bazen da suratım bir paravanaya dönük ayakta duruyor, bana saat başı bir mark seksen fenik getiren ifade gücümü sağa sola bağışlıyordum.</p>

  <p>Birkaç hafta sonra bazı cici tablocukların üstesinden gelmişti öğrenciler, yani dışavurumuma kara sürmekte biraz ölçülü davranmaya başlamışlardı; kamburumun boyutlarını artık sınırsız ölçüde şişirmiyor, bazen beni baştan aşağı, göğüs kafesimin üzerindeki ceketin düğmelerinden tutun da pantolonumun işte o yerine varıncaya kadar kâğıt üzerine geçiriyorlardı; hani söz konusu yer de hepsinden öne taşarak kamburumu sınırlıyordu. Hattâ birçok resim kâğıtlarında bir arka plan için yer bile kalmıştı. Para reformuna rağmen savaşın etkisinden kendilerini kurtaramamış genç öğrenciler, arkama suçlayıcı bir ifade taşıyan kara pencere kovuklarıyla harabeler çiziktiriyor, beni yurdunu bırakıp kaçmış, iyi beslenememekten sıska cılız düşmüş biri olarak çatlak yarık ağaç kökleri arasına yerleştiriyor, hattâ beni tutuklamaya kadar gidiyor, harıl harıl çalıştırdıkları karakalemleriyle gerilere dikenleri aşırı ölçüde sivri bir dikenli tel çekiyor, beni korkutucu bir şekilde arka plana yerleştirdikleri nöbetçi kulelerinden gözetletiyorlardı; benden elimde boş bir teneke kap tutmamı istiyor, arkamda ve tepemdeki zindan pencerelerinin güzelliğinden de yararlanıyor, Oskar’a bir mahkûm üniforması giydiriliyor ve bütün bunları sanatkârane bir ifade gücüne ulaşabilmek üzere yapıyorlardı.</p>

  <p>Ama beni kara saçlı bir Çingene - Oskar olarak görüp, bütün bu kara sürmeler bu yüzden giriştikleri için, bana mavi gözlerle değil de, kömür gözlerle bütün bu sefaleti gördükleri için, tel örgülerin resme geçirilemeyeceğini bilen ben, model olarak ayakta dikiliyor, sesimi çıkarmıyordum; ama bilindiği üzere bir zamana bağlı arka plandan yoksun çalışmaları gereken heykeltraşlar beni model olarak, çıplak model olarak karşılarına alınca sevindim doğrusu.</p>

  <p>Bu kez benimle öğrenciler değil, bizzat üstat konuşuyordu. Profesör Maruhn benim karakalem profesörün, yani Profesör Kuchen’ın ahbabıydı. Günlerden bir gün Kuchen’ın özel atölyesinde, çerçevelenmiş karakalem tablolarla dolu kasvetli bir odada o eşsiz karakalemiyle beni kara sakallının kâğıt üzerine geçirmesi için modellik yapıyor, kımıldamadan duruyordum, bir de baktım Profesör Maruhn ziyarete geldi benim üstadı; iri yarı, şişman, kırk ilâ elli yaşları arasında bir adamdı; başında sanatçı kişiliğine tanıklık eden tozlu bir bere olmasa, beyaz heykeltraşçı önlüğüyle bir cerraha benzemez değildi.</p>

  <p>Klâsik biçimlerin bir hayranı olduğunu hemen fark ettiğim Prof. Maruhn, vücudumdaki tenasüpsüzlükten ötürü hain gözlerle beni süzdü. Sonra dostuyla alay etmeye başladı, bugüne kadar karakaleminle kara kara çiziktirdiğin, sanatçı çevrelerinde sana Çingene Kuchen lakabını kazandıran çingene modellerinden bıkmadın mı daha? diye sordu. Şimdi bir hilkat garibesine mi geldi sıra? Başarılı ve sürümüne diyecek olmayan bir çingene resimleri döneminden sonra daha başarılı ve sürümü daha fazla bir cüce resimleri dönemine başlıyorsun galiba, dedi.</p>

  <p>Prof. Kuchen dostunun alayını, öfkesinden ateş püsküren, gece gibi kara karakalem çizgilerine dönüştürdü ve şimdiye kadar Oskar’ı model alarak yaptığı en kara resim oldu bu. Doğrusu baştan aşağı karaydı resim; sadece şakak kemiklerimin, burnumun ve alnınım ve ellerimin üzerinde birazcık aydınlık vardı; ellerimi de Kuchen hep fazla büyük ve damla hastalığına işaret eden düğümlerle donatarak karakalem coşkularının ortasına çok şey ifade eder biçimde gergin oturtuyordu. Ama sonradan sergilerde itibar gören bu resim beni mavi yani aydınlık ve kasvetli olmayan ışıl ışıl gözlerle gösteriyor. Oskar, Heykeltraş Maruhn’un etkisinden ileri geldiğini sanıyor bunun; nihayet Maruhn karakalem delisi bir kimse olmayıp klâsik sanat akımına mensuptu, dolayısıyla Goethevâri bir durulukta ışıldadığını görebilmişti gözlerimin. Bu yüzden, aslında tenasüpten başka şeyi sevmeyen Maruhn’u beni bir heykeltraş modeli, kendi modeli olarak görmeye ayartan da yine Oskar’ın gözleri olmuştu galiba.</p>

  <p>Maruhn’un atelyesi tozlu ve aydınlıktı, boştu âdeta, bitirilmiş bir çalışma görülemiyordu. Dört bir yanda planlanmış çalışmalar için model iskeletler vardı; bu planlanmış çalışmalar üzerinde o kadar inceden inceye düşünülmüştü ki, teller, demirler ve bükülüp kıvrılmış çıplak borular, modelcilikte kullanılan o balçık olmadan da ilerde ortaya çıkacak biçim mükemmelliğini ve ahengi şimdiden belli ediyorlardı.</p>

  <p>Her gün beş saat çıplak modellik yapıyor, saatte iki mark alıyordum. Heykeltraş Maruhn tebeşirle döner sehpanın bir yerine bir işarette bulunuyor, vücudumun ağırlığını taşıyacak sağ bacağımın nerede kök salacağını bildiriyordu. Sağ bacağımın iç topuk kemiğinden yukarı çekilecek dikey bir çizgi, köprücük kemikleri arasındaki boyun çukurundan geçecekti. Sol bacağım oyunsu bacaktı. Ama yanıltıcı bir isim bu. Her ne kadar sol bacağımı hafif bir açı ve tembel bir davranışla yana doğru uzatıyorsam da, onu kıpırdatmama ya da oynar gibi hareket ettirmeme izin verilmiyor, oyunsu bacağım da tebeşirle döner sehpa üzerinde kök salmaya zorlanıyordu.</p>

  <p>Kendisine modellik yaptığım haftalar Heykeltraş Maruhn kollarım için de böyle uygun, bacaklarım gibi onların da yerinden oynatılmasını sağlayacak bir poz bulamadı. Bazan sol kolumu sarkıtıp sağ koluma bir açı yaptırarak başımın üzerine uzatmak zorunda bırakılıyor, bazen da her iki kolumu göğsümün üzerinde kavuşturup kamburumun altında birleştirmem ya da böğürlerime dayamam gerekiyordu; binlerce imkân vardı ortada ve Heykeltraş Maruhn bunların hepsini benim üzerimde ve esnek kurşun borudan iskelet üzerinde deniyordu.</p>

  <p>Nihayet harıl harıl poz aramakla geçirdiği bir aydan sonra beni başımın üzerinde kavuşturacağım ellerle ya da tamamen kolsuz bir torso olarak kile geçirmeye karar verdi; iskeleti yapmaktan ve yapılan iskelete yeni bir biçim vermekten öylesine bitkin düştü ki, gerçi kil almak için yanımdaki sandığa el attı, işe koyulmak için ilk bir hamlede bulunacak oldu, ama sonra henüz biçim kazanmamış ham maddeyi yeniden sandığın içerisine şappadan bırakıp iskeletin önüne çömdü, beni ve iskeleti süzmeye başladı; umutsuzluk içinde titriyordu parmakları: İskelet fazla mükemmeldi.</p>

  <p>Göğüs geçirmeli bir vazgeçişle, sözde baş ağrılarını ileri sürerek, ama Oskar’a kızıp içerlemeden, bacağının biri üzerine ağırlık binen, biri oynayan, kurşun borudan kolları havaya kalkık, parmakları demirden ensesine kenetlenmiş telden iskeleti köşeye, bütün o vaktinden önce bitirilmiş iskeletlerin yanına koydu; iskeletimin geniş kamburunda kelebek adındaki o tahta yumrular yavaş yavaş, alaylı olmaktan çok kendi işe yararsızlıklarının bilinciyle sallanıyordu, kilin ağırlığını taşıyacak tahta yumrulardı bunlar.</p>

  <p>Bunun üzerine çay içip tam bir saat çene çaldık; Heykeltraş Maruhn kendisine modellik yapmışım gibi bu saatin de ödedi parasını. Henüz genç bir Michenangelo gibi kili avuç avuç, çekinip korkmadan iskeletlere aktarıp, çoğu savaş sırasında mahvolmuş plastik eserler yarattığı eski günlerden söz açtı. Ben de ona Oskar’ın mermer ustası ve kitâbe yazarı olarak çalışmalarından anlattım. Biraz sohbetten sonra Prof. Maruhn beni öğrencilerinin önüne çıkardı, onların da beni bir heykeltraş modeli olarak görmelerini ve Oskar’ı model alarak iskeletler yapmalarını istedi.</p>

  <p>Eğer uzun saç belli bir cinsiyetin işareti kabul edilirse, Prof. Maruhn’un on öğrencisinden altısının kız olduğunu söylemek gerekiyor. Dördü çirkin, ama istidatlı kızlardı bunların. İkisi yakışıklı, çenebaz ve gerçekten kız denmeye lâyık şeylerdi. Çıplak modellik yapmaktan hiç sıkılmadım; hattâ kızlar kendisini döner sehpa üzerinde ilk kez süzüp, kamburuna rağmen onun da bir cinsel organı olduğunu ve bu organın gerektiği takdirde her normal erkeğinkiyle boy ölçüşebileceğini görerek şaşırır gibi olmaları zevklendirdi Oskar’ı. Üstat Maruhn’un öğrencileri üstadın kendisinden biraz başka türlüydü. Daha iki gün geçmeden bu öğrenciler iskeletleri hazırlamış, bir dâhi gibi davranıp dâhice bir aceleye kendilerini kaptırarak kili acele ve acemice tutturulmuş kurşun borular üzerine şap şap çalmışlar, ama anlaşılan iskeletimdeki kambur içerisine gereği kadar tahta yumru oturtmamış olacaklar ki, ıslak ıslak soluyan model kili Oskar’a delik deşik vahşi bir görünüm vererek iskeletler arasında sarkmaya başlamış, taze kilden hazırlanan Oskar on kez yana eğilmişti; derken başım ayaklarımın arasına düşmüş, kurşun borulardan kil şap şup yere düşmeye başlamış, kamburum dizlerimin arkasından oyukların içerisine yuvarlanmış, o zaman Üstat Maruhn’u takdir etmiştim; o kadar mükemmel iskelet yapan biriydi ki Maruhn, yaptığı iskeletleri ucuz kil altında saklamaya hiç ihtiyacı yoktu.</p>

  <p>Kilden Oskar’ın iskelet Oskar’dan ayrılması çirkin ama istidatlı kızları ağlamaya kadar götürdü. Yakışıklı, ama çenebaz kızlar ise, etlerim zamanı derleyip toparlayarak âdeta sembolik bir hava içerisinde kemiklerimden düştükçe güldüler. Birçok haftalar uğraşarak öğrenciler sömestre sonunda sergilenmek üzere yine de birkaç değerli heykel yapmasını başarınca, çirkin ama istidatlı kızlarla, yakışıklı ama çenebaz kızlar arasında ikide bir kıyaslamalarda bulunmak fırsatını ele geçirdim. Çirkin ama sanattan yana istidatlı bakireler, büyük bir titizlikle başımı, kollarımı ve bacaklarımı, kamburumu heykele geçirip, erkeklik organımın ise tuhaf bir çekingenlikten dolayı ya üzerinde durmuyor ya da bu organı aptalca stilize ediyor, oysa yakışıklı, iri gözlü, parmakları zarif ama beceriksiz bakireler vücudumun diğer kısımları üzerine pek eğilmeyerek gösterişli cinsel organımı kılı kılına heykele geçirmek için elden geldiği kadar çaba harcıyorlardı. Bu arada dört erkek öğrenciyi de unutmuş olmamak için şunu da söyleyeyim ki, bunlar beni soyutluyor, beni yassı ve üzeri yivli tahtalara başvurarak dört köşeli çatıyorlar, çirkin bakirelerin ihmal ettiklerini, yakışıklı bakirelerin ise etten bir tabiat ürünü olarak şenlendirmeye çalıştıkları erkeklik organımı, kuru erkek akıllarıyla eşit büyüklükte iki küp üzerinde dört köşe ve uzunlamasına bir kalasa benzeterek, bir devin çiftleşme delisi erkeklik organı gibi boşluğa doğru uzatıyorlardı.</p>

  <p>Mavi gözlerimin mi, yoksa heykeltraş öğrencilerin etrafıma, üryan Oskar’ın çevresine koydukları elektrik sobalarının hatırı için mi, her nedense şirin heykeltraş kızları ziyarete gelen ressamlar ya benim gözlerimin mavisinde ya da üzerime çevrilmiş elektrik sobalarının sıcaklık dalgalarıyla İstakoz gibi kızaran cildimde ressamlar için bir cazibe kaynağı keşfettiler; beni zemin kattaki heykel ve grafik atelyesinden kaçırarak binanın üst katlarına çıkardılar, bundan böyle beni model olarak kullanıp paletlerinde yağlı boyalar kardılar.</p>

  <p>Başlangıçta ressamlar mavi bakışımın henüz pek fazla etkisindeydi. Kendilerine öylesine mavi bakıyor olacaktım ki, fırçaları beni büsbütün mavi geçirmek istiyordu tuvale. Oskar’ın gürbüz eti, dalgalı kahverengi saçları, körpe ve pespembe ağzı o kahrolası mavi renk tonları içerisinde sararıp soluyor, küflenip gidiyordu; ölümcül bir hastalığı haber veren bir yeşil ve insanda kusma tenbihine yolaçan bir sarı da şüphesiz yer yer et loplarımın arasına giriyor, çürüme işini çabuklaştırıyordu.</p>

  <p>Oskar tam yedi gün Güzel Sanatlar Akademisi'nin mahzenlerinde kutlanan karnaval sırasında Ulla’yı keşfedip, bir sanat perisi olarak ressamların önüne çıkarınca, başka renklere kavuşması mümkün oldu ancak.</p>

  <p>Perhiz arafesi olan pazartesi günü müydü? Evet, öyleydi; karnaval eğlencelerine ben de katılmaya, üzerine bir karnaval kostümü geçirip kostümlü Oskar’ı kalabalık arasına sokmaya karar vermiştim.</p>

  <p>Beni aynanın önünde görünce: “Evde kal gitme, Oskar’cığım!” dedi Maria. “Ayak altında ezileceksin o olacak.” Ama bir karnaval kostümünün hazırlanmasında bana yardım etti sonra, kumaş artıklarını kesip biçti ve kesilen parçaları kızkardeşi Guste’nin çal çene iğnesi hemen birbirine tutturdu; derken bir palyaço kostümü hazırlanıp çıktı ortaya. Başlangıçta şöyle Valezeues’vâri bir şeyler hayallemiştim ben. Ah bir kendimi Başkumandan Narses veya Prens Eugen kılığında görsem! diye geçirmiştim İçimden. Nihayet savaş olaylarının bir köşeden bir köşeye uzanarak, görüntüleri hafifçe bozan bir çatlakla donattığı aynanın önüne gelip durdum; dikilip hazırlanmıştı kostüm, renk renk parçalardan oluşuyordu, şalvara benzeyen geniş ve kabarık bir pantolonu vardı ve orasına burasına ziller asılmıştı; oğlum Kurt’a kahkahalar attırıp onu gülme nöbetlerine uğrattı, o zaman pek de mutlu denemeyecek bir edayla şöyle söyledim kendi kendime: “İşte şimdi Palyaço Yorick’e döndün, Oskar. Ama palyaço yerine koyup eğleneceğin kıral nerede?”</p>

  <p>Daha beni Rattinger Kapısı’na götürecek, Sanat Akademisi'nin yakınına getirip bırakacak tramvaya binince, büro ve tezgâhlarını bir kenara iterek kovboy ve İspanyol rakkasesi kılığına girmiş kadın ve erkek yolcuları güldürmeyip korkuttuğumu fark ettim. Benden uzakta durmaya çalışıyordu herkes, dolayısıyla tramvay tıklım tıklım dolu olmasına rağmen oturacak bir yer ele geçirebilmiştim. Akademinin önünde üzerlerine karnaval kostümü geçirilmemiş joplarını gerçekteki kılıklarıyla sallayıp duruyordu polisler. “Sanat Perileri Festivali”nde — akademi öğrencilerinin eğlentisi bu ismi taşıyordu — iğne atılsa yere düşmezdi; ama yine de dışardaki kalabalık binaya saldırarak içeri girmek istiyor, polisle kanlı, kanlı değilse renkli olduğu su götürmeyen çatışmalara girişiyordu.</p>

  <p>Oskar sol yeninde asılı çıngırağı konuşturur konuşturmaz kalabalık aralandı, meslek icabı büyüklüğümün farkına varan bir polis yukardan aşağı bir selâm çaktı, ne buyurduğunu anlamak istedi Oskar’ın ve jopunu sallayarak karnavalın kutlandığı akademi mahzenindeki odalara kadar bana eşlik etti; bu odalarda et kaynıyordu, ama pişmemişti henüz.</p>

  <p>Ancak kimse sanmasın ki, bir Sanatçılar festivali sanatçılarca kutlanan bir festivaldir. Akademi öğrencilerinin çoğu boyanmış ve makyajlı olmasına rağmen, zoraki bir ifade okunan vakur yüzlerle orijinal, ama biraz sağa sola oynayan içki büfelerinin başında dikiliyor, bira, şampanya, Viyana sosisi ve kadehlere gerektiği gibi doldurulmayan rakılar satarak kendilerine ek kazanç sağlamak istiyorlar, asıl sanatçılar festivali ise yılda bir kez su gibi para akıtan, sanatçılar gibi yaşayıp eğlenmek isteyen halk tarafından kutlanıyordu.</p>

  <p>Merdivenlerde ve köşe bucaktaki küçük masalar altında, kendilerini rahatsız etmiş eğlenti havasının zevkli bir tarafını yakalamak üzere bulunan çiftleri hemen bir yarım saat korkutup ürküttükten sonra, iki Çinli kızla ahbap oldum; herhalde damarlarında Yunan kanı olacak ki, yüzyıllar önce Midilli adasında rağbet gören bir sevişme sahnesi çıkardılar önüme. İki kız her ne kadar işini bilir ve çok parmaklı birbirlerine giriştilerse de, benim nazik yerlerimi rahat bıraktılar, zaman zaman pek eğlendirici bir oyun sürdüler önüme, benimle enikonu ısınmış şampanyayı içtiler ve iznim üzerine ucu pek sivri kamburumun direncini denediler ve mutlu da oldular galiba, ki bu da benim tezimi bir kez daha doğruluyor: Bir kambur kadınlara mutluluk getirir.</p>

  <p>Ama yine de kızlarla beraberliğim uzadıkça bir üzüntü sardı beni. Kafamın içinde birtakım üzüntüler kımıldıyor, politik durum beni tasalandırıyordu; şampanyayla Berlin Ablukasını masa üzerine çizdim, hava köprüsünü belirtmeye çalıştım, bir türlü birbiriyle birleşemeyen iki Çinli kızın manzarası karşısında, Almanya’nın günün birinde bir araya geleceğinden umutsuzluğa düşer gibi oldum ve başka zaman yapmadığı bir şey yaptı Oskar: Yorick kimliğiyle hayatın anlamını aramaya koyuldu.</p>

  <p>Yanımdaki kızların aklına artık gösteri olarak bana sunacakları bir şey gelmeyince —ağlamaya kaptırmışlardı kendilerini ve bu da makyaj altındaki Çinli yüzlerine hain izler resmediyordu— şalvar gibi pantolonum ve yarıklarla donatılmış gömleğimle, çıngıraklarımı konuşturarak doğruldum; üçte ikimle eve gitmek istiyor, üçte birimle ufak çapta bir karnaval yaşantısı arıyordum kendime.</p>

  <p>Birden Lankes Çavuş’u görmeyeyim mi! Ama hayır, ben onu görmemiştim, o bana seslenmişti.</p>

  <p>Hatırladınız mı hani? 1944 yılının yazında Atlantik duvarında raslamıştık kendisine? Orada beton koruganları bekliyor, Üstadım, Bebra'nın ikram ettiği sigaraları içiyordu.</p>

  <p>Kucak kucağa oturmuş sevişenlerle dolu merdivenden yukarı çıkıyordum; tam bir sigara ateşlemiştim ki, biri parmağıyla dokundu, İkinci Dünya Savaşı’ndan kalma bir çavuş: “Acaba bir sigaranız var mı?” diye sordu.</p>

  <p>Onu bu sözlerinden ve sonra hâki elbisesinden hemen tanımış olmam şaşılacak bir şev değildi tabiî. Ama yine de bu tanışıklığı tazelemek istemezdim, ne var ki çavuş ve beton koruganların ressamı hâkî dizlerine bizzat sanat perisini oturtmuştu.</p>

  <p>Müsaade edin de önce ressamdan söz açayım, sonra sanat perisini anlatırım. Kendisine sadece sigara vermemiş, çakmağımı da çakmıştım tabiî ve o sigarasını tüttürürken dedim ki: “Hatırladınız mı, Lankes Çavuş? Bebra'nın Cephe Tiyatrosu? Mistik ve barbarca bir can sıkıntısı hani?”</p>

  <p>Ben böyle konuşunca irkildi ressam, sigarayı ağzından çekip almadı ama, sanat perisini dizlerinden itti. Zil zurna sarhoş ve uzun bacaklı yavruyu yıkılmasına vakit bırakmadan tutarak kendisine iade ettim. Lankes Çavuş’la karşılıklı anılarımızı anlatmaya koyulduk birbirimize; Lankes’in örümceğe benzettiği Üsteğmen Herzog’a veriştirip Üstat Bebra’yı ve Rommel kuşkonmazları arasında karides arayan rahibeleri andık; bir ara gözüm sanat perisinin kostümüne ilişerek şaşırdım; melek kılığına girmişti kız. Dış ülkelere yollanacak yumurtaların ambalajlanmasında kullanılan bir karton kutuyu şapka olarak başına geçirmişti, körkütük sarhoşluğuna ve hazin şekilde uçları kırılmış melek kanatlarına rağmen hâlâ bir gökyüzü sakininin cazibesini yansıtıyordu.</p>

  <p>“Ulla bu!” diye açıkladı Ressam Lankes. “Aslında terzilik yapar. Ama sanata kapağı atmak istiyor. Ben hiç <span style="font-style:italic;">uygun</span> bulmuyorum, çünkü terzilikte biraz bir şey kazanır gene, ama sanatta hava alır.”</p>

  <p>Bunun üzerine sanat yoluyla tatlı para kazanan Oskar, terzi Ulla’yı model ve sanat perisi olarak akademinin ressamlarıyla tanıştırabileceğini söyledi. Lankes Çavuş teklifime o kadar hayran kaldı ki, hemen benim paketten üç sigara birden çekip aldı ve teklifime karşılık beni atelyesine davet etti; ama hemen arkadan, atalyeye kadar taksi parasının benim ödemem gerekeceğini söyleyerek biraz cayar gibi oldu.</p>

  <p>O saat arabaya atlayıp yola çıktık, karnavalı geride bıraktık, ben taksi ücretini ödedim, atelyesi Sittard Sokağı'nda bulunan Lankes de ispirto ocağında kahve pişirdi bize; bu da Sanat Perisi’ni sarhoşluğundan çekip aldı; sağ işaret parmağının yardımıyla kustuktan sonra nerdeyse ayık davranmaya başladı Ulla.</p>

  <p>Ulla'nın açık mavi gözlerinde bir şaşkınlık ifadesi bulunduğunu o anda fark ettim; biraz ıslıklı, biraz tenekemsi, ama yine de içe işler bir cazibeden yoksun olmayan sesi geldi kulağıma. Ressam Lankes kendisine teklifimi açıp, sanat akademisine modellik yapmasını öğütlemekten çok emrettiği zaman ilkin yanaşmadı; akademide ne sanat periliği, ne çıplak modellik yapmak istediğini bildirdi; bütün dilediği Ressam Lankes’in olmaktı. Bunun üzerine Lankes bütün istidatlı ressamlar gibi davranarak soğuk bir yüz takındı, bir şey söylemeden birkaç tokat aşketti kıza, sonra yeniden iyiyürekli ve memnun gülerek dediğini yapıp yapmayacağını sordu; bunun üzerine kız hıçkırıp tıpkı bir melek gibi ağlayarak, akademideki ressamlar için bol para getirecek bir modellik işini yükleneceğini ve belki de bir sanat perisi olacağını açıkladı.</p>

  <p>Tasavvur edin ki, Ulla’nın boyu aşağı yukarı bir metre yetmiş sekiz santimdi; fazlasıyla ince, sevimli ve narin bir kızdı ve hem Botticelli’yi- hem de Cranach’ı <a href="../Text/Notlar.xhtml#n79" id="n79d"><sup>[79]</sup></a> anımsatıyordu. Derken yanyana çıplak modellik yapmaya başladık. İstakoz etinde de aşağı yukarı Ulla'nın endamlı ve pürüzsüz etinin rengi vardır; narin çocuksu bir ayva tüyü bu eti örtüyordu. Başındaki saçlar seyrekti daha çok, ama uzun ve saman sarısıydı. Haya yerindeki kıllar kıvır kıvır ve kırmızımtraktı, sadece küçük bir üçgenin üzerini örtüyordu. Koltuk altlarındaki kılları ise her hafta traş ediyordu Ulla.</p>

  <p>Tahmin edileceği üzre akademinin normal öğrencileri bizden pek yararlanamadılar; Ulla'nın kollarını fazla uzun, benim başımı fazla iri olarak resme geçirdiler, yani bugün bütün acemilerin düştüğü hataya düştüler: Bizim büyüklüğümüzü tuvale sığdıramadılar.</p>

  <p>Ancak Ziege ile Raskolnikoff'un bizi keşfetmesi üzerine Sanat Perisi Ulla'nın ve Oskar’ın dış görünüşüne uygun tablolar doğup çıktı ortaya.</p>

  <p>Sanat Perisi yatıyor, ben onu korkutuyordum: Faun<a href="../Text/Notlar.xhtml#n80" id="n80d"><sup>[80]</sup></a> ve Nymphe. <a href="../Text/Notlar.xhtml#n81" id="n81d"><sup>[81]</sup></a></p>

  <p>Ben yere çömüyor, o her vakit biraz üşüyen küçük memeleriyle benim üzerime eğiliyor, saçlarımı okşuyordu: Güzel kadın ve Canavar Adam.</p>

  <p>O yere yatıyor, bense yüzümde tek boynuzlu bir at maskesi, onun uzun bacaklarının arasında oynuyordum: Kadın ve Tek Boynuzlu.</p>

  <p>Bütün bu resimler de Ziege’nin ve Raskolnikoff'un üslûbuyla yapılıyor, bazen renkli oluyor, bazen grinin soylu tonlarını gösteriyor, bazen ince bir fırçayla ayrıntılara inilip, bazen ıspatula dâhice kullanılarak boya tuvalin üzerine bir Ziege üslûbu içerisinde atılıyor, bazen da Ulla ile Oskar’ın çevresindeki esrarengiz hava sadece ima yollu belirtiliyordu. Zamanla Raskolnikoff bizim sayemizde gerçeküstücü bir üslûp geliştirdi; bu üslûpta Oskar’ın yüzü bizim bir zamanki evde bulunan ayaklı saatin yüzü gibi bal sarısı bir kadran olup, kamburumda mihaniki olarak birbirine sarılmış büyüyen güller açıyor ve Ulla bu gülleri koparıyordu; bir resimde de ben belden yukarısıyla gülümseyen, belden aşağı uzun bacaklı Ulla'nın yarılmış karnına tünüyor, onun dalağıyla karaciğeri arasında pinekleyerek bir resimli kitabın yapraklarını karıştırıyordum. Ayrıca üzerimize kostümler geçirilmekten hoşlanılıyor, Ulla bir Kolumbine, bense yüzü beyaz makyajlı bir Mime kılığına sokuluyordum. Sonunda o pek büyük tabloyu yapmak Raskolnikof'a <a href="../Text/Notlar.xhtml#n82" id="n82d"><sup>[82]</sup></a> nasip oldu—ona Raskolnikof demeleri boyuna suç ve cezadan söz ettiği içindi—; ben Ulla'nın hafif ayva tüyüyle örtülü sol bacağında oturuyordum; anadan doğma, eciş bücüş bir oğlandım; Ulla Madonna’yı <a href="../Text/Notlar.xhtml#n83" id="n83d"><sup>[83]</sup></a> canlandırıyor, Oskar ise İsâ için modellik yapıyordu.</p>

  <p>Sonradan bu tablo birçok sergileri dolaştı, Madonna 49 olarak isimlendirildi sergilerde, ilân sütunlarına yapıştırılan afiş olarak da etkisini göstermekte gecikmedi. İçinde yaşadığım ülkenin iyi vatandaşlarından biri olan Maria afişi görünce, evde patırtı koptu; buna rağmen tabloyu Ren bölgesindeki sanayicilerin birinin satın almasını önleyemedi Maria; kimbilir söz konusu tablo belki bugün de büroların işgal ettiği bir gökdelendeki bir konferans salonunda asılı bulunup yönetim kurulu üyeleri üzerinde etkisini sürdürmektedir.</p>

  <p>Kamburum ve vücut ölçülerimle ilgili olarak hazırlanıp ortaya çıkarılan bu istidat dolu densiz tablo eğlendir-mişti beni. Ayrıca Ulla ile ben el üstünde tutulan modellerdik, saat başına çıplak modellik için iki mark elli fenik alıyorduk. Ulla da model olarak rahat hissediyordu kendini. O kocaman ve ağır elli Ressam Lankes de, düzenli olarak eve para getirdiğinden bu yana, kıza daha iyi davranıyor, ancak kafasındaki dâhice soyutlamaları açığa vurmak için öfkeli bir eli gerektirdiği zamanlar dayak atıyordu kıza. Yani Ulla, kendisini optik açıdan model olarak kullanmayan Lankes için de bir bakıma sanat perisiydi; çünkü sadece kıza aşkettiği tokatlardır ki, onun ressam eline o gerçekten yaratıcı gücü bağışlıyordu.</p>

  <p>Aslında bir meleğin yumuşamazlığından başka bir şey olmayan o ağlamaklı çıtkırıldımlığıyla, beni de kendisine kaba davranmaya tahrik etmiyor değildi Ulla; ama ben kendimi tutabiliyor ve elime bir kırbaç almak hevesine kapıldıkça bir pastaneye davet ediyor, onu alarak sanatçılarla düşüp kalkmanın bana kazandırdığı hafif bir züppelik havası içerisinde, bodurluğum yanında boylu boslu seyrek rastlanır bir bitki gibi ağızları açık bize bakan o cıvıl cıvıl insanla dolu König Ağaçlıklı Yolu’nda gezmeye götürüyor, ona leylak rengi çoraplarla pembe eldivenler alıyordum.</p>

  <p>Raskolnikoff'da ise durum başkaydı; Ulla’yla, ona pek sokulup onu incitmeden en içli dışlı bir ilişkiyi sürdürüyordu. Döner sehpa üzerinde bacaklarını enikonu açtırarak ona poz verdiriyor, ama kendisi resim yapmayıp, birkaç adım ötede Ulla’nın cinsel organının karşısına geçerek bir tabureye oturuyor, suç ve cezayla ilgili sözleri etkili bir tonla fısıldıyarak Ulla'nın cinsel organına gözlerini dikip bakıyor, derken Sanat Perisinin cinsel organı nemleniyor, açılıyor, - beri yandan Raskolnikoff da sırf konuşmak ve bakmakla kendini özgürlüğe kavuşturan o sonuca ulaşıyor, tabureden sıçradığı gibi sehpadaki Madonna 49’a şahane fırça darbeleriyle girişiyordu.</p>

  <p>Nedeni başka olsa bile bazen da gözlerini dikip baktığı oluyordu Raskolnikoff'un. Kanısınca bende eksik bir taraf vardı. Ellerimin arasındaki bir boşluktan söz ediyor ve o gerçeküstücü fantezisiyle gayet bol ölçüde aklına gelen nesneleri peşpeşe tutuşturuyordu parmaklarımın arasına. Bir defasında Oskar’ı bir tabancayla silâhlandırıp İsa olarak Madonna’ya nişan aldırdı. Benden Ulla’ya bir kum saati uzatmamı bir ayna tutmamı istedi bir başka defa; ayna ise dışbükey olduğundan fena halde eciş bücüş gösterdi Ulla’yı. Makaslar, olta takımları, telefon kulaklığı, kuru kafalar, model uçaklar, zırhlı arabalar, transatlantikleri iki elimle tutuyor, söz konusu boşluğu — Raskolnikoff çok geçmeden farkına varmıştı bunun — yine de dolduramıyordum.</p>

  <p>Derken Ressam Raskolnikoff'un günün birinde o nesneyi alıp geleceğinden ve bunu sadece elimde tutmamı isteyeceğinden korkmaya başlamıştı Oskar. Ve nihayet trampeti alıp geldiğinde haykırdım: “Hayır, hayır!”</p>

  <p>Raskolnikoff: “Al eline trampetini, Oskar! Ne denli biri olduğunu anladım senin.”</p>

  <p>Ben titreyerek: “Bir daha mı, asla! Geride kaldı o günler.”</p>

  <p>Raskolnikoff kasvetli bir sesle: “Hiçbir şey geride kalmaz, her şey çıkar gelir yine, suç, ceza ve yeniden suç!”</p>

  <p>Sanat Perisi Ulla üzerime eğildiği zaman ağlıyordum, gözyaşlarından gözüm etrafı görmez bir haldeydi; dolayısıyla onun beni öpmesinin, Sanat Perisi'nin fena halde beni öpmesinin önüne duramadım; içinizde bir sanat perisinin öpücüğüne mazhar olanlar, Oskar'ın bir damga gibi kendisini damgalayan öpücük arkasından, yıllar öncesi kendisinden uzaklaştırıp Saspe Mezarlığı’na gömmüş olduğu o trampeti yine eline almasını herhalde tabiî karşılayacaktır.</p>

  <p>Ama trampeti tokmaklamayarak poz verdim sadece ve — ne fena — Modanna 49'un Trampetçi İsa'sı olarak onun sol çıplak bacağı üzerine resmedildim.</p>

  <p>Bir sanat sergisini haber veren bir ilânda işte bu durumda görmüştü beni Maria. Benim haberim olmadan sergiyi gezmiş, anlaşılan tablonun önünde uzun bir süre durmuş ve durdukça bir öfke birikmişti; çünkü beni sorguya çekerken oğlum Kurt’un okul cetveliyle vurdu bana. Birkaç aydan beri büyücek bir bakkaliye dükkânında ilkin tezgâhtarlık yapıp, çok geçmeden becerikliliği dolayısıyla kasanın başına geçen Maria, Almanya'nın Batı kesiminde iyi bir vatandaş kimliğiyle karşıma çıkıyordu; Doğu'dan kaçmış karaborsa ticareti yapan bir kimse değildi artık; bu yüzden enikonu inandırıcı sözlerle bir domuz yavrusu, bir orospu dölü, ipsiz sapsızın biri olarak nitelendirebildi beni; beri yandan benim rezilcesine kazandığım o pis parayı, ayrıca benim yüzümü bundan böyle görmek istemediğini bağırarak ilân etti.</p>

  <p>Ama çok geçmeden Maria sözlerinin son bölümünü geriye aldı ve iki hafta sonra da benim modellik yaparak kazandığım paranın az buz denemeyecek bir kısmını yine evin ihtiyaçlarına harcamaya başladı; ancak ben yine de onunla, onun kızkardeşi Guste ve oğlum Kurt’la bir arada kalmamayı kafama koymuştum; doğruyu söylemek gerekirse, çok uzaklara çekip gitmek istiyordum; Hamburg’a, mümkün olursa yine deniz kıyısına gidecektim; ama benim pek çabuk tasarladığım bu evden çıkıp bir başka yere taşınma planımı benimseyen Maria, kızkardeşi Guste’ den de destek görerek, beni kendisine ve Kurt’çuğa yakın, ille Düsseldorf’da bir oda bulmaya kandırdı.</p>
</body>
</html>
