<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><a id="bookmark0"></a><span style="font-weight:bold;">YETMİŞ BEŞ KİLO</span></h2>

  <p>Vjazma ve Brjanski. Ve başladı çamurlu günler. Oskar da 1941 yılının ekim ortalarında çamur içinde yürümeye başladı. Orta cepheden batak içinde ilerleyen ordunun kazandığı başarılarla, Bayan Lina Greff’in o geçit vermeyen pek batak arazisinde benim elde ettiğim başarıları karşılaştırmamı hoş görünüz lütfen. Nasıl k i Moskova’dan az beride tanklar ve askerî kamyonlar batağa gömülüp kalmışsa, ben de batağa saplanıp kalmıştım. Gerçi Moskova önünde tekerlekler dönüyor, çamurları harmanlıyor, ben de teslim bayrağını çekmemiş bulunuyordum henüz; kelimenin tam anlamıyla Greff bataklığında çamurları harmanlayıp köpürtmenin üstesinden geliyordum, ama artık ne Moskova’dan az beride, ne de Greff’lerin evinde bir ileri harekâttan söz açılabilirdi.</p>

  <p>Az önceki karşılaştırmayı hâlâ elden bırakmak gelmiyor içimden; nasıl ki geleceğin strateji uzmanları batağa saplanıp kalmış bu harekâttan ibret almış olacaklarsa, ben de Bayan Greff’e karşı sürdürdüğüm savaştan kendime göre birtakım dersler çıkarmıştım. Hani son savaşta geri hatlardaki eylemlerin değerini küçümsememek gerekiyor. Oskar on yedisini sürüyordu o zamanlar ve yaşça küçüklüğüne rağmen Bayan Lina Greff’in önü arkası pek görülmeyen sinsi eğitim alanında yetişerek bir erkek olmuştu. Şimdi askerî kıyaslamaları bir yana bırakıyor, Oskar’ın kaydettiği ilerlemeleri sanat kavramlarıyla ölçmek istiyorum; diyeceğim şu: Maria o insanı büyüleyen saf vanilya kokusundan bir sis içerisinde beni nazenin duygularla tanıştırmış, gazoz tozuyla mantar aramaları gibi şairane eylemlere aşina kılmışsa, Bayan Greff de kendine özgü pek kekremsi ve kat kat yoğun siste o geniş epik soluğu elde etmemi sağlamıştı; bu epik soluk cephede kazanılan başarılarla benim yatakta kaydettiğim başarıları terazinin aynı kefesine koymamı sağlıyor bugün. Evet, müzik Maria'nın o çocuksu bir duygulukla dolu olmasına rağmen tatlı ağız mızıkasından yola koyulmuş, doğru gidip maystro kürsüsünün başına geçmiştim; çünkü Bayan Lina Greff önüme bir orkestra çıkarmıştı. Orkestranın öylesine bir genişliği ve derinliği vardı ki, olsa olsa Bayreuth ve Salzburg’ta bulunabilirdi böylesi. İşte bu orkestrada yaylı, üflemeli, vurmalı, çekmeli bütün enstrümanların generalbas’ın, kontrapunkt’un, on iki sesli, dokuz sesli bestelerin, scherzo’daki girişlerin, andantedeki tempoların, hepsinin üstesinden gelmeye başlamıştım; hem pek kuru, hem akıcı bir yumuşaklıkta tutabiliyordum duygularımı. Bayan Greff in orkestrasında son noktaya kadar gidiyor Oskar, buna rağmen tatmin edilmemiş denemese de memnun kalmıyordu, ki gerçek bir sanatçıya da yakışan budur.</p>

  <p>Bizim dükkânla Greff’lerin sebzeci dükkânının arası yirmi adım kadardı. Dükkân karşımızda bulunuyor, biraz yana düşüyordu; iyi bir yeri vardı, Kleinhammer Caddesi'ndeki Pastacı Alexander Scheffler’in dükkânından çok daha iyiydi yeri. İşte bu yüzden, kadın anatomisiyle ilgili incelemelerimde, üstatlarım Goethe ve Rasputin’le ilgili incelemelerimden daha çok başarı sağladım. Şimdiye kadar iki ayrı alandaki bilgilerimin birbirinden dikkati çeker ölçüde değişik oluşu, belki de iki kadın öğretmenimin birbirine benzememesinden ileri geliyor; bu neden de göz önüne alınınca söz konusu durum bağışlanabilir sanıyorum. Bayan Lina Greff bana asla bir şey öğretmek istemez, vücudunun zenginliklerini bir temaşa ve deney malzemesi olarak pasif bir tutumla düpedüz emrime amade kılarken, Bayan Gretchen Scheffler pek büyük bir ciddilikle öğretim işine sarılıyordu. Benim eğitim ve öğrenim alanında ilerlediğimi görmek, yazıları yüksek sesle okuduğumu işitmek, ben güzel güzel yazılar döşenirken trampetçi parmaklarımı izlemek, benim gramer hazretleriyle dostluk kurmamı sağlamak ve kendisi de bu dostluktan yararlanmak istiyordu. Ama Oskar bir ilerlemenin bütün göze görünür belirtilerini kendisinden esirgeyince, Gretchen Scheffler sabrını yitirmiş ve annemin ölümünden az sonra, her şeye rağmen yedi yıl süren bir eğitim ve öğretimin arkasından tekrar eski örgü işlerine dönmüş ve postacı kocasıyla evliliği ilerde de çocuksuz kaldığından, bundan böyle sadece arada bir, en çok büyük bayramlarda kendi eliyle ördüğü kazaklar, çoraplar ve parmaksız eldivenlerle beni sevindirir olmuştu. Artık aramızda Goethe ve Rasputin’in sözü edilmiyordu; hani Oskar bu alandaki incelemelerinin büsbütün kuruyup gitmemesini iki üstadın eserlerinden kopardığı o sayfalara borçludur; bu sayfaları da bazen orda, bazen şurada, ama en çok evin tavanındaki çamaşır kurutma yerinde saklıyordum; böylece kendi kendimi yetiştirerek tek başıma yargılar verebilecek duruma geldim.</p>

  <p>Hastalıklı Lina Greff ise yatağa bağlıydı; benden kaçamaz, beni terk edemezdi, çünkü hastalığı sürüp gitmesine rağmen o kadar ciddî değildi; dolayısıyla ölüm, vaktinden önce Lina Greff'i çekip benden alamazdı. Gel gör ki, bu bizim gezegen üzerinde her şey günün birinde yok olup gittiğinden, incelemelerine bitmiş bir gözle bakan, yatalak kadını terk eden Oskar’ın kendisi oldu günün birinde.</p>

  <p>Diyeceksiniz ki, delikanlı Oskar’ın içinde yetişmesi gereken dünya ne kadar sınırlıymış. Bir bakkaliye, bir pastane ve bir sebzeci dükkânından ilerde yaşayacağı erkeksi hayat için gerekli donatımı sağlamak zorundaydı Oskar. O pek önemli ilk izlenimlerin enikonu küflü bir küçük insanlar dünyasında topladığımı itiraf etmeme rağmen, şunu da belirteyim ki, Oskar’ın nihayet bir üçüncü öğretmeni daha vardı. İşte Oskar’ın dünyanın kapılarını açmak, onu bugünkü insan yapmak, onu daha yerinde bir sözcük aklıma gelmediği için kozmopolit diyeceğim bir kişi durumuna sokmak bu öğretmene nasip oldu.</p>

  <p>İçinizdeki pek dikkatli okuyucuların fark etmiş olacağı gibi, üstadım Bebra’dır sözünü ettiğim öğretmen; dosdoğru Prens Eugen soyundan, 14. Ludwig sülâlesinden gelen, cüce ve müzisyen palyaço Babra. Babra diyorsam, tabiî onunla beraber olan bayanı, Uyurgezer Roswitha’yı, o güzelliği zamandan bağımsız Roswitha Raguna’yı da kastediyorum bununla. Matzerath’ın beni Maria’dan yoksun yaşattığı o karanlık yıllar ikide bir düşünmeden duramadım Roswitha’yı. Kaç yaşında acaba Sinyora? diye sordum kendi kendime. On dokuzunda değilse, yirmi yaşında çiçek gibi bir kız değil midir? Yoksa yüz yaşında bile dipdiri ayakta kalıp hiç kocamayan minyon gençliği canlandıracak doksan dokuzluk albenili bir yaşlı kadın mı?</p>

  <p>Yanılmıyorsam, bana bu kadar akraba olan bu iki insana annemin ölümünden az sonra rastladım. Cafe Dörtmevsim’de oturup Türk kahvesi içtik, sonra ayrıldı yollarımız. Politik bakımdan hafif, ama önemli ayrılıklar vardı aramızda; Bebra Propaganda Nazırı’na yakınlık duyuyor, yaptığı imalardan kolaylıkla çıkardığıma göre, Goebbels ve Göring efendilerinin fakirhanelerinde hünerlerini gösteriyordu; doğru yoldan sapmasını pek çeşitli nedenlerle açıklayıp bağışlatmaya çalıştı, bu arada Ortaçağ saraylarındaki palyoçaların en nüfuzlu bir mevkileri olduğundan söz açtı; Philipp ya da Carlos denen birini saray erkânıyla gösteren İspanyol ressamlarına ait tabloların reprodüksiyonlarını çıkardı önüme; söz konusu katı ve soğuk kalabalıklar ortasında dantellerle bezenen şalvar gibi bol giysiler giymiş aşağı yukarı Bebra’nın, hattâ belki de benim cüssemde palyaçolar seçiliyordu. Bu resimcikleri beğenmiştim, çünkü bugün o dâhi ressam Diego Velazquez’in ateşli bir hayranı diyebilirim kendim için; dolayısıyla Bebra’yı sıkıştırmak istedim biraz. O da bunun üzerine İspanya Kralı 4. Philipp’in sarayındaki cücelikle, Ren bölgesinde doğup büyüyen sonradan görmüş Joseph Goebbels’in konağındaki cüceliği karşılaştırmaktan vazgeçti. Çetin günlerin gelip çattığından, zayıf kişilerin zamanı gelince tehlikeden kaçmaları gerektiğinden, gelişmekte olan gizli bir direnme eyleminden söz açtı, kısaca “içe kaçış” deyimi atıldı ortaya ve bu deyim de bir kez ağızdan çıktığı için Oskar’la Bebra'nın yolları ayrıldı birbirinden.</p>

  <p>Hani üstada bir kin besliyor değildim. Sonraki yıllar bütün ilân sütunlarındaki varyete ve sirk afişlerini gözden geçirerek Bebra'nın ismini aradım ve iki kez Signora Raguna’yla beraber rastladım bu isme, ama dostlarımla görüşmek için en ufak bir eylemde bulunmadım.</p>

  <p>Tesadüfe bıraktım işi, tesadüf de yar olmadı. Hani Bebra’yla yollarımız 1943’te değil, 1942 yılının güzünde kesişseydi, Oskar asla Bayan Lina Greff'i öğretmen yapmaz kendine, üstat Bebra'nın öğrencisi olurdu. Ama şimdi her Allahın günü, çokluk öğleden önce erken saatte Labes Caddesi’nden karşıya geçip sebzeci dükkânına giriyor, görgü kurallarına uyarak ilkin bir yarım saatçik Bay Greff in yanında kalıyor, kendini gittikçe daha çok tahtadan oyma işlere veren bu acayip adamın o komik, çın çın öten, inildeyip gıcırdayan makineleri nasıl yaptığını seyrediyor, dükkâna müşteri gelecek oldu mu dürtüp uyandırıyordum onu; çünkü Greff’in o zamanlar çevresinde olup bitenleri gözü görmüyordu. Ne olmuştu bu adama böyle? Bir zamanlar dış dünyaya bu kadar açık olan, hep şaka edip lâtifede bulunmaya hazır bekleyen bu sebzeciyi ve gençler dostunu böyle suskunluğa sürükleyen neydi? Neydi onu böyle yalnızlığa gömen? Onu acayip biri ve kendine bakımda biraz savsak yaşlıca bir adam yapan neydi?</p>

  <p>Gençler artık gelmiyor Bay Greff in dükkânına, yeni yetişenleri de Bay Greff tanımıyordu. İzcilik dönemi günlerinde çevresine topladığı gençleri savaşa alıp çeşitli cephelere sürmüştü. İlkin cephelerden mektuplar, derken sadece kartpostallar aldı Greff, günün birinde de ilkin yavrukurt, sonra oymak başkanı olan Horost Donath’ın, çok sevdiği bu oğlanın teğmen rütbesiyle Dinez’de şehit düştüğünü öğrendi.</p>

  <p>Ve o gün bugün kocamaya başladı Greff, üstüne başına aldırmaz oldu, kendini büsbütün oyuncak makineler yapımına verdi; öyle ki, dükkânda patatesler ve lâhana başlarından daha çok çın çın ötüp duran, inildeyip gıcırdayan makineler görülmeye başladı. Tabiî yiyecek maddelerindeki genel durum da katkıda bulundu bu işe, dükkâna ancak seyrek ve düzensiz mal gelmeye başlamıştı; Matzerath gibi büyük toptancılardan eş dost aracılığıyla dükkâna gerekli yiyecek maddelerini almasını kıvıracak biri değildi Greff.</p>

  <p>Dükkânın hazin bir görünüşü vardı, doğrusu Greff'in o saçma gürültücü makinelerinin acayip, ama yine de dekoratif nesneler olarak dükkânı süsleyip doldurmasından memnunluk duymak gerekirdi. Greff'in gittikçe daha keşmekeş bir hal alan beyninin ortaya koyduğu bu ürünleri beğeniyordum ben. Bugün bakıcım Bruno’nun sicimden heykellerini gördükçe, Greff'in dükkânında sergilenen eserler aklıma geliyor. Nasıl benim sanatkârane oyunlarına karşı gösterdiğim hem gülümsemeli, hem ciddî ilgi Bruno’ya haz veriyorsa, müzikli makinelerden birinin beni eğlendirdiğini anlamaktan Greff de kendine göre bir memnunluk duyuyordu; yıllar yılı beni hiç umursamayan Greff, bir yarım saat için karısı Lina’ya ziyarette bulunmak üzere âdeta bir atölyeye çevrilmiş dükkândan ayrılacak oldu mu, hayal kırıklığına uğramış görünüyordu.</p>

  <p>Yatalak Bayan Greff'e yaptığım çokluk iki ilâ iki buçuk saat süren ziyaretlerle ilgili olarak size ne anlatsam ki! Oskar içeri girer girmez yataktan el ediyor Bayan Greff, onu yanına çağırıyordu: “Oh, sen miydin Oskarcığım. Sokul şöyle, sokul! İstersen gel yatağa gir hemen. Ne kadar da soğuk odanın içi. Bizimkisi de sözüm ona soba yakıyor.” Böylece yorganın altına kayıyor. Bayan Greff'in yanına uzanıyordum. Trampetimi ve o sırada elimin altında bulunan iki trampet tokmağını yatağın önüne bırakıyor, sadece aşınıp biraz pörsümüş bir üçüncü tokmağın benimle beraber Bayan Greff'i ziyaretine izin veriyordum.</p>

  <p>Bayan Greff'in yanına uzanırken soyunuyor değildim. Yünlü, kadifeli giysiler ve deri ayakkabılarla yatağa giriyor, epey sonra, insanı terletecek kadar ısıtan bir mesaiye rağmen, üzerimde hemen hiçbir yeri buruşmamış aynı giysilerle keçeleşmiş yataktan çıkıyordum.</p>

  <p>Karısı Lina'nın yatağından çıktıktan biraz sonra, henüz üzerimde Lina'nın vücudunun salgıladığı buğular, birçok defa Sebzeci Greff'in yanına inmiş, zamanla bu inişlerim bir âdet halini almıştı ve bu âdete can ve gönülden uyuyordum. Ben henüz karısının yanında yatıp son temrinleri çözmeye uğraşırken, Bay Greff, elinde sıcak su dolu bir kap, yatak odasına giriyor, kabı bir taburenin üzerine bırakıyor, yanına da havluyla sabunu koyarak bir şey söylemeden ve yataktakileri bir tek bakışla olsun rahatsız etmeden geldiği gibi çıkıp gidiyordu.</p>

  <p>Oskar kendisine sunulan sıcacık barınağı çokluk hemen terk edip leğenin yanına varıyor, vücudunun kimi yerlerini ve yatakta o kadar etkili olduğunu ortaya koyan tokmağını adamakıllı bir yıkamadan geçiriyordu; bir başkasının aracılığıyla bile burnuna gelse, karısının kokusuna katlanamayışını pekâlâ anlıyordum Bay Greff in.</p>

  <p>Ama öyle terütaze yıkanmış karşısına çıkınca Bay Greff beni güler yüzle karşılıyor, yaptığı bütün makineler ve onların çalışırken çıkardığı gürültülerle Oskar’ı tanıştırıyordu; hani kendini bu geç açığa vuran senli benliliğe rağmen, Oskar ile Greff arasında nasıl olup bir dostluğun kurulamadığına, Greff'in bana yabancı kalmakta devam ettiğine, bende yalnız bir ilgi uyandırıp asla sempatimi kazanamadığına bugün bile şaşar dururum.</p>

  <p>1942 eylülünde —o sırada on sekizinci yaş günümü şarkısız türküsüz geride bırakmıştım ve radyoda Altıncı Ordu Stalingrad’ı ele geçiriyordu — otomatik trampet makinesini inşa etti Greff. Tahta bir çatkı içerisine patates dolu iki terazi kefesini denge durumunda astı; sonra sol kefeden bir patates aldı, hemen sola yattı terazi ve bir yerde çözülen bir mandal tahta çatkı üzerine monte edilmiş trampet makinesini harekete geçirdi, derken tıngır mıngır, bam bam, güm güm sesler duyuldu, ziller vurdu, gonglar çaldı ve bunların hepsi şangurtulu ve trajik bir hava taşıyan kakofonili bir finalle son buldu.</p>

  <p>Makine hoşuma gitmişti; ikide bir onu çalıştırması için rica edip durdum Greff'e. Çünkü Oskar bu makineyi Greff'in kendisi için, kendi hatırı için yaptığını sanıyordu. Ama çok geçmeden bütün açıklığıyla yanıldığımı anladım. Belki Greff birtakım ilhamlar almıştı benden; ama makineyi benim değil, kendisi için yapmıştı; çünkü makinenin finali aynı zamanda kendi finali oldu.</p>

  <p>Ancak bir kuzey-doğu rüzgârının evin önüne taşıma ücreti almadan getirip bırakacağı temiz bir ekim sabahının erken saatiydi. Truczinski Nine’nin yanından vakitli ayrılıp sokağa çıkmıştım. Tam o sırada Matzerath dükkânın kapısının önündeki kepengi kaldırıyordu. Yeşil boyalı tahta kepengi kaldırırken gidip yanına dikildim; kapı açılır açılmaz geceleyin içerde biriken bir bakkal dükkânına özgü kokular bir bulut halinde gelip bana çarptı, sonra Matzerath her zamanki sabah öpücüğünü yüzüme kondurdu. Maria ortalarda gözükmeden Labes Caddesi'nden karşıya geçtim, batı yönünde arnavut kaldırımına uzun bir gölgem düşüyordu; çünkü sağda, doğuda güneş Max Halbe Meydanı'nın üstünde kendi gücüyle yukarlara tırmanıyor, bunu yaparken Baron von Münchhausen’ın başvurduğu numaradan yararlanıyordu; Baron von Münchhausen de <a href="../Text/Notlar.xhtml#n54" id="n54d"><sup>[54]</sup></a> gömüldüğü bir bataklıktan kendisini kendi saçından tutarak çekip çıkarmıştı.</p>

  <p>Sebzeci Greff i benim gibi tanıyan herkes, bu saatte dükkânın vitrin kepengini inik, kapısını henüz kapalı bulsa benim gibi şaşardı. Gerçi son yıllarda gittikçe daha çok acayipleşen bir adam olmuştu Greff, ama şimdiye kadar iş zamanı hep dükkânda bulunmuştu. Belki de hastadır diye geçirdi içinden Oskar, ama bu düşünceyi hemen yine kafasından kovdu. Çünkü daha geçen kış, eski yıllardaki kadar düzenli olmamasına rağmen, yıkanmak için Baltık Denizi’nin buzlu yüzünde kendisine oyuklar açan bu tabiat adamı, bazı yaşlanma belirtileri de gösterse, bugünden yarına nasıl öyle hastalanabilirdi? Yatakta yatmak imtiyazını yeteri kadar hamaratlıkla elinde bulundurmuyor muydu karısı? Ayrıca Bay Greff'in yumuşak yatakları hor gördüğünü, ot şilteler ve sert kerevetler üzerinde yatmayı tercih ettiğini de biliyordum. Dolayısıyla onu yatağa çivileyen bir hastalık söz konusu olamazdı.</p>

  <p>Kapalı kepenkler önünde dikilerek karşıdan bizim dükkâna baktım; Matzerath’ı gördüm içerde. İhtiyatı elden bırakmayıp Bayan Greff'in hassas kulaklarına bel bağlayarak, teneke trampetimi biraz konuşturdum. Fazla gürültü çıkarmam gerekmeden, dükkânın kapısının sağına düşen ikinci pencere açıldı; üzerinde gecelik, buz çiçeği saksısının gerisinde, Bayan Greff gözüktü; ondüle maşalarından geçilmiyor başı, göğsünün önünde bir yastık tutuyordu: “Ayol, gelsene içeri Oskar’cığım, gel heydi! Ne bekliyorsun, bak ne soğuk dışarısı!”</p>

  <p>Bir açıklamada bulunmak ister gibi trampet değneklerimden biriyle vitrinin önündeki saç kepenge vurdum.</p>

  <p>“Albrecht!” diye sesini yükseltti bunun üzerine Bayan Greff. “Albrecht, nerdesin hu? Hay Allah, ne oldu bu adama?” Bir yandan kocasına seslenerek pencereden ayrıldı. Odaların kapısı vuruldu, derken dükkâna inip kepenkleri kaldırdı Bayan Greff ve az sonra da çığlıklar koyvermeye başladı. Kilerde bağırıyor, ama ne diye bağırdığını bilmiyordum; çünkü dükkân önünde bulunup haftanın belli günlerinde, savaş yılları seyrek olarak gelen patateslerin kilere aktarıldığı delik de kapalıydı. Üzerindeki ziftli tahtalara bir gözümü dayayıp baktım, aşağıda elektrik yanıyor, kiler merdiveninin üst basamaklarından birinde beyaz bir şey duruyordu; Bayan Greff'in göğsü önünde tuttuğu yastıktı belki.</p>

  <p>Yastığı Bayan Greff merdivende düşürmüş olacaktı, çünkü artık kilerde değildi kendisi, çığlıkları yine dükkânın içinden geliyordu; az sonra da ses yatak odasından işitilmeye başladı. Çığlık çığlığa telefonun kulaklığını kaldırdı Bayan Greff, numarayı çevirip ahizeden içeri bağırmaya koyuldu. Ne olup bittiğini anladığı yoktu Oskar'ın, sadece kaza sözü çalındı kulağına, sonra da bir adres; Labes Caddesi 24 numara diye bir çok defalar çiğlikli bir sesle tekrarladı Bayan Greff, sonra kulaklığı yerine koydu; üzerinde gecelik, yastıksız, ama saçlarında maşalar, çığlıklar atarak pencereyi vücuduyla doldurdu, benim çok iyi bildiğim o şişman gövdesini buz çiçeği saksısının üzerine attı, etli ve soluk kırmızı çiçekler içerisine daldırdı iki elini; yukardan aşağı öylesine çığlıklar salmaya başladı ki, kolay dayanılacak gibi değildi ve Oskar galiba Bayan Greff de sesiyle camları kırıp dökecek diye geçirdi içinden. Ama kırılıp dökülen bir cam olmadı. Pencereler açılarak komşular başlarını çıkardılar; kadınlar sorular sordu birbirlerine, erkekler dışarı fırladı, ceketini üzerine yarı buçuk geçiren Saatçi Laubschad koştu, Heilandt Baba onu izledi; Bay Reissberg, Terzi Libischewski, Bay Esch bitişik evlerden çıkarak seğirttiler. Hattâ Probst bile, berber değil de kömürcü olanı, oğluyla çıkıp geldi. Üzerinde beyaz önlükle rüzgâr gibi seğirtti Matzerath; Maria ise, kucağında Kurt, dükkânımızın kapısına kadar gelip durdu.</p>

  <p>Telâşlı yetişkin insanların yaptığı kalabalık içerisine dalıp, beni arayan Matzerath’tan kolaylıkla yakamı kurtardım. Matzerath ile Saatçi Laubschad bir şeyler yapmayı düşünen ilk kimseler oldu. Pencereden eve girmeye çalıştılar, ama Bayan Greff hiçbirini yukarı koyvermedi; kaldı ki içeri sokacaktı onları. Tırnaklarıyla orayı burayı kazıyıp ellerini sağa sola vurdu, dişlerini oraya buraya geçirdi, beri yandan sesini gittikçe yükseltti, ama söyledikleri az buçuk anlaşılabiliyordu şimdi; ilkin cankurtaran arabasını beklemek gerektiğini bildirdi. Kendisinin çoktan bunun için telefon ettiğini, dolayısıyla başka kimsenin telefon etmesine lüzum olmadığını, böyle bir durumda nasıl hareket edilmesi gerektiğini bildiğini söyledi. Herkes kendi dükkânıyla ilgilensindi; zaten olan olmuştu; meraktı herkesinki, başka bir şey değildi; felâket başa gelince dostların ne dost olduğu görülüyordu işte. Ve böylece sızlanıp yakınırken pencerenin altına birikmiş kalabalıkta beni keşfetmiş olacaktı ki seslendi ve o sıra yukarı çıkmak isteyen kimseleri silkip atmış olduğu için boş kalmış kollarını bana uzattı ve kalabalık içinden biri — Oskar hâlâ bugün bile Saatçi Lubschad olduğunu sanıyor bunun — beni tutup kaldırdı, beni Matzerath’ın yapma etme demesine kulak asmayarak pencereden içeri sokmaya kalktı ve buz çiçeği saksısının hemen önünde Matzerath beni tam ele geçirmek üzereydi ki, Bayan Lina Greff uzanıp yakaladı Oskar’ı, onu sıcak geceliğinin üzerine bastırdı, bağırması kesildi ve bundan böyle sadece yüksek sesle inildeyip sızlanarak solumaya başladı.</p>

  <p>Nasıl Bayan Greff'in bağırmaları az önce konu komşuyu, utanıp sıkılmaları bir kenara bırakan bir telâş içerisine sürüklemişse, onun şimdi ince ve tiz perdeden inildemesi de, buz çiçekleri altındaki kalabalığı, ayaklarıyla yeri eşeleyip duran suskun ve ne yapacağını bilmez bir kalabalığa dönüştürmüştü; göz yaşlarıyla yüz yüze gelmeyi pek göze alamıyordu artık bu kalabalık; bütün umudunu, merakını ve ilgisini gelmesi beklenen cankurtaran arabasına bağlamıştı.</p>

  <p>Bayan Greff’in inildeyip sızlanması Oskar’ın da hoşuna gitmemişti. Onun acılı ses tonlarına pek yakın bulunmamak için kucağından biraz aşağılara kaymaya çalıştım. Kollarımı boynundan çözüp buz çiçeği saksısının üzerine şöylece oturdum. Maria kucağında çocukla dükkânın kapısında dikildiği için, kendini fazla göz altında hissediyordu Oskar; dolayısıyla oturduğum yerden kalktım, durumumun nezaketini kavramıştım, ama beri yandan düşündüğüm sadece Maria’ydı; komşuları umursadığım yoktu; derken Bayan Greff'in kıyısından açıldım uzağa, fazla bir titremeyle sarsılıyor bu kıyı ve beni yatağa buyur ediyordu.</p>

  <p>Bayan Lina Greff benim sıvışıp gittiğimi fark etmemiş veya kendisine pek uzun bir süredir harıl harıl yedek parça hizmeti gören Oskar’ın o küçük vücudunu gitmekten alıkoyacak gücü bulamamıştı. Belki Lina da Oskar’ın bir daha dönmemek üzere elinden kayıp uzaklaştığını, bağırıp çağırmalarıyla bir gürültünün dünyaya gözlerini açtığını ve bu gürültünün bir yandan kendisiyle Trampetçi Oskar arasında bir duvar çıkıp, beri yandan Maria ile aramdaki duvarı yıktığını sezmişti.</p>

  <p>Greff'lerin yatak odasında dikilmiş duruyordum. Trampetim eğik ve gevşek sarkıyordu önümde. Oskar biliyordu hani odayı, özsuyu yeşilliğindeki odayı enlemesine ve boylamasına ezbere tanımlayabilirdi. Oracıkta, tabure üzerinde bir gün öncesinden boz bulanık sabunlu suyla dolu leğen duruyordu. Her şey yerli yerindeydi, ama yine de elle tutulup üzerlerine oturulmaktan, üzerlerine yatılıp toslanmaktan aşınıp yıpranmış mobilyalar bana yeni, hiç değilse onarılıp yenileştirilmiş gibi göründü; sanki duvar diplerinde dört ayak ya da dört bacak üzerinde dikilen ne varsa hepsinin yeni ve müthiş soğuk bir parıltıya kavuşabilmesini sağlamak için, Bayan Lina Greff'in bağırması, sonra da tiz perdeden inleyip sızlanması gerekmişti.</p>

  <p>Dükkânın kapısı açık duruyordu. Oskar girmek istemiyordu ama, yine de o kuru toprak ve soğan kokan yere süzüldü; kepenk aralarından sızan güneş, uçuşan toz dilimlerine bölüyordu içerisini. Bu yüzden Bay Greff'in gürültü ve müzik makinelerinin büyük çoğunluğu loşlukta kalıyor, ışık sadece birkaç ayrıntıya, bir zile ve kontraplak mandala ve trampet makinesinin alt yanına vuruyor, denge durumunu koruyan patates dolu kefeleri görmemi sağlıyordu.</p>

  <p>Tıpkı bizim dükkândaki gibi tezgâhın arkasında kilere açılan kapak kaldırılmış duruyordu, galiba o çığırtkan aceleciliği içerisinde Bayan Greff kapamadan bırakmış olacaktı kapağı; ama çengelini tezgâhtaki yerine geçirmemişti, hafif bir itişte Oskar kapağı devirebilir, kilere girişi engelleyebilirdi.</p>

  <p>Toz ve küf kokusu saçan tahtaların gerisinde hareketsiz duruyor, gözlerimi merdivenin bir bölümüyle kilerin beton döşemesinden küçük bir parçayı içerisine alan ışıl ışıl dikdörtgene dikmiş bakıyordum. Ayrıca bu dörtgen içerisine sağ üst taraftan basamaklar halinde yükselen setin bir parçası giriyordu. Bay Greff herhalde kilere yeni almış olacaktı bunu, çünkü şimdiye kadar fırsat düştükçe kileri ziyaret etmiş, böyle bir setle karşılaşmamıştım. Ama söz konusu dikdörtgene sağ üst köşeden siyah iskarpinler içerisinde tuhaf bir şekilde kısalmış görünen içi dolu iki yün çorap girmese, Oskar bir set dolayısıyla o kadar uzun zaman ve büyülenmiş gibi kilerden içeri bakmazdı. Pençelerini görmüyordum ama, Greff'in yürüyüş ayakkabıları olduğunu anlamıştım. Ama böyle yürüyüşe çıkacakmış gibi hazırlanan kilerdeki kimse Greff olamaz diye geçirdim içimden; çünkü ayakkabılar döşemede durmuyordu, aşağı doğru dikilmiş burunları setin tahtalarına değmese, daha çok boşlukta süzülüyorlar denebilirdi. Dolayısıyla bir an, parmak uçları üzerinde dikilen Bay Greff olmasın diye düşündüm; çünkü bu komik, beri yandan yorucu egzersiz onun gibi bir jimnastikçiden ve tabiat insanından beklenebilirdi.</p>

  <p>Tahminimin doğruluğuna kanaat getirmek, beri yandan gerekirse Sebzeci Greff i adamakıllı bir alaya almak için, gayet ihtiyatlı davranarak dik merdivenlerden indim; bu arada, belleğimde yanlış kalmadıysa, insanı korkutan, beri yandan korkuyu savan bir hava vurdum trampetimle: “Kara Ahçı kadın geldi mi? Evet, evet, evet!”</p>

  <p>Ancak ayakları sımsıkı yere basar basmaz, gözlerini dolambaçlı yollardan, boş soğan çuvalları, üst üste yığılmış boş meyve sandıkları üzerinden ötelere kaydırdı Oskar; daha önce görmediği o seti sıyırarak geçti bakışları. Derken Bay Greff'in yürüyüş ayakkabılarının havada asılı durduğu ya da burunları üzerinde dikildiği yere yaklaştı.</p>

  <p>Tabiî havada asılı bulunanın Bay Greff'in kendisi olduğunu anlamıştım. Ayakkabılar ve ayakkabılarla birlikte kaba örülmüş, koyu yeşil çoraplar havada asılı duruyor, çorapların yukarlarmda çıplak erkek dizleri görülüyordu. Sonra da pantolonun paçalarına kadar kıllı bacaklar. O anda cinsel organımda kımıl kımıl hafif bir iğnelenme duydum; kıçımdan kalktı bu iğnelenme, duygusuzlaşan sırtımdan yukarılara tırmandı, enseme gelip yerleşti, soğuk ve sıcak ürpertiler saçtı vücuduma, sonra oradan yine apış arama atlayıp zaten minik sulama aygıtımın büzülmesine yol açtı; derken o anda kamburlaşmış sırtımdan yine yukarılara sıçradı ve enseme gelip oturdu, daralıp büzüldü orada; bir kimse yanında asılmaktan, hattâ çamaşır asmaktan konuşacak olsa hâlâ bugün bile boğulurcasına vücudu iğnelenir gibi oluyor Oskar’ın; sadece yürüyüş ayakkabıları, yün çorapları, dizleri ve kısa pantolonları değil, bütünüyle Bay Greff boynundan asılmış duruyordu; bir oyuncu pozundan uzak olmayan zorlanmış bir yüz takınmıştı.</p>

  <p>Vücudumdaki kasılmalar ve iğnelenmeler şaşırtıcı bir çabuklukla son buldu derken. Greff’in manzarası normal bir manzara niteliğine büründü; çünkü asılı bir adamın vücut durumu, nihayet elleri üzerinde koşan bir adamın, baş üzerinde dikilen bir adamın, dört ayaklı bir ata binmek üzere olan bir adamın gerçekten o zavallı vücut durumu gibi normal ve tabiîdir.</p>

  <p>Bir de dekor işi vardı. Ancak o anda Bay Greff'in kendisi için ne büyük külfetlere girmiş olduğunu anladı Oskar. Asılı Greff in içerisinde bulunduğu çerçeve ve çevre alabildiğine seçkin ve fanteziydi. Sebzeci Greff kendisine bir ölüm biçimi aramış ve ölçülü dengeli bir ölüme kavuşmuştu. Ömrü boyunca belediye zabıtasının ölçü ve tartı ayar memurlarıyla başı derde giren ve tatsız yazışmalarda bulunmak zorunda kalan, dükkândaki terazisiyle ağırlıklarına el konan, meyve ve sebzeyi gerektiği gibi tartmadığı için cezalar ödeyen Bay Greff, kendi kendisini gramına kadar tartmış, ağırlık olarak da patatesleri kullanmıştı.</p>

  <p>Mat parlaklıktaki belki de üzerine sabun sürülmüş ip, makaralarla iki direk üzerinden geçiriliyordu; direkleri Bay Greff özellikle son günü için bir iskelenin üzerine çatmıştı ve iskelenin tek bir amacı vardı: Greff'in son ya-pısı olmak. Bol bol harcanan en iyi inşaat kerestesine bakarak, Greff'in tutumlu davranmak gibi bir şeyi aklından geçirmemiş olduğunu çıkardım. İnşaat malzemesinin bulunmadığı savaş yıllarında o direk ve tahtaları sağlamak herhalde kolay olmamıştı. Greff takas yoluna başvurarak meyve verip kereste almıştı belki. Dolayısıyla çatılan yapıda gereksiz, sadece süsleme amacı güden parçalar vardı. Üç bölümden oluşan ve basamak basamak yükselen set — setin bir köşesini dükkândan görebilmişti Oskar — âdeta bütün çatkıyı yüce bölgelere çekip götürüyordu.</p>

  <p>Sebzeci Greff in galiba model olarak kullandığı trampet makinesinde olduğu gibi, Greff'le karşısındaki ağırlık çatkı içerisinde boşlukta duruyordu. Beyaz badanalı dört köşe direkle tam bir uyuşmazlık içerisinde zarif yeşil bir küçük merdiven, Greff'le beraber havada süzülen tarla ürünleri patatesler arasında bulunuyordu. Patates sepetlerini, izcilerin üstesinden geldikleri ustaca bir düğüm atarak ana ipe bağlamıştı. Çatkının içi, üstü beyaz boyalı, buna rağmen güçlü bir ışık saçan dört ampulle aydınlandığından, Oskar o muhteşem basamakları çıkmaksızın ve bunlarda saklı o kutsallığa halel getirmeksizin, patates sepetlerinin yukarısında bir telle o izci düğümüne tutturulmuş karton levhayı okuyabildi: Yetmiş dört kilo dokuz yüz gram.</p>

  <p>Greff in üzerinde bir izci üniforması vardı. Son gününde Greff savaş yılları öncesinin üniformasını geçirmişti üzerine. Üniforma kendisine artık dar gelmişti; üstten iki düğmesini vuramamış, kemerini bağlayamamıştı. Bu da Greff in o eski şık giyinişine tatsız bir çeşni veriyordu. Sol elinin iki parmağını Greff izci âdeti uyarınca birbiri üstüne koymuştu. Kendini asmadan izci şapkasını sağ bileğine bağlamış, eşarptan ise çaresiz vazgeçmek zorunda kalmıştı. Kısa pantolonunun düğmeleri gibi, yakasındaki üst düğmeleri de ilikleyememişti; bu yüzden göğsündeki kara kıvırcık kıllar gömleğinden dışarı taşıyordu.</p>

  <p>İskele önündeki merdivenin basamaklarında birkaç yıldız çiçeği vardı, ayrıca bunlarla bir uyuşmazlık içerisinde maydanoz sapları görülüyordu. Greff yıldız çiçeklerinin çoğundan, ayrıca birkaç gülden çatkı direğine bir çelenk yaparak, direğe astığı dört tabloyu çepeçevre süslemiş, dolayısıyla yere serpecek pek fazla çiçek kalmamış olacaktı. Sol önde cam bir çerçeve içerisinde izciliğin kurucusu Sir Baden Powell asılıydı, Sol arkada, camsız bir çerçeve içerisinde ermişlerden Sankt Georg’un, sağ arkada ise Michelangelo’nun elinden çıkma Hazreti Davut’un çerçevesiz bir resmi bulunuyordu. Sağ ön direkte de çerçeveletilip camlatılmış olarak aşağı yukarı on altı yaşındaki pek şirin bir oğlanın fotoğrafı, asılıydı; teğmen rütbesiyle Donez’de şehit düşmüş en sevdiği oğlan Horst Donath’ın eskiden çekilmiş bir resmiydi bu.</p>

  <p>İskele önündeki merdivenin basamakları üzerinde, yıldız çiçekleri ve maydanozlar arasında dört kâğıt parçası da bulunduğunu burada kaydetmem yerinde olacak sanırım. Kâğıt parçaları basamaklar üzerinde o türlü duruyorlardı ki, güçlük çekilmeden bir araya getirilebilirdi. Oskar da yaptı bu işi ve üzerinde ahlâk zabıtasının birden çok damgası görülen ve Greff’i mahkemeye çağıran bir ceplnameyi hecelemeye başladı.</p>

  <p>Bu konuda bildirecek bir şey daha varsa, o zamanlar cankurtaran arabasının çığırtkan sesinin, bir sebzecinin ölümüyle ilgili olarak daldığım düşüncelerden beni uyandırmış olmasıdır. Az sonra paldır küldür indiler merdivenden, çatkı önündeki basmaklardan çıkıp boşlukta asılı duran Greff'e el koydular. Ama Greff’i biraz havaya kaldırmalarıyla, karşı ağırlığı oluşturan patates sepetlerinin yere düşüp devrilmeleri bir oldu: Trampet makinesindeki gibi özgürlüğüne kavuşan bir mekanizma çalışmaya başladı; Greff söz konusu makinenin üzerini, çatkının yukarı kısmında kontraplakla kaplamıştı. Aşağıda patatesler iskele önündeki setin basamakları üzerine ve oradan da beton döşemeye patır patır yuvarlanırken, yukarıda teneke, tahta, bronz ve cam üzerine inen darbeler işitildi, yukarıda özgürlüğüne kavuşan bir trampet takımı Albrecht Greff'in büyük finalini çalmaya başladı.</p>

  <p>Patates çığının yol açtığı gürültüleri —şunu da söy-leyeyim ki cankurtaran arabasıyla gelen sıhhiyecilerden bazısı patateslerin birçoğunu ceplerine indirdiler— Greff'in trampet makinesinin organize gürültüsünün yanı sıra trampetiyle canlandırmak Oskar’ın en çetin ödevlerinden bugün. Belki de benim trampetim, Greff'in seçtiği ölümün biçimini kesin olarak etkilediği için, bazen Oskar trampetine, Greff'in ölümüne tercümanlık yapan derli toplu bir parçayı oturtmasını başarıyor; dostlarım ve bakıcım Bruno parçanın ismini sorunca “Yetmiş beş kilo” diyorum.</p>
</body>
</html>
