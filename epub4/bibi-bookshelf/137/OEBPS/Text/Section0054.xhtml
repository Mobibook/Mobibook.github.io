<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>Sonsöz</h2>

  <p>"Her şey bitmiştir," dedi Koyun Profesörü, "bitmiştir."</p>

  <p>"Olmuş bitmiştir."</p>

  <p>"Sanırım size teşekkür borçluyum."</p>

  <p>"Şimdi hemen hemen her şeyi yitirmiş bulunuyorum artık."</p>

  <p>"Hayır, yitirmediniz." Koyun Profesörü, başını olumsuz anlamda, salladı. "Canınız var ya."</p>

  <p>"Haklısınız," dedim.</p>

  <p>Koyun Profesörü, ben odadan çıkarken, masasına kapanmış, hıçkırıyordu... Alabildiğine üzücü olmasına karşın, saplantısını çalmış, elinden almıştım onun ve bunu yapmakla doğru davranıp davranmadığımı hiçbir zaman bilemiyordum.</p>

  <p><br /></p>

  <p>"Kız bir yerlere gitmek üzere ayrıldı," dedi Yunus Oteli'nin sahibi. "Nereye gittiğini söylemedi. Pek iyi görünmüyorsunuz siz de."</p>

  <p>"İyiyim, bir şeyim yok," dedim.</p>

  <p>Çantalarımı alıp eski odaya yerleştim, Aynı ne idüğü belirsiz şirkete bakan aynı pencereli odaya. Koca memeli kadın gözükmüyordu ortalıkta. İki genç erkek görevli, masalarında sigara içerek çalışıyorlardı. Biri, bir listeden sayılar okuyor, bir diğeri de, koskocaman bir kâğıda, cetvelle inişli çıkışlı bir grafik çiziyordu. Belki de koca memeli kadın olmadığı içindi ama ofis tümüyle bambaşka bir yer gibi görünüyordu şimdi. Sadece ne tür bir şirket olduğunu anlayamadığım gerçeği değişmemişti. Saat altıda, tüm çalışanlar çıktılar ve bina karanlığa gömüldü.</p>

  <p>Televizyonu açıp, haberleri izledim. Herhangi bir dağdan herhangi bir patlama haberi yoktu. Ama dur, o patlama dün müydü? Peki ben tüm bir gün ne yapmıştım acaba? Neredeydim? Beynim zonkluyordu.</p>

  <p>Neyse, şöyle veya böyle, bir gün geçmişti işte.</p>

  <p>Her ne halse, en azından, kendimi "bellek"ten uzaklaştırmayı öğrendim. O bilinmeyen gelecekte uzaktan gelen bir ses zifiri karanlıklardan beni çağırıncaya dek.</p>

  <p>Televizyonu kapattım ve pabuçlarımı çıkarmadan kendimi yatağa attım. Tek başıma, leke içindeki tavanı seyrettim. Çoktan ölmüş ve unutulmuş insanların izlerini.</p>

  <p>Oda, neon ışıklarının yansımasıyla renk değiştirdi. Kol saatim kulağımın yanında tıklayıp durdu. Kayışı açıp saati yere attım. Trafik gürültüsü, uzaktan bir koro halinde kat kat üstüme geliyordu. Uyumayı denedim, başaramadım. Böyle bir sözle anlatılamazlıkta kim uyuyabilir ki?</p>

  <p>Sırtıma bir kazak geçirip kasabaya çıktım, ilk rastladığım diskoteğe daldım. Hiç durmadan çalan soul müziğini içime sindirirken, üç tane buzlu viski yuvarladım. Bana, bir normal yaşam duyusu vermekte yardımcı oldu bu. Ve normal yaşama dönmek her şey demekti. Herkes benden normal biri olmamı bekliyordu.</p>

  <p>Yunus Oteli'ne döndüğümde, üç parmaklı otel sahibini şezlongda oturmuş, son haberleri seyrederken buldum.</p>

  <p>"Yarın sabah saat dokuzda ayrılıyorum," dedim.</p>

  <p>"Tokyo'ya dönüyorsunuz, öyle mi?"</p>

  <p>"Hayır," dedim. "Ondan önce uğrayacağım bir yer var. Beni saat sekizde uyandırın, lütfen."</p>

  <p>"Tamam," dedi.</p>

  <p>"Her şey için teşekkürler."</p>

  <p>"Bir şey değil." Otel sahibi sonra içini çekti. "Babam yemek yemek istemiyor. Böyle giderse, ölecek."</p>

  <p>"Büyük bir darbe yedi de ondan."</p>

  <p>"Biliyorum," dedi otel sahibi, dertli dertli. "Ama babam bana hiçbir zaman hiçbir şeyini anlatmaz ya."</p>

  <p>"Ona zaman tanımalısınız..."</p>

  <p><br /></p>

  <p>Ertesi gün uçakla Tokyo'nun Haneda Havaalanı'na gittim, oradan da yeniden uçtum. Gideceğim yere vardığımda deniz pırıl pırıl parlıyordu.</p>

  <p>J, patates soyuyordu, her zamanki gibi. Genç bir yardımcı kadın, çiçek vazolarını dolduruyor, masaları siliyordu. Hokkaido sonbaharını bitirmişti, ama burada hâlâ dayanıyordu mevsim. J'nin barının pencerelerinden bakıldığında tepeler çok güzel renklerde görünüyordu.</p>

  <p>Tezgâha oturdum ve bar açılmadan bir bira içtim, fıstıkları tek elimle ayıklayarak.</p>

  <p>"Böylesine güzel ve gevrek fıstık bulmak iyi oluyor," dedi J.</p>

  <p>"Ya?" dedim fıstık yiyerek.</p>

  <p>"Söylesene hâlâ tatil filan yok mu?"</p>

  <p>"Bıraktım."</p>

  <p>"Bıraktın mı?"</p>

  <p>"Uzun hikâye."</p>

  <p>J patates soyma işini bitirdi, sonra onları yıkamak için büyük bir süzgece koydu. "Bundan sonra ne yapacaksın peki?"</p>

  <p>"Bilmiyorum. Gelecek için biraz tazminat param var, sonra da şirketin satışından yarı pay. Pek fazla sayılmaz ama. Ve bir de bu var."</p>

  <p>Çeki cebimden çıkartıp miktarı göstermeden J'ye verdim. J bir baktı ve başını salladı.</p>

  <p>"İnanılmaz para bu, inanılmaz."</p>

  <p>"Sana göre öyle."</p>

  <p>"Ama uzun hikâye değil mi?"</p>

  <p>Güldüm. "Bunu sana bırakayım izninle. Dükkânın kasasına koy."</p>

  <p>"Burada kasa ne gezer?"</p>

  <p>"Peki yazarkasaya ne dersin?"</p>

  <p>"Bankadaki kasama koyarım," dedi J kaygılı. "Ama bununla ne yapmayı tasarlıyorsun?"</p>

  <p>"Söylesene J, bu yeni yere taşınman çok para gerektirdi, öyle değil mi?"</p>

  <p>"Evet, öyle."</p>

  <p>"Borca mı girdin?"</p>

  <p>"Hem de çok büyük borca."</p>

  <p>"Bu çek o borçları kapatmaya yeter mi?"</p>

  <p>"Yeter de, artar bile. Ama..."</p>

  <p>"Ne dersin? Diyelim Fare ile beni ortak olarak alsan? Faize, kazançtan paya filan boş ver. İsim olarak ortaklık yeter."</p>

  <p>"Ama bunu yapamam."</p>

  <p>"Elbette yapabilirsin. Karşılığında yapacağın tek şey Fare'yi ve beni birimizden birimizin başı derde girdiği zaman, alman."</p>

  <p>"Bunun zaten her zaman yapageldiğimden bir farkı yok ki."</p>

  <p>Elimde bira bardağı J'nin yüzüne baktım. "Biliyorum. Ama benim istediğim böylesi değil."</p>

  <p>J güldü ve çeki cebine soktu. "İlk ama ilk kez sarhoş olduğun gün hâlâ aklımda. Kaç yıl önceydi, söylesene?"</p>

  <p>"On üç."</p>

  <p>"O kadar oldu mu?"</p>

  <p>J, bunu izleyen yarım saat boyunca eski günlerden konuştu, pek az yaptığı bir şey. Müşteriler sökün etmeye başlamıştı, gitmek için kalktım.</p>

  <p>"Ama daha yeni gelmiştin," dedi J.</p>

  <p>"Terbiyeli çocuk gereğinden fazla kalmaz," dedim.</p>

  <p>"Fare'yi gördün mü?"</p>

  <p>Ellerim tezgâhın üzerinde, derin bir soluk aldım. "Gördüm ya."</p>

  <p>"Bu da mı uzun hikâye?"</p>

  <p>"Hem de ömrün boyu dinlediğin tüm hikâyelerden daha uzun."</p>

  <p>"Biraz çıtlatamaz mısın?"</p>

  <p>"Çıtlatmakla bir şey anlaşılmaz..."</p>

  <p>"İyi miydi bari?"</p>

  <p>"İyiydi. Seni görmek istermiş."</p>

  <p>"Sence bir gün onu görebilecek miyim?"</p>

  <p>"Görebileceksin. Ne de olsa ortağın. Bu, Fare ile benim kazandığımız para."</p>

  <p>"İyi öyleyse, sevindim."</p>

  <p>Bar taburesinden indim ve çevreme şöyle bir göz attım.</p>

  <p>"Ha, mademki ben de ortağım, bir oyun makinesiyle otomatik müzik kutusuna ne dersin?"</p>

  <p>"Bir dahaki gelişine hazır ederim."</p>

  <p><br /></p>

  <p>Irmak boyunca, ırmak ağzına doğru yürüdüm. Kumsalın son elli metresinde oturup ağladım. Ömrümde hiç bu kadar çok ağlamamıştım.</p>

  <p>Pantolonumdaki kumları silkeleyip kalktım, gidecek bir yerim varmış gibi.</p>

  <p>Gün bitti bitecekti. Ama yürümeye başladığımda dalgaların sesini duydum.</p>
</body>
</html>
