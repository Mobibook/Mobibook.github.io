<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>2</h2>

  <h3 class="sigil_not_in_toc">On altı basamak</h3>

  <p>Gözlerimi kapatmadan, arkamdan, asansör kapılarının sıkıştırılmış hava hışırtısıyla kapanmasını bekledim. Sonra, zihnimdeki kırıntılarını toplayarak, holden, dairemin kapısına inen on altı basamağa attım adımımı. Gözlerim kapalı, tam tamına on altı basamak. Ne daha çok, ne daha az. Kafam, viskiden, bomboş, ağzım, içtiğim sigaralardan zehir gibi.</p>

  <p>Ne denli sarhoş olursam olayım, bu on altı basamağı cetvelle çizilmiş gibi, dümdüz bir rotada inerim. Yılların anlamsız özdisiplininin meyvesi. Ne zaman sarhoş olsam, omuzlarımı gerer, omurgamı doğrultur, başımı dik tutarım ve beton girişte, serin sabah havasını derin derin çekerek doldururum ciğerlerimi. Sonra gözlerimi kapatır, viskinin yarattığı sislerin arasından on altı basamağı dümdüz inerim.</p>

  <p>Bu on altı basamaklık dünyanın sınırları içinde "Sarhoşların en kibarı" unvanını taşırım. Sıradan bir başarı. Kişinin, sarhoş olduğu gerçeğini peşinen kabullenmesi yeterli.</p>

  <p>Eğerler de yok, amalar da. Sadece "Ben sarhoşum" gerçeği, basit ve dümdüz.</p>

  <p>İşte benim En Kibar Sarhoş olmam için yapacağım tek şey. En Erken Kalkan, Köprüyü Son Geçen Otobüs.</p>

  <p><br /></p>

  <p>Beş, altı, yedi...</p>

  <p style="text-align: center;">* * *</p>

  <p>Sekizinci basamakta durdum, gözlerimi açıp derin bir soluk aldım. Kulaklarımda belli belirsiz bir uğultu. Paslı bir tel örgünün arkasından fısıldayan deniz gibi. Sahi, son ne zaman gitmiştim kumsala acaba?</p>

  <p>Dur bakalım. 24 temmuz, saat sabahın 6:30'u. Kumsal henüz kimsecikler tarafından kirletilmemiş. Dalgaların kumsalla birleştiği çizgide şiddetli rüzgârın ardından yerlere saçılan çam iğneleri gibi, deniz kuşlarının izleri.</p>

  <p>Kumsal, hmmm...</p>

  <p>Gene yürümeye başladım. Kumsalı unut. Bütün bunlar çok, ama çok gerilerde kalmış.</p>

  <p>On altıncı basamakta durdum, gözlerimi açtım ve kendimi kapı tokmağımın tam karşısında dikilmiş buluverdim, her zamanki gibi. Posta kutusundan, günlük iki gazeteyi ve iki zarfı alıp koltuğuma sıkıştırdım. Sonra cebimin ta diplerinden anahtarlarımı bulup çıkartarak eğildim, alnım buz gibi demir kapıya dayalı. Kulaklarımın arkasında bir yerlerden, bir klik sesi. Ben, alkole batırılmış, ıpıslak bir pamuk parçası. Duyularımın pek azı çalışır halde.</p>

  <p>Olağanüstü.</p>

  <p>Kapıyı ancak üçte bir kadar açıp bedenimi içeri kaydırdım, ardımdan kapattım. Antre ölü gibi sessizdi. Olması gerekenden de sessiz.</p>

  <p>İşte o zaman ayaklarımın dibindeki kırmızı pabuçlar ilişti gözüme. Daha önce de görmüş olduğum kırmızı pabuçlar. Üzerindeki çamuru kurumuş lastik ayakkabılarımın arasına park etmiş, bir çift ucuz plaj sandalı, mevsimsiz bir Noel armağanı gibi. Çevremde bir sessizlik uçuşuyordu, toz kadar ince.</p>

  <p><br /></p>

  <p>Kadın, alnını kollarına dayamış, profili, dümdüz siyah saçlarıyla gizlenmiş, mutfak masasına çökmüş durumdaydı. Saçlarının arasından güneşten yanmamış, bembeyaz bir ense, çiçekli elbisesinin –hiç görmediğim– sarkmış omzundan da sutyen askısının bir parçası gözüküyordu.</p>

  <p>Ceketimi, kol saatimi çıkardım, siyah boyunbağımı çözdüm. Gözümü hiç kırpmadan yaptım bunları. Onun sırtına bakmak anılarımı canlandırmıştı. Onunla tanışmamdan önceki zamanlara ait anılarımı...</p>

  <p>"Buyurun bakalım," diye kendiminkine hiç benzemeyen, hım hım bir sesle konuştum.</p>

  <p>Tahmin edileceği gibi, yanıt gelmedi. Uyuyor olabilirdi, ağlıyor olabilirdi, ölmüş olabilirdi.</p>

  <p>Karşısına oturup gözlerimi ovuşturdum. Kısa bir güneş ışığı masayı ikiye bölüyordu, ben aydınlıkta, o gölgede. Renksiz gölgede. Masanın üzerinde bir saksıda buruşmuş bir sardunya duruyordu. Dışarıda, birisi sokağı suluyordu. Kaldırıma dökülen suyun hışırtısı, ıslak asfaltın kokusu.</p>

  <p>"Kahve ister misin biraz?"</p>

  <p>Yanıt yok.</p>

  <p>Ben de kalkıp iki fincanlık kahve öğütmeye gittim. Kahveyi öğüttükten sonra aklıma geldi ki, canımın asıl istediği, buzlu çaydı. Hep böyle, aklım sonradan başıma gelir zaten.</p>

  <p>Transistörlü radyo arka arkaya tatsız tuzsuz pop şarkılar çalıyordu. Tam bir sabah programı işte. Sözcükler on yıl içinde yaklaşık olarak hiç değişmemişti. Değişen, sadece şarkıcılar ve şarkı adları. Bir de benim yaşım.</p>

  <p>Su kaynadı. Gazı kapattım, su ılısın diye otuz saniye bekledikten sonra, kahvenin üstüne döktüm. Taneler emebildiğini emdi, yavaş yavaş kabarıp kahve kokusuyla doldurdu odayı.</p>

  <p>"Dün geceden beri burada mısın?" diye, elimde çaydanlık, sordum</p>

  <p>Yavaş bir baş hareketiyle, evet dedi.</p>

  <p>"Bunca zaman bekledin öyleyse?"</p>

  <p>Yanıt yok.</p>

  <p>Oda, kaynayan su ve sıcacık güneş yüzünden buharla dolmuştu. Pencereyi kapatıp havalandırmayı çalıştırdım, sonra iki kahve fincanını masaya bıraktım.</p>

  <p>"İç," dedim kendi sesimi yadırgayarak.</p>

  <p>Sessizlik...</p>

  <p>"Bir şey içmen iyi gelir."</p>

  <p>Ancak otuz saniye sonra ağır ağır, telaşsız, başını kaldırıp saksıdaki çiçeğe baktı dalgınca. İncecik birkaç saç teli yapışıp kalmıştı ıslak yanaklarına. Çevresinde bir ıslak hale...</p>

  <p>"Bana aldırma sen," dedi, "ağlamak değildi niyetim."</p>

  <p>Ona bir kâğıt mendil kutusu uzattım. Sessizce sümkürdü ve yanağına yapışan saçları çekti.</p>

  <p>"Aslında, sen geldiğinde gitmiş olmayı tasarlıyordum. Seni görmek istememiştim."</p>

  <p>"Ama bakıyorum, fikrini değiştirmişsin."</p>

  <p>"Hiç de değil. Gitmek istediğim başka bir yer yoktu. Ama şimdi gidiyorum, tasalanma."</p>

  <p>"Neyse, sen hele bir kahve iç de."</p>

  <p>Kahvemi yudumlarken, radyoyu trafik haberleri verme durumuna getirdim ve gelen zarfları açtım. Biri, bir mobilyacının reklamıydı, her şeyin yüzde yirmi indirildiğini duyuruyordu. İkincisi, düşünmeyi boş ver, aklıma bile getirmek istemediğim birinden gelen bir mektuptu. İkisini de buruşturup kâğıt sepetine fırlattıktan sonra, kalmış peynirli krakerleri kemirdim. Kız, ısınmak istiyormuş gibi, kahve fincanını avuçlarına almış, gözlerini bana dikmişti. Dudağını fincanın kenarında usulca dolaştırıp, "Buzdolabında salata var," dedi.</p>

  <p>"Salata mı?"</p>

  <p>"Domatesli yeşil fasulye. Başka bir şey bulamadım. Hıyarlar bozulmuştu. Atmak zorunda kaldım."</p>

  <p>"Ya?"</p>

  <p>Buzdolabına gidip mavi Okinava camından yapılmış salata kâsesini çıkardım ve salça şişesindeki son damlaları serptim üzerine. Domatesler ile yeşil fasulyeler soğutulmuş tatsız gölgelerden başka bir şey değillerdi. Kahvede de, krakerlerde de tat mat arama. Acaba sabah güneşi yüzünden mi? Sabah ışığı her şeyi bozar. Çürütür. Kahveyi yarı yolda terk ettim. Eğrilmiş bir sigara bulup çıkardım cebimden ve o zamana dek hiç görmediğim kibritlerle yaktım. Sigaranın ucu, lavanta renkli dumanı sabah ışığında şekiller çizerken, kuru kuru çatırdadı.</p>

  <p>"Bir cenazeye gitmiştim de. Sonra da Şinyuku'ya gittim, kendi başıma."</p>

  <p>Kedi bir yerlerden çıkageldi, uzun uzun esnedi. Sonra kızın kucağına zıpladı. O da kedinin kulaklarının arkasını kaşıdı.</p>

  <p>"Bunu bana açıklamak zorunda değilsin," dedi. "Nasıl olsa artık senin görüş alanından çıkmış bulunuyorum."</p>

  <p>"Açıklamıyorum. Sadece laf olsun diye söylüyorum."</p>

  <p>Omuz silkip, sutyen askısını giysisinin içine çekti. Yüzünde hiçbir anlam okunmuyordu, okyanus dibine gömülmüş bir kentin fotoğrafı gibiydi.</p>

  <p>"Yıllar öncesinden bir tür tanıdık işte. Senin bildiğin biri değil."</p>

  <p>"Ya, öyle mi?"</p>

  <p>Kedi bacaklarını açıp, uzun uzun gerdi, sonra da bir güzel esnedi.</p>

  <p>Ağzımdaki sigaranın yanar ucuna bir göz attım.</p>

  <p>"O tanıdık nasıl ölmüş?"</p>

  <p>"Kamyon çarpmış. On üç kemiği kırılmış."</p>

  <p>"Kadın mı?"</p>

  <p>"Hıı-hı."</p>

  <p>Saat yedi haberleriyle trafik durumu sona erdi, radyo dalgalarına hafif rock müzik geri döndü. Kız, kahve fincanını bırakıp yüzüme baktı.</p>

  <p>"Söylesene, ben ölseydim çıkıp böyle içer miydin?"</p>

  <p>"Cenazenin benim içmemle hiç ilgisi yoktu. Sadece birinci veya ikinci kadeh belki de."</p>

  <p>Yeni bir gün başlıyordu. Gene sıcak bir gün. Bir demet gökdelen, pencereden içeri doğru kötü kötü bakıyordu.</p>

  <p>"Soğuk bir şeyler içmeye ne dersin?"</p>

  <p>Başını hayır anlamında salladı.</p>

  <p>Buzdolabından bir kutu kola alıp bir dikişte mideye indirdim.</p>

  <p>"Önüne gelenle yatan türde bir kızdı." Ne biçim ağıt ama; müteveffa, önüne gelenle yatacak türde bir kızdı.</p>

  <p>"Bunu neden bana söylüyorsun?"</p>

  <p>Sahi, neden? Hiçbir fikrim yoktu.</p>

  <p>"Pekâlâ öyleyse." Benim bıraktığım yerden aldı, "önüne gelenle yatacak türde bir kızdı, öyle mi?"</p>

  <p>"Öyle."</p>

  <p>"Ama seninle, hayır, öyle mi?"</p>

  <p>Sesinde bir kırgınlık vardı. Başımı salata kâsesinden kaldırıp ona baktım.</p>

  <p>"Öyle mi sanıyorsun?"</p>

  <p>"Nedense, hayır," dedi usulca. "Hayır, sen o türden değilsin."</p>

  <p>"Hangi türden?"</p>

  <p>"Bilmem. Sende bir şeyler var. Diyelim, bir kum saati: kum bitmek üzere. Senin gibi birinin, saati tersyüz edeceğine her zaman güvenilir işte..."</p>

  <p>"Demek öyle?"</p>

  <p>Dudaklarını büzüp gevşetti.</p>

  <p>"Kalan eşyamı almaya gelmiştim. Kışlık mantomu, şapkalarımı, bıraktığım şeyleri. Kutulara doldurdum. Zamanın olunca paket postanesine götürebilir misin onları?"</p>

  <p>"Geçerken bırakabilirim."</p>

  <p>Başını salladı. "Çok iyi olur. Senin gelmeni istemiyorum. Anlıyorsun, değil mi?"</p>

  <p>Elbette anlıyordum. Fazla konuşurum ben, düşünmeden.</p>

  <p>"Sende adres var mı?"</p>

  <p>"Evet."</p>

  <p>"O zaman burada işim bitti demektir. Bu kadar çok kaldığım için özür dilerim."</p>

  <p>"Peki, ya evrak işleri filan, onlar da tamam mı?"</p>

  <p>"Hıı-hı. Hepsi tamam."</p>

  <p>"Bunca kolay olduğuna inanamıyorum. Daha yapılacak çok şey olduğunu sanıyordum ben."</p>

  <p>"Bu konuda hiçbir şey bilmeyenler hep öyle düşünürler, ama aslında basittir. Bir kez olup bittikten sonra." Bunları söyleyip, kedinin başını kaşımaya koyuldu yine. "Hele iki kez boşan, deneyimli, kıdemli biri olur çıkarsın."</p>

  <p>Kedi, gözleri kapalı, şöyle bir gerindi, sonra hemen başını kadının koltukaltına sokup, yerleşti. Kahve fincanlarını ve salata kâsesini musluğun önüne yığdım, kraker kırıntılarını bir makbuz ile süpürdüm. Güneş ışığı gözlerimi zonklatıyordu.</p>

  <p>"Ayrıntıların bir listesini çıkardım. Evrakın dosyalandığı yeri, çöp verme günlerini, bu gibi şeyleri işte. Üstesinden gelemediğin bir şey olursa, beni ararsın."</p>

  <p>"Sağ ol."</p>

  <p>"Çocuk istemiş miydin?" diye ansızın soruverdi.</p>

  <p>"Yoo, çocuk istemiştim diyemeyeceğim."</p>

  <p>"Bir süre bunu düşündüm, merak ettim de. Ama böyle sona erdiğini görünce, sanırım istememen daha iyi olmuş. Ya da belki, eğer bir çocuğumuz olsaydı buralara gelmezdik. Böyle sonuçlanmazdı, ne dersin?"</p>

  <p>"Boşanan birçok çocuklu çift var."</p>

  <p>"Belki de haklısın," dedi çakmağımla oynayarak. "Seni hâlâ seviyorum. Ama galiba sorun şimdi bu değil, değil mi? Bunu kendim de yeterince biliyorum artık."</p>
</body>
</html>
