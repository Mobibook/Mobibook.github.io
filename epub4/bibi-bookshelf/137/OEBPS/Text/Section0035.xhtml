<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>26</h2>

  <h3 class="sigil_not_in_toc">Koyun profesörü sahneye çıkıyor</h3>

  <p>Ertesi sabah sekizde uyandık, giyindik, asansöre binip dışarı çıktık, kahvaltı etmek için bir kahveye gittik. Hayır, Yunus Oteli'nin kahve içilecek bir yeri yoktu.</p>

  <p>"Dün söylediğim gibi, birbirimizden ayrılacağız," diyerek ona koyun fotoğrafının bir kopyasını verdim. "Arkada görünen dağları araştırmaya başlamak için bir ipucu olarak kullanacağım. Sen de koyun yetiştirilen yerleri araştıracaksın. Ne yapılacağını biliyorsun. Herhangi bir iz, bir belirti ne denli küçük olursa olsun, işe yarar. Herhangi bir şey, Hokkaido Adası'nı baştan başa, körü körüne araştırmaya oranla bir ilerleme sayılır."</p>

  <p>"Sen hiç merak etme. Bana bırak o işi."</p>

  <p>"Tamam öyleyse, akşam otelde buluşuruz."</p>

  <p>"O kadar tasalanma," dedi güneş gözlüğünü takarken. "Bulmak çocuk oyuncağı. Göreceksin."</p>

  <p><br /></p>

  <p>Ne yazık ki hiç de çocuk oyuncağı olmadı. Evdeki hesap çarşıya hiçbir zaman uymaz zaten. Bölgesel Turist Bürosu'na gittim, çeşitli turist enformasyon bürolarını dolaştım, Dağcılık Derneği'nde araştırma yaptım. Genel olarak, turizmle ve dağlarla ilgili her yeri yokladım. Hiç kimse fotoğraftaki dağları gördüğünü hatırlayamıyordu.</p>

  <p>"Öylesine sıradan görünüşlü dağlar ki bunlar," dedi hepsi. "Üstelik fotoğraf, dağların sadece bir bölümünü gösteriyor."</p>

  <p>Kaldırımları arşınlayarak geçirilmiş tüm bir gün ve işte kaydedebildiğim tüm ilerleme bundan ibaretti denebilir. Bu arada dağların hiçbir ayırıcı özelliği olmayınca ve üstelik ancak kısmen görülebildikleri için, nerede bulunduklarını öğrenmenin zor olacağını anlamıştım.</p>

  <p>Bir kitapçıya uğrayıp <i>Hokkaido'nun Dağları'</i>nı ve bir de Hokkaido atlası satın aldım. Sonra bir kafeye girip iki tane zencefilli bira yuvarladım ve satın aldıklarımı gözden geçirdim. Dağlar açısından, Hokkaido'da inanılmayacak sayıda dağ vardı ve hepsi de aşağı yukarı aynı renk ve biçimdeydi. Fare'nin fotoğrafındaki dağları kitaptaki her dağla karşılaştırmayı denedim; on dakika sonra başım dönmeye başlamıştı. Kitaptaki dağların sayısının Hokkaido'daki dağların ancak küçücük bir bölümü olduğunu öğrenmek de içimi hiç rahatlatmadı. Üstüne üstlük bir dağ, bir açıdan bakılınca başka görünüyordu, öteki açıdan bakılınca bambaşka.</p>

  <p>"Dağlar canlıdır," diyordu yazar, kitabının önsözünde. "Dağlar, bakış açısına, mevsime, saate, bakanın ruh durumuna veya herhangi bir şeye göre gerçekten görünüşlerini değiştirebilirler. Bu yüzden, şunu aklımızdan çıkarmayalım ki, bir dağın bir yönünden, bir küçük yönünden fazlasını asla bilemeyiz."</p>

  <p>"Aman ne âlâ!" demişim yüksek sesle. Olur iş değil. Saat beşte çıkıp, parkta bir sıraya oturdum ve güvercinlerle birlikte mısır yedim.</p>

  <p>Kız arkadaşımın bilgi toplama çabaları benimkinden daha iyi gitmiş, ama sonuca bakılırsa onlar da boşuna denebilirdi. Yunus Oteli'nin arkasındaki bir lokantada sıradan bir akşam yemeğiyle günün araştırma ve serüvenlerinin notlarını karşılaştırdık.</p>

  <p>"Bölgesel Hükümet Hayvancılık Şubesi hemen hemen hiçbir şey bilmiyordu," dedi kız. "Koyunların kayıtlarını tutmaktan vazgeçmişler. Koyun yetiştiriciliği kazançlı değilmiş. En azından geniş çaplı çiftçilik yoluyla veya otlağa salıverme yöntemiyle."</p>

  <p>"Bir bakıma bu, araştırmayı kolaylaştırıyor."</p>

  <p>"Pek değil. Çiftçiler hâlâ geniş ölçüde koyun yetiştiriyorlar, hatta kendi birlikleri bile var ve resmi makamlar bu birlikleri denetliyor. Ama orta ve küçük çapta koyun yetiştiriciliğinde kayıt tutmak zor. Herkes, kedi köpek besler gibi birkaç koyun besliyor. Listelerindeki otuz koyun yetiştiricinin adreslerini aldım ben gene de ama listeler dört yıl eskiye ait ve insanlar da dört yılda çok yer değiştirir. Sen de biliyorsun ki Japonya'nın tarım politikası her üç yılda bir, öylesine kafadan değiştiriliyor."</p>

  <p>"Çok iyi," dedim içimi çekerek. "Öyle görülüyor ki bir çıkmaz sokaktayız, önümüz kapalı. Hokkaido'da herhalde buna benzeyen yüzü aşkın dağ olmalı ve koyun yetiştiriciliğinin durumu ise tümüyle bir bilinmez..."</p>

  <p>"Bu ilk gün. Daha yeni başladık."</p>

  <p>"Senin şu kulakların hâlâ uyarıyı alamadı mı yoksa?"</p>

  <p>"Şimdilik uyarı filan yok," dedi haşlanmış balığını yiyip sebze çorbasını içerken. "Bu kadarını biliyorum. Ancak ne yapacağımı şaşırdığım veya kafamın içinde bir şeyleri çözemediğim zaman uyarı alırım ben. Ama şimdi böyle bir durum yok."</p>

  <p>"Cankurtaran simidi ancak tam sen boğulmak üzereyken atılıyor demek."</p>

  <p>"Doğru. Şimdilik tüm bunları seninle birlikte yaşadığım için mutluyum ve mutlu olduğum sürece de, böyle bir uyarı almam. Bu yüzden koyunu bulmak şimdi bize kalıyor, başka kimseye değil."</p>

  <p>"Bilmiyorum," dedim. "Bir bakıma, o koyunu bulamazsak gırtlağımıza dek battık demektir. Neye battığımızı söyleyemeyeceğim ama o herifler bizi yakalayacaklarını söylüyorlarsa, mutlaka yakalarlar. Bu işin ustaları onlar. Patron ölse bile örgüt kalır ve kolları da Japonya'nın her yerine uzanır, pissu boruları gibi. İşimizi bitirirler. İnanılmaz gibi görünse de, gerçek bu işte."</p>

  <p>"Korku filmine benziyor desene."</p>

  <p>"Gülünesi. Biliyorum. Ama gerçek şu ki kendimizi bu işin ortalık yerinde buluverdik işte ve 'kendimiz' derken seninle beni demek istiyorum. Başlangıçta yalnız bendim ama şimdi sen de girdin işin içine. Hâlâ kendini boğulmak üzereymişsin gibi bulmuyor musun?"</p>

  <p>"Baksana, bu tam benim sevdiğim türden bir şey. Sana şunu söyleyeyim izninle, yabancılarla yatmaktan da, kulaklarımın fotoğrafını çektirmekten de, el âlemin yaşamöykülerinin taslaklarını okumaktan da daha eğlenceli. Yaşamak bu işte."</p>

  <p>"Başka bir deyişle," diye araya girdim, "boğulmakta değiliz, bu yüzden ip de atılmıyor..."</p>

  <p>"Doğru. Koyunu bulmak bize düşüyor... Ne sen, ne de ben pek bir şey yitirmiş sayılırız, gerçekten."</p>

  <p>Belki öyle.</p>

  <p>Otele döndük ve ilişkide bulunduk. Bu <i>ilişki</i> sözcüğü hoşuma gidiyor. Sadece sınırlı olanakları simgeliyor bence.</p>

  <p><br /></p>

  <p>Sapporo'daki üçüncü ve dördüncü günlerimiz de boşa geçti... Saat sekizde kalkıyor, kahvaltı ediyor, birbirimizden ayrılıyor ve akşam olunca da yemekte, o gün öğrendiklerimizi birbirimize aktarıyor, otele dönüyor, ilişkide bulunuyor ve uyuyorduk.</p>

  <p>Eski lastik pabuçlarımı attım, yeni spor ayakkabılar aldım ve oradan oraya dolaşarak fotoğrafı yüzlerce kişiye gösterdim. Kız arkadaşım da hükümetten alınan rakamlar ve kütüphane kaynaklarına dayanarak koyun yetiştiricilerinin uzun bir listesini çıkardı ve her birine teker teker telefon etmeye başladı. Sonuç, sıfırdı. Hiç kimse dağın yerini bilemiyordu ve hiçbir yetiştirici sırtında yıldız olan bir koyun anımsamıyordu. Yaşlı bir adam savaştan önce o dağı Sahalin'in güneyinde gördüğünü hatırladığını söyledi. Ama ben Fare'nin Sahalin'e gitmiş olabileceğine ihtimal veremedim.</p>

  <p>Yavaş yavaş tükenip, usanıyordum. Dördüncü günümüzde yön duyumu tümüyle yitirmiştim. Güney, doğunun karşısı olunca çaresiz, kendime bir pusula aldım, ama pusulayla dolaşmak da, şehri giderek daha az gerçek kılmaktan öte bir işe yaramadı. Binalar bir fotoğraf stüdyosunun, önünde fotoğraf çekilen perdesi gibi, sokakta yürüyen insanlar da kâğıt bebekler gibi gözükmeye başladılar. Güneş, hiç özelliği olmayan bir yerin bir yanından doğuyor, bir top mermisinin eğimini çizerek gökte yükseliyor, öte yandan batıyordu.</p>

  <p>Beşinci, sonra da altıncı gün geçti. Ekim ayı, olanca ağırlığıyla çöktü şehre. Güneş epey ısıtıyordu ama rüzgâr sertleşti ve akşama doğru ince pamuklu bir rüzgârlık giymek zorunluluğunu duyar oldum. Sapporo'nun sokakları geniş ve insanın hevesini kıracak kadar dümdüzdü. O zamana dek dümdüz çizgilerinden başka bir şeyi olmayan bir şehirde yürüyüp dolaşmanın insanı ne denli yorabileceği konusunda hiçbir fikrim yoktu.</p>

  <p>Günde yedi fincan kahve içiyor, iki saatte bir tuvalete gidiyordum. Ve iştahım giderek azalıyordu.</p>

  <p>"Gazetelere neden ilan vermiyorsun," diye öneride bulundu kız arkadaşım. "Yani, 'sizinle bağlantı kurmak isteyen dostlar var' filan diye bir şey."</p>

  <p>"Fena fikir değil," dedim. Eli boş da çıksak önemi yoktu, hiçbir şey yapmamaktan iyiydi.</p>

  <p>Böylece ertesi günün sabah baskıları için dört gazeteye birden üç satırlık bir ilan verdim.</p>

  <blockquote style="margin: 20px 0 20px 40px; border: none; padding: 0px;">
    <p>Dikkat: Fare<br />
    Hemen bağlantı kur. Çok önemli!<br />
    Yunus Oteli, Oda 406</p>
  </blockquote>

  <p>İlanı izleyen iki gün, telefon başında bekledim. İlanın çıktığı gün üç kişi aradı. Biri Sapporo'luydu.</p>

  <p>"Nedir bu 'Fare' ?"</p>

  <p>"Bir arkadaşın takma adı," diye yanıt verdim.</p>

  <p>Yeterli bulmuş olmalı ki, kapattı.</p>

  <p>Bir başkası dalga geçmek için açmıştı.</p>

  <p>"Ciik, ciik," diye bir ses geldi telefonun öte ucundan. "Ciik, ciik."</p>

  <p>Ben kapadım. Şehirler, kahrolası, garip yerler.</p>

  <p>Üçüncüsü tiz sesli bir kadındandı.</p>

  <p>"Herkes bana her zaman Fare der," dedi. Öyle bir sesti ki, bu sesin içinde neredeyse telefon hatlarının ta uzaktan gelen rüzgârda sallandığını duyacaktınız.</p>

  <p>"Aramak zahmetine katlandığınız için sağ olun. Ne var ki, benim aradığım Fare, bir erkek," diye açıklamada bulundum.</p>

  <p>"Ben de öyle düşünmüştüm zaten," dedi kadın. "Ama en azından, ben de bir Fare olduğuma göre, sizi aramayı uygun gördüm işte."</p>

  <p>"Gerçekten, çok teşekkür ederim."</p>

  <p>"Bir şey değil. Arkadaşınızı buldunuz mu bari?"</p>

  <p>"Henüz hayır," dedim, "ne yazık ki."</p>

  <p>"Keşke aradığınız ben olsaymışım... ama hayır, ben değilim."</p>

  <p>"Ne yapalım, böyle oluyor işte. Üzgünüm."</p>

  <p>Sustu. Bu arada ben de küçük parmağımla burnumu kaşıdım.</p>

  <p>"Gerçekten, sadece sizinle konuşmak istemiştim," dedi bu kez de.</p>

  <p>"Benimle mi?"</p>

  <p>"Nasıl anlatacağımı bilemiyorum ama sabah gazetesinde sizin ilanınızı gördüğümden beri böyle bir istek duydum. Yoksa amacım sizi rahatsız etmek değildi."</p>

  <p>"Demek ki size de Fare dedikleri filan hepsi uydurmaydı öyle mi?</p>

  <p>"Öyleydi," dedi. "Bana kimse hiçbir zaman Fare demez. Arkadaşım bile yoktur zaten benim. Bunun içindir ki sizi aramayı bu kadar çok istedim."</p>

  <p>İçimi çektim. "Öyleyse; şey, gene de teşekkürler."</p>

  <p>"Bağışlayın. Hokkaidolu musunuz?"</p>

  <p>"Tokyoluyum," dedim.</p>

  <p>"O halde buraya gene Tokyolu bir arkadaşınızı aramaya geldiniz, öyle mi?"</p>

  <p>"Doğru."</p>

  <p>"Kaç yaşında bu arkadaş?"</p>

  <p>"Otuzuna bastı."</p>

  <p>"Ya siz?"</p>

  <p>"Aşağı yukarı ben de öyle."</p>

  <p>"Bekâr mısınız?"</p>

  <p>"Evet."</p>

  <p>"Ben yirmi iki yaşındayım Umarım işleriniz zamanla yoluna girer."</p>

  <p>"Şey," dedim, "kim bilir? Kimi şeyler yoluna girer, kimileri girmez."</p>

  <p>"Bir akşam yemeğinde buluşup bunları konuşsak iyi olurdu."</p>

  <p>"Beni bağışlayın ama, burada kalıp telefon beklemek zorundayım ben."</p>

  <p>"Ah evet," dedi, "her şey için özür dilerim."</p>

  <p>"Gene de aradığınız için sağ olun."</p>

  <p>Telefonu kapadım</p>

  <p>Akıllı, çok akıllı. Bir telekız, belki de iş arıyor. Gerçi sadece yalnızlık duyan bir kız da olabilirdi. Her ikisi de aynı kapıya çıkıyordu benim için. Hâlâ elimde hiçbir ipucu yoktu.</p>

  <p>Ertesi gün sadece bir kişi aradı. Akli dengesi yerinde olmayan bir adam. "Fare mi dediniz? Siz o işi bana bırakın." Tam on beş dakika Sibirya'daki bir kampta fare kovalama konusunu anlattı durdu. İlginç bir öykü ama ipucu değil.</p>

  <p>Telefonun çalmasını beklerken, pencerenin önündeki, yayları çökmüş koltukta oturup, günümü sokağın karşısındaki iş hanının üçüncü katındaki çalışanları seyrederek geçirdim. Gün boyu ne denli dikkatle baktımsa da, şirketin ne iş yaptığını bir türlü çıkartamadım. Şirketin on çalışanı vardı ve hepsi, durmadan, basketbol oynar gibi bir içeri bir dışarı koşuşturuyordu. Birisi, birine birtakım kâğıtlar uzatıyor, birisi bunları damgalıyor, sonra başka biri bunları bir zarfa tıkıp kapıya koşuyordu. Yemek molasında koca memeli bir sekreter kadın herkese çay doldurdu. Öğleden sonra birkaç kişiye kahve getirildi. Bu, benim de canımın kahve istemesine yol açtı, resepsiyon görevlisinden telefonları yanıtlamasını isteyerek gidip bir yerde kahve içtim. Dönüş yolunda iki şişe bira aldım. Pencerenin önündeki koltuğuma döndüğümde işyerinde sadece dört kişi kalmıştı. Koca memeli sekreter, genç bir çalışanla şakalaşıyordu. Biramı içerken orada olan bitenleri seyrettim ama daha çok da sekreteri.</p>

  <p>Memelerine baktıkça, giderek daha büyük, olağanüstü gözüktüler gözüme. Herhalde Golden Gate Köprüsü'nü tutan kablolardan yapılmış bir sutyen taşıyordu onları. Genç çalışanlardan birkaçının onda gözü var gibi görünüyordu. Cinsel istekleri karşılıklı pencerelerden ve aradaki sokaktan aşıp bana ulaşıyordu. Başka birinin cinsel isteğini hissetmek, garip şey. Bir süre sonra onu kendinizinki sanıyorsunuz.</p>

  <p>Sekreter, saat beşte üstünü değişip kırmızı bir elbise giyerek evine gitti. Ben de perdeyi kapatıp televizyonda bir çizgi film izledim. Yunus Oteli'ndeki sekizinci gün de işte böyle geçti gitti.</p>

  <p><br /></p>

  <p>"İnanılmaz," dedim. Bu 'inanılmaz' sözü, giderek alışkanlığa dönüşüyordu. "Ayın üçte biri geçip gitti bile, biz hâlâ bir yere varamadık."</p>

  <p>"Öyle görünüyor," dedi kız arkadaşım. "Acaba Ringa ne âlemde, merak ediyorum?"</p>

  <p>Akşam yemeğinden sonra, Yunus Oteli'nin lobisindeki berbat turuncu kanepede dinlendik. Üç parmaklı resepsiyon görevlisinden başka kimsecikler yoktu ortalıkta. O da bir merdivene çıkmış, ampul değiştiriyordu; sonra pencereleri sildi, gazeteleri katladı, anlaşılan, kendine iş buluyordu. Otelde belki başka müşteriler de olabilirdi; belki de hepsi kendi odalarındaydı, gün ışığından uzak tutulan mumyalar gibi.</p>

  <p>"İşler nasıl gidiyor?" diye çekingen, sordu resepsiyon görevlisi, saksıları sularken.</p>

  <p>"Pek bir şey yok sözünü edecek," dedim.</p>

  <p>"Galiba gazetelere ilan vermişsiniz?"</p>

  <p>"Evet, verdim," dedim. "Bir toprak sorunuyla ilişkili olarak bir kişinin izini bulmaya çalışıyorum da."</p>

  <p>"Miras mı?"</p>

  <p>"Evet. İşin kötüsü mirasçı ortalıktan kaybolmuş, nerelerde olduğu bilinmiyor."</p>

  <p>"Demeyin. İlginç bir iş gibi geliyor."</p>

  <p>"Pek sayılmaz."</p>

  <p>"Bilmem. <i>Moby Dick'</i>e benzeyen bir şey işte."</p>

  <p><i>"Moby Dick</i> mi?"</p>

  <p>"Öyle ya. Bir şey kovalamanın heyecanı."</p>

  <p>"Bir mamutu, örneğin," dedi kız arkadaşım.</p>

  <p>"Öyle ya. Hepsi birbiriyle ilişkili işte," dedi görevli. "Zaten bu otele Yunus Oteli adını koymamın nedeni de <i>Moby Dick'</i>teki, yunuslarla ilgili bir sahnedir."</p>

  <p>"Ohoo," dedim ben. "Eğer öyleyse, Balina Oteli adını koymanız daha iyi olmaz mıydı?"</p>

  <p>"Ama balinalar o görüntüyü yaratmıyor ki," diye güldü resepsiyon görevlisi. "Aklıma gelmişken, sizin burada böyle uzun süre kalmanız benim açımdan hayra alamet gibi görünüyor, bu yüzden size teşekkürlerimi bildirmek için şarap sunmak isterdim."</p>

  <p>"Çok seviniriz," dedi kız.</p>

  <p>"Minnettar kalırız," dedim ben.</p>

  <p>Adam arka odaya gitti ve az sonra soğutulmuş bir şişe beyaz şarap ve üç kadehle sökün etti.</p>

  <p>"Şerefe. Hâlâ işimin başındayım, bu yüzden benim için birer yudum alın."</p>

  <p>Şarabımızı içtik. Özellikle iyi bir şarap değildi ama hafif, sek, hoş bir şaraptı gene de. Kadehler bile çok güzeldi.</p>

  <p>"Siz bir <i>Moby Dick</i> tutkunu musunuz?" diye sormayı akıl ettim.</p>

  <p>"Öyle de diyebilirsiniz. Çocukluğumdan beri hep denize açılmak istemişimdir."</p>

  <p>"Ve bu nedenle mi bugün otel işindesiniz?" diye sordu kız arkadaşım.</p>

  <p>"Bu yüzden parmaklarımı yitirdim," dedi. "Daha doğrusu, bir yük gemisinden yük indirirken vince takıldılar..."</p>

  <p>"Ne feci!" diye bağırdı arkadaşım.</p>

  <p>"O zaman yaşamım kararmıştı. Hayat çok oynak bir şey. Nasıl olduysa oldu, sonunda kendimi burada bu otelin sahibi olarak buldum işte. Pek matah bir otel değil ama pekâlâ yürütebildim bu işi. On yıldır buradayım."</p>

  <p>Bu da, adam resepsiyon görevlisi değil, otelin sahibiymiş anlamına geliyordu.</p>

  <p>"Bundan iyi bir otel düşünemezdim," diye onu yüreklendirdi kız.</p>

  <p>"Çok teşekkür ederim," derken, kadehlerimizi yeniden doldurdu otel sahibi.</p>

  <p>"Sadece on yıllık olmasına karşın, bina oldukça şey... kişilik kazanmış," diyecek oldum, hiç istifimi bozmadan.</p>

  <p>"Evet, savaştan sonra inşa edilmiş. Bu kadar ucuza satın alabildiğim için kendimi çok talihli sayıyorum."</p>

  <p>"Otel olmadan önce ne olarak kullanılıyormuş?"</p>

  <p>"Hokkaido Koyunculuk Hanı'ymış. Her türlü evrak ve kaynak burada bulundurulmuş, şeylerle ilgili..."</p>

  <p>"Koyunculukla mı?" dedim.</p>

  <p>"Koyunlarla," dedi.</p>

  <p><br /></p>

  <p>"Bina, Hokkaido Koyunculuk Derneği'nin malıydı, yani on yıl öncesine dek. Bölgede koyun yetiştiriciliğinin gerilemesiyle birlikte, han da kapatıldı," dedi şarabını yudumlarken. "Daha doğrusu o dönemde derneğin müdürü babamdı. Sevgili Koyunculuk Hanı'nın kapatılmasına gönlü razı olmadı ve sözde koyunculuk kaynaklarını korumak bahanesiyle, derneği, toprağı ve binayı uygun bir fiyata satmaya razı etti. Bu yüzden, bugüne dek ikinci katın tamamı, koyunculuk danışma odasıdır. Gerçi kaynak malzemesi olduğundan, evrakın çoğu eski ve yararsızdır. Yaşlı bir adamın merakı işte. Binanın geri kalanı da bana ait otelcilik işi için."</p>

  <p>"Ne rastlantı ama," dedim.</p>

  <p>"Rastlantı mı?"</p>

  <p>"Gerçeği söylemek gerekirse, aradığımız kişi koyunlarla ilişkili. Ve elimizdeki tek ipucu da onun göndermiş olduğu şu koyun fotoğrafı işte."</p>

  <p>"Demeyin," dedi. "Mümkünse, ben de bir göz atmak isterim ona..."</p>

  <p>Not defterimin arasına koymuş olduğum, koyun fotoğrafını çıkartıp uzattım ona. Tezgâhtan gözlüğünü alıp fotoğrafı inceledi.</p>

  <p>"Ben bunu gerçekten anımsıyor gibiyim," dedi.</p>

  <p>"Anımsıyor musunuz?"</p>

  <p>"Eminim," diyerek merdiveni bıraktığı yerden, lambanın altından alıp karşı duvara dayadı. Çerçeveli bir fotoğrafı indirdi. Sonra tozunu silip, bize uzattı.</p>

  <p>"Aynı manzara değil mi bu?"</p>

  <p>Çerçevenin kendisi hayli eskiydi ama içindeki fotoğraf daha da eskiydi, solmuştu da. Ve evet, resimde koyunlar vardı. Belki hepi topu altmış baş kadar. Çit, kayın ormanı, dağlar. Kayın ormanı biçim olarak Fare'nin fotoğrafındakinden farklıydı ama geride görünen dağlar aynı dağlardı. Fotoğrafın çekim açısı bile aynıydı.</p>

  <p>"İnanılmaz," dedim kıza. "Bunca zaman bu fotoğrafın tam altından geçiyormuşuz demek."</p>

  <p>"İşte bu yüzden ben de sana ille de Yunus Oteli olacak demiştim ya," diye kendini tutamadı, patladı arkadaşım.</p>

  <p>"Peki öyleyse," diye sordum adama, "tam olarak neresidir burası?"</p>

  <p>"Bilemeyeceğim," dedi. "Bu fotoğraf da Koyunculuk Hanı günlerinden beri burada asılı."</p>

  <p>"Hımm," diye homurdandım.</p>

  <p>"Babama sorun. Yukarıda bir odası vardır, günlerini orada geçirir. Hemen hemen hiç çıkmaz, koyun malzemesine öyle kaptırmıştır kendini. Belki yarım ay oluyor, yüzünü bile görmedim. Yemeklerini kapısının önüne bırakıyorum, yarım saat sonra tepsi boşalıyor, bu yüzden anlıyorum yaşadığını.</p>

  <p>"Babanız biz fotoğraftaki yerin neresi olduğunu söyleyebilir mi acaba?"</p>

  <p>"Herhalde. Önce de söylemiştim ya, Koyunculuk Hanı'nın eski müdürüydü, en azından koyunlar hakkında bilinecek her şeyi bilir. Herkes ona Koyun Profesörü der zaten."</p>

  <p>"Koyun Profesörü," dedim.</p>
</body>
</html>
