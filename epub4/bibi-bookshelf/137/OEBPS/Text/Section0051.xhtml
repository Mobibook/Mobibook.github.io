<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>41</h2>

  <h3 class="sigil_not_in_toc">Yeşil teller ve kırmızı teller; donmuş martılar</h3>

  <p>Fare çekip gidince evin her yerine dayanılmaz bir soğuk yayıldı. Kusmayı denedim ama hiçbir şey çıkmıyordu, sadece pis bir soluk kokusu.</p>

  <p>Yukarı çıktım, kazağımı çıkardım ve yorganın altına girip büzüldüm. Dalga dalga, bir soğuk basıyordu, bir sıcak. Oda her dalgayla şişip kasılıyordu. Yorganım ve çamaşırım terden sırılsıklam olmuştu, buz gibi, gerilmiş bir deriye dönüşüyor, donar gibi oluyordu.</p>

  <p>"Saati dokuza kur," diye fısıldadı biri kulağıma. "Yeşil tel yeşil tele... kırmızı tel kırmızı tele... saat dokuz buçukta buradan yıldırım hızıyla uzaklaş."</p>

  <p>"Tasalanma," diyor Koyun Adam. "Her şey yoluna girecektir."</p>

  <p>"Hücreler kendilerini yeniler," diyor eski karım. Sağ elinde beyaz dantelden bir kadın donu tutuyor.</p>

  <p>Kafamın içi sallanıyor,</p>

  <p>Kırmızı teli kırmızı tele... yeşil teli yeşil tele...</p>

  <p>"Hiçbir şey anlamıyorsun, değil mi?" diye suçluyor kız arkadaşım.</p>

  <p>Hayır, hiçbir şey anlamıyorum.</p>

  <p>Dalgaların sesi geliyor. Yüksek kış dalgalarının. Beyaz başlıklarla beneklenmiş kurşun rengi bir deniz. Donmuş martılar.</p>

  <p>Akvaryumun hava geçirmez salonundayım. Sıra sıra balina penisleri sergilenmiş. Sıcak ve pis kokan bir hava. Birisi pencereyi açsa ya.</p>

  <p>Biri pencereyi açıyor. Ürpertici, içe işleyen soğuk. Keskin martı çığlıkları, paralayıcı sesler parçalıyor tenimi.</p>

  <p>"Kedinin adını hatırlıyor musun?"</p>

  <p>"Ringa," diye yanıt veriyorum.</p>

  <p>"Hayır, Ringa değil," diyor sürücü. "Adı değişti onun. Adlar her zaman değişir. Bahse girerim ki kendi adını bile hatırlayamıyorsundur."</p>

  <p>Ürpertici soğuk. Ve martılar, çok ama çok fazla martı.</p>

  <p>"Basitliğin yolu hem uzun, hem çetindir," diyor siyah takım elbiseli adam. "Yeşil tel yeşil tele, kırmızı tel kırmızı tele."</p>

  <p>"Savaş konusunda bir şey duydun mu?" diye soruyor Koyun Adam.</p>

  <p>Benny Goodman Orkestrası "Airmail Special"ı çalıyor. Charlie Cristian'ın uzun bir solosu var. Yumuşak, krem rengi bir şapka takmış.</p>
</body>
</html>
