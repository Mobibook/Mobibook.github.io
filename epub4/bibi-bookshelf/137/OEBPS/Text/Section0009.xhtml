<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>4</h2>

  <h3 class="sigil_not_in_toc">Balina penisi ve üç uğraşlı kadın</h3>

  <p>Bir kadınla yatmak: aklınızda birincil derecede önemli gibi görünebilir veya hiç önemsiz gibi de görünebilir. Bu da şu demek oluyor; bir, tedavi (yani kendi kendini tedavi) olarak cinsellik vardır, bir de zaman öldürmek için cinsellik.</p>

  <p>Baştan sona kendini geliştirme amaçlı cinsellik olduğu gibi, salt zaman öldürmek için de cinsellik vardır; başlangıçta tedavi anlamı taşırken yapacak başka bir şey olmadığı için yeğlenen cinsellik veya bunun tam tersi vardır. Bizim insan olarak cinsel yaşantımız –nasıl desem– temelde, bir balinanın cinsel yaşantısından farklılıklar gösterir.</p>

  <p>Bizler balina değiliz ve bu da bizim cinsel yaşantımızın önemini azaltan önemli bir gerçektir.</p>

  <p><br /></p>

  <p>Küçük bir çocukken, yaşadığım yerden bisikletle yarım saat çeken bir akvaryum vardı. Orada soğuk, akvaryum benzeri bir sessizlik egemen olurdu hep, ara sıra sadece bir şıpırtı duyulurdu, o kadar. Loş bir köşede soluk alan Kara Göl Canavarı'nı duyumsuyorum sanırdım neredeyse.</p>

  <p>Koskocaman havuzda sürülerce ton balığı çember çizip dururlardı hep. Mersinbalıkları kendi daracık yollarında gider, piranhalar jilet gibi keskin dişlerini et parçalarına geçirir ve elektrikli yılanbalıkları patlayan ampuller gibi çıtırdar, kıvılcım saçarlardı.</p>

  <p>Akvaryum bunun gibi, pek çok balıkla doluydu. Her birinin adları başka, pulları başka, yüzgeçleri başka balıklarla. Dünyada neden bu kadar çok balık çeşidi olduğunu düşünür, düşünürdüm de, aklım almazdı bir türlü.</p>

  <p>Akvaryumda, elbette balina yoktu. Bütün duvarları yıksan ve bütün akvaryumu bir tek havuza dönüştürsen bile, burası bir balinanın sığamayacağı kadar küçüktü çünkü. Ama akvaryumda bir balina penisi sergileniyordu. Bir tür simge olarak, diyebiliriz.</p>

  <p>Böylece çocukluğumun en etkilenebilir yılları balinaya değil de, bir balinanın penisine bakarak geçmiş oluyor. Akvaryumun serin koridorlarında gezmekten ne zaman yorulup bıksam, sergi salonunun loş, yüksek tavanlı sessizliğinde, sıradaki yerime gider ve orada balinanın penisini seyrederek saatler geçirirdim.</p>

  <p>Kimi zaman bana suyu çekilmiş bir hurma ağacını, kimi zaman da dev bir mısır koçanını anımsatırdı. Gerçekten de, altındaki BALİNA ÜREME ORGANI: ERKEK yazısı olmasaydı, bunun bir balina penisi olduğunu kimseler asla anlayamazdı. Güney Kutup Okyanusu'nun bir ürünü olmaktan çok, Ortaasya çöllerinde topraktan çıkartılmış antik bir buluntuya benziyordu çünkü. Benim penisimle de, görebilmiş olduğum başka hiçbir penisle de benzer hiçbir yanı yoktu. Daha da beteri, kesik penisten garip, bir bakıma anlatılamaz bir hüzün dalgası yayılıyor gibiydi.</p>

  <p>Bu dev penis, ilk kez bir kızla ilişkide bulunduktan sonra aklıma geliverdi. Kaderin hangi oyunları, hangi dolambaçlı okyanus araştırmaları onu bu mağara benzeri sergi salonuna getirmişti?.. Bunu düşündükçe yüreğim sızlıyor, dünyada hiç umudum kalmamış gibi bir duyguya kapılıyordum. Ama sadece on yedi yaşındaydım ve besbelli her şeyden vazgeçmek için henüz fazlasıyla gençtim. İşte o zaman ve oradadır ki, kafama bir gerçek dank etti ve bu gerçek o zamandan beri hiç çıkmadı kafamdan.</p>

  <p>Bu gerçek de, benim bir balina olmadığım gerçeğiydi.</p>

  <p><br /></p>

  <p>Şimdi yeni kız arkadaşımla yatakta, parmaklarımı saçlarının arasında dolaştırırken, uzun zamandır hiç düşünmediğim şeyi, balinaları düşündüm.</p>

  <p>Belleğimdeki akvaryumda, hep güz sonlarıdır. Havuzların suyu soğuk. Arkamda bir kazak var. Sergi odasının geniş penceresinden deniz, kurşun kadar karadır, sayısız beyaz köpükler kızların elbiselerindeki dantel yakaları çağrıştırır.</p>

  <p>"Ne düşünüyorsun?" diye sordu kız.</p>

  <p>"Uzun zaman öncesinden bir şey," dedim.</p>

  <p><br /></p>

  <p>Yirmi bir yaşındaydı, çekici, incecik bir bedeni, büyüleyici, kusursuz, biçimli kulakları vardı. Bir yandan, küçük bir yayınevinde yarım gün düzeltmenlik yapıyor; bir yandan da, kulak fotoğrafları için bir reklam ajansında model olarak çalışıyordu; üstelik çok kapalı bir çevrenin devam ettiği ağırbaşlı bir kulüpte telekızdı da. Bu üç ayrı uğraşından hangisini asıl uğraşı olarak gördüğü konusunda bir fikrim yoktu. Hoş, onun da yoktu ya.</p>

  <p>Gene de belli başlı özelliklerini göz önüne alınca, bence doğal yetenekleri bakımından ona en çok uyan uğraş, kulak modelliğiydi. O da bu görüşüme hak verdi. Bu, güzel ve olumlu bir işti, ancak unutmamalı ki, reklamcılıkta bir kulak modeline sunulacak olanaklar son derece sınırlı, konum ve kazanç bakımından da pek yetersizdi. Sizin tipik halkla ilişkiler uzmanınız veya makyaj uzmanınız için o sadece "kulak sahibi", kulakları olan biriydi. Aklı ve bedeni, kulakları bir yana bırakılırsa, resmin tamamen dışında kalıyor, önemsenmiyor, yok sayılıyordu.</p>

  <p>"Ama biliyorsun ki bu, gerçek ben değilim," diyordu. "Ben demek kulaklarım demek, kulaklarım demek ben demek."</p>

  <p>Ne düzeltmenliği, ne de telekızlığı hiç, ama bir saniyeliğine bile olsa, kulaklarını başkalarına gösteriyordu.</p>

  <p>"Çünkü onlar gerçek ben değil de ondan," diye açıklıyordu.</p>

  <p>Telekız olarak çalıştığı, dışarıya sözde bir "yetenek" kulübü olarak tanıtılan kulüp, Akasaka'daydı ve herkesin Bayan X diye çağırdığı kır saçlı bir İngiliz kadının yönetimindeydi. Otuz yıldır Japonya'da yaşayan bu kadın, Japoncayı rahat konuştuğu gibi, temel Çin harflerinin de çoğunu okuyabiliyordu.</p>

  <p>Bayan X, telekız merkezinden en fazla beş yüz metre uzakta, kadınlar için bir İngilizce kursu açmıştı ve burayı yeni telekız adayları seçmek için de kullanıyordu. Buna karşılık, telekızlardan birkaçı da, İngilizce kurslarına gidiyorlardı. İndirimli tarifeyle, kuşkusuz.</p>

  <p>Bayan X telekızlarının hepsine "canım" derdi. Bir ilkbahar günü kadar yumuşaktı bu "canım"ları.</p>

  <p>"Sakın unutma, iç çamaşırların cicili bicili olmalı, canım. Külotlu çorap giymek de yok." Veya "Sen çayını kremayla içiyordun, değil mi canım?" Piyasasını çok iyi tanıyordu. Müşterileri, kırklı, ellili yaşlardaki zengin iş adamlarıydı. Üçte ikisi yabancı, gerisi Japon. Bayan X politikacılardan, yaşlı erkeklerden, sapıklardan ve yoksullardan hiç hoşlanmazdı.</p>

  <p>Uzun bacaklı bir düzine kadar güzel telekızı hazır halde bulunduruyordu, ama hepsinin içinde en az çekici olanı, benim yeni kız arkadaşımdı. Telekız olarak sıradan biriydi sadece. Gerçekten, kulaklarını gizleyince herhangi bir kız oluyordu. Bayan X'in nasıl olup da onu bu iş için seçtiğini ben de anlayamıyordum doğrusu. Belki bu sıradanlığında özel bir çekicilik bulmuştu, belki de bir tek, sıradan ve gösterişsiz kızlar bulunmasının değişiklik olacağını düşünmüştü. Bayan X, her iki durumda da, görüşlerinde yanılmamış olmalı ki, kız arkadaşımın da çarçabuk, sürekli birkaç müşterisi oldu. Ona aylık kazancını sağlamaya yetecek olan, haftada bir ya da iki erkekle yatmak için Hilton; Okura veya Prens Oteli'ne giderken, üzerine sürekli rasgele şeyler geçiriyor; üstünkörü makyaj yapıyor; basit çamaşırlar giyip, özelliksiz kokular sürünüyordu.</p>

  <p>Kalan gecelerinin de yarısını benimle geçiriyordu, bedava. Öteki yarısını nerede geçirdiği konusunda en ufak bir fikrim yok.</p>

  <p>Yayınevinde haftanın birkaç günü düzeltmen olarak sürdürdüğü yaşam, daha normaldi. Haftada üç gün, Kanda'ya, küçük bir hanın üçüncü katına gidiyor ve dokuzdan beşe kadar, taslakları okuyor, düzelti yapıyor, çay demliyor, arada aşağıya koşup (çünkü binada asansör yok) silgi satın alıyordu. Alışveriş için dışarı gönderilen de oydu, onu küçümsedikleri için değil, şirketteki tek bekâr kadın olduğu için. Bir bukalemun gibi, yerine ve koşullarına göre değişiyor, çekiciliğini istediği gibi takınma veya denetim altına alma yeteneğini kullanıyordu.</p>

  <p><br /></p>

  <p>Onunla (daha doğrusu, kulaklarıyla) ilk tanışmamız, karımla ayrılışımın hemen ertesine rastlar. Ağustos başıydı. Bir bilgisayar yazılım şirketi için alt sözleşmeli bir telif hakları işiyle uğraşıyordum, kulaklarıyla bir bakıma yüz yüze geldiğim zaman...</p>

  <p>Reklam şirketinin yöneticisi masamın üzerine bir kampanya önerisiyle, üç tane büyük, siyah beyaz fotoğraf koyup, hafta içinde bunlarla üç tane baş fotoğrafı seçeneği hazırlamamı istedi benden. Her üç fotoğraf da, kocaman bir kulağı gösteriyordu.</p>

  <p>Kulak mı?</p>

  <p>"Neden kulak?" diye sordum.</p>

  <p>"Kim bilir? Ne fark eder ki? Kulak işte. Kulakları düşünmek için bir haftan var."</p>

  <p>Böylece bir hafta boyunca kulak seyrettim ben de. Üç koca kulağı yazı masamın karşı duvarına bantla yapıştırdım ve gün boyu, sigara tüttürürken, kahve içerken, tırnaklarımı düzeltirken bu kulaklara dalıp gittim.</p>

  <p>İşi hafta içinde bitirdim ama kulaklar duvarıma yapıştırılmış halde kaldı. Hem onları oradan indirmek uzun işti, hem de zamanla bu kulaklara alışmıştım. Ama fotoğrafları oradan indirmememin gerçek nedeni, bu kulakların beni tutsak almış olmasıydı. Düşü yaşatılacak kulaklardı bunlar. Kulakların özü, ideal kulak örneği. İnsan bedeninin büyütülmüş hiçbir bölgesi (üreme organları dahil, kuşkusuz) bana bu denli çekici görünmemişti. Bu kulaklar beni içine çeken güçlü bir kader burgacı gibiydi.</p>

  <p>Fotoğrafın ortasında, şaşırtacak kadar gururlu bir kıvrım dikkat çekiyor, diğerleriyse, hafif gölgeler içinde belli belirsiz, zarafetle dolanırken, daha başka kıvrımlar da çok eskiden kalma bir tablo gibi, geçmiş zamanların söylencesini çiziyordu. Ama kulakmemesinin yumuşacık eti hepsini yenip, güzelliğin ve arzunun doruğuna sürüklüyordu bakanı.</p>

  <p>Birkaç gün sonra, fotoğrafçıya telefon ettim, bu kulakların adını ve telefonunu öğrenmek için.</p>

  <p>"Ne demek oluyor bu şimdi?" diye sordu fotoğrafçı.</p>

  <p>"Sadece merak ettim, o kadar. Öyle etkileyici ki bu kulaklar."</p>

  <p>"Şey sanırım konu kulaklar olduğu sürece, sorun yok da, sahibine gelince, hiçbir özelliği olmayan bir kız. İstediğin genç bir parçaysa eğer, seni geçen gün fotoğraflarını çektiğim o mayo mankeniyle tanıştırabilirim."</p>

  <p>İstemedim, kulakların adını ve telefonunu yazdım, adama teşekkür edip, kapattım.</p>

  <p><br /></p>

  <p>Saat iki, saat altı, saat on, durmadan çevirdim numarayı ama yanıt alamadım. Anlaşılan, kendi yaşamına dalmış gitmişti.</p>

  <p>Sonunda onu, ertesi günün saat onunda yakaladım.</p>

  <p>Kendimi kısaca tanıttım, sonra da bir reklam hakkında konuşmam gerektiğini belirtip, benimle akşam yemeği yemek isteyip istemediğini sordum.</p>

  <p>"Ama bana işin bittiğini söylemişlerdi," dedi.</p>

  <p>"İş bitti, evet," dedim.</p>

  <p>Biraz şaşırmış gibi göründüyse de, başka soru sormadı. Ertesi akşam için sözleştik.</p>

  <p>Bildiğim en gösterişli Fransız lokantasında yer ayırttım. Akoyama Caddesi'nde. Sonra yepyeni bir gömlek çıkardım, boyunbağı seçmek için uzun zaman ayırdım ve yalnızca iki kez giyilmiş ceketimi sırtıma geçirdim.</p>

  <p><br /></p>

  <p>Fotoğrafçının da uyarıp söylediği gibi, kızın hiçbir özelliği yoktu. Sıradan giysiler, sıradan görünüş. İkinci sınıf bir kız kolejinin koro üyelerinden birine benziyordu. Ama bu, benim ilgi alanım açısından, hiç önemli değildi. Beni düş kırıklığına uğratan, kulaklarını dümdüz saçlarıyla örtmüş olmasıydı.</p>

  <p>"Kulaklarını gizliyorsun," dedim, önemsemezmiş gibi.</p>

  <p>"Evet," dedi önemsemezmiş gibi.</p>

  <p>Zamanından önce gelmiştik ve lokantanın ilk akşam müşterileriydik. Işıklar loştu, garson, elinde uzun bir kibritle gelip masamızdaki ince uzun mumu yaktı, şef garson her şey yerli yerinde mi diye peçetelere ve sofra takımlarına kuşkuyla, bir göz attı. Kırmızı meşe parke pırıl pırıl cilalanmıştı ve garson da topuklarını tıkırdatarak gidip geliyordu. Pabuçları, benimkilerden çok daha pahalı görünüyordu. Vazolarda taptaze tomurcuk güller ve beyaz duvarlarda orijinal modern yağlıboya tablolar...</p>

  <p>Şarap listesine bir göz attım, buruk bir beyaz şarap ve başlangıç olarak da <i>pâté de canard,</i><a href="../Text/Section0055.xhtml#Footnote0001" id="Feedback0001"><sup>[1]</sup></a> <i>terrine de dorade,</i><a href="../Text/Section0055.xhtml#Footnote0002" id="Feedback0002"><sup>[2]</sup></a> bir de <i>foie de baudroie au crème fraiche</i><a href="../Text/Section0055.xhtml#Footnote0003" id="Feedback0003"><sup>[3]</sup></a> seçtim. Kız da yemek listesini yoğun bir dikkatle inceledikten sonra, <i>potage tortue,</i><a href="../Text/Section0055.xhtml#Footnote0004" id="Feedback0004"><sup>[4]</sup></a> <i>salade verte</i><a href="../Text/Section0055.xhtml#Footnote0005" id="Feedback0005"><sup>[5]</sup></a> ve <i>mousse de sol'</i>de<a href="../Text/Section0055.xhtml#Footnote0006" id="Feedback0006"><sup>[6]</sup></a> karar kıldı. Ben, <i>potage d'oursin,</i><a href="../Text/Section0055.xhtml#Footnote0007" id="Feedback0007"><sup>[7]</sup></a> <i>roti de veau avec garnie persil</i><a href="../Text/Section0055.xhtml#Footnote0008" id="Feedback0008"><sup>[8]</sup></a> ve bir <i>salade de tomate</i><a href="../Text/Section0055.xhtml#Footnote0009" id="Feedback0009"><sup>[9]</sup></a> istedim. Bizim maaşın yarısı böylece uçmuş oldu.</p>

  <p>"Ne kadar güzel bir yer," dedi, "buraya sık gelir misiniz?"</p>

  <p>"Sadece ara sıra, iş için," diye karşılık verdim. "İşin doğrusu, yalnızken pek lokantaya gitmem ben. Çoğunlukla barlara gider, ne bulursam onu yer, içerim. Böylesi daha kolay. Mutlaka karar vermek gerekmiyor."</p>

  <p>"Peki barlarda ne yersiniz genellikle?"</p>

  <p>"Ne bulursam. Çoğu zaman da omlet ile sandviç."</p>

  <p>"Omlet ile sandviç," diye yineledi. "Her gün barlarda omletle sandviç mi yiyorsunuz?"</p>

  <p>"Her gün değil. Her üç günde bir filan da kendim pişiririm yemeğimi."</p>

  <p>"Demek ki üç günün ikisinde omletle sandviç yiyorsunuz?"</p>

  <p>"Galiba evet," dedim.</p>

  <p>"Neden omletle sandviç?"</p>

  <p>"Orta derecede bir bar bile, çok lezzetli omlet ve sandviç yapabilir."</p>

  <p>"Hımmm," dedi, "bu pek tuhaf."</p>

  <p>"Hiç de değil."</p>

  <p>Bu konudan nasıl kurtulabileceğimi düşünemiyordum, bu yüzden orada sessizce oturup, kül tablasındaki külleri izledim hayranlıkla.</p>

  <p>Çıkış yolunu o buldu. "Ve evet, sadede gelelim."</p>

  <p>"O gün de size söylediğim gibi, iş bitti. Sorun yok. Bu yüzden, benim de söyleyecek bir şeyim yok."</p>

  <p>İnce uzun, uçlu bir sigara çıkardı çantasından. Lokantanın kibritiyle yakıp, "Eeee?" der gibi baktı bana.</p>

  <p>Tam konuşacaktım ki, şef garson masamıza yaklaşıp, şarabın etiketini gösterdi bana, tek oğlunun fotoğrafını gösteriyormuş gibi, ağzı kulaklarındaydı. Başımla onayladım. Mantarı hoş bir pat, sesiyle açtı, sonra bardağıma biraz şarap doldurdu. Tadı bütün yemeğin fiyatı gibiydi.</p>

  <p>Şef garson çekildi ve yerine, başka bir garson belirip, ikimizin de önlerine küçük birer tabak ile üç meze tabağı daha koydu. Garson çekilip bizi yine baş başa bırakınca, dayanamadım, "Kulaklarınızı görmem gerekiyordu."</p>

  <p>Tek söz etmeden, tabağına <i>pâté ve foie de baudroie</i> aldı, şarabından da bir yudum tattı.</p>

  <p>"Sizi rahatsız ettiğim için özür dilerim," dedim.</p>

  <p>Gülümsedi. "Nefis Fransız mutfağı, rahatsız etmez ki."</p>

  <p>"Kulaklarınızın tartışılmasından sıkılır mısınız?"</p>

  <p>"Pek sayılmaz. Neyinin tartışıldığına bağlı." Çatalını ağzına götürürken başını salladı. "Bana dosdoğru söyleyin. Çünkü en sevdiğim yanı budur."</p>

  <p>Şarabımızı sessizce yudumlayıp, yemeğimizi sürdürdük.</p>

  <p>"Bir köşeyi dönmekteyim," diye söze başladım, "tıpkı önümden giden birinin köşeyi dönmesi gibi. O insanın neye benzediğini göremiyorum. Görebildiğim tek şey; beyaz frak kuyrukları. Ama frak kuyruklarının beyazlığı bilincime silinmeyecek biçimde kazınmış. Bu duyguyu hissettiniz mi hiç?"</p>

  <p>"Sanırım evet."</p>

  <p>"İşte sizin kulaklarınızdan edindiğim izlenim de bu."</p>

  <p>Gene, sessizce yedik yemeğimizi. Önce ona, sonra da kendime şarap doldurdum.</p>

  <p>"İzlediğiniz sahne değil, yani," dedi, "ama sizde kalan izlenimi, öyle mi?"</p>

  <p>"Öyle."</p>

  <p>"Siz hiç böyle hissetmiş miydiniz daha önce?"</p>

  <p>Biraz düşündüm, sonra başımı hayır anlamında salladım. "Hayır, sanırım hissetmedim."</p>

  <p>"Demek ki sadece kulaklarımı düşününce oldu bu?"</p>

  <p>"Buna yemin edemem. Emin olmam olanaksız. Birinin kulaklarının biçiminin herhangi birini bu kadar etkileyebildiğini duymamıştım hiç."</p>

  <p>"Farah Fawcett'in burnunu her görüşünde aksıran birini tanıyorum. Aksırma ruhbilimsel bir öğe içerir, bilir misiniz? Bir kez neden sonuç ilişkisi doğmayagörsün, kaçış yoktur artık."</p>

  <p>"Ben Farah Fawcett'in burnu konusunda uzman değilim," dedim şarabımdan bir yudum alıp. Sonra da ne söyleyeceğimi unuttum.</p>

  <p>"Ama sizin söylemek istediğiniz tam olarak bu değildi, değil mi?"</p>

  <p>"Hayır, pek değildi," dedim. "Benim algıladığım, aynı zamanda odaklanılmamış olmasına karşın, çok sağlam bir duygu." Söylediklerimi, ellerimi önce bir metre açık tutup, sonra da beş santim kadar yaklaştırarak güçlendirmeye çalıştım. "Sanırım bunu iyi açıklayamıyorum."</p>

  <p>"Belirsiz nedenlere dayanan yoğunlaştırılmış bir olgu..."</p>

  <p>"Tastamam öyle."</p>

  <p>"Benden yedi kat daha akıllısınız."</p>

  <p>"Mektupla eğitim alıyorum."</p>

  <p>"Mektupla eğitim mi?"</p>

  <p>"Evet, postayla ruhbilim."</p>

  <p><i>Pâté'</i>nin kalanını paylaştık. Şimdi ne diyeceğimi hiç kestiremiyordum.</p>

  <p>"Benim kulaklarımla sizin duygularınız arasındaki karşılıklı ilişkiyi hâlâ kavrayamadınız, öyle mi?"</p>

  <p>"Bir bakıma, hayır," dedim ben. "Yani, kulaklarınız beni doğrudan mı çekiyor, yoksa sizde olan başka bir şey mi beni kulaklarınız aracılığıyla çekiyor, tam olarak kavrayamıyorum."</p>

  <p>Ellerini masaya koyup başını hafifçe salladı. "Sizin şu duygunuz iyi türden mi, kötü türden mi?"</p>

  <p>"İkisi de değil. Ya da her ikisi birden. Bilemeyeceğim."</p>

  <p>Şarap kadehini iki eliyle sımsıkı kavradı, sonra doğruca yüzüme baktı. "Anlaşılan, duyguları dışa vurmak konusunda daha fazla çalışmanız gerekiyor."</p>

  <p>"Bunları açıklamakta da pek iyi olduğumu söyleyemem," dedim.</p>

  <p>Gülümsedi. "Aldırmayın. Galiba ne demek istediğinizi anlıyorum ben."</p>

  <p>"Peki öyleyse, ne yapmam gerekiyor?"</p>

  <p>Uzun süre yanıt vermedi. Bambaşka bir şey düşünüyor gibiydi. Masanın üzerinde beş tabak bomboş duruyordu, beş sönmüş gezegenden oluşan bir takımyıldız.</p>

  <p>"Dinleyin," diyerek sessizliği bozdu. "Sanırım sizinle dost olmamız gerek. Yani, kuşkusuz, size uyarsa tabii."</p>

  <p>"Kuşkusuz, bana uyar," dedim.</p>

  <p>"Ve demek istediğim, pek yakın dost," dedi.</p>

  <p>Başımla onayladım.</p>

  <p>İşte böylece, ikimiz pek yakın dost olduk. Tanışmamızın üzerinden otuz dakikacık bile geçmeden.</p>

  <p><br /></p>

  <p>"Yakın bir dostun olarak sana sormak istediğim bir iki şey var," dedim.</p>

  <p>"Hadi sor bakalım."</p>

  <p>"Birincisi, kulaklarını neden göstermiyorsun? İkincisi, kulakların benden başka hiç kimsede herhangi bir özel etki bırakmış mıydı?"</p>

  <p>Tek söz söylemeden, masada duran ellerine bakıyordu.</p>

  <p>"Bazılarında, evet," dedi usulca.</p>

  <p>"Bazılarında mı?"</p>

  <p>"Evet. Ama şöyle de söyleyebilirim, kulaklarını göstermeyen uğraşıma daha alışkınım."</p>

  <p>"Demek oluyor ki kulaklarını gösterdiğin zamanki sen, kulaklarını göstermediğin zamanki senden başka."</p>

  <p>"Doğru."</p>

  <p>İki garson, tabaklarımızı alıp, çorbayı getirdiler.</p>

  <p>"Bana, kulaklarını gösteren senin hakkında bir şeyler anlatır mısın?"</p>

  <p>"O kadar uzun zaman geçti ki, doğru dürüst anlatabilir miyim bilemiyorum. Gerçek şu ki, yirmi yaşımdan beri bir kez bile göstermemişimdir kulaklarımı."</p>

  <p>"Ama o modelliği yaptığın zaman. Kulaklarını gösterdin değil mi?"</p>

  <p>"Evet," dedi, "ama gerçek kulaklarımı değil..."</p>

  <p>"Gerçek kulaklarını değil mi?"</p>

  <p>"Onlar tıkalı kulaklardı."</p>

  <p>Çorbamdan iki kaşık aldım ve başımı kaldırıp ona baktım.</p>

  <p>"Şu 'tıkalı kulakları' anlatsana bana."</p>

  <p>"Tıkalı kulaklar ölü kulaklardır. Ben kendi kulaklarımı öldürdüm. Yani, geçit yolunu bile bile kesip çıkardım... Söylediklerimi izleyebiliyor musun?"</p>

  <p>Hayır izleyemiyordum.</p>

  <p>"Sor öyleyse," dedi.</p>

  <p>"Kulaklarını öldürmekle, kendini sağırlaştırdın mı demek istiyorsun?"</p>

  <p>"Hayır, pekâlâ işitiyorum ben. Ama işitirken bile, kulaklarım ölü. Bunu herhalde sen de yapabilirsin."</p>

  <p>Çorba kaşığını bıraktı, sırtını dikleştirip, omuzlarını beş santim kadar kaldırdı ve çenesini öne uzatıp, bu duruşunu otuz saniye kadar korudu, sonra birden düşürüverdi omuzlarını.</p>

  <p>"İşte. Kulaklarım öldü. Şimdi de sen dene bakalım?"</p>

  <p>Onun hareketlerini üç kez yineledim. Yavaş yavaş, dikkatle, ama hiçbir şey bende kulaklarımın öldüğü izlenimini bırakmadı. Şarap, bedenimde hızla dolanıyordu.</p>

  <p>"Kulaklarımın tam olarak ölmediğine inanıyorum," dedim, düş kırıklığıyla.</p>

  <p>Başını hayır anlamında salladı. "Zararı yok. Eğer kulaklarının ölmeye gereksinimi yoksa, ölmemelerinin de sakıncası yok demektir."</p>

  <p>"Sana bir şey daha sorabilir miyim?"</p>

  <p>"Sor."</p>

  <p>"Bana söylediklerinden bir sonuç çıkartacak olursam, öyle anlaşılıyor ki, kulaklarını yirmi yaşına dek göstermişsin. Sonra bir gün gizlemişsin onları. Ve o günden başlayarak, bir kez bile göstermemişsin. Ama kulaklarını göstermen gerektiğin zamanlarda, kulaklarınla bilincin arasındaki geçidi tıkıyorsun. Öyle mi?"</p>

  <p>Yüzü hoş bir gülüşle aydınlandı.</p>

  <p>"Öyle."</p>

  <p>"Peki, yirmi yaşındayken ne oldu kulaklarına?"</p>

  <p>"İşleri aceleye getirme," dedi, sağ elini masanın üstünden uzatıp, sol elimin parmaklarına usulca dokunarak, "Lütfen."</p>

  <p>Şarabın kalanını kadehlerimize boşalttım ve benimkini yavaşça içtim.</p>

  <p>"Önce, senin hakkında daha çok şey öğrenmek isterim," diye başladı.</p>

  <p>"Benim hakkımda neleri?"</p>

  <p>"Her şeyi. Nasıl yetiştirildin, kaç yaşındasın, hayatını nasıl kazanıyorsun, böylesi şeyler işte."</p>

  <p>"Her zamanki, sıradan hikâye, hem de o kadar sıradan ki, anlatmaya başlasam, yarı yolda uyur gidersin, sanırım."</p>

  <p>"Sıradan hikâyelere bayılırım."</p>

  <p>"Benimki kimsenin hoşuna gerçekten gidemeyecek kadar sıradan bir hikâye ama."</p>

  <p>"Tamam, hiç olmazsa on dakikalık bölümünü anlat."</p>

  <p>"1948'de, yirmi dört aralıkta doğmuşum, Noel akşamı. Şimdi, Noel akşamı pek iyi bir doğum günü sayılmaz. Yani, demek istiyorum ki, Noel armağanıyla doğum günü armağanını ayrı ayrı almazsın. Herkes böylece fazla harcamalardan kurtulduğunu düşünür. Burcum Oğlak ve kan grubum da A negatif, yani banka veznedarları ve devlet memurları için biçilmiş kaftan. Yaylarla, Terazilerle ve Kovalarla bağdaşamazmışım. Can sıkıcı bir yaşam, değil mi?"</p>

  <p>"Çok çekici."</p>

  <p>"Sıradan bir kasabada büyüdüm, sıradan bir okula gittim. Sessiz bir çocuktum ama canı sıkkın bir delikanlı oldum. O sıradan kızla tanıştım, sıradan bir ilk aşk yaşadım. On sekiz yaşımdayken, üniversite eğitimi için Tokyo'ya geldim. Okuldan çıkınca, bir arkadaşımla birlikte, küçük bir çeviri bürosu açtık ve her nasılsa, geçinip gittik. Üç yıl önce halkla ilişkiler belletenlerine ve reklamcılığa el attık ve işimiz de çok iyi gidiyor. Şirkette çalışan kadınlardan biriyle ilişki kurdum. Dört yıl önce evlendik ve iki ay önce de boşandık. Belirli bir nedeni olduğunu söyleyemeyeceğim. Evde yaşlı bir erkek kedi besliyorum. Günde kırk sigara içerim. Bırakamıyorum bir türlü. Üç takım elbisem, altı boyunbağım, ayrıca umutsuzca eski moda olmuş beş yüz plaklık bir koleksiyonum var. Ellery Queen polis romanlarındaki bütün katillerin adları ezberimdedir. <i>Geçmiş Zamanın İzinde</i> roman dizisinin bende serisi var ama sadece yarısını okudum. Yazları bira, kışları viski içerim."</p>

  <p>"Ve üç günden ikisinde barlarda omlet ile sandviç yersin, değil mi?"</p>

  <p>"Hı-hıı," dedim</p>

  <p>"Ne kadar ilginç bir yaşam!"</p>

  <p>"Buraya kadar olanı çok sıkıcı geçti. Bundan sonrası da öyle geçecek sanırım. Ama umursadığım yok. Yani, elimdekiyle yetiniyorum."</p>

  <p>Saatime baktım. Dokuz dakika, yirmi saniye.</p>

  <p>"Ama bana şimdi anlattıkların tamamı değil, değil mi?"</p>

  <p>Masada duran ellerime baktım. "Elbette değil. Bir insanın yaşamı ne denli sıkıcı olsa da, her şeyine varıncaya kadar anlatılamaz ki."</p>

  <p>"Yorum ekleyebilir miyim?"</p>

  <p>"Elbette."</p>

  <p>"Birileriyle ne zaman tanışsam, on dakika sürekli konuştururum. Sonra onların, bana anlattıklarının tam tamına karşıtından ölçü alırım. Sen bunu saçma mı buluyorsun?"</p>

  <p>"Hayır," dedim başımı hayır anlamına sallayarak, "sanırım yöntemin çok iyi işliyor."</p>

  <p>Bir garson geldi, masaya yeni tabaklar bıraktı, bu tabakların üzerine başka bir garson başlangıç yemeğini koydu, üçüncü bir garson da gelip sosunu döktü. Beysbol oynar gibi, çarçabuk, ikinciye. İkinciden birinciye.</p>

  <p>"Bu yöntemi sana uygulayınca bir şey öğrendim," dedi bıçağını dilbalığına batırıp.</p>

  <p>"Seninkinin sıkıcı bir yaşam olmadığını ve senin de sıkıcı bir yaşam aramadığını. Yanılıyor muyum?"</p>

  <p>"Belki hayır. Belki yaşamım sıkıcı değil, belki de sıkıcı bir yaşam aramıyorum gerçekten. Ama aslında, ikisi de aynı şey. Ne olursa olsun, hep. Başıma gelenleri kabullenmek zorunda kalmışım. Pek çokları sıkıcılıktan kaçınmaya çalışır ama ben sıkıcılığın ta yüreğine, bağrına girmek için çabalıyorum. Bu yüzden, hayatım sıkıcı derken yakınmış olmuyorum. Ama gene de karımı kaçırmaya yetti bu yaşam."</p>

  <p>"Karınla bu yüzden mi ayrıldınız?"</p>

  <p>"Daha önce de söyledim ya, belirli bir nedeni yok ortada. Ama Nietzsche'nin dediği gibi, 'Tanrılar can sıkıntısına bayrak açar'. Ya da öylesi bir şey işte."</p>

  <p>Yemeğimizi hiç acele etmeden yedik. O, sostan biraz daha aldı, ben de ekmek istedim fazladan. Sonra tabaklarımız kaldırıldı, çitlembikli dondurma yedik ve sıra espressoya geldiğinde bir sigara yaktım. Dumanı kısa bir süre yükseldikten sonra, sessizce çalışan havalandırma sistemiyle usulca dağılıp gitti.</p>

  <p>Müşteriler masalardaki yerlerine oturmaya başlamışlardı. Tepemizdeki hoparlörden bir Mozart konçertosu yayılıyordu.</p>

  <p>"Kulakların konusunda sana bir şeyler daha sormak isterdim, izin verirsen," dedim.</p>

  <p>"Kulaklarımın özel bir gücü olup olmadığını mı sormak istiyorsun?"</p>

  <p>Başımla evet dedim.</p>

  <p>"Bu, senin bulman gereken bir şey," dedi. "Sana her şeyi anlatacak olursam, ilgini çekmeyebilir. Hatta itici bile gelebilir."</p>

  <p>Yine başımı salladım.</p>

  <p>"Yalnızca senin için, kulaklarımı göstereceğim," dedi, espressosunu bitirdikten sonra.</p>

  <p>"Ama bilmem sana sahiden bir yararı dokunur mu? Sonunda pişman da olabilirsin."</p>

  <p>"Neden olacakmış o?"</p>

  <p>"Can sıkıntın sandığın kadar yerleşik olmayabilir."</p>

  <p>"Bu, göğüslemem gereken bir olasılık," dedim.</p>

  <p>Masanın üzerinden uzanıp, elini elimin üzerine bıraktı. "Bir şey daha, şimdilik –yani önümüzdeki birkaç ay boyunca, diyelim– yanımdan ayrılma. Tamam mı?"</p>

  <p>"Elbette, tamam."</p>

  <p>Bu sözlerden sonra, çantasından siyah bir saç bandı çıkardı. Dudaklarının arasına sıkıştırıp iki eliyle saçlarını geri çekti hızla ve büküp bantla sarıverdi.</p>

  <p>"Eeee?"</p>

  <p>Yutkunup, büyülenmiş gibi bakakaldım. Ağzım kurudu. Hiçbir yerimden herhangi bir ses çıkartamıyordum. Beyaz badanalı duvar, bir an dalgalanır gibi oldu. Diğer masalarda oturanların sesleri ve yemek takımlarının şıngırtısı kesildi, sonra gene eski haline döndü. Deniz dalgalarının sesini duydum, çoktan unutulmuş bir akşamın kokusu doldu burnuma. Gene de bütün bunlar şu birkaç yüz saniye boyunca içimden geçip giden duyguların küçücük bir parçasıydı sadece.</p>

  <p>"Nefis," diyebildim. "Aynı kişi olduğuna inanamıyorum."</p>

  <p>"Ne demek istediğimi anlıyor musun?"</p>
</body>
</html>
