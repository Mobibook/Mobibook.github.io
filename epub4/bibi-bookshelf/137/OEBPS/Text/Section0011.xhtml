<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>6</h2>

  <h3 class="sigil_not_in_toc">Tıkalı olmayan kulakların yeni serüvenleri</h3>

  <p>Yine de henüz, olanca parıltısının dışavurumuna tanık olmamıştım. Daha beklemem gerekecekti. Sonraki iki üç gün, kulaklarını ancak ara sıra ortaya çıkardı, sonra bu yaradılış harikalarını yine saçlarıyla gizleyip, sıradanlığına döndü.</p>

  <p>Ona göre bu, mart ayı başında paltosunu çıkarmayı denemek gibi bir şeydi. "Sanırım kulaklarımı göstermenin zamanı hâlâ gelmedi," dedi. "Onlarla henüz pek rahat sayılmam da."</p>

  <p>"Aslında umurumda değil," dedim. Kulakları görünmezken bile, hiç de fena değildi.</p>

  <p><br /></p>

  <p>Bana kulaklarını zaman zaman gösteriyordu, çoğunlukla da cinsellikle ilişkili zamanlarda. Kulakları açıktayken onunla cinsel ilişkide bulunmak benim hiç tatmadığım bir deneyimdi. Yağmur yağıyorsa, yağmurun kokusu billur gibi dupduru, içeri girerdi. Kuşlar ötüyorsa, şarkıları berrak bir nitelik kazanırdı. Nasıl anlatacağımı bilemiyorum ama o kadın işte böyle biriydi.</p>

  <p>"Başka erkeklerle yatarken kulaklarını göstermez misin?" diye sormuştum bir defasında.</p>

  <p>"Elbette hayır," dedi, "kulaklarım olduğunu bile bilmezler belki."</p>

  <p>"Kulakların görünmezken, cinsel ilişki senin için nasıl bir şey?"</p>

  <p>"Bir görev. Kuru ve tatsız, gazete çiğnemek gibi. Ama önemi yok. Bir görevi yerine getirmenin kötü yanı yoktur, biliyorsun."</p>

  <p>"Ama kulakların açıktayken, bu ilişki bin kez daha güzel, değil mi?"</p>

  <p>"Kuşkusuz."</p>

  <p>"O halde onları göstermelisin," dedim. "Böyle bir tatsızlık yaşamak için neden kendini zora sokasın ki?"</p>

  <p>Son derece ciddi, yüzüme bakıp, "Hiçbir şey anlamıyorsun, sen," dedi.</p>

  <p><br /></p>

  <p>Kuşkusuz, hiç anlamadığım pek çok şey vardı.</p>

  <p>Örneğin, bana neden özel biriymişim gibi davrandığı. Herhangi bir konuda başka herhangi birinden daha iyi olabileceğimi hiç düşünemezdim ki.</p>

  <p>Ama bunu ona söylediğimde, sadece güldü.</p>

  <p>"Çok basit," dedi. "Beni arayıp bulan, sendin. İşte en büyük neden bu."</p>

  <p>"Peki ya başka biri seni arayıp bulsaydı?"</p>

  <p>"En azından şimdilik, beni isteyen sensin. Üstelik sen, sandığından da çok daha iyisin."</p>

  <p>"Öyleyse acaba neden böyle düşünüyorum?" diye şaşkınca sordum.</p>

  <p>"Sadece yarı-yaşıyorsun da ondan," dedi sertçe. "Öteki yarı hâlâ bir yerlerde, tıkacı açılmamış olarak duruyor."</p>

  <p>"Hımm."</p>

  <p>"Bu bakımdan bana benzemiyor değilsin. Ben kulaklarımın üstünde oturuyorum ve senin de ancak yarın gerçekten yaşamakta. Böyle görünüyor elbette, değil mi?"</p>

  <p>"Böyle olsaydı bile, geri kalan yarım, gene de senin kulaklarınla bir tutulamazdı."</p>

  <p>"Belki öyle," diye gülümsedi. "Hiçbir fikrin olmazdı, değil mi?"</p>

  <p>Ve hep öyle, gülümsemesini bozmadan, saçlarını kaldırdı, bluzunun düğmelerini açtı.</p>

  <p>Yaz sonuna doğru, o eylül günü, öğleden sonra, işe gitmedim ve onunla yatakta yatıp, saçlarını okşarken, balinanın penisini düşünüyordum. Deniz koyu, kurşuni... Sert bir rüzgâr akvaryumun penceresini dövüyor. Yüksek tavan, bomboş sergileme salonu. Penis, balinadan sonsuza dek kesilip alınmış, bir balina penisi olarak anlamı, geri dönülmeyecek biçimde yitirilmiş.</p>

  <p>O zaman karımın donunu, içimden, bir kez daha savurdum. Gerçek don yoktu. Sadece, kafama kazılmış, katlanıp bir mutfak sandalyesine bırakılmış belirsiz bir don imgesi. Benim için ne anlam taşımış olduğunu anımsayamıyordum. Bütün bu süre içinde bir başkası mı yaşayagelmişti benim hayatımı?</p>

  <p>"Söylesene. Sen don giymiyorsun, değil mi?" diye sordum kız arkadaşıma.</p>

  <p>Başını omzumdan kaldırıp, yüzüme boş boş baktı.</p>

  <p>"Donum yok benim."</p>

  <p>"Hımmm," dedim.</p>

  <p>"Ama eğer olsaydı daha hoşuna gideceğini düşünüyorsan eğer..."</p>

  <p>"Hayır, konu bu değil," diye hemen atıldım. "Bunun için sormuyordum ben."</p>

  <p>"Yok canım, gerçekten de utanıp sıkılacak bir şey yok ki. Ben bu tür şeylere alışkınım, işimden dolayı. Hiç çekinmem, utanmam."</p>

  <p>"Hiçbir şey istemiyorum ben," dedim. "İçtenlikle söylüyorum, bana gereken tek şey, sen ve kulakların, bu kadarı yeter."</p>

  <p>Başını şöyle bir salladı, sonra alnını omzuma bastırdı. On beş saniye geçmeden, gene kaldırıp, yüzüme baktı.</p>

  <p>"Dinle, on dakika içinde önemli bir telefon gelecek."</p>

  <p>"Telefon mu?" Başucumdaki telefona bir göz attım.</p>

  <p>"Evet, telefon çalacak."</p>

  <p>"Sen böyle şeyleri bilebiliyor musun?"</p>

  <p>"Bilebiliyorum."</p>

  <p>Başı göğsümde, bir sigara yaktı. Bir an sonra külü göbeğime düşünce, dudaklarını büzdü, üflemek için. Parmaklarımın arasında kulağını duyumsadım. Kafamın içi bomboştu, şekilsiz görüntüler oradan oraya sürükleniyor, dağılıyordu.</p>

  <p>"Koyunlar hakkında bir şey," dedi. "Birçok koyun ve özellikle de bir koyun."</p>

  <p>"Koyun mu?"</p>

  <p>"Hıı-hı," dedi, yarı içilmiş sigarasını bana uzatarak. Bir nefes çektim, sonra kül tablasında ezip söndürdüm. "Ve bu da inanılmaz bir serüvenin başlangıcı olacak."</p>

  <p style="text-align: center;">* * *</p>

  <p>Hemen sonra telefon çaldı. Ona bir göz attım ama göğsümde uyuyakalmıştı. Telefonu bıraktım dört kez çalsın, sonra almacı kaldırdım.</p>

  <p>Ortağımdı. "Hemen buraya gelebilir misin?" dedi. Sesi heyecanlıydı. "Seninle konuşmam gereken çok önemli bir konu var da."</p>

  <p>"Ne kadar önemli?"</p>

  <p>"Tanrı biliyor ya, koyunla ilgili olmalı mutlaka," dedim öyle rastgele bir deneme balonu atarak ortaya. Söylememem gereken bir şeydi. Almaç, buz gibi olmuştu.</p>

  <p>"Nereden bildin?" diye sordu ortağım.</p>

  <p>Vahşi koyun avı başlamış oluyordu.</p>
</body>
</html>
