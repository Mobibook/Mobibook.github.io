<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>PİÇ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block6">"Her şey dahil ve herkes dâhi!"</p>

  <p class="block6">Pazar, öğleden sonra. Nilay'ın, girdiği müzik mağazasında, en pahalı parçaları satın alırken, özelliklerini anlatan görevliyi sıkılmadan sadece üç dakika dinleyebildiği bir alışverişten sonra salonuna yerleştirilmiş olan VanHool kablolarla birbirine bağlı hoparlör sisteminden yükselen ses Dean Martin'e aitti. Söylediği şarkıysa, "İnnamorata"ydı. Nilay'ın amatör ve hoyrat kulakları için fazla profesyonel ve hassas olan sistemden çıkan ve erimiş kar şelalesi kadar temiz olan müziği dinleyen Hakan konuşuyordu:</p>

  <p class="block6">"Her şey dahil ve herkes dâhi! Artık böyle. Kimse aptal değil. Ve her şey toptan. Dünya artık bir tatil köyü. Hayatın yeni kuralı bu. Herkes her şeyi biliyor. Sadece ben bilmiyorum çünkü ben her şeyden hariç ve herkesten aptalım."</p>

  <p class="block6">Kanepenin iki koluna birbirlerini görecek yani çıplak ayakları birbirine değecek biçimde uzanmış, konuşuyorlardı. Nilay'la Hakan salonda yalnızdı. Feyza, Afgan'la kahvaltı yapmaya gitmişti. Cenk ve Barbaros uyuyor, Zeynep de geçirdiği gecenin yorgunluğunu doldurduğu küvetinin içinde pazar gazetelerini okuyarak atıyordu. Küvete girmesi için Hakan'a da ısrar etmiş ancak o bunu kabul etmemişti. Çünkü Hakan'ın aklında başka bir düşünce vardı. İhanetle ilgili bir düşünce. Dostuna ve aralarındaki ilişkiye. Pazar öğleden sonra, Hakan planını uyguluyor ve konuşuyor, Nilay ise dinliyordu.</p>

  <p class="block6">"Bir roman okumuştum Nilay. Bundan yıllar önce. Şimdi adını hatırlamıyorum Romanın kahramanı bir polisiye yazan. Dünyaca meşhur ve Nobel ödüllü bir yazar. İmza günleri düzenleniyor ve önünde binlerce kişilik bir kuyruk oluşuyor. Kitaplarını imzalaması için yazar adına iki günlük bir organizasyon gerçekleştirmişler. Yazar, önüne konan her kitaba bir paragraf yazıyor, altına da tarihi ve tam olarak saati kaydediyor. İki gün boyunca yüzlerce kitabın ilk sayfalarını bu şekilde doldurup ortadan kayboluyor. Ancak yazdığı paragraflar, ilk bakışta son derece anlamsız görünseler de, hayranlar kulübünden birkaç kişinin fark etmesiyle anlam kazanıyor. Çünkü paragraflar birbirini takip ediyor. Yazarın son romanını imzaladığı kitaplara parça parça yazdığı ortaya çıkıyor. Gazetelere ilanlar veriliyor, televizyon haberlerine konu oluyor. İmza günlerine katılmış herkes bir araya getiriliyor. Ancak romanın sonu yok. Yazar da ortada yok. Herkes merak ediyor. Çünkü bütün roman bir katil ve bir kurban üzerine. Adlan bilinmiyor. Ama romanda bütün ayrıntısıyla katilin kırbanı neden öldürmesi gerektiği anlatılıyor. Hayranları bu bilinmezlik içinde deliye dönüyor. En sonunda yazarın nereye saklandığını buluyor ve adresini öğreniyorlar. Eve girdiklerinde duvarlarda sprey boyayla yazılmış paragraflar görüyorlar. İlk gördükleri paragrafta şöyle diyor: "Kalabalık bir grup eve girdi. Kapıyı açık bulduklarına bile şaşırmadılar, tek şaşırdıkları duvardaki yazılardı... " Biraz daha ilerliyor ve evin ikinci katına çıkıyorlar. Kapalı bir kapının üzerindeyse şöyle yazıyor: "Sadece öğrenmek istiyorlardı. Katilin ve kurbanın kim olduğunu öğrenmek istiyorlardı. Ağızlarından salyalar, avuçlarından terler akıyordu. Bütün bakışlar ve düşüncelerin kaygan olduğu bir koridorun sonundaki kapıyı açtılar... " Kalabalık büyük bir heyecanla üzerinde yazı olan kapıyı açıyor ve yazan kendini vurmuş olarak buluyorlar. Ölü yazarın kapaklanmış olduğu çalışma masasının dayandığı duvarda, "Kurban da, katil de benim. Hepsi benim... " yazıyor. Şaşırtmak Nilay! Herkesin tek bir amacı kaldı. O da şaşırtmak. En gözde sektör bu artık İnsanların birbirlerini şaşırtmak için yapmayacakları şey yok. Kendilerini öldürmek dahil, bunun için her şeyi yapabilirler."</p>

  <p class="block6">Tabii ki Hakan konuşmasını yaparken, eleştirdiği insanların ileri gelenlerinden biri olduğunu biliyordu. Şaşırtmak için intihar edenleri aşağılarken tek amacı yine şaşırtmaktı. Nilay'ı şaşırtmak ve genç kadınla o gece mutlaka sevişmek. Cenk'i düşünmüyordu. Hem de hiç.</p>

  <p class="block6">Piçler sadece kendi aşklarına saygı duyarlar. En yakın dostlarının kadınlarına dil ve el uzatabilirler. Eğer kadınların vücutları o dil ve elden rahatsız olmuyorsa zaten ortada bir aşk da yoktur. Bu durumda piç tabii ki suçlu, ancak piçlik meşrudur.</p>

  <p class="block6">Nilay, evinde yaşamaya başlayan genç erkeklerin bu denli ilgi çekici olduğunu bilmiyor, ancak öğreniyordu. Tabii geçen gece yenmiş o yemek, daha önce görüp duyduklarına benzemeyen insanlar olduklarına dair sinyaller vermişti. Ancak Hakan, Cenk'in kollarında uyanmış olan Nilay'ı yeniden uyutmak için bir hipnoz gösterisi düzenliyor ve tek izleyicisinin iradesini kırarak sadece şehvetin hüküm sürdüğü birkaç saat geçirmek istiyordu. Nilay'ı diğer kadınlardan ayıran özellik on küsur saat önce Zeynep'in seyrek de olsa birbirlerine dokunduklarını ve kendilerini olağanüstü bir zevk çamuruna saplanmış biçimde bulduklarını anlatmasıydı. Tabii ki Zeynep bu kadar gösterişli tamlamalar kullanmamıştı, Nilay'la geçirdiği yalnız dakikaları sayıklarken. Hakan'ın hayal gücüydü zevk çamurundaki güreşi iki kadının yatağında düzenleyen. Aralarına girmek istiyordu. Dövüşenleri ayırmak için değil. Onları daha da kızdırmak için. Çünkü Hakan'ın şimdilik yapacağı başka bir iş ve edineceği başka kutsal bir amaç yoktu. Günlük programı, öğleden sonra Nilay'ı etkilemek ve gece iki kadının arasına girmekten ibaretti. Bu iki randevunun arasında da uzun zamandır gerçekleştirmediği başka bir buluşma vardı. Gerçekleşip gerçekleşmeyeceğinden emin olmadığı bir buluşma: ailesini arayacak ve seslerini sessizce dinledikten sonra telefonu kapatacaktı. Ailesi, Hakan'la yedi aydır konuşmuyordu. Anne ve babası Hakan'a dair geniş hayaller kurmaya hak kazanacak kadar ona yeterli eğitimi ve çok sayıda fırsatı sunmuştu. Ancak oğulları bütün kurulan hayalleri üst üste koyup tek bir darbede kırmıştı. Üstelik asla kaynamayacak kadar derinden. Hakan'ın kendine tecavüz edip bir piçe dönüşmesinin tek bir nedeni yoktu. Bir örümceğin ağını örmesi gibi Hakan da piçliğini sabır ve inatla sağlamlaştırmıştı. Dönüştüğü hale uzun zaman içinde kavuşabilmişti. Sürekli değişen ve aşırı duygusallığından ötürü dengesizleşmiş olan ruhsal yapısı geçmişte birçok düşünceye ve yaşam biçimine saplanmasına neden olmuştu. Hakan bir zamanlar matematik profesöründen sirk cambazlığına, anarşistlikten ırkçılığa kadar birçok düşünceyi üstünde denemiş ama hiçbirini kendine yakıştıramamıştı. Dünya üzerindeki hiçbir şeyin ilgisini çekmediğini, ancak nadiren sonsuz sıkıntısını dizginleyecek uğraşlar bulabildiğini görünce, ailesinin kendisi için çizdiği yolu bombalamış ve kaybolmuştu. Başka bir yolda ortaya çıktığı zamansa artık geri dönüşü olmayan bir piç haline gelmişti. Hiçbir düşünceye, hiçbir mesleğe ve hiçbir şeye saygı gösterilmeyen, tek yönlü bir yolda sakince yürüyordu. Sadece çocuklar. Sadece onları düşünüyordu. Hayatta önemsediği tek şey çocukların çalıştırılmasıydı. Halbuki Hakan çocukları özellikle sevmezdi ama onların çalıştırılmalarına hiçbir şeye kızmadığı kadar kızıyordu. Hakan adındaki piçin içinde kalmış olan son sürekli ve tutarlı düşünceler bütünü zayıf elleriyle şişman dudakları besleyen işçi çocuklarla ilgili olandı. Aslında, Hakan'ın çocuklar ve yetişkinler üzerine kurduğu bir teori de vardı. Yasalar huzurunda yetişkinliğe geçiş yaşının değişmesi gerektiğini düşünüyordu. Hayat şartlarının geçen yüzyıllara oranla rahatlamış olması ve hayat süresinin uzaması nedeniyle çocukluğun bitiş yaşının yirmi üç olması gerektiğini savunuyordu. Hakan'a göre, yürümek yerine motorlu taşıtlar kullanan, düşünmek yerine televizyon seyreden, spor yapmak yerine Play Station oynayan, kütüphane koridorları yerine İnternet sitelerinde dolaşan çocukların olgunlaşmaları gecikiyordu. Geçmiş kuşaklara göre tabii ki daha çok bilgiye sahiplerdi ancak bu bilgiyle ne yapacaklarını belirlemelerine onları zorlayacak bir hayat yaşamıyorlardı. Bilgili ancak bilinçsiz çocuklar on sekiz yaşından sonra da çocuk olmaya devam ediyor ve kendileri başta olmak üzere çevrelerine de zarar veriyorlardı. Orta öğretim süresi uzatılarak çocuklar hayata alıştırılmalı ve ancak yirmi üç yaşından sonra yetişkin olarak kabul edilmeliydiler. Ne kadar fırsat ve bilgilerden yoksun olursa olsun, günümüzdeki az çok varlığını sürdürebilen bir ülke vatandaşı çocuğu, atasına oranla daha yumuşak bir hayat sürdürmekte ve dolayısıyla yetişkinliğin gerektirdiği sertliğe ulaşması daha zor, daha geç olmaktaydı. Son olarak da insan hayatının süresi yüz yıl önce hayal bile edilemeyecek noktalara gelmişti. Dolayısıyla yetişkinliğe geçiş yaşı beş yıl ertelenmeliydi. Hakan böyle düşünüyordu. Tabu bu teoriyi kurmuş olmasının nedeni bir piç olarak genel sorumsuzluğunu meşru kılmak ya da ailesinin imkânlarıyla yaşamaya devam etmesinin günümüz şartlarına birebir uygunluğuna inanması da olabilirdi. Belki de düşündüklerine gerçekten ve saf bir bakışla inanıyordu. Nedeni ne olursa olsun, Hakan, çocuk işçiler kullanan ve on sekiz yaşında işlediği suçtan ötürü yetişkin gibi yargılayıp bir çocuğu müebbet hapisle cezalandıran bütün sistemlerin öncelikle kurucularının heykellerini, daha sonra da mevcut yöneticilerinin kafataslarını delmek istiyordu. Bu delme işi için Black&amp;Decker marka bir matkabın uygun olacağını düşünüyordu.</p>

  <p class="block6">Barbaros, balkondaki deniz yatağının üzerinde boğazına kadar güneşe batmış ve gözkapaklarını aralamak zorunda kalmıştı. Saatler öncesinin sarhoşluğu boğazını doğduğundan beri su içmemiş kadar kurutmuş, bedenini bir maden işçisininki kadar yormuştu. Dünyanın kendisini hayatta bırakılası için bu denli ısrar edişinin nedenini anlayamasa da, buna boyun eğiyor ve her uyanışından sonra ayaklarının üzerinde doğruluyordu.</p>

  <p class="block6">Barbaros ayağa kalktı ve sadece bir ütü masasıyla gömme dolabın olduğu küçük odaya açılan kapıdan içeri girdi. Koridora çıktı. Alt kattan gelen Dean Martin'in sesini duydu. Kendini bir an için iyi hissetti. Sanki doğru bir hayat yaşıyormuş gibi. Banyoya girip aynada yüzüne baktı. Sonra idrar torbasını hafifletirken klozetin üstüne de bir ayna yerleştirilmesi gerektiğini düşündü. Barbaros yüzünü pek de görülmeyen bir biçimde yıkıyordu. Musluğu açıyor, akan suya ellerini değdiriyor ve ıslak parmaklarını yüzünde bastırarak gezdiriyordu. Lavabonun önünde eğilmiyor ya da ellerini birleştirerek yaptığı ilkel kabı suyla doldurup içindekini yüzüne atmıyordu. Sadece yüzünün uyanması gereken noktalarını ıslatıyordu.</p>

  <p class="block6">Gözlerini, gözlerinin altlarını, kulaklarını ve saç diplerini.</p>

  <p class="block6">Tekrar koridora çıktı ve Cenk'le karşılaştı. Konuşmadılar, birbirlerinin yüzüne bile bakmadılar, sadece birbirlerine yol verdiler. Çünkü açık gözlerle yürümek uyanmak anlamına gelmiyordu. Cenk banyoya girdi. Tişörtünü ve şortunu çıkarıp küvete adımını attı. Sıcak suyu açıp soğuğuyla dengeledi. Ellerini duşun çakılı olduğu duvara dayayıp ağırlığını öne verdi. Aklına Cenevre'deki Pakistanlı arkadaşı geldi. Parasını çaldığı o yakın arkadaşı. Kendinden utandı ve Afgan'dan alabildiği kadarını alıp Cenevre'ye yollamaya karar verdi. Belki bir de mektup yazabilirdi. Davranışının nedenini anlatabilirdi. Ama sonra vazgeçti. Sadece para yeterdi. Çünkü insan karşısına dürüstçe duygularını anlatmak isterken ne kadar çok konuşursa o kadar inandırıcılığından kaybediyordu. "Sadece para yeter" dedi küvetten dışarı adımını atarken. Afgan'daki sınırlı paranın üçte birinin Cenevre'ye gönderilmesi Cenk'in seçici vicdanının sesini kısmasına yarayacak, ancak dostlarının birkaç gün sonra tamamen parasız kalmalarına neden olacaktı. Cenk, Nilay'ın piçlere dağıttığı havlulardan kendine düşenle kurulanırken aynadan tanıdığı birini, yani kendini gördü. Sadece üç saniye için kendinden nefret etti. Ama tişört ve şortuna büründükten sonra o da geçti.</p>

  <p class="block6">Bu arada, Barbaros tabanlarını salonun zeminine değdirdiği anda Hakan'ın ses tonundan, seçtiği kelimelerden, yüz ifadesinden, Nilay'la nasıl bir ortaklığa girmeye çalıştığını anladı. Ama önemsemedi. Geniş koltuklardan kanepelere doğru dönük olanına kendini bıraktı. Nilay, Hakan'ın sözünü bitirmesini bekleyip Barbaros'a baktı:</p>

  <p class="block6">"Nasıl, iyi uyuyabildin mi balkonda? Keşke içeride yatsaydın." "Gayet güzel uyudum."</p>

  <p class="block6">Hakan önce güldü sonra neye güldüğünü anlattı:</p>

  <p class="block6">"Senin doğum günün ne zaman? Bir iki kolluk hediye edeyim de deniz takımını tamamla Yastık yaparsın."</p>

  <p class="block6">Barbaros gülmedi ve yanıt vermedi. Nilay'ın kanepeye uzanmış ve çok hafif sallanan vücuduna baktı. Bir kadına ihtiyacı olduğunu düşündü. Aslında on binlerce kadınla sevişmiş bir adam bulup düzebilir ve böylece tüme varabilirdi ama sonra sakinleşip bütün bu düşüncelerin sadece artık sabahlan tutturamayacak kadar düzensizleşmiş sabah ereksiyonundan kaynaklandığını anladı. Sol ayak bileğini sağ dizinin üstüne atıp kendini sakinleştirdi.</p>

  <p class="block6">"Bir şeyler yemek istersen, buzdolabında kahvaltılıklar var."</p>

  <p class="block6">Nilay'ın nazik bir kadın olduğunu düşündü. Nazik ama kötü olacak kadar sıradan. Barbaros genç kadının, neden dördünü de evine kabul ettiğini anlayabiliyordu. Bu kararın verilmesinde tabii ki Cenk başrolü oynamıştı. Ama figüranlar da Nilay'ın ailesine ve yaşamak zorunda kaldığı düzenli hayata karşı açtığı isyan bayraklarıydı. Ancak bayrakların kumaşı ipekti. Nilay da benzerleri gibi isyanı ancak belli bir dozda hazmedebiliyor ve o dozla kendini heyecanlandırabiliyordu. Otoriter babanın evdeki üç leşinden biri olarak Nilay çok da çürümüş bir cesedi andırmıyordu. İşinde başarılı ve ne yaptığını bilen ancak heteroseksüel olmadığı için Türkiye'de yaşayamayan ağabeyi de ilk bakışta çürümüş gibi durmuyordu ama bazı yapımcı firmalara yüzünde maske taşımak şartıyla ücret almadan pornografik filmlerde oynayabileceğini belirten mektuplar yazması bu duruşun çok da uzun sürmeyeceğini anlatıyordu. Belki Nilay'ın, gaddar babası tarafından hırpalanmış hayatı kokmuyordu ama evine aldığı dört piç de etrafına dört ayrı koku yayıyordu. Kokuların her birini burnunda ilk hisseden çok şişman kapıcı oldu. Kapının yanındaki zile bastı ve bekledi. Kapı açıldı, karşısında Nilay vardı.</p>

  <p class="block6">"Nilay Hanım, dün gece çok ses olmuş. Şikayet geldi. Misafirlerinizden biri de balkonda çıplak yatmış. Siteden görenler olmuş."</p>

  <p class="block6">Nilay'dan hemen sonra kapıya gelen Hakan, adamın sözünü kesti: "Benim ne iş yaptığımı biliyor musun?"</p>

  <p class="block6">Kapıcı, karşısında duran ve değil yaptığı işin öneminden, çalışıp çalışmadığından bile emin olmadığı Hakan'a birkaç saniye baktı. Hakan'sa testereye benzeyen gözleriyle Afgan'ın beslemesine rağmen havlayan adama baktı.</p>

  <p class="block6">"Bilmiyorum abi. Ne bileyim?"</p>

  <p class="block6">"Ben Devlet Denetleme Kurulu başkanının baş danışmanıyım.</p>

  <p class="block6">Kaybol!"</p>

  <p class="block6">Çok şişman kapıcı Devlet Denetleme Kurulu adındaki yapının varlığından haberdar olmasa da adındaki kelimelerden etkilenmiş ancak kurulun, kaybolmasına neden olacak bir güce sahip olup olmadığı konusunda kuşkuya düşmüştü.</p>

  <p class="block6">"Ama abi... "</p>

  <p class="block6">Hakan kapıyı kapıcının yüzüne kapattı. O an aklına yıllar önce bir arkadaşının söylediği cümleler geldi: "Beni terk edenlerin hepsi kapı oldu. Çünkü sırtlarını bile görmeye vaktim olmadı. Kapıyı çekip çıktılar ve ben daha ne olduğunu anlayamadan kapıya dönüştüler." Böylece kapıcı da Hakan'ın kapıya dönüşmesini görmüş ve Nilay'ın babasını tanıyan site yöneticisiyle konuşmaya karar vermişti.</p>

  <p class="block6">Nilay'ın tedirgin olduğunu ve heyecanlandığını hisseden Hakan, "Merak etme, bir şey olmaz" dedi. Tam Nilay, "Babam.." diyecekti ki Cenk merdivenlerden indi.</p>

  <p class="block6">"Kapıcı mıydı o? Ne istiyormuş?"</p>

  <p class="block6">Barbaros, Cenk'e bakmadan konuştu: "Beni şikâyet etmişler."</p>

  <p class="block6">Cenk, Nilay'ı Hakan'ın yanından çekip dudaklarına bir öpücük yerleştirdikten sonra akıl verdi:</p>

  <p class="block6">"Sen de onları şikâyet et. Mesela polise sitedeki bütün evlerde fuhuş yapıldığını söyle. Tabii burası dışında."</p>

  <p class="block6">Nilay konuşmalardan rahatsız olmuştu. Huzurunun bozulmasını istemiyordu. Kontrol edebildiği oyuncaklar istiyordu, yaşama alanında rahatsız edici davranışlar sergileyen serseri mayınlar değil. Kılçık küçüktü ama geçtiği boğazda yara bırakmış ve Nilay'ın düzenli aklını karıştırmıştı. Kapının zili evin içinde tekrar dolaştı. Nilay heyecanlandı. Kapıyı açtı. Gevşedi.</p>

  <p class="block6">"Bakın, size neler getirdim!"</p>

  <p class="block6">İçeri, elindeki torbalarla Afgan girdi. Gülüyordu. Kanepenin döşemesini kirletmeden Feyza'yla sevişmiş ve yaptıkları geniş kahvaltının hesabını da kadın ödemişti. Torbalardaysa tabii ki birbirine çarptıklarında çıkardıkları gürültüden de anlaşılacağı gibi içki şişeleri vardı. Nilay yeniden rahatsız oldu. Cenk'e baktı. O da gülüyor ve Afgan'ın elindeki torbalardan birini alıyordu. Demek ki misafirleri her gün ve her saatte içki içebiliyorlardı. "Bu hoş değil" diye düşündü kadın. "Hiç hoş değil." Cenk'le Barbaros'un uyandıkları andan itibaren hiçbir şey yememiş olmalarına rağmen ellerindeki bira şişelerinin kapaklarını çevirmelerine tanık olunca çok derinden de olsa midesinde bir bulantı hissetti. Ama Hakan, aklındaki ihanet planına uygun olarak, Nilay'ın hayat düzeyini her santimetrekaresine kadar ezberlediği için kendine hâkim olup elini torbalardan birine sokmadı. Onun yerine Dean Martin'i Frank Sinatra'yla değiştirmekle yetindi. Başlayan şarkının adı "My Way"di.</p>

  <p class="block6">Kimin nerede oturacağının belirlenebileceği kadar üzerlerinde zaman geçirdikleri koltuk ve kanepelere dağıldılar. Kanepede, Cenk'le Hakan'ın ortasında Nilay, koltuklarda da Barbaros ve Afgan oturuyordu. Konuşmuyorlardı. Hepsi de farklı düşüncelere bata çıka zaman geçiriyordu. Ama akıllarını ıslattıkları düşünceleri yüksek sesle tekrarlamaları mümkün değildi, çünkü bulundukları salondaki oksijeni paylaştıkları bir yabancı vardı: Nilay. Onu öldürüp yokluğu fark edilene kadar evde yaşamak bir an için Afgan'a mantıklı gelmiş olsa da planın gerçekleştirilmesinin zorluğundan ötürü vazgeçip elindeki birayı yudumladı. Salonda sadece Frank Sinatra'nın sesi vardı. Ve eşlik eden orkestranın. Nilay, Cenk'in eve misafir olma isteğini kabul ettiği gece tam olarak neler konuşulduğunu hatırlamaya çalışıyordu. "Geçici bir süre için" kelimeleri geçmiş miydi acaba aralarında? "Mutlaka geçmiştir" dedi kendi kendine. "Sonsuza kadar burada kalamazlar. Mutlaka bir gün giderler." Nilay'ın uykusu vardı çünkü geceyi Cenk'le geçirmek, uyumamak anlamına geliyordu. Belki biraz gözlerini dinlendirse, son bir saattir az çok hissettiği garip rahatsızlıktan sıyrılabilirdi.</p>

  <p class="block6">"Ben biraz yatayım" diyerek ayağa kalktı. Kimse tepki vermedi. Genç kadın merdivenin basamaklarına yüklenip odasına çekildi. Alt kattaysa başka bir film çekilmeye başlandı. İlk replik Barbaros'a aitti:</p>

  <p class="block6">"En son kim ailesiyle konuştu? Farkında mısınız, kimse aramıyor artık bizi."</p>

  <p class="block6">Küçük iğnelerle ve öldürücü sıkıntılarla dolu bir çuvaldan ibaret olan konuyu açtığı için dostlarına kızdılar ama ister istemez, sorunun yanıtını düşündüler. Afgan düşünmekle kalmadı, söyledi: "En son annemle konuştum. Bana bir daha para yollamayacağını, kendi ayaklarımın üzerinde durmayı öğrenene kadar da onu aramamamı söyledi."</p>

  <p class="block6">Hakan, Afgan'ın cümlesinden aklında kalan dört kelimeyi kısık sesle tekrarladı:</p>

  <p class="block6">"Kendi ayakları üzerinde durmak"</p>

  <p class="block6">Barbaros daha kesin bir sesle konuştu:</p>

  <p class="block6">"Ben ayaklarımı keseli yıllar olmuş, neyin üstünde duracağım?" Cenk Cenevre'yi düşünüyordu:</p>

  <p class="block6">"Afgan, bana para lazım. Buraya gelmek için arkadaşımdan para çaldım. Bir kısmını da olsa, yollamak istiyorum."</p>

  <p class="block6">Afgan, elindeki bira şişesini sol dizinin üstüne koyup gözlerini Cenk'e kaldırdı:</p>

  <p class="block6">"Emin misin?"</p>

  <p class="block6">"Evet."</p>

  <p class="block6">Afgan, parmaklarının ucuyla tuttuğu soğuk şişeyi çok hafif terlemiş alnında gezdirdi. Diğer piçler konuşmanın bu bölümleriyle ilgilenmektense, başını düşünmeyi tercih ediyorlardı. Afgan konuştu:</p>

  <p class="block6">"Tamam ama küçük bir miktar olur. Parayı da kargoyla yolla En ucuzu o. Yarın hallederiz."</p>

  <p class="block6">Piçler çıkarlarını diğer insanlar gibi parmak hesabıyla bile olsa hesaplayamadıkları ve içinde bulundukları durumun somut şartlarını sağlıklı biçimde algılayamadıkları için Cenk'in aptalca isteği, Afgan'ın aptalca kabulüyle buluşmuştu. Cenk'in kendisine ait olmayan, ancak üzerinde yattığı yataklarda birkaç kez daha az dönerek uyuyabilmesi için alıcının hiçbir işine yaramayacak, ne var ki bulundukları kentte dört kişiyi günlerce doyurabilecek miktardaki para İstanbul'dan Cenevre'ye hareket edecekti. Barbaros zamanı geri aldı:</p>

  <p class="block6">"Beni kimse aramıyor. En son ne zaman konuştuğumu bile hatırlamıyorum."</p>

  <p class="block6">O an için söylenebilecek en doğru sözü Hakan kullandı:</p>

  <p class="block6">"Siktir et! Yapacak bir şey yok. Böyleyiz biz. Kimse üzülmesin. Kimse delirmesin."</p>

  <p class="block6">Barbaros'a baktı:</p>

  <p class="block6">"Kimse de bir bok hatırlamak zorunda değil."</p>

  <p class="block6">Kaşlar kalktı. Başlar çok hafifçe oynadı. Kaşlar indi. Bu süre içinde Hakan'ın söyledikleri kabullenildi. Özellikle de "Yapacak bir şey yok" bölümü. Hakan hayali ajandasındaki anne ve babasının sesini telefonda sessizce dinleme randevusunun üstünü çok kırmızı bir kalemle çizdi. Hem de üç kez.</p>

  <p class="block6">Ama Afgan, aklına gelmiş olan ve sesini iki kulağının arasında duyduğu annesinden bahsetmekte kararlıydı:</p>

  <p class="block6">"Eskiden benim için kadınlar ikiye ayrılırdı: annem ve orospular."</p>

  <p class="block6">Cenk dudaklarının arasındakini hiç bekletmedi:</p>

  <p class="block6">"Bence erkekler de ikiye ayrılıyor: ben ve ibneler."</p>

  <p class="block6">Sadece kendisi güldü. Afgan duymadı bile. Devam etti: "Aslında hâlâ öyle. Bana en çok katlanan kadın yine annem oldu. Bir kâğıdı en fazla yedi kez katlayabilirmişsin. Annem de yedi kez katlandı ve bitti. Eminim beni düşündükçe kahroluyordur, durmadan hatayı kendisinde arıyordur ama... "</p>

  <p class="block6">Hakan kızgınlıktan kızarmış kalemle her şeyin üstünü çizmeye devam ediyordu:</p>

  <p class="block6">"Siktir edeceksin! Düşünmeyeceksin! Pişman olmayacaksın, soru sormayacaksın! Tahminde bulunmayacaksın! Kimse bize bunları zorla yaptırmıyor. Başka çaremiz olmadığı için böyle yaşıyoruz. Bu odadaki hiçbir insan hayatının hiçbir gününde maaşlı bir işte çalışmayacak. Açlıktan da ölse, soğuktan da donsa çalışmayacak. Sahip olduğu bilgilerin hiçbirini herhangi bir mesaide harcamayacak! Kimseyle paylaşmayacak!"</p>

  <p class="block6">Dostlarının ne kadar sinirlendiğini görebiliyor ve bağırarak konuştuğu için duyabiliyorlardı. Cenk, üstüne düşen hamleyi yapmakta gecikmedi:</p>

  <p class="block6">"Yavaş, Nilay uyuyor."</p>

  <p class="block6">Biliyorlardı. Hakan'ın neden bu kadar sinirlendiğini biliyorlardı çünkü kendilerini tanıyorlardı. Hepsi de bir zamanlar çalışmayı denemiş ama yapamamışlardı. Sadece onlar bu eksikliği kabullenmiş ama Hakan reddetmişti. Hakan, çalışma yeteneğine sahip olmadığı için değil, çalışmak utanç verici olduğu için çalışmadığını düşünmeyi tercih ediyordu. İş konusu açıldığında dikenlerini fırlatan bir kirpiye dönüşüyor ve kendisi dışında kimseyi duymak istemiyordu. Diğerleri söz konusu gerçeği hazmetmiş ve üzerinde düşünmekten vazgeçmişlerdi. Hiçbir zaman çalışmayacaklardı, bu kadar basit. Bedeli ne olursa olsun. Nasıl olsa o bedel, çalışmaktan daha ağır olmayacaktı.</p>

  <p class="block6">Piçlerin ölçüleri diğer insanlarınkinden farklıdır. Böbrek taşı düşürme sancısını, iş arkadaşlarıyla yenen bir öğle yemeğine tercih ederler. Acı ve zevk şiddetlerini yukarıdan aşağı sıralarken normlar dahilindekilerden farklı ölçüleri kabul ederler. Örneğin bir kravatı işyerinde takmaktansa, kendilerini onunla asmayı daha uygun görürler. Takım elbiselerini tamamlayabilmesi için kravatın boyundan aşağı değil, baştan yukarı sallanması gerekir.</p>

  <p class="block6">Hakan, yokuş tırmanmaya başlayan bir kamyon gibi yavaşladı ve zihnindeki kalem yok oldu. Birkaç saniye sonra da bu kadar sinirlendiği için pişmanlık duydu. Birkaç saniye daha geçti ve bira almak için mutfağa gitti. Buzdolabının kapısını açarken, Nilay'ın Zeynep'e, kendisinin de ikisine birden dokunacağı geceyi düşündü. Cenk, Barbaros'a göz ucuyla bakıp sordu:</p>

  <p class="block6">"Bu akşam ne yapıyoruz?"</p>

  <p class="block6">Soruyu dikkate alan Afgan oldu:</p>

  <p class="block6">"Pavyona gidelim."</p>

  <p class="block6">Barbaros, hepsinin bildiği bir gerçeği hatırlattı:</p>

  <p class="block6">"Sonu olmayan bir iş. Pavyondan kadın kaldıracak kadar paran yoksa, yanına oturtmanın ne anlamı var?"</p>

  <p class="block6">Afgan gece planında diretecekti ki vazgeçti. Son bir tane denedi. Onun da reddedileceğini bile bile:</p>

  <p class="block6">"Kavga edelim. Hem Cenk geldiğinden beri kavga etmiyoruz." Bu kez Afgan'ın önerisini Hakan savuşturdu:</p>

  <p class="block6">"Belki başkalarıyla kavga etmiyoruz ama sen görmeden biz Cenk'le durmadan birbirimize vuruyoruz."</p>

  <p class="block6">Cenk devam etti:</p>

  <p class="block6">"Hiç dışarı çıkıp kavga edemem şimdi. Zaten dünden beri boynum ağrıyor."</p>

  <p class="block6">Barbaros noktayı koydu:</p>

  <p class="block6">"Taksi durağında yediğin dayağı ne çabuk unuttun. Herifler levyeyle kolunu kırıyorlardı."</p>

  <p class="block6">Afgan umutsuzca Barbaros'un koyduğu noktaya iki tane daha ekledi ve konu buharlaştı:</p>

  <p class="block6">"Ama kırılmadı. Peki, tamam, kavga da etmeyelim... "</p>

  <p class="block6">Sustular. Hakan ne olursa olsun, evde kalmak ve herkesi saf dışı bıraktıktan sonra Nilay'ı Zeynep'e götürmek istiyordu. Ama diğerlerinin aklına evden çıkma düşüncesi düşmüştü artık. Hem zaten uzun zamandır hep beraber dışarı da çıkmıyorlardı. Küçük bir gezintinin zararı olmazdı. Biraz paraları da vardı. Eğlenebilirlerdi. En azından Cenk böyle düşündü:</p>

  <p class="block6">"Evet, çıkalım. Nilay uyansın, biz de gidelim. Kızdan evin anahtarını da alayım. O kapıcıyı da görürsek, dövelim. Ama sadece görürsek. Yani dövülmek onun kaderi olmalı. Eğer karşımıza çıkarsa alnına yazılmış dernektir. Eğer ortalarda yoksa evinin kapısını kırıp girmek yok."</p>

  <p class="block6">Son önerinin ana fikri kabul gördü. Ayrıntıyı Barbaros ekledi: "Nilay'dan arabayı almak lazım."</p>

  <p class="block6">"Tamam" dedi Cenk "Ben isterim."</p>

  <p class="block6">Tekrar sustular. Aynı anda ayağa kalkıp boşalmış şişeleri dolularıyla değiştirmeye mutfağa gittiler. Buzdolabının önünde şişeler uzatıldı ve salona dönüldü. Kanepe ve koltuklardaki belli belirsiz çukurlar düzleşmeden dolduruldu. Konuşmadılar, çünkü yıllardır konuşuyorlardı ve hiçbir işe yaramamıştı. Sadece Frank Sinatra'yı ve kendilerini dinlediler. Salonun duvarlarında dolaşırken kulaklarına uğradığı zamanlarda Frank Sinatra'nın sesini duyabildiler. Ama her zamanki gibi beyin duvarlarına çarpa çarpa ilerleyen kendi seslerine sağır kaldılar.</p>

  <p class="block6">Piçler düşünmekten yorgun düşmüş ve kendi kendilerini aptallaştırmış insanlardır. Kılıçları kesmeyen Ortaçağ savaşçılarına benzerler. Kendilerini duymaz, görmez, tatmaz, koklayamaz ve kendilerine dokunamazlar. Ancak hayatı duyar, görür, tadar, koklar ve ona dokunabilirler. Kendilerini değil ama dünyayı avuçlarına çizmiş kadar tanırlar. Dolayısıyla insanlığın ilerlemesindeki etkileri görünmez adamların ve ölülerinki kadardır. Piçlik insanın son halidir. Daha ilerisi yoktur. Daha ilerisi ölümdür. Bu yüzden kendilerinden önceki kuşakların "Kendimden nefret ediyorum ve ölmek istiyorum" diye haykırdığı aynalara, "Ölümden nefret ediyorum ve kendimi istiyorum" diye fısıldarlar.</p>

  <p class="block6">"Dur! Orada kal. Neşet Ertaş bu!"</p>

  <p class="block6">Nilay'ın Audi A4'ü amaçsızca denize paralel giderken, arabayı kullanan Afgan, radyo kanallarının üzerinde seksek oynayan Cenk'e sesini duyurmak için bağırıyordu. Cenk, direksiyonu kavramış dostunun isteğini yerine getirdi ve Neşet Ertaş kendisinden önce kimsenin yan yana getirmeyi bile düşünmediği komaları birlikte kullanarak müzikal bir dahi olduğunu kanıtladığı türkülerinden birini söylemeye başladı. Sahil yolu trafiği, hizaya girmeye çalışan anlara benzeyen binlerce arabadan ötürü durmuş, dört adam da bakışlarını farklı noktalarda sabitlemişlerdi. O an için sabit olmayan tek şey, bağlamayı asimetrik çalan Neşet Ertaş'ın dokunduğu tellerde kayan ve rakıya yatırılmış toprak kokan melodilerdi.</p>

  <p class="block6">Cenk'in, arabasının anahtarını vermesi için Nilay'ı ikna etmesi zor olmamıştı. Çünkü geçirdiği geceden ötürü yorgun olan Nilay evde kalmak istediğini ve Zeynep'in kahve içmeye geleceğini söylemişti. "Siz çıkın, benim hiç halim yok" demişti. "Anahtar masanın üstünde." Cenk, yaşadığı ilişkide herhangi bir sömürünün söz konusu olduğunu düşünmüyordu. Aşık olduğu kadının sahip olduğu maddi imkânları sevgilisiyle paylaşması kadar sıradan bir durum yoktu. Ancak sıradan olmayan, Hakan'ın nedensizce evde kalmak istediğini söylemesiydi. Yapacak bir işi olamazdı, çünkü hiçbirinin işi yoktu. Hobileri bile yoktu. Hakan televizyondaki bir filmden bahsetmişti: "Gece Magic Christian'ı gösterecekler. Onu seyretmem lazım. Yıllardır seyretmiyorum. Peter Sellers'ın en garip filmi." Diğerleri umursamazken Cenk ısrar etmiş ve Hakan zorlukla da olsa kontrol altına aldığı hormonlarını kapıya doğru yönlendirebilmişti. Ruhsat işlemleri tamamlandığı günden beri içinde tek bir sigara içilmemiş ve halâ poliüretan kokan arabada beş sigara yanıyordu. Çünkü Barbaros parmaklarının arasındaki sigarayla ağzındakini ateşliyordu.</p>

  <p class="block6">Aralarında en iyi araba sürenler Hakan ve Barbaros'tu. Ama onlar, önce birine, sonra diğerine uzatılan anahtara dokunmayı reddetmiş ve "Biz bıraktık, kullanmıyoruz" demişlerdi.</p>

  <p class="block6">Arılar hizaya girdi ve trafik, petrol gibi akmaya başladı: ağır ağır. Cenk'in bakışlarını gömdüğü noktada bir restoranın bahçesi vardı. Hakan'ı ve Nilay'ı düşünmeyi bırakmış, bahçedeki masaların çevresindeki yüzleri seyretmişti. Gülen, tedirgin, alaycı, donuk yüzler. Kentin küçük kral ve kraliçelerinin büyük yüzleri. Sağ kolunu dirseğinden itibaren açık camdan sallandıran Cenk, araba birinci viteste hareket ettiği anda diğer parmaklarını avucuna yapıştırmış ve işaretparmağıyla başparmağını doğal yönlerinde uzatabildiği kadar uzatmıştı. Restoranın bahçesindeki insanların üzerine şarjörü boşalana kadar organik tabancasıyla hayali kurşunlar yollamıştı. İkinci vitese geçildiğindeyse işaret parmağının ucundan çıkan hayali dumana üflüyordu.</p>

  <p class="block6">Neşet Ertaş'tan sonra klasik bozlaklara geçen radyo DJ'nin zevksizliğine ortak olmak istemeyen Afgan, "Başka bir yeri aç" dedi. Cenk, radyonun dokunmatik düğmelerine yüklenirken, tatil parasının yansını vererek Venedik'te bir geceliğine kiraladığı gondolun içinde seviştiği kadını ve tarihi köprülerin altından geçen kanalları hatırladı. Sonra bir radyo kanalında Ferdi Özbeğen'in sesini duydu. "Gerçek taverna müziği! Bunu dinleyin. Piyanoda kayan şu parmakların dansözlüğüne bakın!" Cenk sadece sessiz kalmamak için konuşuyor ama bir yandan da Goethe'nin gondollar için yazdıklarını düşünüyordu. Goethe gondolları, biçim ve hareketlerinden dolayı beşiğe, siyah ahşabı ve Üzerlerindeki kabartmalı motiflerden ötürü de tabuta benzetmişti. Ama Cenk, ancak uçak biletini satarak otel ücretini ödeyebildiği, evine otobüs ve otostopla iki günde döndüğü Venedik tatilinde, içinde sallanırken şampanya içtiği gondolu dünyanın en romantik yatağına benzetmişti. Dümencinin de sarhoş olduğu gecede, Cenk bir an için de olsa mutluluğu hissetmişti. Ancak gökyüzü cam atölyelerindeki fırın alevlerinin mavisine, kanal köprüleri de turist beyazına dönüşünce anlamıştı mutluluğun da ancak bir gece sürebileceğini. Dümenci ayılmış, yanındaki fahişe de "İki saat sonra iki gün oluyor. Para da iki katına çıkıyor. Haberin olsun" demişti. O an Cenk, Nilay'ın Audi'sinde olduğu gibi gülmeye başlamıştı.</p>

  <p class="block6">"Ne oldu? Ne gülüyorsun?"</p>

  <p class="block6">Cenk, Afgan'ın sorusuna bir yalanla yanıt verdi:</p>

  <p class="block6">"Aklıma zılgıt çeken kadınlar geldi. Sence hangi hayvanın taklidini yapıyorlar?"</p>

  <p class="block6">Afgan kendinden emin konuştu:</p>

  <p class="block6">"Tabii ki insan denen hayvanın."</p>

  <p class="block6">Aptalca konuşmalarına güldüler. Arabanın arka koltuğu, ayrı bir yer ve zaman dilimindeymişçesine, üzerinde oturanlar duydukları hiçbir sesle ilgilenmiyordu. Sadece camın ardında kayıp giden hayatı ve bir sarayın pasaklı aşçısının rengârenk, kirli mutfağına benzeyen zihinlerinde, gördüklerinin çağrıştırdığı bambaşka hayatları izlemekle yetiniyorlardı.</p>

  <p class="block6">Barbaros, dünyadaki bütün kentlerin bütün insanlarından iğrendiğini, hepsinin de biçimsiz bilimkurgu canavarlarına benzediğini düşünüyor ve aklına o canavarları yaratmakta gerçek bir usta olan Henri Gigger geliyordu.</p>

  <p class="block6">Hakan, yalancı, hain, dolandırıcı, kolonici ve hayatının son günlerinde deli ama dünyaya Kızılhaç'ı armağan etmiş olan Cenevreli Henri Dunant'ı düşünüyordu. Osmanlı İmparatorluğu hâkimiyetindeki Filistin'e Hıristiyan ve Yahudi nüfus taşımaya çalışmaktan İsviçreli General Guillaume-Henri Dufour'la işbirliği yaparak Cezayir'de yüz binlerce metrekare toprağa el koyup</p>

  <p class="block6">Avrupalı hissedarların paralarıyla entrikalı oyunlar çevirmeye kadar hayal dünyasına konuk her şeyi gerçekleştirmiş olan Henri Dunant 1864'te Cenevre Sözleşmesi'nin mimarlığını yapmış ve her tuğlayı nasıl ikna ettiği bugün bile bilinmeyen on altı devletin temsilcisine taşırmıştı. İlk kez 1901'de verilmiş olan Nobel Barış Ödülü, savaşçı ellerine tutuşturulmuş olan Dunant bundan dokuz yıl sonra Heiden'de, duvarları açlık ve kaybolmuşlukla boyanmış çirkin bir klinikte ölmüştü. Hakan, bir an için kendini bu adama benzetti. Hem kötü, hem iyi, hem güzel, hem çirkin. Aralarındaki tek fark Dunant'ın harekete geçmiş olmasıydı. Oysa Hakan en az Dunant kadar geniş bir hayaller kataloğuna sahip olmasına rağmen bunlardan herhangi birini gerçekleştirmek için en küçük çaba sarf etmiyor ve sarf edenleri de küçümsüyordu. Dolayısıyla Henry Dunant'dan daha kötü, daha iyi, daha güzel ve daha çirkindi. Hakan sadece İstanbul adındaki kentin sahil yolunda, hangi parayla alındığı bilinmeyen ve kendilerine ait olmayan, hassas bir ilişkinin meyvesi Audi'nin içinde ilerliyordu. Tuna Nehri, Macaristan'ın başkentini Buda ve Peşte diye ikiye ayırmışsa, Boğaz da Hakan'ı dünyadan ayırıyordu. Aralarından tankerler geçiyordu. Sadece taşıdıkları yükün kuru olduğu, onun dışında mürettebatının gözpınarlarına kadar her yerinin ıslak olduğu gemilerin ışıklarını izleyen Hakan sol elinin işaretparmağı ile ortaparmağı arasına sıkışmış sigarasının yanan külünün düştüğünü, gözünün önünden çok ince bir duman geçince fark etti.</p>

  <p class="block6">"Siktir! Siktir! Siktir!"</p>

  <p class="block6">İlk ilgilenen Barbaros oldu: "Ne var?"</p>

  <p class="block6">Hakan, aralık camdan yarım kalmış sigarasını fırlatmış, karanlığın içinde kırınızı külü arıyordu. Ellerini döşemenin uzanabildiği her noktasına değdiriyor ve avuçlarının yanma pahasına, gözünün önüne gelen deliği büyümeden bulmaya çalışıyordu. Kafası ve omuzları dizlerinin arasından sarkmış haldeyken küfretmeyi kesip sakinleşti. Arabanın döşemesindeki ve hayatındaki bütün yangınları söndürmekten vazgeçti. Doğrulup pantolonunun arka cebinden çektiği paketten bir sigara alıp Barbaros'un sigarasıyla yaktı. İlk nefesten sonra da konuştu:</p>

  <p class="block6">"Artık birisi bir çakmak alsın! Bıktım sigarayı oradan buradan yakmaktan!"</p>

  <p class="block6">Şikâyetini duyan olmadı, çünkü Afgan, The Cure'un hoparlörlerden kulaklara dağılan "Just Like Heaven" adlı şarkısının sesini olabildiğince açmıştı. Gidecekleri bir yer yoktu. Dönecekleri bir yer de yoktu. Trafik kontrollerindeki gece törenine seyrek de olsa katılan Asayiş birimindeki polislerin "Nereden geliyorsunuz ve nereye gidiyorsunuz?" sorusuna verebilecekleri bir yanıt yoktu. Bir yere gelemedikleri ve bir yere gidemediklerinden ötürü, durmak için en uygun yerin bir benzin istasyonu olduğunu düşündüler. Nilay'ın kredi kartı teklifini geri çevirmiş olan Cenk, Afgan'dan aldığı parayı pompacıya vermek üzere arabadan indi. Ehliyetinde kaç puan kaldığını bilmeyen Afgan sağ elini yanındaki koltuğun kafalığına yaslayıp arkasına döndü. İki zıt yönü seyreden dostlarına birkaç saniye baktı ve kapatılmış radyonun sessizleştirdiği arabanın içinde konuştu:</p>

  <p class="block6">"Cenk'in babası kansermiş."</p>

  <p class="block6">İki dostu da başlarını ona çevirip arabaya bindiklerinden beri ilk kez aynı noktaya aynı anda baktı.</p>

  <p class="block6">"Belki de onu Adana'ya götürmeliyiz.''</p>

  <p class="block6">Afgan son söylediğini terastan beri düşünüyordu. Cenk'i Adana'ya, babasının yanına götürüp onları bir odanın içinde yalnız bırakmak istiyordu. Kendi babasıyla evinin hiçbir odasında yalnız kalmamıştı, kalmışsa bile hatırlamıyordu, çünkü o daha altı yaşındayken ölmüştü. Annesi yaşının uygunluğuna rağmen evlenmemiş ve tek çocuğunun üzerine kırk bir derece ateşi varmış gibi titremişti. Ama Afgan bir piçe dönüşmüş ve teoride bitirilmesi imkânsız olan anne sevgisini neredeyse tüketmişti. Dostları, duydukları üzerine düşündüler ve bir refleks olarak benzinliğin marketinden çıkıp arabaya doğru yürüyen Cenk'e baktılar. Üzerinde, boğazından bağırsaklarına kadar iç organlarının kabaca çizildiği bir tişört vardı. Bu, sıradan bir tişört olarak kabul edilebilirdi eğer midenin içindeki küçük beyaz paketin üzerinde "eroin" yazmasaydı. Tişörtteki tek kelimeyi içlerinden okuyan Barbaros ve Hakan tekrar Afgan'da buluştular. Konuşan Barbaros oldu: "Hayır. Boş ver. Buna sadece o karar verebilir."</p>

  <p class="block6">Kapı açıldı ve Afgan direksiyonuna döndü.</p>

  <p class="block6">"Bira aldım. İki tane de çikolata çaldım."</p>

  <p class="block6">Audi'nin egzozundan tekrar duman çıktığında Barbaros,</p>

  <p class="block6">Cenk'in uyanık geçirdiği her gün içinde en az bir kez yanlış karar verdiğini düşündü. Dostunun farklı durumlarda sadece pişman ve üzgün olması gerektiği için öyle davrandığını yüzlerce kez görmüş ve aslında hiçbir şey hissetmediğini çok iyi anlamıştı. Cenk, neden olduğu üzüntüleri görüp kendini sarhoş ediyordu. Haftalarca kendini suçlayabilir, bundan gizli bir zevk alabilir ve istediği an bambaşka duyguların içine kulaç atabilirdi. Hassas ama sakar insan rolünü oynuyor ve kırdığı her kalbin arkasından ağladığını bütün dünyaya duyurmak istiyordu. Ancak Cenk umursamıyor ve Barbaros bunu biliyordu. Karmaşık hayatının içinde gerçekte hiçbir şey yoktu ve Cenk her gördüğü boşluğu, ona değer verenlere karşı işlediği suçlarla dolduruyordu. Üzerlerini de o suçluluk duygularıyla cilalıyordu. Çünkü Cenk'in bu hayatta yapacak hiçbir şeyi yoktu. Günlerin daha hızlı geçmesini sağlamak için acı verici de olsa kendine bir oyun bulmuştu: kendine acıma oyunu. Cenk iyi oynuyordu. O kadar iyi ki, en yakın dostlarından Afgan bile yanaklarındaki gözyaşları kuruduğu anda Cenk'in kadınlar, tişörtler, resimler hakkında düşünmeye başladığını anlayamıyordu.</p>

  <p class="block6">Piçler akıllarını parçalara böler ve öyle yönetirler. Ancak zamanla her parça bağımsızlığını kazanır ve merkezi sinir sistemi iflas eder. Bombardıman artığı harabelere benzeyen düşünce kemikleri birbirine karışır ve hiç var olmamış hayvanların iskeletlerini oluşturur. Birbiriyle çelişen akıl parçaları tarafından paylaşılmış ruhsal dünyaları dünya adındaki gezegenden milyonlarca ışık yılı uzaktadır. Dolayısıyla hiçbir zaman hiçbir piçin ruhsal dünyasında, hayat olup olmadığı bilinemeyecektir. Ne onlara aşık kadınlar, ne sevgilerinden ikinci bir çocuk yaratacak kadar onlara bağlı aileleri, ne de uğursuzluklarına ve uğurlarına hayatlarını verecek dostları o dünyaya ilk ayak basan olacaktır. Çünkü piçin ruhsal dünyasına giden yol o kadar uzundur ki bir insanın oraya ulaşabilmesi için milyonlarca ışık yılı yaşayabilmesi gerekir. Ölümsüzlük de sadece anlık bir duygunun adı olduğu için, bu yolculuğun gerçekleşmesi mümkün değildir.</p>

  <p class="block6">Bira şişelerinin kapakları döndü ve içindekiler ağızlara döküldü. Dördünün de araba içinde amaçsızca binlerce kilometre kat ettikleri düşünülürse, sıradan bir kentin sıradan caddelerinde ilerlemek hiçbirini sıkmıyordu. Ankara'da yaşadıkları dönemde, Barbaros ve Hakan geceyi sabaha bağladıkları zamanlarda sırf arabadan inmemek için kahvaltı yapmak üzere Bolu'ya giderlerdi. Dört şeritli otobanın bomboş olduğu gri sabahlarda iki bariyer arasında zikzaklar çizerek, altlarındaki tekerlekleri döndürdükçe kendilerini iyi hissederlerdi. Bir defasında Barbaros, ailesinin evinden sigara almak için çıkmış ancak arabasındaki müzik sistemini ve stepneyi satıp Sofya kumarhanelerinde poker oynamaya gitmişti. Dolayısıyla kamyon ve tır şoförlerinin otobanlardaki çorbacılarının park yerlerinde uyumayı da, araba kullanırken uyanık kalmak için kaç dakikada bir kendilerini tokatlamak zorunda olduklarını da biliyorlardı. Yalnız Cenk ve Afgan'ın daha farklı bir araba sürme anlayışı vardı. Benzin göstergesine asla bakmazlar ve yakıtları bittiği için defalarca yolda kalabilirlerdi. Bu dikkatsizliklerine o kadar alışmışlardı ki deposu tamamen boşalmış bir arabanın bidonla takviye edilen beş litre benzinle tekrar nasıl çalıştırılabileceğine dair tekniklerin hepsini ezberlemişlerdi. Arabanın enjeksiyonlu, karbüratörlü, yarı enjeksiyonlu oluşuna göre değişen uygulamaların hepsine hâkimlerdi. Motor yağı, motor suyu, akü suyu, antifriz, silecek suyu, hava filtresi gibi değiştirilmesi ya da yenilenmesi gereken araba düzeneğine ait hiçbir şeyle ilgilenmezlerdi. Sadece düzeneği kullanırlardı. Sahil yolundan ayrılmayan Afgan'ın yaptığı gibi. Ancak Afgan bununla yetinmiyor ve konuşuyordu:</p>

  <p class="block6">"Tanıdığınız bir kulüp sahibi yok mu?"</p>

  <p class="block6">Hakan rüyalarını daha sonra çözüp kullanmak için dondurmak üzere zihnindeki buzluğa yerleştirip dostuna yanıt verdi:</p>

  <p class="block6">"Nefret ediyorum kulüplerden. Tabii sahiplerinden de. Travesti pavyonuna giderim, daha iyi!"</p>

  <p class="block6">Barbaros yavaşça başını çevirip Hakan'a baktı. Baktığı adam hayatını geçirdiği kentlerin en seçkin kulüplerinin en seçkin müşterilerinden biri olmuştu. On altı yaşında, yaşıtlarının evlerinde gizli gizli sigara içip telefonla konuştukları saatlerde, gittiği kulübün kapısında tokalaşmak için uzatılan ellerle karşılanmıştı. Her eğlence çeşidini öğrenmişti. Pattaya'daki on dört yaşındaki kızların seks tiyatrolarındaki performanslarını da, Prag'daki gotik katedrallerde yanaklarını nefesleriyle delen müzisyenleri de izlemişti. Ama bir piçe dönüştüğü yıllarda kulüpleri terk etmiş ve çeşitli evlerde müzik dinleyerek içki içmekle yetinmişti. İnsanların karanlıkta birbirlerini her anlamda sıkıştırdıkları hiçbir kapalı ya da açık alana girmemeye karar vermişti. Belki de Hakan'ın değişimi kendiliğinden olmuştu, çünkü bir piçin herhangi bir karar verip uygulayabilme ihtimali birden çok sıfıra yakındı.</p>

  <p class="block6">Hakan'ın konuşmaya paraşütsüz girişi Afgan'ın homurdanmasına neden oldu. Cenk ve Barbaros'un konuyla ilgili hiçbir düşüncesi yoktu. Bir arabada ilerliyorlar ve bu onlara yetiyordu. Üstelik bira içiyor ve dörtlünün sahip olduğu tek kaset olan Berurier Noir'ın Viva Beraga adındaki konser albümünü dinliyorlardı. Bir saat on iki dakika otuz dört saniyelik albüm sona erene kadar da kimse herhangi bir düşüncesini yüksek sesle açıklamadı.</p>

  <p class="block6">Sahil yolundan çıktıkları anda son şarkı da bitti ve Afgan konuştu: "Alemdar'ın garajına gidelim."</p>

  <p class="block6">Cenk, gözlerini önlerindeki arabanın arka koltuğunda öpüşen çiftten ayırmadan Afgan'a sordu:</p>

  <p class="block6">"O hâlâ yaşıyor mu?'</p>

  <p class="block6">Afgan cama düşen üç yağmur damlası saydı ve yanıtladı:</p>

  <p class="block6">"Evet, üstelik bıraktığın yerde duruyor. Geçen ay telefonda konuştum. İçecek bir şeyler alalım sonra da ona gidelim."</p>

  <p class="block6">Arka koltuktakiler Alemdar'ın garajına gidilmesini onayladıklarını göstermek için sessiz kaldılar.</p>

  <p class="block6">İçkiler alındı ve sanayi sitesinin dar sokaklarına girildi. Geniş garaj kapısının üstündeki tabelada "8 Alemdar O" yazıyordu. İki katlı binanın önünde gri bir Audi durdu. Arabanın içinden çıkanlardan biri önce davranıp ellerini ağzının iki yanına koydu ve ikinci katın ışık sızdıran penceresine doğru bağırdı:</p>

  <p class="block6">"Alemdar!"</p>

  <p class="block6">Penceredeki ışık gölgelendi ve açılan camdan bir kafa sarktı: "Afgan! Durun, geliyorum."</p>

  <p class="block6">Bir dakika sonra garajın kirli kapısı yavaş yavaş havalandı ve Alemdar göründü. Afgan arabayı garaja sokarken, Cenk de eski arkadaşına sarılmaya gitti.</p>

  <p class="block6">"Sen ne yapıyorsun buralarda? Ne zaman geldin?"</p>

  <p class="block6">Cenk sadece gülerek Alemdar'a sarılıyor ve hiçbir sorusuna yanıt vermiyordu. Diğerlerinin sırtlarına da kollarını doladıktan sonra Alemdar garajın dibindeki merdivene yöneldi.</p>

  <p class="block6">"Yukarı çıkalım. Gelin."</p>

  <p class="block6">Elindeki kumandayla garaj kapısını indirdi ve beş adam ikinci kata dönerek çıkan dar merdivenin basamaklarına dizildiler.</p>

  <p class="block6">Alemdar'la ilk tanışan Hakan ve Barbaros olmuştu. Dokuz yıl önce üniversite adındaki uzmanlaşma birimine adım atmış, ancak hiçbir konuda uzmanlaşamayacak kadar dikkati bir daha toplanmamak üzere dağılmış olan Hakan, kampüs çıkışına giden yolda araba kullanımıyla ilgili bazı deneyler yapıyordu. Bunlardan birini yanında oturan Barbaros'la gerçekleştirmişti. Deney basitti: geniş ve aşağı doğru eğimli yolda araba saatte yüz yirmi kilometre hıza eriştiğinde ön kapıları aynı anda ardına kadar açmışlardı. Hakan'ın amacı arabanın aerodinamiğini altüst edecek bu hareketi on saniye boyunca yaparak makinenin hızının ne kadar azalacağını görmekti. Ancak tek görebildiği sıkıca tuttuğu ve şiddetli rüzgâra doğru ittiği kapının önce arabadan kopması, birkaç takladan sonra da yolun kenarındaki çimle kaplı alana düşmesi oldu. Deneyin gerçekleştirilememesinin nedeni Hakan'ın kapıyı açmadan önce dikiz aynasına bakmamış olmasıydı.</p>

  <p class="block6">Eğer baksaydı, siyah bir Audi 80'in kendilerini sollamak üzere olduğunu fark edebilirdi. Tek kapısı eksik bir arabada daha fazla ilerleyemeyeceğini derhal anlayan Hakan zorlukla direksiyona hâkim oldu ve yolun sağında, birkaç yüz metre sonra durdu. Kapıyı, çarparak bir uçurtmaya çeviren arabayı kullanan kişi de sakinleşip durabilecek kadar şofördü. Hurdadan hallice arabalardan inildi. Eşit sayıda adımlar atıldıktan sonra ortalarda bir yerlerde göğüs göğüse gelindi. Hakan tanıdık bir koku aldı: votka. Aynı anda da, yıllar boyunca tanıdık olacak bir sesi ilk kez duydu:</p>

  <p class="block6">"Giden bir arabanın kapısını neden açtığını sormayacağım. Sen de bana niye sallandığımı sorma. Tanıdığım bir tamirci var. Kapını alalım ve gidip taktıralım Ben de benim arabayı yaptırayım"</p>

  <p class="block6">Barbaros ve Hakan biraz önce gerçekleşmiş olan kazada bir ve iki numaralı suçlular olduklarını bildikleri halde kapılarını koparan kişiyi dövmek üzere arabadan çıkmışlar ancak karşılarındaki sarhoş ve sakin adamı görünce birbirlerine bakıp gülümsemişlerdi. Adının Alemdar, Hakan'la aynı üniversitenin ancak farklı bir fakültesinin öğrencisi, zamanının kayda değer bölümünü sanayi sitesinde, arabaların arasında geçirecek kadar yürüyen akşamlara ve zamanının kayıt dışı bölümünü de sanayi sitesindeki pavyonlarda geçirecek kadar duran şişelere düşkün olduğunu geçen yıllar içinde öğrenmişlerdi. Alemdar kendini ve ailesinin parasını içkiyle arabalara adamıştı. İçki ayırmazdı ama arabalardan sadece belli modellerde olanlarını kendisine layık görürdü. 1980 ve 1990 yıllan arasında üretilmiş bütün arabaları tasarlayan herkese saygı duyardı. Bu öylesine büyük bir saygıydı ki üniversitede gördüğü makine mühendisliği eğitimini yanda bırakmış, ailesinin parasıyla sanayi sitesinde bir garaj satın alarak bir performans yükseltme ve yenileme merkezi kurmuştu. Tabii ki kirli ve yağlı bir garajdan ibaret olan merkez sadece 80'li yılların ürünü olan arabalara açıktı. Önceleri Alemdar'ın ne tür bir hizmet verdiğini anlayamayan komşuları onun kısa süre içinde, garajının kapısını açtığı hızla iflas nedeniyle kapatacağını düşünmüşler ancak kullandığı 1984 model Audi 80'i ne hale getirdiğini görünce genç adamın bir mekanik dâhisi olduğunu anlamışlardı. Var olmayan bir modayı yaratmaya çalışan Alemdar bölgede kısa sürede adını duyurmuş ve 80'lerin arabalarına sahip her' yaştan insan garajına girmişti. Alemdar müşteri portföyünü birkaç sayfa daha daraltarak, asıl ilgilendiği Avrupa ve Japon arabalarına yönelmiş, Amerikan arabalarını modifiye etmeyi reddetmişti. Zaman içinde, klasik Amerikan arabalarının yenilenmeleri modası gibi, 80'lere ait</p>

  <p class="block6">Avrupalı ve Japon arabaları restore ettirip çeşitli eklemeler yaptırmak da genç insanlar için hayat kalitesini çağrıştıran bir hobiye dönüşmüştü. Hatta sırf Alemdar'ın garajından geçebilmek için o özelliklere sahip arabalar satın alanlar bile vardı. Sıradan bir 1986 model Opel Kadett alıp Alemdar'a teslim edenler, bir hafta sonra karşılarında gerçek bir şerit yiyen buluyorlardı. Alemdar, fiberglasla mucizeler yaratabiliyor, beygir gücünü akla gelmeyecek noktalara çıkarabiliyor ve üretildiği yıl içinde herhangi bir otobanda kesinlikle ciddiye alınmayan arabalar, on beş yıl sonra sadece dikiz aynasında, o da bir kez görülebiliyorlardı. Son olarak Alemdar'ın 80'lere ait arabalar ve her yaştan içki şişeleriyle dolu hayatının bir de fon müziği vardı: Jimi Hendrix ve gitarı. Garajın asmakatına ayak basan kafileyi de bu ikili karşıladı. Clarion marka bir araba setine nasıl bağlanmış olduğu anlaşılamayan dört hoparlörden "Crosstown Traffic" etrafa saçılıyordu.</p>

  <p class="block6">Çok az da olsa eğilerek yürümek zorunda bırakan alçak tavanın altında, merdiveni takip eden duvara yaslanmış, üst üste dizilmiş araba yedek parçaları, tesadüfen yerleştirilmiş dört deri koltuk, bir çalışma masası ve ardında yine deri bir koltuk vardı. Koltuğun arkasındaki duvara ise bir mini buzdolabı yaslanmış ve bir de Hendrix posteri asılmıştı. Postere dönüşmüş fotoğrafın çekildiği anı fark edemeyecek kadar uzak bir kimyevi yolculuğa çıkmış zenci dâhinin şehla gözleri piçleri karşıladı. Alemdar masasının üzerindeki Jim Bean şişesinin yanına mini buzdolabından çıkardığı dört kadehi koydu.</p>

  <p class="block6">"Ulan iyi ki geldiniz!"</p>

  <p class="block6">Afgan, viski kadehlerini doldurdu ve dostlarına dağıttı. Ayaküstü çarpıştırdılar kadehlerini. Ne içtiklerini neyin şerefine içtiklerinden daha çok önemsedikleri için sadece birbirlerine bakarak başlarını hafifçe sallayıp, bardakları sessiz ağızlarına götürdüler. Koltuklara dağıldıkları anda Hakan konuştu:</p>

  <p class="block6">"Alemdar, geçenlerde bir araba gördüm. Ne olduğunu kesinlikle anlayamadım. Sanki önü bir Peugeot 205, arkası da bir Mitsubishi Colt'tu. Senin işin mi?"</p>

  <p class="block6">"Colt değil. Önü 205 ama arkası 405'ti. Benim işim tabii, kimin olabilir ki başka? Birinin arkası, öbürünün önü gitmişti. Kestim, birleştirdim. Nikelajlarını gördün mü? Gümüş kaplama gibi oldu. Felaket bir şey! Tabii sahibi bir bok anlamıyor ama gerçek bir sanat eseri oldu."</p>

  <p class="block6">Cenk iki parmak viskiyi bir boyun hareketiyle devirmiş, kadehini dolduruyor, bir yandan da söze giriyordu:</p>

  <p class="block6">"Ne zaman evleneceksin sen? Hayatın burada mı geçecek?" Alemdar, arabalarından uzakta iki günden fazla geçirince kalbinde bir sıkışma hissettiği için garajın yanındaki binayı kiralamış ve orayı kendisine ev yapmıştı. Sanayi sitesindeki tek evde Alemdar oturuyordu. Aslında evini de çok kullandığı söylenemezdi. Terk edilmiş çocukları alıp büyüten şefkatli bir insan gibi Alemdar da küllerinden doğmalarını sağladığı arabalarını geceler boyu izliyor ve onlar için daha fazla neler yapabileceğini düşünüyordu.</p>

  <p class="block6">"Tabii ki burada geçecek! Hem ben böyle gayet iyiyim. Kadın gerekince sokağın sonundaki pavyona gidiyorum. Yemek gerekince de sokağın öbür tarafındaki markete gidiyorum. Onun dışında da bebeklerimle oynuyorum Senin İsviçre işi ne oldu?" "Öldü."</p>

  <p class="block6">"Allah rahmet eylesin. Sen ne yapıyorsun Barbaros?"</p>

  <p class="block6">"Şu kadar senedir bizi tanıyorsun, hâlâ ne yaptığımızı soruyorsun. Bir türlü öğrenemedin bir şey yapmadığımızı."</p>

  <p class="block6">"Gelin çalışın burada! Kovayım çocukları, siz gelin. Adam gibi bir işiniz olur, üç beş kuruş da bir şey kazanırsınız."</p>

  <p class="block6">Hakan dudaklarıyla ısırdığı kadehi aceleyle ağzından çekip gülerek konuştu:</p>

  <p class="block6">"Siktir lan! Sen gel de benim yanımda çalış. Yattığım yatağı topla!"</p>

  <p class="block6">Bu arada Afgan arabada unuttukları torbalan almaya inmiş ve dönmüştü. Üç Jack Daniel's ve beş büyük boy cips paketini çıkarıp odanın ortasında dolanan küçük siyah sehpaya yerleştirmişti. Ağzındaki sigarayı, viskileri aldıkları marketten çaldığı çakmakla yakarken Cenk'e döndü. Dudaklarının birleştiği yere sıkışmış sigaraya rağmen ne dediği anlaşılıyordu:</p>

  <p class="block6">"Biliyor musun, bu herif hayvan gibi zengin oldu. Sigara paketi gibi arabalar yapıp insanları dolandırıyor."</p>

  <p class="block6">Alemdar yeni gelen şişelere saldırmak istediğini" masasının üzerinden uzanan eliyle belli etti. İsteğini sehpaya ve masaya en yakın oturan Barbaros karşıladı. Avucuna yerleşen şişeyle koltuğuna yaslanırken Afgan'a yanıt verdi:</p>

  <p class="block6">"İşin şakası bir tarafa, sonunda hayal ettiğim her şey gerçek oldu. Milletin aklında bu arabalar tamamen ölmüştü. Kimse bunlarla ne</p>

  <p class="block6">yapacağını bilmiyordu. Otomotiv sektörünün en işe yaramaz dönemini en şık hale getirdim. Herifin biri bir Mercedes 500 SEC getiriyor. 87 model. Öyle bir oynuyorum ki, adamın parası olmasına rağmen gidip de son model bir CLK almıyor."</p>

  <p class="block6">Afgan, Alemdar'ın sözünü kesti. Yine Cenk'e anlatıyordu: "Almanya'dan, Hollanda'dan, Fransa'dan bu herifle röportaj yapmaya geliyorlar. Dünyada bir benzeri yok, yaptığı işin."</p>

  <p class="block6">Piçler kendilerini iyi hissediyorlardı. Çünkü tanıdıkları bir insanın yanındaydılar. Her gün gördükleri insanlık dışı insanların hiçbirine benzemeyen, âşık olduğu bir işi olsa da bazen gerçek bir piçe dönüşebilen Alemdar'ın garajındaydılar. En önemlisi, garajın asmakatında konuşulanlar o kadar önemsiz konulardı ki, bir an için kim olduklarını bile unuttular. Çünkü Alemdar da en az onlar kadar hayatı ve kendisini ciddiye almıyor, sadece üzerlerinde cirit attığı arabalarını düşünüyordu. Ama bu da kabul edilebilir bir kusurdu.</p>

  <p class="block6">O gece, viski şişelerini boşaltıp konuştular. Ağızlarından çıkan hiçbir kelimenin, karşılarındakilerin hayatında en küçük bir değişikliğe neden olmamasına özen gösterdiler. Garajdaki arabaların birkaç gün sonra egzozlarından çıkacak dumanlar gibi sarf ettikleri sözler de havaya karıştı. Havayı olduğundan daha fazla kirletmediler, çünkü zaten dünyanın hiçbir yerinde bir piçin rahatça nefes alabileceği saflıkta hava yoktu. Sadece bir ara, Barbaros'un sarhoş ağzından çıkanlar dinleyenlerin boğazlarına küçük bir düğüm attı: "İnsanın kendisine çektirdiği acıya azap denir. Teknik adı vicdan azabıdır. Bugüne kadar binlerce hayalet hikâyesi duymuşsunuzdur. İşte bunların başlangıcı da bu vicdan azabıdır. Dünya üzerinde hayalet gördüğünü iddia eden ilk insan, yaşarken canını yaktığı dostunu öldükten sonra o kadar çok düşünmüş ve kendine o kadar çok kızmıştır ki, yıllardır tanıdığı bir yüzü, bedeni evinin odalarında uçuşurken görmeye başlamıştır. Sonra hu olayın üstüne binlerce yıl binmiş ve insanlar her yerde hayaletler görmeye başlamıştır. Oysa hayalet dediğin şey, yaşarken kazık attığın insanlar öldükten sonra duyduğun vicdan azabının sana oynadığı bir tiyatrodur. Vicdan azabı öyle bir hikâyedir ki, aynı hayaletler gibi adamı korkudan öldürür."</p>

  <p class="block6">Hepsi de Barbaros'u Jack Daniels'ın tezgâhından geçmiş bütün dikkatleriyle dinlemiş ve ne demek istediğini çok iyi anlamışlardı. Hatta Cenk "Keşke anlamasaydım" diye düşünmüştü. Çünkü çevrelerinde gezdirdikleri onlarca hayalet vardı. Ortaya çıkmaları için gerekenlerse biraz viski ve biraz da cipsti. Hiçbir iç organa bağlı olmayan, ancak kalple karaciğer arasında bir yerlerde olduğunu tahmin ettikleri vicdanları öyle sancılanmıştı ki, Afgan garajın girişindeki dar tuvalette kusmuştu. Döndüğündeyse, terlemiş alnını avucuyla silerken şu sözleri duydu. Hakan konuşuyordu:</p>

  <p class="block6">"Dokuz on yaşlarındaydım. Evin yakınlarından bir çevre yolu geçiyordu. Akşam saatleri acayip kalabalık olurdu. Bir an önce eve kapağı atabilmek için insanlar ne kadar hızlı gidebilirlerse o kadar gidiyorlardı. Kimsenin ayağını gazdan çekmediği bir yoldu. Ben de boş zeytinyağı tenekeleri koyardım. Yolun ortasına, sağına soluna, özellikle de kör noktalara. Sonra da yolun yanındaki tepeye çıkar, beklerdim. Arabaların hızlandığı saatler başlayınca mevzu da başlardı. Adam yirmi litrelik tenekeyi dolu sandığı için ya da sadece çarpmamak için direksiyonu kırar, ne olduğunu şaşırır, koca yolda dönmeye başlar, frene asılır, asıldıkça döner. Arkadan gelen varsa bindirir. Onun arkasındaki de ona bindirir! Sonra da eve gidip yatağa girerdim. Çekerdim yorganı üstüme. Ağlamaya başlardım. Bu teneke işini birkaç kez yaptım. Ama o kazalarda ölen olup olmadığını hiç öğrenemedim. Niye öyle bir şey yapardım, halâ bilmem."</p>

  <p class="block6">Hakan, elindeki boşalmış kadehe bakarken kendisine sorduğu sorunun yanıtını kimse veremedi. Kötülüğün kötü olduğunu anlayacak yaştaki bir çocuğun içindeki iyiliğe rağmen kötülük yapmasına kimse bir neden bulamadı. Ağzındaki kelimeleri geveleyen Cenk oldu. Söyleyeceklerinin biraz önceki karanlık itirafla hiçbir ilgisi yoktu:</p>

  <p class="block6">"Barcelona'da James Brown'ı seyrettim. Mükemmeldi. Adam hiç ölmeyecekmiş gibi!"</p>

  <p class="block6">Afgan tamamladı:</p>

  <p class="block6">"Belki ölür ama o saçlarının hayaleti MTV'ye daha elli yıl çıkar."</p>

  <p class="block6">Barbaros'un boğazlara attığı düğüm çözüldü. Vicdanlarında tek gram yer kalmamış piçler gülümseyip kadehlerini tazelediler.</p>

  <p class="block6">Alemdar çalışma masasının üstünde, Cenk 84 model bir BMW 520'nin arka koltuğunda, Afgan birleştirdiği iki koltukta, Barbaros Nilay'ın arabasının şoför koltuğunda uyudu. Hakan ise bira almak için açık bir yer bulmaya gitti. Afgan'ın pantolonundan çektiği para tomarının hacmini ıslak sokakta elini cebine sokunca fark edip, neonlarını göz ucuyla yakaladığı pavyona doğru yürüdü. İki saat içinde bütün paradan geriye sadece iki paket sigara alabilecek bir miktar kaldı. O da pavyon çıkışında sigara satan seyyarın cebine girdi. Hakan'ın pazarlık yapacak hali yoktu ve boş ceplerine rahatça soktuğu ellerini yumruk yapıp garaja döndü. İlk gördüğü boş karton kutuları yere serip üzerlerine uzandı. Gözlerini yumdu ve gördü. Her şeyi. İçindeki pişmanlığın sadece bir paket sigarayı içme süresine yetecek kadar olduğunu anladığı bir vicdanı vardı. Hakan'ın kötülüğünün Türkçesi, hayat boyu pişman olmayacak kadar yoğun ve kısa süren vicdan azapları çekmesiydi. Bu azaplar o kadar ağırdı ki, sadece birkaç saat sürüyordu. Üç saatlik bir yağmurun içinde üç saniye dolu yağması gibi, on yıllar süren insan hayatındaki birkaç saatin de hiçbir değeri yoktu. Aslında kötülerin de iyilerden farkı yoktu. Sadece onlar pişman olurlarken daha hızlı davranıyorlar ve yeni günahlar işlemek için sokağa çıktıklarında vicdan azaplarını gözyaşı basmış evlerinde bırakıyorlardı. Oysa iyilerin evlerini gözyaşı basana kadar bir ömür geçiyordu. Onun dışında bir farkları yoktu. Kötüler, iyiler, kısa ve uzun süreli vicdan azapları, sessiz ve gürültülü pişmanlıklar. Hakan hepsini ve kendisini anladı. Anlayacak bir şey kalmayınca da uyudu.</p>

  <p class="block2" id="calibre_pb_10">&nbsp;</p>
</body>
</html>
