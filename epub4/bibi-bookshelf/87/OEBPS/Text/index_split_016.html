<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>PİÇ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block6">Nişantaşı'ndaki mağazasında saatler ve gözlükler satan kadın Bebek'teki evinde de satın alıyordu: her şeyi. Kırk yedi yaşındaydı ve süt kokan erkekleri seviyordu. Bir inek kadar süt kokan Afgan, kadına hediye etmeyi düşündüğü Jim Beam'i takside yarılamıştı. Kalan viskiyi de diğerleri paylaştı ve sosyal hayata taraf olabilecek kadar sakinleşip taksiden indiler. Şoför "Adres burası" demişti. Bu, onlar için yeterliydi. Sahil yolundaki restore edilmiş, yetmiş iki yaşındaki binanın kapısına yüklendiler. Açılmadı. Cenk, yeşil bir ampulün aydınlattığı duvardaki düğmeleri gösterdi. Sonra da biraz yukarılarındaki, duvara gömülmüş kamerayı. Afgan, hafızasını son kez zorladı ve üzerinde "4" yazan siyah düğmeye basıp kameraya gülümseyerek bekledi. Apartman kapısını sütün kokusuna değil ama kaymağına açtığını bilmeyen kadının sesi duyuldu:</p>

  <p class="block6">"Hoş geldiniz. İkinci kat."</p>

  <p class="block6">Kapıya tekrar yüklendiler. Bu kez açıldı. Damarlı bordo mermerin bordo bir geneleve çevirdiği binanın girişinden geçip merdivene saptılar. Birinci kat. Sonra ikinci. Piçler kapıyı ardına kadar açmış olan kadına baktı. Piçler, dönüp Afgan'a baktı. Afgan, kadının yaşından ve dünya üzerinde geçirdiği yılları geldikleri yere tıkma isteğinden bahsetmediği için piçler, dostlarının önden yürümesine izin verdi.</p>

  <p class="block6">"Hoş geldin hayatım."</p>

  <p class="block6">"Merhaba Gülçin."</p>

  <p class="block6">"Arkadaşların mı?"</p>

  <p class="block6">Barbaros grubun en arkasındaydı ve içinden "Hayır, köpekleri!" dedi.</p>

  <p class="block6">Antrenin loş ışığında tokalaşmalar gerçekleşti. Gülçin'in porselen dişlerinden yansıyan her ışık piçlerin gözünü aldı. Duvarların rengi ilk bakışta anlaşılamıyordu, çünkü çerçevelenmiş afişlerle kaplanmışlardı. Batı medeniyetinin sanat merkezleri olarak ün yapmış her kentinden kopartılmış tiyatro, opera, bale, film afişleri. Cenk, eksik afişlerin, aynı kentlerdeki gösterişli caddelerin ensesine yapışmış sokaklardaki "peep-show''larınkiler olduğunu düşündü. Antrenin döküldüğü uzun koridorun sonundan başka yansımalar ve sesler geliyordu. Tünelin sonundaki ışığa doğru yürüdüler. Onlarca ineğin hayvanca huzur bulabileceği genişlikteki salona adımlarını attıkları anda zeminin üzerinde duranların yaş ortalaması aniden düştü. Gülçin yakaladığı her konuğuna Afgan'ı tanıttı. Diğer piçleri tanıtamamasının nedeni onları göremeyişiydi. Çünkü dağılmışlardı. Salonun köşelerini tutmak için çoktan uzaklaşmışlardı. Konukların çoğunluğu Gülçin'in yaşı civarındaki kadınlar ve purolarını viskilerine batırarak içen erkeklerdi. Piçler nasıl bir eve ayak bastıklarını ve evin tapusunda adı yazan kadının ne tür ayaklar öptüğünü derhal anladı. Hakan boşluğa gülümsedi çünkü o güne kadar duyduğu en berbat Latin müziği çalıyordu. Oysa müzik seti Bang&amp;Olufsen'di. Kimsenin hak ettiğini bulamadığı bir dünyada Bang&amp;Olufsen de böylesi bir müziğe layık görülmüştü. Ev kokuyordu. Litrelik şişelerine minyatür servetler ödenen parfümlerin ölçüsüz karışımı tavanı düşürecek, duvarların boyalarını kabartacak kadar kokuyordu. Ağır parfüm ve makyajların günah kamuflajı olduğunu uzun yıllar önce öğrenmiş olan piçler, içki şişelerinin durduğu servis masasının çevresinde buluştular. Kendine bir White Russian hazırlayan Barbaros konuştu:</p>

  <p class="block6">"Tebrik ediyorum Afgan. Burası bir lunapark. Üstelik Kahlua da var. Orta yaş için düzenlenen seks partilerine davet edildiğini bilmiyordum."</p>

  <p class="block6">Gülçin'in estetik cerrahi kobayı kadın arkadaşları piçleri izliyordu. Özellikle de hâlâ profesyonel yüzücü vücuduna sahip olan</p>

  <p class="block6">Afgan'ı. Genç adamlarla göz göze gelmek, onları evin karanlıklarına davet etmek için atılması gereken ilk adım olduğu için şimdilik sadece izliyorlardı. Afgan, Barbaros'un hazırladığı kadehi aldı ve gülümsedi:</p>

  <p class="block6">"Kendine bir tane daha yaparsın. Neyse, önemli olan buradaki herkesin sağlıklı olduğunu bilmek. Hiçbirinde frengi ya da hepatit olduğunu sanmıyorum."</p>

  <p class="block6">Hakan, J&amp;B şişesinin kapağını açarken Afgan'ın sözünü kesti. Ciddiydi:</p>

  <p class="block6">"Kovulana kadar için. Gerisini de siktir edin. Yeterince içebilirsek, sokakta nerede yattığımızın bir önemi kalmaz."</p>

  <p class="block6">Cenk kendini iyi hissediyor ve üzerindeki tişörtte "Milli İstihbarat Teşkilatı'nın bir numaralı demirbaşı" yazıyordu. Ağzını yüzüne yayarak konuştu:</p>

  <p class="block6">"Hepsini seviyorum Hepsinin en yakın dostu olmak istiyorum! Burası bir cennet. Birazdan küçük modelleri de gelir."</p>

  <p class="block6">Afgan olduğu yerde döndü ve en yakınındaki erkeğin kadehiyle kendininkini çarpıştırdı. Dört kişilik bir halkanın parçası olan adam, görüş alanına gürültüyle girmiş olan kadehi tutan elin sahibine baktı ve gülümseyerek başını salladı. Afgan, uzaktan bakıldığında kendi kuyruğunu çiğnemeye başlamış bir yılana benzeyen halkanın beşinci parçası oldu ve konuşmaya başladı. Sarhoştu:</p>

  <p class="block6">"Geçen yıl Bayburt'taydım. Her yıl giderim. Ciride giderim. Çok şanslısınız, çünkü yaşayan en yetenekli ciritçiye bakıyorsunuz. Evet, o benim Polodan sıkıldığım gün ciride başladım." Afgan kendi sözünü kendi kesti. Elindeki kadehi ağzına sapladı. Uzun, gri saçlı ve ellilerinde olan, halkanın bozulmadan önceki halinin doğal lideri,</p>

  <p class="block6">genç adamın konuşamıyor oluşunu fırsat bildi:</p>

  <p class="block6">"Ne diyordum? Kozmik bilinç, kişinin uyanmasıyla ilintilidir. Uyanışın birinci şartıysa... "</p>

  <p class="block6">Afgan kadehini sapladığı yerden çıkarmıştı.</p>

  <p class="block6">"Cirit, rakibi bağışlamanın puan kazandırdığı tek spor disiplinidir. Eğer ciridi rakibinize çok yaklaşmış olmanıza rağmen ve yapabilecekken değdirmezseniz üç puan alırsınız. Ancak cirit kibiri ve acemiliği bağışlamaz. Eğer cirit ata değerse derhal oyundan ihraç edilirsiniz. Ayrıca çabuk olmalısınız. Soğukkanlı ve çabuk olmak gerekir. Oysa günümüzde..."</p>

  <p class="block6">Afgan daha fazla konuşamadı çünkü boş midesinin içinde organik bir mikserle karıştırılmış olan içkilerin tümü ve biraz da safra, renk değiştirmiş olarak ağzından havalanmış, purolu adamın çenesine ve kadife ceketinin yakalarına konmuştu. Kozmik bilinç hakkında gereğinden fazla bilgi sahibi olan doğal liderle bilinçsizlik anıtı olan Afgan göz göze geldiler. Cohiba marka puronun ucundan duman yerine Afgan'ın biraz önce midesinde bulunan sıcak sıvılar sarkıyordu. En doğal tepki yakınlardaki ev sahibesinden geldi. Gülçin çığlık attı. Çığlıkların sayısı arttı. Bir iki gür ses duyuldu ama sahipleri kendilerininkinden daha gür sesler duyunca susmak zorunda kaldı. Çünkü bu kez piçler kovulmamaya kararlıydı. Sadece isteyerek terk ettiler, entelektüeller kümesini. Hakan çıkarken, birkaç şişeyi boynundan yakaladı. Damarlı bordo mermer zeminin üzerinden kayarak geçtiler.</p>

  <p class="block6">Afgan, altdudağından sarkmasına rağmen kopmayacak koyuluktaki sıvıları parmaklarıyla temizlerken çenesini kıracak kadar büyük kahkahalar atıyordu. Çiğneyemeyeceği kadar büyük kahkahalar. Hakan, kollarıyla gövdesinin arasına sıkıştırdığı şişelerin markalarını anlamaya çalışıyor, Barbaros başını sağa ve sola sallıyor, Cenk de partinin verildiği evin sahil yoluna ışık saçan penceresine bakıp konuşuyordu:</p>

  <p class="block6">"Oysa ben sizi seviyordum. Sizi, çocuklarınızı, onların çocuklarını, köpeklerinizi, çiçeklerinizi, balıklarınızı, afişlerinizi sikmek istiyordum. Neyse artık, bir başka sefere."</p>

  <p class="block6">Cenk pencereden uzanan karanlık yüzlere doğru öpücükler yollarken, Barbaros yürümeye başlamıştı. Piçler güldü. Sonra biraz daha güldüler. Gülünecek bir şey kalmaması için yirmi adım atmaları yetti. Yüzleri bir morg tabelasına benzedi. Hakan dışındakiler ellerini ceplerine soktu. Sahil kaldırımında yürüdüler. Boğaz Köprüsü'nü gördüler. Üzerinden yüzlerce ışıklı hayatın geçtiği köprünün o an ikiye bölünerek yıkılması ve arabaların denize dökülen bir şelaleye dönüşmesi için yalvarabilecekleri bir muhatap düşündüler ama akıllarına bir şey gelmedi. Tanrı'yı unutmuşlardı. Onun da piçleri unuttuğu gibi.</p>

  <p class="block6">Dura dura yürüdüler. Her duraklarında Hakan'ın yükü biraz daha hafifledi. Sabaha karşı Taksim Meydanı'na ayakbastılar. Evi olmayanlar için bir labirente dönüşen kentin binlerce adım attıktan sonra kaybolup dönülecek tek yeri olan meydanda siper almış ve bir nalburda satılan tüm sıvıların bağımlısı olan çocukların yanından geçip kendi siperlerine girdiler. Uyuşturucu ve seks eksenli, ilgilenmedikleri alışverişler için açık pazar olan parktaki geniş banklara kendilerini bıraktılar. Hiçbirinin ölmeye niyeti yoktu. Hiçbiri buharlaşıp yok olmayı düşünmüyordu. Sürdürdükleri hayat ne kadar zor olursa olsun kaçmayacaklardı. Çünkü piçlik kaçabilecekleri en uzak yerdi.</p>

  <p class="block6">Gülçin'in şişeleri ve yanlarındaki sigara paketleri boşaldı. Kendileri dahil her şeyin içi boşaldı. Gözlerini kararttılar ve beş duyuya seslenen hayatın mutsuz ettiği her insan gibi yüzlerindeki görünmez tebessümle uyudular. Moskova'nın on iki katlı metrosu gibi derine indiler. En derinde Afgan vardı. Çünkü kusarak boşalttığı, içerek doldurduğu bir yükü vardı. Bu yüzden pantolonunun ceplerinde karıncalanan elleri hissetmedi. Tag Heuer'in Monaco modelinin ikinci el satış fiyatının karşılığı olan miktar on bir yaşındaki bir Bayburtlu tarafından üyesi olduğu bağımlılar çetesinin yapışkan ellerinde paylaşıldı. Aralarında ahşap yapıştırıcısı bağımlısı olan çetedeki çocukların elleri, bambaşka çocukların, maceralarını düzenli olarak takip ettiği Örümcek Adam'ınkiler kadar yapışkandı.</p>

  <p class="block6">Gölgesi öğlene düşmüş bir saatte uyanan Afgan, çocuğun Bayburt doğumlu olduğunu bilmese de, ciritte üç puan kazanmak ve meydanın en ağır atlısı olduğunu kanıtlamak için ceplerini boşaltan cüce hırsızı bağışladı. Diğerleri de önemsemedi, çünkü o güne kadar aileleri ve dostlarından çaldıklarının yanında küçük tinerkeşin avucuna sıkıştırıp kaçtığı miktar bir kürdan kadardı. Sadece yemek artıklarını satın almaya yeterdi.</p>

  <p class="block6">"Neyse, bendeki para biraz yeter. Bugünü çıkarırız."</p>

  <p class="block6">Hakan hem konuşuyor, hem de işaret parmaklarıyla alnının iki yanına bastırarak, küçük daireler çiziyordu. Başı ağrıyordu. Kokuyordu. Üşüyordu. Acıkıyordu.</p>

  <p class="block6">"Bir şeyler yiyelim."</p>

  <p class="block6">Sokakta evsizlere benzeyecek kadar zaman geçirmemiş olsalar da, satın alındıkları günlerin en pahalıları olan giysileri kirlenmiş ve çivili banklara sürtünmekten hırpalanmıştı. Dikkatli incelendiklerinde, Nilay'ın evinden ayrıldıkları geceden beri piçlerin değiştiği anlaşılabilirdi. Daha yaşlı, daha zayıf, daha yoksul, daha yorgun ve daha sıradan görünüyorlardı. Farklıların seçilebildiği kalabalıktaki bir kaldırımda eskisi kadar dikkat çekmiyorlardı. Kadınlar, çocuklar, çöpçüler yanlarından geçip gidiyordu. Piçler, çevrelerindeki insanlar için, üzerinde yattıkları banklar kadar tamdık hale geliyor ve Hakan'ın peşinden bir şeyler yemeye gidiyorlardı.</p>

  <p class="block6">Herkes uyurken, emanetçiye gidip valizindeki son temiz tişörtü giymiş olan Cenk, zorlanmadan tekmeleyebileceği bir Coca Cola kutusuna vurup konuştu:</p>

  <p class="block6">"Sanki her gün aynıymış gibi. Dün bu saatlerde de buralardaydık. İnsanın kapalı ya da açık havada yaşaması hiçbir şey değiştirmiyor. Evde de aynı, dışarıda da aynı. Evindeyken, her gün aynı saatlerde televizyondaki kanalları karıştırıyorsun, sokaktayken de her gün aynı saatlerde çöpleri karıştırıyorsun. Hiçbir fark yok. Hayat tek hoparlörü çalışan bir müzik seti gibi. Müziğin sadece bir bölümünü duyuyoruz. Diğer hoparlörden ne çıktığınıysa kimse bilmiyor. Hayat her anlamda monoton."</p>

  <p class="block6">Barbaros, bir haftadır tıraş olmuyordu. Parmaklan yanaklarında ve çenesinin altında gezdi. Barbaros'un da, parmaklarının da küçük geziden hiç memnun kalmadıkları, kısa sakalların biraz üstündeki gözlerin bakışlarından anlaşıldı. Genç adam, bir an önce sakallarından kurtulmak istiyordu. O an, kıyamet gününün, ilk doğacak güneşle başlayacağı bile açıklansa, Barbaros'un tek önemseyeceği sakalsız bir yüz olurdu. Çünkü evsizler gibi görünmekten çok korkuyordu. Bu gidişle öyle görüneceği ihtimalinin yükseldiği aklına geldikçe iç organları görünmez eller tarafından sıkılıyormuş gibi hissediyordu. "Hiçbir zaman" dedi fısıldayarak, "hiçbir zaman bir evsize, bir yoksula benzemeyeceğim. Hiçbir zaman onlar gibi olmayacağım. Çünkü derim bile onlarınkinden değerli." Son cümlesini saç teli inceliğinde bir tebessümle söylemişti. Çünkü sol göğsündeki dövmeyi düşünmüştü. Lacoste'un logosu olan küçük timsahı on yedi yaşından beri derisinin üzerinde taşıyordu. Lacoste gibi, üst sınıfın en arka sıralarında oturanlara ait bir zevk markasına bağlanmış bütün insanları kendince aşağılamak için sadece sahte Lacoste'lar giyiyordu. Ama o güne kadar kimse bunu anlayamamıştı.</p>

  <p class="block6">Çünkü bir piç olarak üzerindekileri değerli göstermek için nasıl davranması gerektiğini daima bilmişti. Oysa meydandaki caddeyi Hakan'ın peşinden geçerken, kendisi farkında olmasa da, Barbaros'un giysilerinin sahteliği her adımında daha da belirginleşiyordu. Piçlerin dokunulmazlığı ağır ağır kalkıyor, kemiklerinin erime sesi duyulabilecek şiddete ulaşıyordu.</p>

  <p class="block6">Sıcak ve sulu yemekler satan bir lokantanın vitrinine sıralandılar. Kızartma yağından sararmış camın ardından gördükleri ve metal kaplarda duran hiçbir yemeğin tavrını beğenmediler. İlk itiraf eden Cenk oldu:</p>

  <p class="block6">"Burger King'e gidelim. Üç 'double cheese' yiyip iki litre Coca Cola içmek istiyorum."</p>

  <p class="block6">Açık kahverengi bir sıvının içinde, ölü balıklar gibi duran tavuk parçalarını seyreden Hakan, "Evet" dedi, "gidelim ve karnımızı gerçek yemekle dolduralım. Kimyasal alaşımlarla dondurulmuş ve çözülmüş yağlı yemekler yemek istiyorum. Midemi delecek kadar asitli bir şeyler içmek istiyorum."</p>

  <p class="block6">Barbaros için fark etmiyordu. Çünkü tek ihtiyacı, sigara ve içkiydi. Oysa Gülçin'in içkilerini idrara dönüştürüp üzerinden atmamıştı bile.</p>

  <p class="block6">"Ben yemek hakkımı içki ve sigara için kullanmak istiyorum. Hiç aç değilim."</p>

  <p class="block6">Afgan'sa çoktan Burger King'e doğru yürümeye başlamıştı. "Hoş geldiniz. Nasıl yardımcı olabilirim?" "On double cheese... " "Bizde double cheese yok."</p>

  <p class="block6">"Ona mukabil ne varsa, on tane. Dört büyük boy kola. Sekiz büyük boy patates."</p>

  <p class="block6">Lokantanın terasına çıktılar. Aylık sabit gelirleri olanlar, eşlerinin kazandıklarını harcayanlar, ailelerinin parasıyla yaşayanlar, yuvarlak ekmeklerin içindeki köftelere ulaşmaya çalışıyor ve dudaklarının civarını kirletiyorlardı. Tek boş masa, meydanı görüyordu. Oysa piçler artık meydanı görmek istemiyordu.</p>

  <p class="block6">Bazı lokantalarda yemek müziği, bazılarındaysa yemek manzarası vardır. Yemeğin yetmediği insana, dinleyecek ya da seyredecek ürünler vermek gerekir. Burger King dünyaca tanınmış bir meydanın manzarasını kasalarından geçenlere sunar. Onlar da kabul eder. Ancak manzaranın kime ne hatırlattığı bu noktada önem kazanır.</p>

  <p class="block6">Diğer müşterilerle piçlerin arasındaki bu hatıra farkını anlamak çok kolaydı. Çünkü meydanı gören bir masada oturmalarına rağmen, yürüyen yüzlerce insana, ilerleyen onlarca arabaya, Taksime sırtını dönmüş olanlar sadece onlardı. Gecelerini geçirdikleri yere bakarak yiyemezlerdi. Çünkü mideleri bulanırdı.</p>

  <p class="block6">Piçler, tepsilerinin üzerindekileri kazımak üzere kollarını sıyırırken, Barbaros, elindeki torbadan çektiği bira kutusunun halkasını kopardı. Alkolik olamayacağını bilmesine rağmen elinden geleni yapıyordu. Uyumadan önce son, uyandıktan sonra ilk yaptığı işin içki içmek olmasına özen gösteriyordu.</p>

  <p class="block6">Piçlerin alkol, uyuşturucu, tütün ya da ilaç bağımlısı olmaları imkânsızdır. Bedenin temel zayıflıklarına seslenen bu uyarıcıların kullanımı bile asgari bir disiplin gerektirir. Oysa piçlerin disiplin anlayışı kreş çağındaki çocuklarınkilerle aynı düzeydedir. Piçlerin bağımlılığı, cerrah neşteri girmemiş bir ormanda yaşar. Çünkü onlar ölü doğmuş ikizlerini karınlarında taşıyan sakat çocuklara benzerler. Kendilerine ayna kadar benzeyen ancak ölü olan bir piç taşırlar içlerinde. Bağımlılıkları onadır. Ne rehabilitasyon merkezleri, ne duygusal destekler, ne de vitaminler. İnsanın içindeki ölü ikizine bağımlılığının tedavisi yoktur. Tıbbi olarak piç bir kadavra, onu taşıyan insan da "Ben bir kadavrayım" diyendir. Piç, takip edilmesi zor bir hikâyedir.</p>

  <p class="block6">Elindeki peçeteyle çenesine bulaşmış mayonezi silmeye çalışan Hakan bir yandan da konuşuyordu:</p>

  <p class="block6">"Bir roman okumuştum Müthişti! Şimdi, tam olarak konusunu hatırlamıyorum Galiba XIX. yüzyılda geçen bir savaştaki çatışma anlatılıyordu. Üç saatlik bir çatışma. Bütün kitap onu anlatıyor. Kitabın ağır olduğunu hatırlıyorum Yani en az beş yüz sayfaydı. Giden arabanın tamponuna takılmış gibi hikâyenin peşinden sürükleniyordun. Son sayfasındaysa şöyle yazıyordu: 'Bu roman yüz kelime kullanılarak yazılmıştır.' O cümleyi okuduğumda inanamadığımı hatırlıyorum. Tabii doğruluğunu derhal kontrol ettiğimi de. Gerçekten de koca roman yüz kelimenin kombinasyonuyla yazılmış. Üstelik okurken, kesinlikle fark etmiyorsun. Hiçbir tekrarı yakalayamayacağın kadar güçlü bir hikâyesi var. Kelimelerin hiçbir önemi kalmıyor, sadece bir sonraki sayfada ne anlatıldığını düşünüyorsun."</p>

  <p class="block6">Hayal ettiği romanı o kadar içten düşünmüştü ki ağzına götürdüğü patatesi ısırmamış, havada tutuyordu. Gözleri dalmış, romanın cümlelerini zihninde yazıyordu. Seçilmiş yüz kelimenin hangileri olabileceğini bulmaya çalışıyordu. Ta ki birasını fark edilmeyecek aralıklarla yudumlayan Barbaros düşüncesini açıklayana kadar:</p>

  <p class="block6">"Bir matematik probleminin çözümüne benziyor. Bir performans gösterisi gibi. 'Bakın, yüz kelimeyle neler anlatabiliyorum' demekten ibaret bir görgüsüzlük. Yeteneğini, soytarılar gibi sergileyen insanları çok salak buluyorum. Oysa gerçek yetenek insanlara gitmez, insanlar ona gelir. O durumda, sen yazmasan da, insanlar yüz kelimeyle bir başyapıt yaratabileceğini bilirler. Yoksa sirklerde iki elleriyle aynı anda resimler yapan palyaçolardan farkın kalmaz."</p>

  <p class="block6">Piç olmanın, doğuştan gelen tek şartı herhangi bir alanda üstün yetenek sahibi olmak ve o alana ilgi duymamaktır. Boğuşarak ve ter dökerek sınırlı yetenekleriyle günümüz dünyasını ve insanlık tarihini inşa etmiş olanların yanında piçler sınırsız yeteneklerini harcayanlardır. Hırstan yoksun üstün yetenekli piçlerle, yeteneksiz ancak ihtiraslı insanların aynı havayı soluyan, aynı türdeki hayvanlar olduklarına inanmak çok zordur. Ancak dünya öyle bir oyun bahçesidir ki, herkes yasalar önünde eşit ve bir vatandaşlık numarası sahibidir.</p>

  <p class="block6">"Bir vatandaşlık numaram var ama vergi numaram yok."</p>

  <p class="block6">Tepsilerdeki ketçap döküntülerine bata çıka giden bir roman konusuna, en çok babasının Adana'daki işlerine duyduğu kadar ilgi gösteren Cenk ikinci kolasının plastik kapağına, birincideki pipeti alıp sapladı ve devam etti:</p>

  <p class="block6">"Evet, benim bir vergi numaram yok Sizin var mı?"</p>

  <p class="block6">Afgan, bir soruyla yanıt verdi:</p>

  <p class="block6">"Vergi numaran nasıl olmaz? Bugüne kadar kaç tane araba alıp sattın. Hatta o Taşucu'ndaki yazlık da senin üzerine değil miydi?"</p>

  <p class="block6">Hızla içine çektiği kolanın asidinden az da olsa gözleri yaşarmış Cenk başını salladı:</p>

  <p class="block6">"Hayır, orası kardeşimin üzerine. Ayrıca arabalar da benim değildi. Onların ruhsatı da babamın üzerineydi."</p>

  <p class="block6">Birasını bitirmiş ve üstüne bir sigara yakmış olan Barbaros, arkasına yaslandı. İlgilendiği bir konu dönüyordu masada. Yavaş konuştu. Zevk aldığı her sohbette yaptığı gibi.</p>

  <p class="block6">'"No taxation without representation.' 'Temsil yoksa vergilendirme de yok.' Demokrasilerdeki vergi sistemlerinde temel ilke budur. Evet, taşıt vergisi, katma değer vergisi ve buna benzer birkaç vergi ödedim Ama hiçbir zaman gelir vergisi ödemedim. Bildiğim kadarıyla hiçbiriniz ödemediniz. Gelir vergisi, temel vergidir. Vergi tarihi onunla başlar. Kazandığının bir bölümünü, haklarının bir bölümünü devrettiğin, senin yerine seni korumakla sorumlu otoriteye verirsin. Ancak demokrasiler burjuvaların oyuncakları olduğu için kırılmasını engelleyen temsil sistemidir. Gereğine inanmadığın bir vergiye temsilcin de inanmaz. Teoride yasama böyle işler. Şimdi, senin vergi yasası çıkaracak olan yasamada bir temsilcin var mı? Yok. Dolayısıyla ödeyeceğin bir vergi de yok. Bizler Meclis'in herhangi bir noktasında temsil ediliyor muyuz? Hayır. Demek ki vergi ödememiz için bir neden de yok."</p>

  <p class="block6">Cenk, Barbaros'u dikkatle dinlemiş ve bir kez "Yok", bir kez de "Hayır" dışında duyduğu bütün cümlelerin sonunda "Evet" demişti. Belki Barbaros'un açıklaması kendi durumlarına çok uygun değildi, ama piçlerin hiçbir yerde temsil edilmedikleri de bir gerçekti.</p>

  <p class="block6">Günümüz siyaseti hayvanlara göre düzenlenmiştir. Hayvanlarla iletişim kurmanın iki yolu vardır: kandırmak ve korkutmak. Bir piçi de kendisi dışında kimse kandıramayacağı ya da korkutamayacağı için siyaset onlarla ilgilenmez. Sadece bürokrasi peşlerine düşer. Ondan kaçmak için de adressiz olmak yeter. Piçlerin adresi olmaz. Olsa bile piçler -artık- orada oturmaz.</p>

  <p class="block6">"Kolanı içmiyor musun?"</p>

  <p class="block6">"Hayır, Hakan."</p>

  <p class="block6">Hakan, Afgan'ın önündeki kolayı kendine doğru çekti ve on dakika içinde kent çöplüğüne çevirdikleri masaya baktı. Buruşturulmuş boş kâğıtlar, ters dönmüş ve yarım bırakılmış mayonez kutuları, içlerinde izmaritler taşıyan küçük ketçap tepeleri. Hakan'ın aklına Pekin geldi. Bir sonbahar tatilinde ailesiyle gittiği o kirli kenti düşündü. Çin Halk Cumhuriyeti'nin Birleşmiş Milletler'in gelişmişlik raporlarında kaçıncı dünya ülkesi olarak göründüğünü bilmiyor ancak anacaddelerin sırtındaki tek insan genişliğindeki sokaklara sıkışmış çocukları hatırlıyordu. Ancak kimsenin kimseyi yargılamaya hakki yoktu. Zihnindeki düzenli bilgiler ve görüntüler, bir duygu bombardımanı alarmı üzerine sığınaklara girdi. Bir saniye sonra bombardıman başladı. Hakan'ın zihninin sokaklarında tek bir mantıklı düşünce kalmamıştı. Bir ton ağırlığındaki duygu bombalan düştü ve indikleri yerde kara delikler açtılar. Savaş bitti. Hakan'ın zihni duygularımın işgali altına girdi:</p>

  <p class="block6">"Kimsenin kimseyi yargılamaya hakkı yok!"</p>

  <p class="block6">Hakan bağırmıştı ve farkındaydı. Barbaros, ikinci birasını yudumluyor ve bakışlarıyla terasta boş tepsi toplayan garsonları denetliyordu. Hakan'ın bağırmasıyla denetlemesini yanda kesti: "Kim kimi yargılıyor ki?"</p>

  <p class="block6">"Fert başına düşen milli geliri on beş bin doların üstünde olan ülkelerin vatandaşlığına kapağı atmış ya da oralarda doğmuş ve Üçüncü Dünya ülkelerindeki sorunlar hakkında sanat eserleri veren bütün orospu çocuklarından bahsediyorum! Cezayir'deki iç savaş hakkında bir bok bilmeden filmler çeken Fransızlardan, Türkiye' den bir bok anlamadan kitap yazmaya çalışan Almanlardan, Orta Afrika'daki çocuklar için şarkılar besteleyen Amerikalı geri zekâlılardan bahsediyorum. Kimi nereye şikâyet ediyor bunlar? Kimi kime ifşa ediyorlar? Üçüncü Dünya ülkelerinde işlerin bombok gitmesi kimin suçu? O ülkelerde yaşayan polislerin mi, askerlerin mi, teröristlerin mi, siyasetçilerin mi, onlara oy verdiklerini sanan halkların mı?"</p>

  <p class="block6">Barbaros, Hakan'ın tek kişilik gösterisini sergilediği sahneye, İtalyan tiyatrosundaki Harlequin gibi girdi. Harlequin adlı karakterin bir özelliği vardır. Seyirciler onu görüp duyabilir, ancak sahnedeki diğer karakterler varlığım fark edemezler. Sadece kendini duyup kendini gören Hakan da Barbaros'un konuştuğunu fark edemedi:</p>

  <p class="block6">"O insanlar bir acı görüyorlar. Dünyanın herhangi bir yerinde herhangi bir nedenden kaynaklanan bir acı. Ve ellerinden geldiğince o acıyı anlatmaya çalışıyorlar."</p>

  <p class="block6">Ama İtalyan tiyatrosunda hiçbir zaman gerçekleşmeyecek bir tesadüf sonucu Hakan sanki Barbaros'u duymuş gibi konuşmasına devam etti:</p>

  <p class="block6">"Kendi hayatlarındaki acı eksikliğini, dünya üzerinde olan ancak kesinlikle 2002'de yaşanmayan, miladi takvimi yüz yıl geriden takip eden insanların gözyaşlarıyla, kanlarıyla doldurmaya çalışıyorlar. Avrupa adındaki kıtanın sanatçılarının, şu önünüzde duran hamburger ve Coca Cola'yla mücadelesinin tek yolu eski kolonilerinin destekleyicileri olarak yanlarında durduklarım gösteren eserler yaratmak. Bu bir pazar payı savaşı. Ya Amerika gibi güç ve parayla payını yükselteceksin ya da Avrupa gibi kültürel ve insanı yolları deneyeceksin. 'Sizi anlıyorum' demek isteyen filmler çekeceksin. 'Geri kalmışlığınızı düzeltmenin yolları bize benzemekten geçer' diyen kitaplar yazacaksın. En azından Amerika'da bir ayının dürüstlüğü var. Ama Avrupa'da o bile yok. Çünkü nezaket ve 'Chanel No 5' gibi külçe kadar ağır bir parfüm hâlâ asaletin parçalan. Seçilen kelimeler ve kokular güzel. Ancak davranışlar bir tilkininki kadar çirkin."</p>

  <p class="block6">Her anlamda duygularına esir düşmüş olan Hakan, ne demek istediğini anlatamıyor, kurduğu her cümlede varmak istediği analiz sonucundan uzaklaşıyordu çünkü Cenevre Sözleşmesi, duygularının umurunda değildi. .Ama savaş esiri Hakan önemsemiyordu. Çünkü kendisi ne dediğini biliyor ve her zamanki gibi bu ona fazlasıyla yetiyordu. Barbaros da önemsemiyordu. Dostunun adsız kızgınlığının hangi karanlıklardan çıkıp geldiğini tahmin edebiliyordu. Ama en çok da, Burger King'in terasındaki masada konuşulan hiçbir konunun uzatılacak kadar önemli olmadığını biliyordu. Hakan, son birkaç dakikadır dört kişinin yerine cümleler kurduğu için, sustuğu anda bütün masa sessizleşti.</p>

  <p class="block6">"Burada bira içemezsiniz. Lütfen çöpe atın ya da kalkın." Barbaros, masaya düşmüş gölgenin sahibinin sağ omzunun yakınlarında olduğunu ancak konuşunca anlamıştı. Dört piç ayağa kalktı. Hakan, garsonsuz olmakla tanınan bir lokantada garsonluk yapan adama baktı. Genç değildi. Hakan da genç değildi.</p>

  <p class="block6">"Ayrıca kürkleri ve derileri için avlanan hayvanlara acıyan insanlardan da nefret ediyorum."</p>

  <p class="block6">"Ha?" dedi garson. "Ne dediniz?"</p>

  <p class="block6">Cümle tekrarı yerine kapağı bardağından havada ayrılan buzlu kolayla karşılaşan garsonun gözleri açıldı. Üzerinde "Burger King" yazan tişörtü kolaya batırılmış gibi ıslandığı anda sol elmacıkkemiğine üç parmak değdi. Parmaklar, iki saniye önce içi buz ve kolayla dolu karton bardağı tutan Hakan'ın sol yumruğuna aitti. Şiddetin merkezinde Hakan'ın geri çekilen sol koluyla oluşan boşluğu Cenk'in sağ ayağı doldurdu. Ellerini bilinçsizce yüzüne doğru kaldırmış olan garsonun sol böbreğine tekme attı. Tek bir ses duydular. Bekledikleri bir sesti:</p>

  <p class="block6">"Haydi!"</p>

  <p class="block6">Barbaros söylemişti.</p>

  <p class="block6">Terastaki masaların manzara seven müşterilerinin, izlemekle karışmak arasında karar vermelerine zamanları olmamıştı. Onlar, böbreğine inen darbeyle bedeni yükselmiş, sonra da arkasındaki masanın üzerine alçalmış garsona şaşırmakla meşguldü. Çünkü bu bir refleksti ve karar mekanizmalarının devreye girmesi gerekmiyordu. Piçler, şaşırmış gözlerin arasından koşarak geçip merdivenin basamaklarına atladılar. Zemin kata indiklerinde sırtlarını kasalara verip insanlara çarpa çarpa lokantanın kapısını geçtiler. Durmadılar. Arkalarından sesler ve insan başlan sarktı. Ama hiçbirinin de dört genç adamın peşinden koşmaya niyeti yoktu. Herkes, vatandaşlık görevini, devletin kendilerine sağladığı hizmetler oranında yerine getirerek, gerektirdiği kadar bağırdı.</p>

  <p class="block6">Piçler meydanın kaldırımına çıktı. Önlerine düşen dar sokağın ağzını sağlarına ve sollarına bakmadan geçtiler. Piçler, en önde koşan Barbaros'u takip ediyordu. Elinde hâlâ bira kutusunu tutan Barbaros meydanın en büyük otelinin önünden geçerken, kaldırıma sarkmış kafeye doğru başını çevirdi ve ayakları yere çakılmış gibi durdu. Hemen arkasındaki Afgan ona çarpmamak için solundan geçti ve kaldırıma yanaşmış bir taksinin arka kapısına iki avucuyla yapıştı. Nefes nefese olduğu halde küçük nefesler alıp veren ancak göğsü bir tramplen gibi inip kalkan Barbaros, elindeki bira kutusu, terlemiş yüzü ve o an sahip olduğu her şeyiyle otelin kafesindeki bir adama baktı. Adam da ona. Çevresinde, genç bir kadınla adamın oturduğu yuvarlak demir masayla Barbaros arasındaki uzaklık ses yükseltilmeyecek kadar azdı. Cenk ve Hakan, Barbaros'un iki yanında soluk soluğa durdular. Barbaros'un gözlerinin kızarttığı noktaya baktılar. Başlarını Barbaros'a çevirdiler. Onlar da tanımıştı kafenin en güzel kadınıyla aynı masada oturan adamı. Barbaros, boşta olan sağ elinin işaretparmağını boğazının soluna batırdı ve başını hafifçe sola çevirirken işaretparmağını boğazının sağma kadar derisinde gezdirdi.</p>

  <p class="block6">Tek bir haleyle işaretparmağını boynundan çekerek gırtlak kesen pantomimci gösterisini noktalamış oldu. Adam ayağa kalkmıştı. Farkında olmadan, sağ eli boğazına gitmişti. Kendisini tehdit eden gencin adını söylemek üzere ağzını açacaktı ki Barbaros kaldığı yerden koşmaya başladı. Piçler takip etti.</p>

  <p class="block6">Cadde burkuldu ve meydandan koptu. Dört piç yokuş aşağı koştu. Caddenin adı Gümüşsuyu'ydu. Günün o saatlerinde güneşin parlattığı bir yoldu. Asfalt, gümüştenmiş gibi dururdu. Ağızları sadece nefes alıp vermeye yaradı. Konuşmadılar. Durdular. Dördü de ellerini dizlerine koydu. Öksüre öksüre tükürdüler. Caddenin sonundaydılar ve meydana dönmekten bahsetmediler.</p>

  <p class="block6">Genç kadın, hâlâ ayakta ve eli boğazında olan adama sordu:</p>

  <p class="block6">"Kimdi o?"</p>

  <p class="block6">Adanı elini boğazından yavaşça çekip indirdi ve kadının omzuna koydu. Gözleri Barbaros'un kaybolduğu ufuktaydı. Konuştu.</p>

  <p class="block6">"Mükemmel hayatımdaki tek hatam... Oğlum."</p>

  <p class="block2" id="calibre_pb_16">&nbsp;</p>
</body>
</html>
