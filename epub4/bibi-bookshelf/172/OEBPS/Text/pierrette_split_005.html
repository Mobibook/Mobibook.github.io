<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>pierrette</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"></div>

  <p class="normal">Mösyö Frappier'in marangozhanesi, Grand'rue,</p>

  <p class="normal">Provins."</p>

  <p class="normal">Brigaut, Pierrette'in büyükannesinin ölmüş olmasından korkuyordu.</p>

  <p class="normal">Breton'lu kızın masumca âşığım dediği kişinin mektubu onun için neredeyse bir bilmece gibi olsa da, bu mektuba tüm iyi niyetiyle inandı. Yüreğinde çölde yolculuk yapanların bir kuyunun çevresindeki palmiyeleri uzaktan gördüklerinde yaşadıkları heyecanı hissetti. Birkaç gün içinde mutsuzluğu sona erecekti, Brigaut öyle söylüyordu, çocukluk arkadaşının verdiği söze güvenerek uyudu, yine de bu mektubun içeriğini önceki mektupla birlikte düşündüğünde, zihnine ürkütücü bir şekilde yayılan şu korkunç düşünceye kapıldı.</p>

  <p class="normal">— Zavallı Brigaut, dedi kendi kendine, nasıl bir çukura düştüğümü bilmiyor.</p>

  <p class="normal">Pierrette'i de, penceresinin altındaki Brigaut'yu duymuş olan Sylvie ayağa kalkıp panjurlar arasından meydanı incelemek üzere koştu ve ay ışığında bir adamın albayın oturduğu eve doğru uzaklaştığını gördü; Brigaut bu evin önünde durmuştu. Evde kalmış kız yavaşça kapısını açtı, yukarıya çıktı, Pierrette'in odasında ışık görünce çok şaşırdı, anahtar deliğinden baktı, ama hiçbir şey göremedi.</p>

  <p class="normal">— Pierrette, dedi, hastalandınız mı?</p>

  <p class="normal">— Hayır, kuzinim, dedi şaşıran Pierrette.</p>

  <p class="normal">— Öyleyse neden gece yarısı odanızda ışık var? Açın. Ne yaptığınızı öğrenmek istiyorum.</p>

  <p class="normal">Pierrette yalınayak gelip kapıyı açtı ve kuzini Pierrette'in böyle ansızın yakalanacağını düşünmediği için toplayıp kaldırmadığı üst üste yığılı ipi gördü. Pierrette ipin üstüne atladı.</p>

  <p class="normal">— Ne işinize yarıyor bu?</p>

  <p class="normal">— Hiçbir şeye, kuzinim.</p>

  <p class="normal">— Hiçbir şeye mi? dedi Sylvie. Demek öyle ha! Hep yalan söylüyorsunuz. Böyle cennete gidemezsiniz. Yatıp uyuyun, üşüyorsunuz.</p>

  <p class="normal">Sylvie daha fazla bir şey sormadan, Pierrette'i bu merhametli davranış karşısında dehşet içinde bırakarak çekip gitti. Parlamak yerine, ansızın albayla Pierrette'i suçüstü yakalamaya, mektupları ele geçirmeye ve kendisini aldatan iki âşığı faka bastırmaya karar vermişti. Karşı karşıya kaldığı tehlikeyi sezen Pierrette, o iki mektubu korsesine yerleştirip kâğıtların üstünü bir bezle örttü.</p>

  <p class="normal">Pierrette ile Brigaut'nun aşk ilişkileri burada sona erdi.</p>

  <p class="normal">Pierrette arkadaşının kararlılığından çok mutlu oldu, çünkü kuzininin kuşkuları kanıt bulamayınca ortadan kalkacaktı. Gerçekten de Sylvie üç gece uyumadı ve üç akşam da albayı gözetlemekle geçirdi, ama ne Pierrette'in odasında, ne evde, ne dışarıda onların gizli ilişkilerini ortaya çıkaracak hiçbir şey bulamadı. Pierrette'i günah çıkarmaya gönderdi ve bu sırada casuslara ve Paris'in girişlerindeki görevlilere özgü bir titizlikle çocuğun odasını karış karış aradı. Hiçbir şey bulamadı. Öfkesi insan duygularının doruk noktasına ulaştı.</p>

  <p class="normal">Pierrette orada olsaydı, kuşkusuz onu acımadan döverdi. Bu karakterde bir kız için kıskançlık bir duygudan daha çok bir uğraştı. Sylvie yaşıyor, yüreğinin çarptığını hissediyor, o zamana kadar hiç tanımadığı duyguları yaşıyordu: En ufak bir hareket onu uyanık tutuyordu, en hafif gürültüleri dinliyor, Pierrette'i iç karartıcı bir kaygıyla izliyordu.</p>

  <p class="normal">— Bu küçük sefil kız beni öldürecek! diyordu.</p>

  <p class="normal">Sylvie'nin kuzinine karşı sert davranışları giderek acımasızlık derecesine ulaştı ve Pierrette'in içinde bulunduğu acıklı durumu daha kötüleştirdi. Zavallı küçük kızın sürekli ateşi vardı ve başındaki ağrılar dayanılmaz hale geldi. Sekiz gün içinde Rogron'ların evinin gediklilerinin karşısında acı çeken bir insan yüzüyle göründü, böyle bir yüz kuşkusuz yüreğinde biraz merhamet olanları duygulandırırdı, ama Doktor Néraud belki de Vinet'nin kışkırtmasıyla gelmekte bir hafta gecikti. Sylvie'nin kuşkulandığı albay, Pierrette'e karşı en ufak bir ilgi gösterirse evliliğinin suya düşmesinden korkuyordu.</p>

  <p class="normal">Bathilde bu çocuktaki değişikliği, doğal ve tehlikesiz bir bunalım olarak açıklıyordu. Sonunda, bunca acıya dayanamayan Pierrette bir pazar akşamı kalabalık salonda kendinden geçti ve kızın bayıldığını ilk fark eden albay Pierrette'i kucağına alıp kanepelerden birinin üstüne taşıdı.</p>

  <p class="normal">— Numara yaptı, dedi Sylvie, Matmazel Habert'e ve kendisiyle birlikte oyun oynayanlara bakarak.</p>

  <p class="normal">— Sizi temin ederim ki kuzininiz çok kötü durumda, dedi albay.</p>

  <p class="normal">— Kucağınızdayken keyfi yerindeydi, dedi Sylvie albaya iğrenç bir gülümsemeyle.</p>

  <p class="normal">— Albay haklı, dedi Madam de Chargeboeuf, bir doktor çağırmalısınız. Bu sabah kiliseden çıkarken herkes Matmazel Lorrain'in her halinden belli olan hastalığından söz ediyordu.</p>

  <p class="normal">— Ölüyorum, dedi Pierrette.</p>

  <p class="normal">Desfondrilles, Sylvie'yi çağırıp ona kuzininim entarisini çıkarmasını söyledi. Numara yapıyor! diyerek kızın yanına koşan Sylvie entariyi çıkardı, sıra korseye geliyordu ki Pierrette o an insanüstü bir güçle doğruldu ve bağırdı: "Hayır! Hayır! Gidip yatacağım."</p>

  <p class="normal">Sylvie korseye dokunmuş ve kâğıtları hissetmişti. Pierrette'in çekip gitmesine izin verdikten sonra çevresindekilere dönerek: "Ee, ne diyorsunuz hastalığı için? Numara yapıyor! Bu çocuğun ne kadar ahlaksız olduğunu bilemezsiniz," dedi.</p>

  <p class="normal">Toplantıdan sonra çok öfkeli olan ve öc almak isteyen Sylvie, Vinet'yi alıkoydu, veda ederken albaya kaba davrandı. Albay, Vinet'ye belirli bir bakış fırlattı, bu bakış onun karnını bile tehdit ediyor, sanki karnında bir merminin yerini gösteriyordu. Sylvie, Vinet'den kalmasını rica etti. Yalnız kaldıklarında, evde kalmış kız ona şöyle dedi:</p>

  <p class="normal">— Albayla asla evlenmeyeceğim!</p>

  <p class="normal">— Bu konuda kararlı olduğunuza göre konuşabilirim, dedi Vinet. Albay benim dostum, ama ben daha çok sizin dostunuzum: Rogron bana hiçbir zaman unutamayacağım hizmetlerde bulundu. Ben acımasız bir düşman olduğum kadar da iyi dostum. Kuşkusuz, Meclis'e girersem, nerelere kadar yükseleceğim görülecektir, Rogron da bana göre Genel Tahsildar olacaktır... Öyleyse, bu konuşmamızdan kimseye söz etmeyeceğinize yemin ediyor musunuz bana? Sylvie başını "evet" dercesine salladı.</p>

  <p class="normal">— Öncelikle, bu albayın kâğıt oyununda olduğu gibi usta bir oyuncu olduğunu söyleyebilirim.</p>

  <p class="normal">— Ya! dedi Sylvie.</p>

  <p class="normal">— Tutkusu yüzünden içine düştüğü sıkıntılar olmasaydı, belki şimdi mareşaldi, diye devam etti avukat. Ayrıca, servetinizi yok edebilirdi! Anlaşılması güç bir adamdır. Çocukların eşlerin isteğine bağlı olarak doğabileceğini sanmayın: Tanrı verir çocukları, o zaman da başınıza neler gelebileceğini bilirsiniz. Hayır, evlenmek istiyorsanız, Meclis'e girmemi bekleyin, o zaman mahkeme başkanı olacak o yaşlı Desfondrilles ile evlenebilirsiniz. Öcünüzü almak için, kardeşinizi Matmazel Chargeboeuf ile evlendirin, ben onun rızasını almayı üstleniyorum, matmazel iki bin franklık ranta sahip olacaktır, siz de benim gibi Chargeboeuf'lerin hısımı olursunuz. İnanın, bir gün Chargeboeuf'ler bize kuzen gözüyle bakacaklardır.</p>

  <p class="normal">— Gouraud, Pierrette'i seviyor, diye yanıt verdi Sylvie.</p>

  <p class="normal">— Elbette sevebilir, dedi Vinet, siz öldükten sonra da onunla evlenebilir.</p>

  <p class="normal">— Güzel hesap doğrusu, dedi Sylvie.</p>

  <p class="normal">— Söyledim size, tilki gibi kurnazdır! Servetinizi kuzenlerinize ya da kuzinlerinize bırakmak için bekâr kalmayı istediğinizi söyleyerek kardeşinizi evlendirin. Pierrette ile Gouraud'yu bir çırpıda yakalarsınız; adamın size nasıl surat astığını göreceksiniz.</p>

  <p class="normal">— Ah, bu doğru! diye bağırdı evde kalmış kız, engellerim onları. Kız bir mağazada çalışmaya başlar, pek fazla da kazanamaz. Beş parasız zaten, bizim gibi yapsın, çalışsın!</p>

  <p class="normal">Vinet planını inatçılığını iyi bildiği Sylvie'nin kafasına soktuktan sonra çekip gitti. Evde kalmış kız sonunda bu planın kendisine ait olduğuna inanacaktı. Vinet albayı meydanda puro içerek kendisini beklerken buldu.</p>

  <p class="normal">— Durun! dedi ona Gouraud. Beni yıktınız. Ama yıkıntıda sizi gömecek kadar taş var.</p>

  <p class="normal">— Albay!</p>

  <p class="normal">— Albay yok, size gününüzü göstereceğim, öncellikle şunu bilin ki, hiçbir zaman milletvekili olamayacaksınız...</p>

  <p class="normal">— Albay!</p>

  <p class="normal">— On oy hakkım var, seçim de...</p>

  <p class="normal">— Albay, beni dinler misiniz? Yalnızca o yaşlı Sylvie mi var? Az önce sizi aklamaya çalıştım: Sylvie, Pierrette'e mektup yazdığınıza inanıyor, gece yarısı evinizden çıkıp kızın penceresinin altına geldiğinizi görmüş...</p>

  <p class="normal">— Güzel buluş!</p>

  <p class="normal">— Kardeşini Bathilde ile evlendirip servetini onların çocuklarına bırakacak.</p>

  <p class="normal">— Rogron'a bir şey kalmayacak mı?</p>

  <p class="normal">— Elbette, dedi Vinet. Ama size yüz elli bin frankı olan genç ve hoş birini bulacağıma söz veriyorum. Delirdiniz mi siz? Bizim aramızın bozulması mümkün mü? Durum istemediğim halde sizin aleyhinize dönüştü, ama siz beni tanımıyorsunuz.</p>

  <p class="normal">— Eh, öyleyse tanışmalıyız! dedi albay. Seçimlerden önce, beni elli bin eküsü olan bir kadınla evlendirin, ama hizmetçinizle değil. Geçimsiz insanlardan hoşlanmam, zaten nalıncı keseri gibi hep kendinize yonttunuz. İyi akşamlar.</p>

  <p class="normal">— Göreceksiniz, dedi Vinet albayın elini sevgiyle sıkarak.</p>

  <p class="normal">Sabah saat bire doğru, bir baykuşun çok iyi taklit edilmiş, belirgin sesi meydanda üç kez çınladı; Pierrette bu sesi ateşli uykusu içinde duydu, ter içinde ayağa kaktı, penceresini açtı, Brigaut'yu gördü ve ona küçük bir ipek yumağı attı, o da bu yumağın ucuna bir mektup bağladı. O akşamki olayların ve kararsızlıklarının etkisiyle huzursuz olan Sylvie uyumuyordu, yakınlarda bir baykuş olduğunu sandı.</p>

  <p class="normal">— Ah, ne uğursuz hayvandır şu! Ama o da ne! Pierrette kalkıyor! Nesi var acaba?</p>

  <p class="normal">Sylvie, çatı katının penceresinin açıldığını duyunca hemen penceresine koştu ve panjurların arasından Brigaut'nun kâğıdının hışırtısını işitti.</p>

  <p class="normal">Gömleğinin bağlarını sıkıp hızla Pierrette'in odasına çıktı, onu ipek yumağı açıp içinden mektubu çıkarırken gördü.</p>

  <p class="normal">— Ah, yakaladım sizi! diye bağırdı evde kalmış kız, pencereye koşup son süratle kaçan Brigaut'yu gördüğünde. O mektubu bana vereceksiniz.</p>

  <p class="normal">— Hayır, kuzinim, dedi Pierrette. O anda ruhunun da desteğiyle, gençliğin verdiği o sınırsız esinlerin birinden etkilenip, umutsuzluk içindeki kimi ulusların tarihinde hayranlıkla izlediğimiz o direnişlerin yüceliğine erişmişti.</p>

  <p class="normal">Pierrette gerileyip mektubunu eline alacak kadar zaman buldu, onu avcunda karşı konamaz bir güçle sıktı. Bu manevrayı gören Sylvie, Pierrette'in o narin, beyaz elini ıstakoz kıskaçlarını andıran ellerinin arasına alıp sıkarak açmaya çalıştı. Tanrı'nın her türlü güce karşı desteklediği ve bahtsızlarla kendi arasındaki gizli bir bağ gibi sakladığı tek hazine olan düşünceye kasteden her şey gibi korkunç, utanç verici bir mücadele başladı. Biri cansız, öteki adamakıllı güçlü olan bu iki kadın gözlerini birbirlerinden ayrımıyorlardı. Pierrette'e celladına, Güzel Philippe'in huzurunda göğsüne bir sağdan bir soldan darbeler alan Templier tarikatı şövalyesinin gözleriyle bakıyordu, bu korkunç sahneye dayanamayan Güzel Philippe yıldırım çarpmış gibi oradan ayrılmıştı. Sylvie kıskanç bir kadın olarak bu büyüleyici bakışa gözlerinde çakan korkunç şimşeklerle yanıt veriyordu. Ürkütücü bir sessizlik sürüyordu. Breton'lu kızın sıkılı parmakları kuzininin girişimlerine bir çelik blokun direnciyle karşı koyuyordu. Sylvie, Pierrette'in kolunu büküyor, parmaklarını açmaya çalışıyor, ama başaramayınca tırnaklarını boşuna bir çabayla etine batırıyordu. Sonunda, korkunç bir öfkeyle Pierrette'in parmaklarını ısırmak, böylece onu duyduğu acıyla pes ettirmeye çalışmak için kapalı yumruğunu dişlerine götürdü. Pierrette olağanüstü masum bakışıyla Sylvie'ye hâlâ meydan okuyordu. Evde kalmış kızın gözü öfkeden hiçbir şeyi görmüyordu; Pierrette'in kolunu tutup yumruğunu pencerenin pervazına, şöminenin mermerine vurmaya başladı, içini çıkarmak için bir cevizin kabuğuna vurur gibi vuruyordu.</p>

  <p class="normal">— Yetişin! Yetişin! diye bağırdı Pierrette. Öldürüyorlar beni!</p>

  <p class="normal">— Bağırıyorsun ha! Ama gece yarısı seni âşığınla yakaladım, öyle değil mi?..</p>

  <p class="normal">Acımasızca vurmaya devam ediyordu.</p>

  <p class="normal">— Yetişin! diye bağırdı yumruğu kan içinde kalmış olan Pierrette.</p>

  <p class="normal">Bu sırada kapıya şiddetle birkaç kez vuruldu. İkisi de bitkin duruma gelmiş kuzinler kavgayı bıraktılar.</p>

  <p class="normal">Ne olduğunu anlamadan uyanıp, kaygılı bir şekilde ayağa kalkan ve kız kardeşinin odasına koşan, Rogron onu göremeyince korkmuş, aşağıya inmişti, açtığı kapının arkasında bir hayalet gibi beliren Brigaut tarafından az kalsın yere devrilecekti. Bu sırada bile Sylvie'nin gözleri Pierrette'in korsesine takıldı, korsenin içinde kâğıtların bulunduğunu anımsadı, üstüne sanki avına saldıran bir kaplan gibi atıldığı korseyi eline dolayıp Pierrette'e sanki kafa derisini yüzmeden önce düşmanına gülümseyen bir Iroquoi<sup class="calibre2"><a href="../Text/pierrette_split_006.html#footnote-600-24" id="footnote-600-24-backlink">[24]</a></sup> gibi baktı.</p>

  <p class="normal">— Ah, ölüyorum! dedi Pierrette dizlerinin üstüne düşerek. Beni kim kurtaracak?</p>

  <p class="normal">— Ben! diye bağırdı beyaz saçlı bir kadın, Pierrette'e üstünde iki gri gözün parladığı parşömen gibi yaşlı yüzünü göstererek.</p>

  <p class="normal">— Ah, büyükanne, geç kaldın! diye bağırdı zavallı çocuk ve iki gözü iki çeşme ağlamaya başladı.</p>

  <p class="normal">Pierrette gidip kendini yatağına attı, gücü kalmamıştı, hasta haliyle giriştiği bu şiddetli mücadelenin verdiği bitkinlik onu mahvetmişti. O kupkuru, hayalet gibi kadın Pierrette'i tıpkı çocukları kucaklayan hizmetçi kadınlar gibi kolları arasına alıp, Sylvie'ye tek bir kelime söylemeden ve ona trajik bir bakışla en şiddetli suçlamayı yaparak peşinden gelen Brigaut ile dışarıya çıktı. Bu yüce yaşlı kadının başında başlığı, üstünde siyah kumaştan kürklü mantosu, yanında o yaman Brigaut ile ansızın ortaya çıkışı Sylvie'yi korkuttu: Canlanmış bir ölü gördüğünü sandı. Evde kalmış kız aşağıya indi, kapının kapandığını duydu ve kardeşi ile burun buruna geldi, kardeşi ona şöyle dedi:</p>

  <p class="normal">— Demek öldürmediler seni ha?</p>

  <p class="normal">— Sen yatsana, dedi Sylvie. Yarın sabah ne yapacağımıza karar veririz.</p>

  <p class="normal">Yeniden yatağına girdi, korseyi açtı ve Brigaut'nun iki mektubunu okudu. Bu mektuplar onu şaşırtmıştı. Bu davranışının yol açacağı korkunç sonuçtan kuşku duymayarak, tuhaf bir şaşkınlık içinde yeniden uykuya daldı.</p>

  <p class="normal">Dul Madam Lorrain, Brigaut'nun göndermiş olduğu mektupları sözle anlatılamaz bir sevinç içinde eline almıştı, ama okuyunca kafası allak bullak oldu. Bu zavallı yetmişlik kadın Pierrette'ten ayrı yaşadığı için üzüntüden bitiyor ve bu duruma torununun iyiliği için katlandığını düşünerek teselli buluyordu. Özveri düşüncesiyle ateşlenen ve destek bulan, o her zaman genç yüreklerden birine sahipti. Tüm neşesinin kaynağı Pierrette olan yaşlı kocası küçük kızı özlemiş, her gün onun eksikliğini hissetmişti. Bu, yaşlı insanları yaşadığı ve sonunda ölümlerine neden olan bir acıydı. Herkes zihninde, zavallı yaşlı kadının nadir rastlanan, ancak Fransa'da hâlâ yaşanan olaylardan birini öğrendiğinde duyduğu mutluluğu canlandırabilir. Collinet firmasının sahibi François-Joseph Collinet, iflasından sonra çocuklarıyla birlikte Amerika'ya gitmişti. İflasının neden olduğu yıkımın ortasında, her şeyini, saygınlığını yitirmiş bir durumda Nantes'da kalamayacak kadar onurluydu. Bu yürekli tacir, 1814'den 1824'e kadar, çocuklarının ve kendisine sadık kalıp ilk sermayeyi veren muhasebecisinin de yardımıyla, yılmadan yeniden başka bir servetin sahibi olmaya başlamıştı. Başarıyla sonuçlanmış olağanüstü çabalardan sonra, on birinci yıla doğru, büyük oğlunu Atlantik ötesindeki firmasının başında bırakarak, eski saygınlığına yeniden kavuşmak üzere Nantes'a geldi. Pen-Hoël'li Madam Lorrain'i Saint-Jacques'da buldu ve en bahtsız kurbanı olan bu kadının yaşlılar yurdunda sefilliğine nasıl bir tevekkül duygusuyla katlandığına tanık oldu.</p>

  <p class="normal">— Madem ölümün eşiğindeyken bana torunumun mutluluğunu sağlamak olanağını veriyorsunuz, Tanrı sizi bağışlasın! dedi ona yaşlı kadın, ama ben zavallı kocamın yeniden saygınlığına kavuşmasını hiçbir zaman sağlayamayacağım!</p>

  <p class="normal">Mösyö Collinet, alacaklısı bu kadına anapara ve piyasa rayicinden faiz olarak yaklaşık kırk iki bin frank getirmişti. Zengin, becerikli ve hâlâ ticari faaliyetlerini sürdüren öteki alacaklılarının durumları iyiydi, oysa Lorrain'lerin yaşadıkları yıkım yaşlı Collinet'ye çok ağır göründü; adam dul kadına ayrıca kırk bin frank daha ödeyerek kocasının anısını yeniden saygınlığına kavuşturabileceğine söz verdi. Nantes borsası hataları telafi eden bu cömert davranışı öğrendiğinde, Collinet'nin Rennes Kraliyet Mahkemesi'nin kararından önce borsaya alınması istedi, ama tacir bu onurlandırılmayı kabul etmedi ve Ticaret Yasası'nın kesin kurallarına uydu. Böylece, Madam Lorrain postacının kendisine Brigaut'nun mektuplarını getirmesinden bir gün önce kırk iki bin frankı almıştı. Makbuzu imzalarken söylediği ilk söz şu oldu:</p>

  <p class="normal">— Demek ki Pierrette'imle birlikte yaşayabileceğim ve onu zavallı Brigaut ile evlendirebileceğim, Brigaut da benim paramla servet sahibi olacak! Yaşlı kadın yerinde duramıyor, heyecanlanıyor, Provins'e gitmek istiyordu. Hele o uğursuz mektupları okuyunca, bir çılgın gibi kente inip, Provins'e en çabuk nasıl gidebileceğini sordu. Posta arabasıyla yola çıktı, çünkü kendisine devlete ait bu arabanın çabukluğu anlatılmıştı. Paris'te Troyes arabasına binmişti, saat on bir buçukta Frappier'nin dükkânına ulaştı, burada yaşlı Breton'lu kadının kaygı verici karamsarlığını gören Brigaut onu hemen torununa götüreceğine söz verdi, bu arada Pierrette'in durumunu kısaca anlattı. Bu kısa hikâye büyükanneyi o derece kaygılandırdı ki kadın sabırsızlığını yenemeyip meydana koştu. Pierrette haykırdığında, bu haykırış hem Breton'lu kadının hem de Brigaut'nun yüreğine derinden işledi. Rogron, korkudan kendilerine kapıyı açmamış olsaydı, kuşkusuz tüm mahalleliyi ayağa kaldıracaklardı. Umutsuzluğun pençesindeki bir genç kızın bu haykırışı büyükannesine ansızın hem güç hem de korku verdi. Sevgili Pierrette'ini Frappier'nin evine kadar taşıdı; Frappier'nin karısı Brigaut'nun odasını çabucak Pierrette'in büyükannesi için düzenledi. İşte hasta kız bu zavallı yuvada hemen hazırlanan bir yatağa yatırıldı: Yatağa uzanıp kendinden geçtiğinde, berelenmiş, kanlar içindeki yumruğunu hâlâ kapalı tutuyordu, tırnakları etine gömülüydü. Brigaut, Frappier, karısı ve yaşlı kadın, Pierrette'i sessizce, sözle anlatılamaz bir şaşkınlık içinde seyrettiler.</p>

  <p class="normal">— Neden eli kan içinde? diye sordu büyükanne ilk önce.</p>

  <p class="normal">Büyük yorgunlukların ardından uykuya dalan ve her türlü tehlikeden uzak olduğunu bilen Pierrette avucunu açtı. Brigaut'nun mektubu bir yanıt gibi yere düştü.</p>

  <p class="normal">— Mektubumu elinden almak istediler, dedi Brigaut çömelip, küçük dostuna Rogron'ların evinden ayrılmasını söylemek için yazdığı mektubu yerden alarak. Bu kurban kızın elini saygı ve sevgiyle öptü.</p>

  <p class="normal">Bu sırada yaşlı Lorrain'i, hayaleti andıran bu yüce kadını, çocuğunun yatağının başucunda ayakta gören iki marangozun içi titredi. Yüzünün dehşet ve öc alma duygusuyla ışıldayan ifadesi, sararmış fildişi rengi tenini büzen binlerce kırışıklığın içine sızıyordu. Dağınık gri saçlarla örtülü bu alın kutsal bir öfkeyi dile getiriyordu. Bir ayağı çukurda olan yaşlı insanlara özgü o sezgi gücüyle Pierrette'in tüm yaşamını okuyordu; bu yaşamı zaten tüm yolculuğu boyunca düşünmüştü. Sevgili çocuğunu ölümle tehdit eden o genç kız hastalığının ne olduğunu anlamıştı. Üzüntülerden kirpikleri ve kaşları dökülmüş beyaz ve gri gözlerinin içinde güçlükle beliren iki iri gözyaşı, acısının göstergesi olan iki inci ortaya çıktı, bunlar gözlerine korkunç bir canlılık vererek büyüdü ve kuru yanaklarını ıslatmadan aşağı süzüldü.</p>

  <p class="normal">— Kızımı öldürdüler, dedi sonunda ellerini kavuşturarak.</p>

  <p class="normal">Sertçe döşemeye çarpan dizlerinin üzerine çöktü, kuşkusuz Bretagne'lı azizelerin en güçlüsü olan Auray'li Anne'dan bir dilekte bulunmaya başlamıştı.</p>

  <p class="normal">— Paris'ten bir doktor! dedi Brigaut'ya. Koş Brigaut, haydi!</p>

  <p class="normal">Brigaut'nun omzundan tutup onu buyurgan bir ifadeyle kapıya doğru yönlendirdi.</p>

  <p class="normal">— Az kalsın unutuyordum, Brigaut'cuğum, zenginim ben, baksana! diye haykırdı genci geri çağırarak. Uzun etekli bluzünün göğsünün üst kısmını bağlayan kordonu çözdü, buradan bir kâğıt çıkardı, bu kâğıda sarılı kırk iki banknot vardı. Brigaut'ya şöyle dedi:</p>

  <p class="normal">— Sana gerekeni al! Paris'in en iyi doktorunu getir.</p>

  <p class="normal">— Hepsi sizde kalsın, dedi Frappier, bu banknotu bozduramakta güçlük çekecektir; bende yeterli para var. Yolcu arabası bir saat sonra gelecek, Brigaut bu arabada bir yer bulacaktır; ama zamanımız olduğuna göre, önce bize Paris'te bir doktor adı verebilecek Mösyö Martener'e danışmak daha iyi olmaz mı?</p>

  <p class="normal">Brigaut gidip uyandırdığı Mösyö Martener'i oraya getirdi. Matmazel Lorrain'in Frappier'nin evinde olduğunu öğrenince bayağı şaşırdı. Brigaut ona az önce Rogron'ların evinde olup bitenleri anlattı. Umutsuz âşığın uzun cümlelerle açıkladığı bu aile içi dramın dehşeti ve boyutları Martener'i hiç şaşırtmadı, doktor ona ünlü Horace Bianchon'un adresini verdi, Brigaut da arabanın gürültüsünü duyup patronu ile birlikte evden ayrıldı. Mösyö Martener oturdu, önce kızın yataktan dışarıya sarkan elindeki moraltıları ve yaraları inceledi.</p>

  <p class="normal">— Bu yaraları kendi kendine yapmadı ya! dedi.</p>

  <p class="normal">— Hayır, kendisine emanet etmek gibi bir bahtsızlığı yaşadığım o korkunç kız, torunumu öldürüyordu, dedi büyükanne. Zavallı Pierrette'im bir celladın bile yüreğini parçalayacak şekilde, "Yetişin! Ölüyorum!" diye bağırıyordu.</p>

  <p class="normal">— Peki, ama neden? diye sordu doktor, Pierrette'in nabzına bakarken. Çok hasta, diye ekledi, yatağa bir ışık yaklaştırarak. Ah, zor kurtaracağız onu! dedi kızın yüzünü gördükten sonra. Çok acı çekmiş olmalı, neden şimdiye kadar tedavi edilmediğini anlamıyorum.</p>

  <p class="normal">— Niyetim, dedi büyükanne, adalete başvurmak. Bir mektupla on iki bin liralık gelire sahip zengin bir aile olduklarını bildirerek torunumu benden istemiş olan insanlar onu aşçı olarak kullanmak, ona gücünün üstünde hizmetler gördürmek hakkını nereden buldular?</p>

  <p class="normal">— Demek, kimi genç kızların yakalandığı ve çok büyük özen gerektiren bu ciddi hastalığı görmezlikten gelmişler, öyle mi? diye bağırdı Mösyö Martener.</p>

  <p class="normal">Pierrette Madam Frappier'nin yüzünü iyi aydınlatmak için elinde tuttuğu ışığın ve verdiği savaşın tinsel tepkisinin başında yol açtığı korkunç acıların etkisiyle uyandı.</p>

  <p class="normal">— Ah! Mösyö Martener, çok kötüyüm, dedi o güzel sesiyle.</p>

  <p class="normal">— Nereniz ağrıyor, küçük kızım? diye sordu doktor.</p>

  <p class="normal">— Burası, dedi sol kulağının üstünü göstererek.</p>

  <p class="normal">— Cerahat var! dedi doktor, uzun süre kızın başını eliyle yoklayıp muayene ettikten ve ona ağrıları hakkında sorular sorduktan sonra. Sizi iyileştirirebilmemiz için her şeyi söylemeniz gerekir. Eliniz neden bu durumda? Elinizi bu şekilde yaralayan siz değilsiniz.</p>

  <p class="normal">Pierrette kuzini Sylvie ile nasıl çatıştıklarını içtenlikle anlattı.</p>

  <p class="normal">— Onu konuşturun, dedi doktor, büyükanneye, her şeyi iyice öğrenin. Paris'ten doktorun gelmesini bekleyeceğim, konsültasyon sırasında fikirlerini almak için hastanenin başcerrahını çağıracağız. Bunlar çok ciddi belirtiler gibi görünüyor. Size bir sakinleştirici şurup göndereceğim, uyuması için matmazele içirirsiniz; uykuya gereksinimi var.</p>

  <p class="normal">Yaşlı Breton'lu kadın torunu ile yalnız kalınca, üçünün birlikte geçinebilecekleri kadar zengin olduğunu anlattı. Brigaut'un da onlarla birlikte kalacağına söz vererek ona her şeyi itiraf ettirdi. Zavallı çocuk nasıl bir davaya konu olacağını bilmeden çektiği büyük acıları açıkladı. Sevgiden yoksun ve ailevi duyguları hiç yaşamamış bu iki insanın canavarca davranışları, yaşlı kadını sadece Amerika'nın savanalarına ilk giren o vahşi ırkların geleneklerinde karşılaşılabilecek bir acılar dünyasını tahayyül etmeye zorluyordu. Büyükannesinin gelişi, gelecekte onunla birlikte zengin bir yaşam sürdüreceği düşüncesi, Pierrette'in beynini tıpkı vücudunu uyutan o şurup gibi uyuttu. Yaşlı Breton'lu kadın, geceyi başında bekleyerek geçirdiği torununu, İsa'yı mezara indirirken öpen hayırsever kadınlar gibi alnından, saçlarından ve ellerinden öpüyordu.</p>

  <p class="normal">Mösyö Martener sabahın dokuzunda, başkana gidip ona Sylvie ile Pierrette arasında gece geçen olayı, Rogronlar'ın vesayeti altında bulunan bu çocuğa reva gördükleri tinsel ve fiziksel işkenceleri, her türlü kötü muameleyi ve bunların sonunda ortaya çıkan iki ölümcül hastalığı anlattı. Başkan,<br class="chapter" />
  Pierrette'in anne tarafından akrabalarından biri olan Noter Auffray'yi çağırttı.</p>

  <p class="normal">Bu sırada, Vinet'nin partisi ile Tiphaine'lerin partisi arasındaki savaş doruk noktasına varmıştı. Rogron'ların ve yandaşlarının, Provins'de Madam Roguin ile bankacı du Tillet arasındaki bilinen ilişki ve Madam Tiphaine'in bir düzenci olduğu söylenen babasının iflası konusunda yaydırdıkları sözler Tiphaine'lerin partisini çok derinden yaraladı, çünkü burada söz konusu olan iftira değil dedikoduydu. Bu yaralar yüreğin en derin yerine kadar gidiyor, çıkarların can alıcı noktalarına saldırıyordu. Tiphaine'lerin yandaşlarına bu lafları ileten ağızlar, Rogron'lara da güzel Madam Tiphaine'in ve onun kadın dostlarının kendileriyle ilgili yaptıkları şakaları yetiştiştiriyorlardı, böylece şimdi politikayla bileşmiş olan kinler besleniyordu. O zamanlar Fransa'da fanatizm boyutlarına varmış particilik anlayışının yol açtığı kızgınlıklar Provins'de olduğu gibi her yerde tehlikede olan çıkarlarla, kırgın ya da militan bireyselliklerle birleşiyordu. Bu kliklerin her biri rakip kliğe zarar verebilecek şeyi coşkuyla yakalıyordu. Partilerin düşmanlığı, çoğu zaman aşırıya kaçarak özsaygı gibi birçok şahsi ayrıntıya da giriyordu. Bir kent belirli çatışmalarda yoğunlaşıyor, bu kavgaları da alabildiğine politik tartışmalara yayıyordu. Bu şekilde başkan, Pierrette ile Rogron'lar arasındaki bu davayla, içinde monarşiye karşı planların hazırlandığı, muhalefet gazetesinin tohumlarının atıldığı bu salonun sahiplerini gözden düşürmeyi, şerefini lekelemeyi düşündü. Kraliyet savcısı çağrıldı. Mösyö Lesourd, Pierrette'in haklarını korumak üzere vasisinin karşısına çıkarılan noter Mösyö Auffray ve başkan izlenecek yolu çok büyük bir gizlilik içinde Mösyö Martener ile birlikte incelediler. Mösyö Martener, Pierrette'in büyükannesine vasinin denetçisine şikâyette bulunmasını söylemeyi üstlendi. Bu kişi, Aile Meclisi'ni toplantıya çağıracak ve üç doktorun konsültasyonuna dayanarak önce vasinin azlini isteyecekti. Olay mahkemeye bu şekilde yansıyacak, Mösyö Lesourd da o zaman soruşturma talebiyle davayı ceza mahkemesine gönderecekti. Öğleye doğru, tüm Provins geceleyin Rogron'ların evinde olup bitenlerle ilgili garip haberle ayaklandı. Pierrette'in çığlıkları meydanda belli belirsiz duyulmuş, ama kısa sürmüştü, hiç kimse kalkmamış, yalnızca herkes birbirine şöyle sormuştu:</p>

  <p class="normal">— Saat bire doğru gürültü ve çığlıklar duydunuz mu? Kimdi bu? Söylenenler ve yorumlarla bu korkunç dram o kadar abartılmıştı ki, Frappier'nin dükkânının önünde toplanan kalabalık ondan neler olup bittiğini açıklamasını istedi, bu iyi yürekli marangoz da küçük kızın yumruğu kan içinde, parmakları parçalanmış durumda evine gelişini anlattı. Öğleden sonra saat bire doğru Doktor Bianchon'un posta arabası Frappier'nin evinin önünde durdu, doktorun yanında Brigaut vardı. Frappier'nin karısı Mösyö Martener ile başcerraha haber vermek üzere hastaneye gitti. Böylece kentte söylenenler doğrulanmış oldu. Rogron'lar kuzinlerine bile bile kötü muamelede bulunmakla ve onu ölüm tehlikesiyle karşı karşıya bırakmakla suçlandılar. Haber Vinet'ye Adliye Sarayı'nda ulaştı, o da işini gücünü bırakıp Rogron'lara gitti. Rogron ile kız kardeşi öğle yemeklerini henüz bitirmişlerdi. Sylvie kardeşine gece umduğunu bulamadığını söylemekte tereddüt ediyor ve onun kendisine sorular yöneltmesine izin veriyor, bu soruları da sadece şöyle yanıtlıyordu:</p>

  <p class="normal">— Bu seni ilgilendirmez. Tartışmadan kaçınmak için mutfaktan yemek salonuna gidip geliyordu. Vinet geldiğinde yalnızdı.</p>

  <p class="normal">— Demek olup bitenlerden haberiniz yok, öyle mi? dedi avukat.</p>

  <p class="normal">— Hayır, dedi Sylvie.</p>

  <p class="normal">— Pierrette ile ilgili olaylar dolayısıyla, yakında hakkınızda darp suçlamasıyla bir ceza davası açılacak.</p>

  <p class="normal">— Ceza davası ha! dedi ansızın ortaya çıkan Rogron. Neden? Nasıl?</p>

  <p class="normal">— Her şeyden önce, diye bağırdı avukat, Sylvie'ye bakarak, dün gece olup bitenleri bana açık açık ve sanki Tanrı'nın huzurundaymışsınız gibi anlatın, çünkü Pierrette'in elini kestiğinizden söz ediliyor. Benzi atan Sylvie titremeye başladı.</p>

  <p class="normal">— Demek söylenenler yalan değil, öyle mi? diye sordu Vinet.</p>

  <p class="normal">Matmazel Rogron özür dilemek isteyerek olanları anlattı, ama sorularla sıkıştırılınca bu korkunç kavganın gerçeğini itiraf etti.</p>

  <p class="normal">— Eğer onun yalnızca parmaklarını kırdınızsa, doğrudan asliye ceza mahkemesine gideceksiniz, ama eli kesilmişse ağır ceza mahkemesine gidebilirsiniz: Tiphaine'ler sizi oraya kadar göndermek için her şeyi yapacaklardır.</p>

  <p class="normal">Canlı bir cenaze gibi görünen Sylvie kıskançlığını ve daha da kötüsü, kuşkularının ne kadar yanlış olduğunun ortaya çıktığını itiraf etti.</p>

  <p class="normal">— Ne dava ha! dedi Vinet. Siz ve kardeşiniz bu yüzden mahvolabilirsiniz, bu davayı kazansanız bile birçok insan size yüz çevirecektir. Kazanamazsanız, Provins'i terk etmeniz gerekecektir.</p>

  <p class="normal">— Ah! Sevgili Mösyö Vinet, siz ki bu kadar büyük bir avukatsınız, dedi çok korkmuş olan Rogron, bize ne yapacağımızı söyleyin, bizi kurtarın!</p>

  <p class="normal">İşini iyi bilen Vinet bu iki budalanın korkusunu doruk noktasına çıkardı ve Madam ile Matmazel Chargeboeuf'ün bir daha evlerine gelmekte tereddüt edeceklerinden emin olduğunu söyledi. Bu hanımefendiler tarafından yüzüstü bırakılmak onlar için korkunç bir ceza olurdu. Kısacası, bir saat süren hayran olunacak manevralardan sonra, Vinet'nin Rogron'ları savunması için tüm Provins'lilerin ortak çıkarlarına hizmet eden bir gerekçe bulunması kabul edildi. Böylece o akşam, Rogron'un Matmazel de Chargeboeuf ile evleneceği haber verilecek, pazar günü de evlenme ilan edilecekti. Evlenme sözleşmesi hemen Cournant'nın yanında imzalanacak ve Matmazel Rogron bu evlenme dolayısıyla tüm mülkünün çıplak mülkiyetini sağlığında yapmış olacağı bir bağışla kardeşine bırakacaktı. Vinet, Rogron'a ve kız kardeşine, Madam ve Matmazel de Chargeboeuf'ün halkın gözünde saygınlığını lekelememek ve Rogron'ların evine gelmeye devam etmelerini sağlayacak bir bahane yaratmak için, bu olaydan iki ya da üç gün önce, noterlikte bir evlenme sözleşmesi yapmanın zorunlu olduğunu anlattı.</p>

  <p class="normal">— Bu sözleşmeyi imzalarsanız ben de sizi savunmayı üstlenirim, dedi avukat. Bu kuşkusuz korkunç bir savaşım olacaktır, ama kendimi tamamen bu işe vereceğim, siz de bana minnet borçlu olursunuz.</p>

  <p class="normal">— Oo, elbette! dedi Rogron.</p>

  <p class="normal">Saat on bir buçukta, avukat hem evlilik sözleşmesinin hazırlanması hem de davanın yürütülmesi için tam yetkili kılındı. Öğleyin Vinet, mahkeme başkanına Brigaut ve dul Madam Lorrain aleyhine, ergin olmayan bir kız çocuğunu vasisinin evinden kaçırdıkları için açılan bir dava dosyası sundu.</p>

  <p class="normal">Böylece atılgan Vinet kendini üste çıkarıyor ve Rogron'u vasilik görevlerini hakkıyla yerine getiren biriymiş gibi gösteriyordu. Böylece adliyede onun hakkında bu yönde görüş belirtti. Başkan tarafları dinlemeyi saat dörde aldı. Bu olaylar nedeniyle küçük Provins kentinin nasıl ayağa kalktığını söylemeye gerek yok. Başkan, doktorların konsültasyonunun saat üçte sona ereceğini biliyordu, vasinin büyükannenin lehine konuşacak olan denetçisinin bu konsültasyon raporu ile gelmesini istiyordu. Rogron'un güzel Bathilde de Chargeboeuf ile evleneceği ve Sylvie'nin sözleşmeyle yararlar sağladığı haberi ansızın iki kişiyi Rogron'ların aleyhine çevirdi: Bu iki kişi Matmazel Habert ve albaydı, ikisi de umutlarının kırıldığını gördü. Céleste Habert ile albay açıkça Rogron'lara bağlı kaldılar, ama asıl amaçları onların kuyusunu kazmaktı. Böylece Mösyö Martener iki tuhafiyecinin zavallı kurbanının başında cerahat dolu bir şişkinlik olduğunu açıklar açıklamaz, Céleste ile albay hemen Sylvie'nin Pierrette'i salonu terk etmeye zorladığı akşam kızın kendisini yaraladığından söz edip Matmazel Rogron'un acımasızca ve barbarca haykırışlarını anımsattılar. Bu evde kalmış kızın, zaten vesayeti altındaki acı çeken çocuğa karşı gösterdiği duygusuzca davranışların kanıtlarını ortaya koydular. Böylece evin dostları Sylvie ile kardeşini savunuyormuş gibi görünürken, bu ağır haksızlıkları aşırı bulduklarını anlatıyorlardı. Vinet bu fırtınanın patlayacağını sezmişti, ama Rogron'ların serveti yakında Matmazel de Chargeboeuf'in olacaktı, Rogron da birkaç hafta sonra matmazeli meydandaki o güzel eve yerleşmiş olarak görmeyi ve onunla birlikte Provins'e egemen olmayı umuyordu, çünkü şimdiden tutkularının çıkarı doğrultusunda Bréautey'lerle iş birliğine gitmeyi düşünüyordu. Öğleyin saat on ikiden dörde kadar Tiphaine'lerin partisinden tüm kadınlar, Garceland'lar, Guépin'ler, Julliard'lar, Galardon, Guénée, kaymakam, Matmazel Lorrain hakkında bilgi almak için seferber oldular. Pierrette kendisi ile ilgili olarak kentte bu kadar gürültü koptuğundan tümüyle habersizdi. Çektiği büyük acıların ortasında, sevdiği insanların, büyükannesi ile Brigaut'nun arasında olmanın sözle anlatılamaz mutluluğunu yaşıyordu. Brigaut'nun gözleri hep yaşla doluydu, büyükanne ise sevgili torununu okşamakta, sevmekteydi. Büyükannenin o üç bilim adamına Pierrette'den Rogron'ların evinde yaşadıkları hakkında öğrendiği şeyleri tüm ayrıntılarıyla anlatıp anlatmadığını Tanrı bilir. Horace Bianchon kızgınlığını sert sözcüklerle dile getirdi. Böyle bir barbarlık karşısında şaşırıp kalarak, kentin öteki doktorlarının da çağrılmalarını istedi, öyle ki Rogron'un dostu olarak Néraud da gerekiyorsa konsültasyonun korkunç sonuçlarına itiraz etmesi için çağrıldı ve toplantıda hazır bulundu, konsultasyon raporu Rogron'lar için ne yazık ki oybirliğiyle yazıldı. Daha önce Pierrette'in büyükannesini üzüntüden bitirdiği öne sürülen Néraud zor durumdaydı, usta Martener bu durumdan yararlandı, Rogron'ları suçlayacağı ve böylece rakibi Mösyö Néraud'nun itibarını düşüreceği için pek hoşnuttu. Zaten belgelerden biri olarak dava dosyasına girmiş olan bu konsültasyon raporunun metnini vermeye hiç gerek yok. Molière'in tıp terimleri ne kadar anlaşılmaz, kaba idiyse, modern tıbbınkiler de o ölçüde açık olmak gibi bir üstünlüğe sahiptir, öyle ki Pierrette'in hastalığının açıklaması, doğal ve sıradan da olsa, kulakları rahatsız edecekti. Horace Bianchon gibi ünlü bir ismin imza attığı bu konsültasyonun doğruluğundan şüphe edilemezdi. Koltuğunda oturan başkan huzura kabulden sonra, Pierrette'in büyükannesinin yanında Mösyö Auffray, Brigaut ve büyük bir kalabalık olduğunu gördü. Vinet yalnızdı. Bu çelişki giderek kalabalıklaşan dinleyicilerin de dikkatini çekti. Cübbesini çıkarmamış olan Vinet gözlüğünü yeşil gözlerine iyice yerleştirip soğuk yüzünü başkana doğru kaldırdı, sonra o ince ve hafif, inatçı sesiyle gece Mösyö Rogron'un evine bazı yabancıların girerek henüz reşit olmayan Lorrain'i kaçırdıklarını anlattı. Vasayeti altındaki kızı ısrarla geri isteyen vasinin bu arzusu yerine getirilmeliydi. Vasinin denetçisi Mösyö Auffray ayağa kalkıp söz istedi.</p>

  <p class="normal">— Sayın başkan, Paris'in en bilgin doktorlarından biri ve Provins'in tüm doktor ve cerrahları tarafından hazırlanmış bu konsültasyon raporu hakkında bilgi almak isteyecek olursa, Rogron efendinin hak iddiasının ne kadar saçma olduğunu ve büyükannesinin reşit olmayan kızı hangi ciddi nedenlerle cellatlarının elinden kaçırmaya kalkıştığını anlayacaktır. Olay şudur: Paris'ten acilen getirilmiş ünlü bir doktor ve bu kentin tüm doktorlarının yaptıkları konsültasyon sonucu oybirliğiyle hazırlanmış rapor, reşit olmayan kızın şu anda içinde bulunduğu neredeyse ölümcül durumu Rogron efendi ile Rogron hanımın kötü muamelelerine bağlıyor. Hukuken Aile Meclisi en kısa sürede toplantıya çağrılacak ve vasinin vasilik görevinden alınıp alınmayacağı konusu tartışacaktır. Reşit olmayan bu kızın vasisinin evine geri dönmemesini ve sayın başkanın uygun göreceği aile üyesine emanet edilmesini istiyoruz.</p>

  <p class="normal">Vinet konsültasyon raporuna itiraz edebilmesi için bu raporun kendisine iletilmesi gerektiğini söyledi.</p>

  <p class="normal">— Hayır, Vinet'nin tarafına değil, dedi sert bir biçimde başkan, ama belki sayın kraliyet savcısına iletilecektir. Dava karara bağlanmıştır.</p>

  <p class="normal">Başkan dava dilekçesinin altına şu kararı yazdı:</p>

  <p class="normal">"Bu kentin doktorları ve Paris Tıp Fakültesi doktorlarından Bianchon tarafından oybirliğiyle düzenlenmiş konsültasyon raporundan, vasisi Rogron'un geri istediği reşit olmayan Lorrain'in, kendisine vasinin evinde ve kız kardeşi tarafından yapılan kötü muamele ve işkenceler yüzünden son derecede ciddi biçimde hasta olduğunun anlaşılması dolayısıyla,</p>

  <p class="normal">Ben, Provins Asliye Mahkemesi Başkanı,</p>

  <p class="normal">Dava dilekçesini karara bağlayarak, vasinin denetçisinin beyanına göre toplantıya çağrılacak Aile Meclisi'nin alacağı karara kadar, reşit olmayan kızın vasisinin evine dönmemesine ve vasinin denetçisinin evine nakledilmesine karar veriyorum;</p>

  <p class="normal">Ayrıca, reşit olmayan kızın içinde bulunduğu durum ve doktorların raporuna göre, kendisine uygulanan şiddetin üzerindeki izleri dolayısıyla, Provins Hastanesi baştabibi ile başcerrahını kızı muayene ve tedavi etmekle görevlendiriyorum ve kötü muameleler sürekli olduğu durumda, vasinin denetçisi Auffray'nin başvurduğu hukuki yoldan ayrı olarak, savcılığın yürüteceği işlem konusunu bu kararın tümüyle dışında tutuyorum."</p>

  <p class="normal">Bu müthiş karar Başkan Tiphaine tarafından yüksek ve anlaşılabilir bir sesle okundu.</p>

  <p class="normal">— Neden hemen kürek cezası verilmedi ki? dedi Vinet. Hem de tüm bu gürültü bir marangoz çırağı ile entrikalar çeviren küçük bir kız yüzünden! İş böyle giderse, diye bağırdı küstahça, mahkemenin tarafsızlığından şüphe ederek başka yargıçlar talep ederiz.</p>

  <p class="normal">Vinet, Adliye Sarayı'ndan ayrılıp kuzinine hiçbir zaman bir fiske bile vurmamış olan ve mahkemenin kendisini Pierrette'in vasisi değil, Provins'in büyük seçicisi olarak gördüğü Rogron'un durumunu açıklamak üzere partisinin başlıca temsilcilerine gitti.</p>

  <p class="normal">Vinet'yi dinleyen Tiphaine'ler boş yere gürültü koparıyorlardı. Dağ fare doğuracaktı. Çok aklı başında ve dindar olan Sylvie, kardeşinin vasisi olduğu kız ile küçük Breton'lu marangoz çırağı Brigaut arasında gizli bir aşk ilişkisi olduğunu ortaya çıkarmıştı. Bu rezil oğlan, küçük kızın büyükannesinin servetine sahip olacağını çok iyi biliyor ve onu bu yüzden ayartmak istiyordu (Vinet para karşılığı ayartmadan söz etmek cesaretini gösteriyordu!). Bu küçük kızın ahlaksızlığını açıkça belirten mektupları elinde bulunduran Matmazel Rogron, Tiphaine'lerin kendisini inandırmak istedikleri kadar kınanılacak durumda değildi. Sylvie, mektubu ele geçirmek için şiddete başvurmuşsa, bu zaten Breton'lu kızın inadına öfkelenmesinden kaynaklanıyordu, bu durumda Rogron neden dolayı suçlu bulunacaktı?</p>

  <p class="normal">Avukat bu davayı bir parti sorunu yaparak politikleştirdi. Bu yüzden, o akşamdan başlayarak kamuoyunda fikir ayrılıkları meydana geldi.</p>

  <p class="normal">Yalnızca bir çan sesi duyan, yalnızca bir ses duymuştur diyordu bilge kişiler. Vinet'yi dinlediniz mi? Vinet her şeyi çok güzel açıklar.</p>

  <p class="normal">Frappier'nin evinin, buradaki gürültü başında ağrılara yol açabileceği için Pierrette'e uygun olmadığına karar verilmişti. Bu evden vasinin denetçisinin evine taşınması tıbben olduğu kadar hukuken de zorunluydu. Bu iş dikkat çekme amacı da güden olağanüstü önlemler alınarak yapıldı. Pierrette birçok şiltenin üst üste yerleştirildiği bir sedyeye konuldu, sedyeyi iki adam taşıyor, bunlara elinde içi eter dolu küçük bir şişeyle bir rahibe, onun arkasında büyükanne, Brigaut, Madam Auffray ve oda hizmetçisi eşlik ediyordu. Bu kortejin geçişini seyretmek üzere pencerelere ve kapı önlerine çıkmış insanlar vardı. Kuşkusuz her şey, Pierrette'in içinde bulunduğu durum, ölü gibi solgun yüzü, Rogron'ların karşıtlarına çok büyük avantajlar sağlıyordu. Auffray'ler tüm kente başkanın isabetli bir karar verdiğini kanıtlamaya çalıştılar. Pierrette ile büyükannesi, Mösyö Auffray'nin evinde ikinci kata yerleştirildiler. Noter ile eşi onlara çok büyük bir konukseverlikle özen gösterdiler, bu işi gösterişe bile vardırdılar. Pierrette'in yanında hastabakıcı olarak büyükannesi vardı, Mösyö Martener de aynı akşam cerrahla birlikte onu muayene etmeye geldi.</p>

  <p class="normal">O akşamdan başlayarak, her iki yanda da abartmalar başladı. Rogron'ların salonu doldu. Vinet bu konuda Liberal Parti'yi kışkırtmıştı. De Chargeboeuf'lerden iki hanımefendi Rogron'larda akşam yemeği yedi, o akşam evlenme sözleşmesinin orada imzalanması gerekiyordu. Sabahleyin Vinet gerekli belgeleri belediyede askıya çıkartmıştı. Pierrette davasını bayağılık olarak niteledi. Provins Mahkemesi duygusal davranmışsa, Kraliyet Mahkemesi'nin olayı değerlendirmeyi elbette bileceğini söylüyordu, o zaman Auffray'ler de böyle bir davada taraf olmadan önce iki kez düşüneceklerdi. Rogron'un Chargeboeuf'lerle birleşmesi belli bir kesimin gözünde çok büyük bir saygınlıktı. Bu insanlara göre, Rogron'lar sütten çıkmış ak kaşık gibiydiler, Pierrette ise son derece ahlaksız bir kız, koyunlarında besledikleri bir yılandı. Madam Tiphaine'in salonunda Vinet'nin partisinin iki yıldır arkadan söylediği korkunç sözlerin öcü alınıyor, Rogron'ların birer canavar olduğu ve vasinin ağır ceza mahkemesine gideceği söyleniyordu. Pierrette meydandaki evde sapasağlamdı, yukarı kentte ise kesin olarak ölecekti; Rogron'a göre bileğinde sıyrıklar vardı, Madam Tiphaine'e göre ise parmakları kırılmıştı, bunlardan biri de kesilecekti. Ertesi gün le Courrier de Provins gazetesinde son derece ustaca düşünülmüş, iyi kaleme alınmış bir yazı çıkmıştı; bu hukuksal yorumlar ve anıştırmalı sözlerle dolu ve şimdiden Rogron'u aklayan bir başyapıttı. İki gün sonra çıkan La Ruche gazetesi ise kara çalmadan edemiyordu, ama ona da böyle bir davada en iyisinin işi yargıya bırakmak olduğu şeklinde yanıt verildi.</p>

  <p class="normal">Aile Meclisi, yasal başkan durumundaki Provins kantonu sulh yargıcı tarafından, önce Rogron ve en yakın akrabalar olan iki Mösyö Auffray'den, sonra Pierrette'in anneannesinin yeğeni Mösyö Ciprey'den oluşturuldu. Bunlara Pierrette'in günah çıkaran papazı Mösyö Habert ve kendisini her zaman Binbaşı Lorrain'in arkadaşı olarak görmüş Albay Gouraud katıldı. Tüm Provins halkının Rogron'ların iyi dostları olduklarına inandığı Mösyö Habert ile Albay Gouraud'yu Aile Meclisi'ne alan sulh yargıcının tarafsızlığı büyük takdirle karşılandı.</p>

  <p class="normal">Rogron, içinde bulunduğu kötü durumda, Avukat Vinet'nin de Aile Meclisi'nde hazır bulunmasını istedi. Rogron, kuşkusuz Vinet'nin salık verdiği bu manevrayla Aile Meclisi'nin Aralık ayının sonuna doğru toplanmasını sağladı. Bu sırada başkan ve eşi, meclislerin toplantıya çağrılması nedeniyle, Paris'te Madam Roquin'in evine yerleştiler. Böylece hükümet yanlısı taraf başkansız kaldı. Vinet, önceden davanın başkanın istediği gibi ceza gerektiren bir nitelik alması ihtimaline karşı, sorgu yargıcı o saf Desfondrilles ile gizlice ilişki kurmuştu. Vinet, davayı Aile Meclisi'nde üç saat boyunca savundu: Matmazel Rogron'un kötü muamelelerini haklı göstermek için Brigaut ile Pierrette'in gizlice seviştiklerini öne sürdü, vasinin vesayeti altındaki küçük kızı bir kadının yönetimine bırakmakla ne kadar makul davrandığını gösterdi, Sylvie'nin Pierrette'i eğitme tarzına müvekkilinin karışmadığını söyledi. Vinet'nin çabalarına karşın, Aile Meclisi oybirliğiyle Rogron'un vasiliğinin geri alınmasına karar verdi. Vasi olarak Mösyö Auffray, vasinin denetçisi olarak da Mösyö Ciprey atandı. Aile Meclisi hizmetçi Adèle'i de dinledi, o da eski efendilerini suçladı. Matmazel Habert,<br class="chapter" />
  Pierrette'in korkunç biçimde başını kapıya çarpmasını herkesin işittiği o gece Matmazel Rogron'un söylediği acımasızca sözleri anlattı, ayrıca Madam de Chargeboeuf'ün Pierrette'in sağlığı ile ilgili gözlemi dinlendi. Brigaut, Pierrette'ten aldığı, ikisinin de masum olduğunu kanıtlayan mektubu sundu.<br class="chapter" />
  Pierrette'in içinde bulunduğu acınacak durumun kızdan tamamıyla sorumlu olan vasinin özen göstermemesinden ileri geldiği kanıtlandı. Pierrette'in hastalığı herkesin, aileye yabancı olan insanların bile dikkatini çekti. Dolayısıyla Rogron'un kötü muamele ile suçlanması sürdü. Olay yakında herkes tarafından bilinecekti.</p>

  <p class="normal">Rogron, Vinet'nin verdiği akılla, Aile Meclisi'nin kararının mahkeme tarafından resmen onaylanmasına itiraz etti. Pierrette Lorrain'in sağlık durumunun gitgide ağırlaşması dolayısıyla savcılık işe el attı. Bu ilginç dava, her ne kadar çabucak mahkeme kayıtlarına geçmişse de, ancak Mart 1828'e doğru sonuçlandı.</p>

  <p class="normal">Rogron'un Matmazel de Chargeboeuf ile nikâhı o sırada kıyılmıştı. Evin ikinci katında oturan Sylvie, Madam de Chargeboeuf'ün de aynı kata yerleşmesi için gerekli düzenlemeleri yaptırmıştı, çünkü birinci kat tümüyle Madam Rogron'a ayrılmış bulunuyordu. Güzel Madam Rogron o zamandan başlayarak güzel Madam Tipahaine'in yerini almıştı. Bu evliliğin etkisi çok büyük oldu. Artık herkes Sylvie'nin salonuna değil, güzel Madam Rogron'un salona geliyordu.</p>

  <p class="normal">Kayınvalidesi ile kraliyetçi bankacılar du Tillet ve Nucingen'den destek alan Başkan Tiphaine, bakanlıkta görev alma fırsatını buldu. merkez partisinin en çok beğenilen konuşmacılarından biri durumuna geldi, Seine Asliye Mahkemesi yargıcı oldu, kuzeni Lesourd'un ise Provins Mahkemesi başkanı olarak atanmasını sağladı. Bu atama, Yargıç Desfondrilles'i çok üzdü; adam hep arkeolog ve eskisi gibi vekil yargıç olarak mı kalacaktı? Adalet bakanı, Lesourd'un yerine koruyup kayırdığı kişilerden birini gönderdi. Dolayısıyla, Mösyö Tiphaine'in yükselmesinin Provins mahkemesine yapılan atamada hiçbir etkisi olmadı. Vinet bu durumdan çok ustaca yararlandı. Provins'lilere o kurnaz Madam Tiphaine'in yücelmesine alet olduklarını her zaman söylemişti. Başkan dostlarıyla alay ediyordu. Madam Tiphaine içinden Provins kentini küçümsüyordu, oraya bir daha dönmeyecekti. Baba Mösyö Tiphaine öldü, Fay'deki arazi miras kalınca, oğlu yukarı kentteki evini Mösyö Julliard'a sattı. Bu satış onun Provins'e dönmeyi ne kadar az düşündüğünü kanıtladı. Söz konusu olayların Rogron'ın vasiliği ile ilgili davaya büyük etkisi oldu.</p>

  <p class="normal">Böylece, iki budala zorbanın Pierrette'e hoyratça uyguladıkları ve tıbbi sonuçları açısından Mösyö Martener'i Doktor Bianchon'un da onayıyla o korkunç trepan ameliyatının<sup class="calibre2"><a href="../Text/pierrette_split_006.html#footnote-600-25" id="footnote-600-25-backlink">[25]</a></sup> yapılmasına karar vermek durumunda bırakan pek korkunç dram yalnızca hukuki anlamda ele alınıyor ve Paris Adliye Sarayı'nda formaliteler adı verilen o iğrenç karışıklığın içine düşüyordu. O iğrenç avukatın dolambaçlı, kafa karıştırıcı sözleriyle engellenen dava, yargılama usulünce verilen aralar ve karmakarışık ağ örgüsü yüzünden uzayıp gidiyor, oysa bu sırada, iftiraya uğramış Pierrette eriyip bitiyor ve tıpça bilinen en korkunç acıları çekiyordu. Pierrette'in yaşadığı, öldüğü odaya dönmeden önce, kamuoyunun bu şaşırtıcı yön değiştirmelerini ve adaletin bu ağır işleyişini açıklamak gerekmez miydi?</p>

  <p class="normal">Pierrette ve duyguları, fikirleri, davranışlarıyla eski Romalıların özelliklerini taşıyan o yaşlı Breton'lu kadın, hayran olunası karakteriyle, birkaç gün içinde Mösyö Martener'in olduğu kadar Auffray ailesinin de sevgisini kazandılar. Marais'li bu saygıdeğer hanım Plutarkhos'un bir kadınına benziyordu. Doktor, Pierrette'i, bu zavallı kurbanı ölümün elinden almak istiyordu. Parisli ve taşralı doktor, ona ilk günden beri kurtuluş umudu olmayan bir hasta gözüyle bakıyorlardı. Hastalıkla doktor arasında, Pierrette'in de gençliğiyle desteklediği, yalnızca doktorların bildiği o savaşımlardan biri cereyan etti, zaferle sonuçlanması durumunda böyle bir savaşımın ödülü, hiçbir zaman tedavi karşılığında alınan ücrette ya da hastanın iyileşmesinde değildir, bu ödül vicdanın o tatlı hoşnutluğunda yatar, gerçek sanatçıların ortaya güzel bir yapıt koyduklarından emin olmalarının yol açtığı hoşnutluktan sonra aldıkları türden, kim bilir hangi ideal ve görünmez bir ödüldür. Sanatçı, erdem diye adlandırdığımız o harika duygunun etkisiyle nasıl güzeli amaçlarsa, doktor da iyiyi amaçlar. Her gün yaşanan bu savaşım, tıpkı yenilmesi gereken bir düşmanla karşı karşıya olan insanlarda olduğu gibi, bu taşralı doktoruda da Vinet'nin partisi ile Thiphaine'in partisi arasındaki kavganın o soysuz taşkınlıklarına karşı duyarsız kılmıştı.</p>

  <p class="normal">Mösyö Martener başlangıçta mesleğini Paris'te yürütmek istemiş, ama bu kentin katlanılmaz hareketliliği, hasta sayısının aşırılığı ve ağır vakaların sıklığı sonunda doktoru duyarsızlaştırmış, onun yumuşak ve taşra yaşamı için yaratılmış ruhunu ürkütmüştü. Zaten o, doğduğu güzel kentin çekim gücünün etkisi altındaydı. Bu yüzden Provins'e döndü, evlenip oraya yerleşti ve büyük bir aile olarak gördüğü bir halka şefkatle baktı. Pierrette'in hastalığı boyunca hastasından hiç söz etmemeye özen gösterdi. Biri kendisinden zavallı küçük kız hakkında bilgi istediğinde, yanıt vermekten hoşlanmadığı o kadar açıktı ki, sonunda kendisine bu konuda soru sormaktan vazgeçildi. Pierrette onun için, doktorların o olağanüstü yaşamlarında karşılaştıkları, gizemli, derin ve acılarla yüklü o şiirlerden biri olmalıydı. Bu narin genç kıza, gizini hiç kimseye açmak istemediği bir hayranlık duyuyordu.</p>

  <p class="normal">Doktorun hastasına karşı bu duygusu, tüm gerçek duygular gibi, Mösyö ve Madam Auffray'ye bulaşmıştı, evleri Pierrette orada kaldığı sürece gürültüden uzak, sesssizdi.<br class="chapter" />
  Pierrette ile güzel oyunlar oynamış olan çocuklar, çocukluğa özgü bir incelikle, gürültü yapmamak, onu rahatsız etmemek üzere anlaştılar. Pierrette hasta olduğu için, uslu duracaklarına dair şeref sözü verdiler. Mösyö Auffray'nin evi yukarı kentte, şatonun yıkıntılarının alt tarafında, eski surların altüst olmasıyla ortaya çıkan arazilerden birinin içine inşa edilmiştir. Evin sakinleri büyük duvarlarla çevrili küçük meyve bahçesinde gezinirken, buradan vadiyi gördükleri gibi, kenti de rahatça görürler. Öteki evlerin damları bu bahçeye destek olan duvarın dış kenarına ulaşır. Bu seki boyunca, Mösyö Auffray'nin çalışma odasının camlı kapısına kadar uzanan iki yanı ağaçlı bir yol vardır. Sekinin dibinde beşik biçiminde bir asma çardağı ve bir incir ağacı, bunların altında da yuvarlak bir masa, bir bank ve yeşile boyalı sandalyeler vardı. Pierrette'e yeni vasisinin çalışma odasının üstünde bir oda verilmişti. Madam Lorrain burada torununun yanında portatif bir karyolada yatıyordu. Dolayısıyla, Pierrette pek az tanıdığı o harika Provins vadisini penceresinden görebiliyordu. Rogron'ların uğursuz evinden çok ender olarak dışarıya çıkmıştı! Hava güzel olduğunda büyükannesinin kolunda o asma çardağına kadar güçlükle yürüyerek gidiyordu. Artık hiçbir iş yapmayan Brigaut günde üç kez küçük sevgilisini görmeye geliyordu, bir acı içini kemiriyor, onu yaşama karşı ilgisiz kılıyordu, av köpeklerine özgü bir hassasiyetle Mösyö Martener'in yolunu gözlüyor, her zaman ona eşlik ediyor, onunla birlikte dışarıya çıkıyordu. Herkesin bu küçük sevgili hasta kız için yaptığı çılgınlıkları hayal edebilmeniz hiç kolay değil. Umutsuzluktan kendinden geçmiş olan büyükanne umutsuzluğunu gizliyor, torununa Pen-Hoël'deki o güleç yüzünü gösteriyordu. Kendi kendini avutmak arzusuyla, Pierrette'in başına, onun Provins'e geldiği sırada taktığı ulusal başlığı takıyor, böylece hasta kendisine daha çok benzermiş gibi görünüyordu: Kenarlarında kolalı danteller bulunan bu patiska ayla ile çevrili yüzüyle kızın çok hoş bir görüntüsü vardı. Beyaz porselen beyazlığındaki başı, acının etkisiyle sanki derin bir düşünceyi yansıtan alnı, hastalığın etkisiyle zayıflamış yüz çizgilerinin saflığı, bakışlarındaki ağırlık, gözlerindeki sabitlik, her şey Pierrette'i hayran olunası bir melankolik başyapıtın kahramanı yapıyordu. Bu yüzden çocuğa adeta ibadet edercesine hizmet veriliyordu. O kadar tatlı, o kadar yumuşak, o kadar sevgi dolu görünüyordu ki!</p>

  <p class="normal">Madam Martener piyanosunu Pierrette'i eğlendirmek düşüncesiyle kız kardeşi Madam Auffray'nin evine göndermişti, Pierrette müziğe bayıldı. Onu Weber'in, Beethoven'in ya da Hérold'un bir parçasını, gözlerini yukarıya kaldırmış, sessizce ve kuşkusuz kendisinden kaçtığını hissettiği yaşamı arayarak dinlerken görmek bir şiirdi. Kendisine manevi destek veren Rahip Péroux ile Mösyö Habert, onun yazgıya dindarca boyun eğmesine hayranlardı. Kalabalığın içinde, bir ormandaki genç ağaçlar gibi, ölüm tarafından kırmızıyla işaretlenmiş genç kızların ve genç erkeklerin meleklere özgü eşsiz güzelliği hem filozofların hem de hiçbir şeye aldırış etmeyen insanların dikkatini çeken, ilginç bir olgu değil midir? Bu yüce ölümlerden birine tanık olmuş bir kişi imansız kalamaz ya da imansız olamaz. Adeta tanrısal, hoş bir koku yayan bu varlıkların bakışları Tanrı'dan söz eder, en önemsiz söylemlerinde bile etkileyici olan sesleri çoğu zaman geleceğin gizlerini dile getiren tanrısal bir çalgı gibi çınlar! Mösyö Martener, Pierrette'i bu zorlu tedavi sürecine uyum sağladığı için kutladığında, bu melek herkesin önünde, hem de nasıl bakarak şunları söylüyordu:</p>

  <p class="normal">— Sevgili Mösyö Martener, ben kendimden çok büyükannem için, Brigaut için ve ölümüme üzülecek herkes için yaşıyorum.</p>

  <p class="normal">Kasım ayında, pastırma yazının güneşli güzel bir havasında, ev ahalisinin eşliğinde, ilk kez gezintiye çıktığında Madam Auffray kendisine yorulup yorulmadığını sormuş, o da şöyle yanıt vermişti:</p>

  <p class="normal">— Şimdi, Tanrı'nın gönderdiği acılardan başka acılara dayanmak zorunda olmadığıma göre, bu yorgunluğun da üstesinden gelebilirim. Sevilmiş olmanın mutluluğu içinde acıya katlanacak gücü buluyorum.</p>

  <p class="normal">İlk kez dolaylı bir şekilde Rogron'ların evinde çektiği o korkunç acıları anımsadı, bu acılardan hiç söz etmiyordu, bunları anımsamak onu o kadar üzüyordu ki hiç kimse de bunlardan söz etmiyordu.</p>

  <p class="normal">— Sevgili Madam Auffray, dedi bir gün öğle vakti, taraçadan güzel bir güneşin aydınlattığı, güzün o güzel kızıl sarı renkleriyle süslü vadiyi seyrederken. Sizin evinizde can çekişmem bile bana bu son üç yıla kıyasla daha çok mutluluk verdi.</p>

  <p class="normal">Madam Auffray, kız kardeşi Madam Martener'e bakıp kulağına şöyle dedi:</p>

  <p class="normal">— Burayı ne kadar da sevmiş! Gerçekten, Pierrette'in ses tonu, bakışı tümcesine sözle anlatılamaz bir değer kazandırıyordu.</p>

  <p class="normal">Mösyö Martener, Doktor Bianchon ile mektuplaşıyor ve onun onayı olmaksızın hiçbir ciddi girişimde bulunmuyordu. Önce hastalığın doğal seyrini kontrol altına alacağını, sonra başındaki o cerahati kulağından dışarı alacağını umut ediyordu. Pierrette'in ağrıları arttığı ölçüde umutlanıyordu. İlk başta küçük başarılar elde etti, bu da büyük bir zafer demekti. Birkaç gün boyunca, Pierrette'in iştahı açıldı ve o zamana kadar hastalığına özgü isteksizlikle yemediği besleyici yemekleri yemeğe başladı, teninin rengi değişti, ama başının durumu korkunçtu. Bu yüzden Mösyö Martener danışmanı o büyük doktordan gelmesini rica etti. Bianchon gelip Provins'te iki gün kaldı ve ameliyata karar verdi, zavallı Martener'in tüm ricalarını kabul etti ve ünlü Desplain'i almaya gitti. Böylece ameliyat eski ve yeni zamanların en ünlü cerrahları tarafından yapıldı, ama bu müthiş kâhin en çok sevdiği öğrencisi Bianchon ile birlikte Provins'ten ayrılırken, Martener'e şunları söyledi:</p>

  <p class="normal">— Onu ancak bir mucize sayesinde kurtarabilirsiniz. Horace'ın size söylediği gibi, kemik çürümesi başlamış. Bu yaşta kemikler o kadar duyarlıdır ki!</p>

  <p class="normal">Ameliyat 1828 yılı Mart ayının başında yapılmıştı. Bu ay boyunca, Pierrette'in çektiği korkunç ağrılardan ürken Mösyö Martener birçok kez Paris'e gidip orada Desplain ile Bianchon'a danıştı, hatta işi onlara litotrisi<sup class="calibre2"><a href="../Text/pierrette_split_006.html#footnote-600-26" id="footnote-600-26-backlink">[26]</a></sup> tarzı bir ameliyat yapılmasını önermeye kadar götürdü, bu ameliyatla başın içine bir alet sokulacak, bu alet yardımıyla çürümenin durdurulması için pek etkili bir tedavi yolu denenecekti. Cesur Desplein, Martener'e umutsuzluğun esinlediği bu cerrahi müdahaleyi denemeye cesaret edemedi. Bu yüzden Doktor Martener Paris'e yaptığı son yolculuktan döndüğünde, dostlarına üzgün ve tasalı göründü. Bir araya geldikleri uğursuz bir akşam vakti, Auffray ailesine, Madam Lorrain'e, günah çıkaran papaza ve Brigaut'ya bilimin artık Pierrette için yapacak bir şeyi bulunmadığını, onun sağlığına kavuşmasının Tanrı'nin elinde olduğunu bildirdi. Bu açıklama, korkunç bir üzüntüye yol açtı. Büyükanne bir dilekte bulundu ve papazdan her sabah erkenden, Pierrette uyanmadan bir ayin düzenlemesini rica etti. Bu ayine kendisi ve Brigaut katıldı.</p>

  <p class="normal">Davada savunma sürüyordu. Kurban ölmek üzereyken, Vinet mahkemede onu suçluyordu. Mahkeme Aile Meclisi'nin kararını onayladığında, avukat davanın bir üst mahkemece yeniden görülmesini istedi. Yeni kraliyet savcısı yeni bir soruşturma gerektiren bir iddianame hazırladı. Rogron ile kız kardeşi hapse girmemek için teminat yatırmak zorunda kaldılar. Soruşturma Pierrette'in sorgusunu gerektiriyordu. Mösyö Desfondrilles, Aufray'lere geldiğinde, Pierrette ölmek üzereydi, başucunda günah çıkaran papaz vardı, birazdan kendisi için son dini görev yerine getirilecekti. Papaz bu sırada, toplanmış olan aileden kuzenlerini ve kuzinlerini bağışlamalarını rica ediyor, bu konuda karar vermenin yine de yalnızca Tanrı'ya ait olduğunu hayranlık verici bir sağduyuyla söyleyerek kendisi de onları bağışlıyordu.</p>

  <p class="normal">— Büyükanne, dedi Pierrette, tüm malını mülkünü Brigaut'ya bırak (Brigaut iki gözü iki çeşme ağlıyordu). Sonra şöyle devam etti: Yatağımı gizlice ısıtan o iyi yürekli Adèle'e bin frank ver. O, kuzenlerimin evinde kalmaya devam etseydi, yaşayacaktım...</p>

  <p class="normal">Güzel bir Paskalya salısında, saat üçte, bu küçük melek acı çekmekten kurtuldu. Yiğit büyükannesi gece papazlarla birlikte onun yanında kalmak ve onu o yaşlı sert elleriyle kefene sarmak istedi. Akşama doğru Brigaut, Auffray'lerden ayrılıp Frappier'nin evine gitti.</p>

  <p class="normal">— Zavallı yavrum, sana neler olup bittiğini sormama gerek yok, dedi ona marangoz.</p>

  <p class="normal">— Frappier baba, evet, onun için her şey bitti, ama benim için bitmedi.</p>

  <p class="normal">İşçi dükkânda bulunan tüm tahtalara hem üzgün hem de anlaylı bakışlar fırlattı.</p>

  <p class="normal">— Seni anlıyorum, Brigaut, dedi ona iyi yürekli Frappier. Bak, işte sana gerekli olan şeyler.</p>

  <p class="normal">Ona iki parmak kalınlığında meşe tahtalarını gösterdi.</p>

  <p class="normal">— Bana yardım etmeyin, Mösyö Frappier, dedi Breton'lu. Her şeyi kendim yapmak istiyorum.</p>

  <p class="normal">Brigaut geceyi Pierrette'in tabutunu yapmak için tahta rendelemek ve düzeltmekle geçirdi ve birçok kez gözyaşlarıyla ıslanmış bir tahtadaki pürüzü bir rende darbesiyle yok etti. Zavallı Frappier onun öfkeyle çalışmasını seyrediyordu. Kalfası dört parça tahtayı birleştirdiğinde ona yalnızca şöyle dedi:</p>

  <p class="normal">— Kapağı yivli yap, zavallı akrabaları çivilemeyi akıl etmeyeceklerdir.</p>

  <p class="normal">Gün doğar doğmaz Brigaut tabutu kaplamak için kurşun almaya gitti. Olağanüstü bir rastlantı sonucu, kurşun levhalara ödediği para tamı tamına Pierrette'e Nantes'dan Provins'e gitmesi için verdiği para kadardı. Sevgili çocukluk arkadaşının tabutunu, bu uğursuz tahtaları tüm anılarıyla donatarak hazırlarken yaşadığı acılara katlanan bu yiğit Breton'lunun yüreği bu benzerliğe dayanamadı:</p>

  <p class="normal">Baygınlık geçirip kurşun levhaları götürecek gücü kendinde bulamadığında, kurşuncu ona ceset mezara indirildikten sonra son kurşun levhayı lehimlemek üzere kendisine yardıma gelmeyi önerdi. Breton rendeyi ve kullanmış olduğu tüm aletleri yaktı, Frappier ile hesabını kesti ve ona veda etti. Büyükanne gibi, Pierrette'e son görevlerini yiğitlikle yerine getirmeye çalışan bu zavallı delikanlı, yiğitliğiyle Rogron'ların zorbalığının üstüne tüy diken o son tartışmada işe karıştı.</p>

  <p class="normal">Brigaut ile kurşuncu, utanç verici ve korkunç bir adli sorunu çözümlemek için gerekirse kaba kuvvet kullanmak üzere Mösyö Auffray'nin evine oldukça zamanında geldiler. Ölünün odasındaki kalabalık bu iki işçiye bir tuhaf göründü. Rogron'lar kurbanlarının cesedinin yanında ona ölümünden sonra da işkence yapmak için iğrenç bir biçimde ayakta duruyorlardı. Zavallı çocuğun son derece güzel cesedi büyükannesinin portatif karyolasının üstündeydi. Pierrette'in gözleri kapalıydı, saçları bir saç bağı ile bağlanmıştı, cesedi kaba bir pamuklu kumaşa sarılıydı.</p>

  <p class="normal">Karyolanın önünde diz çökmüş olan yaşlı Lorrain, saçları darmadağınık, ellerini iki yana açmış, yüzü kıpkırmızı olmuş bir halde şöyle bağırıyordu:</p>

  <p class="normal">— Hayır, hayır, bu yapılmayacak!</p>

  <p class="normal">Karyolanın başucunda vasi Mösyö Auffray, Rahip Péroux ve Mösyö Habert duruyorlardı. Mumlar hâlâ yanıyordu.</p>

  <p class="normal">Büyükannenin önünde de, o korkunç, sinsi Vinet'nin desteklediği düşkünler evinin cerrahı ve Mösyö Néraud vardı. Yanlarında adliyeden gelmiş bir görevli de vardı. Cerrah otopsi önlüğünü giymişti. Yardımcılarından biri alet çantasını açmış, içinden çıkardığı bir otopsi bıçağını ona uzatıyordu.</p>

  <p class="normal">Bu sahneyi Brigaut ile kurşuncunun yere düşürdükleri tabutun gürültüsü engelledi, çünkü önde olan Brigaut ağlayan yaşlı Lorrain anneyi o halde görünce büyük bir korkuya kapılmıştı.</p>

  <p class="normal">— Neler oluyor? diye sordu Brigaut yaşlı büyükannenin yanına yanaşıp, getirdiği bir yontma kalemini sinirli bir şekilde elinde sıkarak.</p>

  <p class="normal">— Ne olacak, dedi yaşlı kadın, ne olacak Brigaut, çocuğumun cesedini açmak, başını yarmak, yaşarken olduğu gibi öldükten sonra da yüreğini parçalamak istiyorlar.</p>

  <p class="normal">— Kimler? dedi Brigaut, adalet mensuplarının kulaklarının zarını patlatacak güçte bir sesle.</p>

  <p class="normal">— Rogron'lar.</p>

  <p class="normal">— Lanet olsun!..</p>

  <p class="normal">— Bir dakika Brigaut, dedi Mösyö Auffray, Breton'lunun yontma kalemini salladığını görünce.</p>

  <p class="normal">— Mösyö Auffray, dedi benzi ölmüş genç kızınki kadar solan Brigaut, Mösyö Auffray olduğunuz için sizi dinlerim, ama şu sırada dinlemeyeceğim...</p>

  <p class="normal">— Ama adalet var! dedi Auffray.</p>

  <p class="normal">— Adalet var mı ki? diye haykırdı Breton'lu. Adalet, adalet işte burada! dedi, avukatı, cerrahı ve mübaşiri güneşte parlayan yontma kalemiyle tehdit ederek.</p>

  <p class="normal">— Dostum, dedi rahip, ciddi bir suçlamayla karşı karşıya olan Mösyo Rogron'un avukatı adalete başvurdu, dolayısıyla bir sanığa kendini temize çıkarma yollarını kapamak olanaksız. Mösyö Rogron'un avukatına göre, şu zavallı çocuk başındaki bir apse yüzünden ölmüşse, eski vasisi zan altında bırakılmamalıdır, çünkü Pierrette'in başını çarptığını uzun süre gizlemiş olduğu kanıtlanmış oluyor...</p>

  <p class="normal">— Yeter! dedi Brigaut.</p>

  <p class="normal">— Müvekkilim... dedi Vinet.</p>

  <p class="normal">— Senin müvekkilin cehenneme gidecek, ben de idam sehpasına gideceğim, diye bağırdı Breton'lu, çünkü içinizden biri senin müvekkilinin öldürdüğü o kıza dokunmaya kalkışırsa, o cerrah bozuntusu da aletini yerine koymazsa, onu kesinlikle öldürürüm.</p>

  <p class="normal">— Mahkeme kararının uygulanmasını şiddet kullanarak engelliyor, dedi Vinet, bunu yargıca bildireceğiz.</p>

  <p class="normal">Beş yabancı çekip gitti.</p>

  <p class="normal">— Ah, evladım! dedi ayağa kalkıp Brigaut'nun boynuna atılan yaşlı kadın, onu çabuk gömelim, geri geleceklerdir!..</p>

  <p class="normal">— Kurşunu iyice kapattık mı, dedi kurşuncu, belki artık cesaret edemezler.</p>

  <p class="normal">Mösyö Auffray bu işi çözümlemek için Mösyö Lesourd'un evine koştu. Vinet de bunu bekliyordu. Pierrette ölünce, bir karara bağlanmamış olan vasilik davası, kimse Rogron'ların lehinde ya da aleyhinde tanıklık yapmadan bitmiş, soruna bir çözüm bulunamamıştı. Bu yüzden becerikli Vinet dilekçesinin yapacağı etkiyi pekâlâ önceden kestirmişti.</p>

  <p class="normal">Öğleyin Mösyö Desfondrilles, Rogron'la ilgili soruşturma hakkındaki raporunu mahkemeye verdi, mahkeme de ustaca hazırlanmış bir gerekçeyle takipsizlik kararı verdi.</p>

  <p class="normal">Rogron, Pierrette'in tüm kentin katıldığı cenaze töreninde görünmeye cesaret edemedi. Vinet onu alıp götürmek istemişti, ama eski tuhafiyeci herkesin nefretini uyandırmaktan korktu.</p>

  <p class="normal">Brigaut, Pierrette'in mezarının kapatıldığını gördükten sonra Provins'den ayrıldı ve yürüyerek Paris'e gitti. Veliahtın eşine<sup class="calibre2"><a href="../Text/pierrette_split_006.html#footnote-600-27" id="footnote-600-27-backlink">[27]</a></sup> bir dilekçe yazarak, babasının adının anısına Kraliyet Muhafız Birliği'ne alınmasını istedi, bu isteği hemen kabul edildi. Cezayir seferi sırasında veliahtın eşine kendisine görev verilmesi için bir dilekçe daha yazdı. Çavuş olmuştu, Mareşal Bourmont onu orduya teğmen olarak atadı. Binbaşının oğlu çatışmalarda adeta ölmek istermişcesine savaşıyordu. Son muharebelerin hepsine katılan ve tek bir yara bile almayan Jacques Brigaut'yu ölüm o güne kadar esirgemişti. Bugün batarya kumandanı oldu. Hiçbir subay onun kadar suskun ve mükemmel değildir. Görev dışında, neredeyse hiç konuşmaz, tek başına gezinir ve kurulmuş bir makine gibi yaşar. Herkes bilinmeyen bir acıyı keşfedince ona saygı gösterir. Brigaut, 1829'da Paris'te ölen yaşlı Madam Lorrain'in kendisine vasiyetle bıraktığı kırk altı bin franka sahip.</p>

  <p class="normal">Vinet 1830 seçimlerinde milletvekili seçildi, yeni hükümete yapmış olduğu hizmetler kraliyet savcısı olarak atanmasını sağladı. Şimdi o kadar sözü geçer biri ki her zaman milletvekili seçilecektir. Rogron, Vinet'nin görevli olduğu kentte genel tahsildar, şaşırtıcı bir rastlantı sonucu da Mösyö Tiphaine aynı yerde Kraliyet Mahkemesi birinci başkanı, çünkü bu adalet dağıtıcı duraksamadan Temmuz hanedanına bağlandı. O eski güzel Madam Tiphaine'in güzel Madam Rogron'la arası çok iyi. Vinet ile Başkan Tiphaine'nin de aralarından su sızmıyor.</p>

  <p class="normal">Budala Rogron'a gelince, o şunları söylüyor:</p>

  <p class="normal">— Louis-Philippe ancak soylular yaratabilirse gerçek kral olacaktır!</p>

  <p class="normal">Bu söz kuşkusuz ona ait değil. Kocasının sağlığının yerinde olmaması, Madam Rogron'u kısa bir süre sonra, vilayete kumanda eden ve kendisine ilgi gösteren pair de France<sup class="calibre2"><a href="../Text/pierrette_split_006.html#footnote-600-28" id="footnote-600-28-backlink">[28]</a></sup>, Montriveau markisi generalle evleneceği konusunda umutlandırıyor. Vinet tam anlamıyla kelle istiyor, hiçbir zaman bir sanığın masumiyetine inanmıyor. Bu safkan kraliyet savcısı, yargılama çevresinin en sevimli insanlarından biri olarak kabul ediliyor, Paris'te ve mecliste de süksesi yerinde. Sarayda ise zarif bir dalkavuk.</p>

  <p class="normal">General Baron Gouraud, şanlı ordularımızın bu soylu döküntüsü, Vinet'nin sözüne uyarak Les Lombards sokağında bir ecza tacirinin kızı olan, elli bin ekü tutarında drahoma sahibi, yirmi beş yaşında, Matifat adında bir hanımla evlendi. Vinet'nin önceden kestirmiş olduğu gibi Paris'e yakın bir ile kumanda ediyor. Casimir Périer hükümeti döneminde meydana gelen ayaklanmalar sırasındaki tutumu nedeniyle pair de France olarak atandı. Baron Gouraud, on beş yıl boyunca başlarına dert olmuş olan başıbozukların tepelenmesinden mutlu olan Saint-Merry Kilisesi'ni ele geçirmiş generallerden biriydi ve ateşli çabası Légion d'Honneur nişanıyla ödüllendirildi.</p>

  <p class="normal">Pierrette'in ölümünden sorumlu olanlarda en ufak bir vicdan azabı yok. Mösyo Desfondrilles hâlâ arkeolog, ama Kraliyet Savcısı Vinet, seçilmesi yararına onun mahkeme başkanı olarak atanmasını sağladı. Sylvie'nin küçük bir çevresi var, kardeşinin mülkünü yönetiyor, yüksek faizle borç para veriyor ve yılda bin iki yüz franktan fazla para harcamıyor.</p>

  <p class="normal">Ara sıra Provins'li bir çocuk Matmazel Rogron'un evinden çıktığında, o küçük meydanda Tiphaine'lerin eski bir taraftarı şöyle der:</p>

  <p class="normal">— Rogron'ların başına vaktiyle, vesayet altındaki bir kız çocuk yüzünden üzücü bir olay geldi.</p>

  <p class="normal">— Parti işi, diye yanıt verir Başkan Desfondrilles. O korkunç şeylere insanları inandırmak istediler. Rogron'lar iyilik olsun diye oldukça nazik, ancak serveti olmayan Pierrette'i evlerine aldılar, kız olgunlaşmaya başladığı sırada, bir marangoz çırağı ile gizli bir aşk yaşadı, yalınayak pencereye gelip aşağıda duran o çırakla konuşuyordu, anlıyor musunuz? İki sevgili bir iple birbirlerine aşk mektupları gönderiyorlardı. Bu durumda, ekim ve kasım aylarında, solgun benizli bir kızın hastalanmasının kaçınılmaz olduğunu anlarsınız. Rogron'lar çok iyi davrandılar, bu küçük kızın mirasındaki paylarını istemediler, her şeyi büyükannesine bıraktılar. Dostlarım, bundan alınacak ahlak dersi şudur: Şeytan bizi her zaman yaptığımız bir iyilik dolayısıyla cezalandırır.</p>

  <p class="normal">— Ah! Ama bu iş çok farklı, Frappier baba bana bunu bambaşka bir şekilde anlatıyordu.</p>

  <p class="normal">— Frappier baba artık belleğinden çok mahzenindeki içkilere başvuruyor, dedi bu arada Matmazel Rogron'un salonunun bir gediklisi.</p>

  <p class="normal">— Ama o yaşlı Mösyö Habert...</p>

  <p class="normal">— Ah, o yok mu!.. Biliyor musunuz marifetini?</p>

  <p class="normal">— Hayır.</p>

  <p class="normal">— Öyleyse bilin! Kız kardeşini genel tahsildar Mösyö Rogron'la evlendirmek istiyordu.</p>

  <p class="normal">İki adam her gün Pierrette'i anımsıyor: Doktor Martener ve Binbaşı Brigaut, yalnızca onlar biliyor o korkunç gerçeği.</p>

  <p class="normal">Bu olayı daha görkemli bir şekilde yansıtmak için, onu ortaçağda ve Roma'da o büyük tiyatro sahnesine taşıyarak, çok güzel bir genç kız olan Beatrice Cenci'nin<sup class="calibre2"><a href="../Text/pierrette_split_006.html#footnote-600-29" id="footnote-600-29-backlink">[29]</a></sup> neredeyse Pierrette'i mezara götüren aynı nedenlerle ve entrikalarla idama sehpasına götürüldüğünü anımsatmak yeterlidir. Beatrice Cenci'yi yalnızca bir sanatçı, bir ressam savundu. Bugün tarih ve yaşayanlar Guido Reni'nin<sup class="calibre2"><a href="../Text/pierrette_split_006.html#footnote-600-30" id="footnote-600-30-backlink">[30]</a></sup> yaptığı portreye bakarak, papayı suçluyor ve Beatrice'yi iğrenç tutkuların ve komploların en duygulandırıcı kurbanlarından biri sayıyorlar.</p>

  <p class="normal">Kabul edelim ki, Tanrı var olmasaydı, meşruiyet toplumsal düzenbazlıklar için güzel bir şey olurdu.</p>

  <p class="sagitalik">Kasım, 1839</p>

  <div class="clrb"></div>

  <div class="calibre1" id="calibre_pb_5"></div>
</body>
</html>
