<html xmlns="http://www.w3.org/1999/xhtml">
	<head>
		<title>6-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-9.html" xml:lang="en-GB">
			<div class="Basic-Text-Frame">
				<p class="B-l-m-Ba-l---" id="toc_marker-9" xml:lang="tr-TR">BÖLÜM 9 - DİRENMEK</p>
				<p class="Basic-Paragraph-2 para-style-override-6"><span>• İstediğiniz yaşama kavuşmak için düşlerinizi takip edin.</span></p>
				<p class="Basic-Paragraph-2 para-style-override-6"><span>• Direnenler istediklerini elde ettiler; geri dönenler ise tarihin tozlu sayfalarında kaybolup gittiler…</span></p>
				<p class="Basic-Paragraph-2 para-style-override-6"><span>• Tekrar ve tekrar ayağı tökezleyebilir insanın!</span></p>
				<p class="Basic-Paragraph-2 para-style-override-6"><span>• Çocuğunuza bir iyilik yapın ve onun zorluklar karşısında mücadele edebilme gücünün olduğunu görmesini sağlayın.</span></p>
				<p class="baslik" id="toc_marker-9-1" xml:lang="tr-TR">DİRENMEK</p>
				<p class="Basic-Paragraph-2 para-style-override-5"><span class="char-style-override-5">• İstediğiniz yaşama kavuşmak için düşlerinizi takip edin.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>1906 yılında basit bir barakada yaşayan fakir aileye yeni bir fert katıldı: Bu ileride fotokopiyi icat edecek olan Chester Carlson’du (1906-1968). </span></p>
				<p class="Basic-Paragraph-2 para-style-override-5"><span>Yaşam iyi bir başlangıç sunmamıştı küçük Chester için; ailesinin yaşadığı hastalıklardan dolayı onlara yardım edebilmek için çok küçük yaşlarda çalışmaya başladı. Önce annesini sonra da babasını tüberküloz (verem) hastalığından kaybetti. Zor şartlarda okuluna devam ederek 1930’da Teknoloji Enstitüsü Fizik Bölümü’nü bitirdi. </span></p>
				<p class="Basic-Paragraph-2 para-style-override-5"><span>Patent ofisinde işe başladı. Çalıştığı işyerinde belge kopyalamanın çok fazla olduğunu ve zorlukla yapıldığını gören Chester Carlson, bu işi kolaylaştırmanın yollarını aramaya başladı. Daktiloyla belgeleri yeniden yazmanın zahmetine ve resimleri fotoğrafla çoğaltmanın pahalılığına çözüm arayan Chester, Halk Kütüphanesi’nden başladı araştırmalarına. Anında kopyacılık işlemini gerçekleştirebilmek için kitaplar okudu. </span></p>
				<p class="Basic-Paragraph-2 para-style-override-5"><span>22 Ekim 1938’de laboratuvarında ilk xerografik görüntüyü elde etti. Kopyalama teknolojisini fotokopi makinesiyle başlatan Chester Carlson; </span><span class="text">yazıcı, faks, tarayıcı alanlarında yapılacak pek çok buluşun da kapısını açmış oldu.</span></p>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-9"/>
				<p class="Basic-Paragraph-2 para-style-override-10"><span class="char-style-override-6" xml:lang="en-US">“Yönümüzü değiştirmedikçe istediğimiz yere eninde sonunda varırız.”</span></p>
				<p class="Basic-Paragraph-2 para-style-override-7"><span xml:lang="en-US"><br/>Çin Atasözü</span></p>
				<p class="Basic-Paragraph-2 para-style-override-5"/>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-5"><span>İstediğiniz gibi bir ortamda, istediğiniz yerde, istediğiniz şartlarda doğmamış olabilirsiniz fakat bu, o şekilde yaşamınızı sürdüreceğiniz anlamına gelmez. </span></p>
				<p class="Basic-Paragraph-2 para-style-override-5"><span>Hayallerini gerçekleştirmek isteyen ona ulaşmak için yollar arar, kapıları zorlar. Zorluklarla dolu bir yaşamda başarıya ulaşmış kişilerin de bir sürü mazeretleri vardı. Ama onlar mazeretlerine değil çözüm yollarına, çıkış noktalarına yöneldiler… Zorluklar içinde yüzerken bir deniz feneri gibi ışık tutar, yolumuzu bulmamızı sağlar; düşlerimiz…</span></p>
				<p class="Basic-Paragraph-2 para-style-override-5"/>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-10"><span class="char-style-override-6" xml:lang="en-US">“İnsan hayallerinin yönünde güvenle yürürse ve hayal ettiği hayatı yaşamak için çaba harcarsa, sıradan zamanlarda beklenmedik bir başarıyla karşılaşır.”</span></p>
				<p class="Basic-Paragraph-2 para-style-override-7"><span xml:lang="en-US"><br/>Henry David Thoreau (1817-1862)</span></p>
				<p class="Basic-Paragraph-2 para-style-override-8"/>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-5"><span>Düşlerimiz uğrunda çabalamak, her düşümüze kavuşamasak da bizi başlangıç konumumuzdan daha üst seviyeye çıkarır. Düşlerimizi gerçekleştirme yolculuğu, o uğurda gösterilen çaba, bir şeyi gerçekleştirmek için harekete geçmek, kendini gerçekleştirme duygusu; en az düşlerimize ulaşmak kadar haz verir bize. </span></p>
				<p class="Basic-Paragraph-2 para-style-override-5"><span>Başarılı olanlara sorun, bazen bu yolculuk düşlerin de önüne geçer. İnsana asıl mutluluk veren, yerinde oturup kalmaktansa düşlerine ulaşmak için çaba göstermesinin gururudur. O düşe ulaştığınızda en çok hatırlayacağınız, damağınızda kalan tat; gösterdiğiniz çaba olacaktır.</span></p>
				<p class="Basic-Paragraph-2 para-style-override-5"><span>Hayallerinize ulaşmak için bazen uzun bir yolculuğa katlanmak gerekir. Uzun ve zorlu bir yolculuğa… Elde ettikten sonra da çoğu zaman içimizde buruk bir sevinç yaşarız. Ünlü Osmanlı padişahı IV. Murat’ın (1612-1640) dediği gibi: </span></p>
				<p class="Basic-Paragraph-2 para-style-override-5"><span class="char-style-override-8">“Bağdat’ı almaya çalışmak, Bağdat’ın kendisinden daha mı güzeldi ne?”</span><span> </span></p>
				<p class="Basic-Paragraph-2 para-style-override-5"><span>Bizi her sabah erkenden kaldıran, tüm gün çalıştıran, belki de geceleri geç saatlere kadar uğraşıp uykusuz bırakan, hayatın basitliklerini, zorluklarını onun sayesinde aştığımız yani bizi her zaman ayakta tutan hayalimizi elde etmek için verdiğimiz uğraşın tamamlanmış olmasıdır, sevince o burukluğu katan. </span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Başarıya ulaşanların hayat öyküleri bize; </span></p>
				<p class="Basic-Paragraph-2 para-style-override-5"><span>• Yaşadıkları başarı yolculuğunda zorluklara nasıl katlandıklarını, </span></p>
				<p class="Basic-Paragraph-2 para-style-override-5"><span>• En karanlık günlerinde yönlerini nasıl bulduklarını, </span></p>
				<p class="Basic-Paragraph-2 para-style-override-5"><span>• Çıkışa nasıl ulaştıklarını, </span></p>
				<p class="Basic-Paragraph-2 para-style-override-5"><span>• Başarı stratejilerini, </span></p>
				<p class="Basic-Paragraph-2 para-style-override-5"><span>• Zirveye nasıl tırmandıklarını </span></p>
				<p class="Basic-Paragraph-2 para-style-override-5"><span>• Ve orada hangi yöntemlerle kalmaya devam edebildiklerini anlamamıza yardımcı olur. </span></p>
				<p class="Basic-Paragraph-2 para-style-override-5"><span>Yeniden ve yeniden aynı şeyleri keşfetmek için uğraşmaya gerek yok. Amaç; </span></p>
				<p class="Basic-Paragraph-2 para-style-override-5"><span>• Bu uygulanmış yöntemleri modellemek, </span></p>
				<p class="Basic-Paragraph-2 para-style-override-5"><span>• Bir başarı haritası çizmek, </span></p>
				<p class="Basic-Paragraph-2 para-style-override-5"><span>• Aynı hataların tekrarlanmasını önlemek.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Fikirlerinizin hayata geçmesi için uğraş vermek, kendinize verebileceğiniz en değerli, en kalıcı hediyedir. Amaçlarınızın peşinde giderken; sabırla ve esneklik duygusunu kaybetmeden, sürekli ve yoğun eylemlerde bulunur, çözüm yoktur duygusunu bir kenara bırakırsanız eninde sonunda istediğiniz sonucu elde edersiniz.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span class="char-style-override-5">• Direnenler istediklerini elde ettiler; geri dönenler ise tarihin tozlu sayfalarında kaybolup gittiler…</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Edison büyük icadını gerçekleştirirken hissettiklerini daha sonra şöyle anlatıyor: “Elektrik ampulü, üzerinde en fazla çalıştığım icattı ve çok ayrıntılı deneyler gerektiriyordu. Şahsen benim hiç cesaretim kırılmadı ve başarı konusunda umutsuzluğa kapılmadım. Aynı şeyi tüm çalışma arkadaşlarım için söyleyemem.” İstediğini elde edene dek direnme tutkusu; Edison’un karşısına çıkan engelleri, sonuçsuz yüzlerce deney sonrası oluşan olumsuz havayı aşmasındaki en önemli dayanağıydı.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span class="char-style-override-15">Thomas Alva Edison’un yaşamının diğer yüzü:</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>6 kardeşinden 3’ü daha o doğmadan yaklaşık 3’er yıl arayla hayatlarını kaybettiler.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Doğduğunda başı olağandan daha büyüktü bu sebeple menenjit olduğu sanılmıştı. (1847)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Öğretmeninin onun hakkındaki yorumu “ahmak” olduğuydu. İşin kötüsü bunu tesadüfen Alva da duymuş ve çok üzülmüştü.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Edison ailesi, Thomas Alva’nın çocukluk döneminde, eski zengin günlerini geride bırakmış ekonomik güçlüklerle boğuşmaktaydı.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Yaramazlıkları sonucu anne, babası ve okul müdüründen çeşitli kereler dayak yedi.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Çocukluğunda sık sık hastalanırdı.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Ailesinin paraya ihtiyacı olduğunu gören Thomas Alva, annesinin gönülsüzce razı olmasıyla 12 yaşında çalışmaya başladı. Sabah 6’dan gece 11’e kadar  süren ilk işinde Edison trende gazete, meyve, sandviç türü şeyler satıyordu.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>“On iki yaşımdan beri bir kuşun ötüşünü duymadım” diyen Edison yaşamının büyük bir bölümünde işitme sorunları çekti.</span></p>
				<p class="Basic-Paragraph-2 para-style-override-5"><span>• </span><span>Çalıştığı trenin eşya vagonunun bir köşesine, izin alarak kurduğu küçük laboratuvarı yandı.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Telgrafçı olarak girdiği yeni işinde boş zamanlarında devam ettirdiği deneylerinden biri patlamayla sonuçlandı ve işinden kovuldu.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Neden olduğu kazalardan dolayı, dört yıl kadar seyyar telgrafçılık yapmak zorunda kalarak çok da düzenli olmayan bir hayat sürdü.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Yaptığı hoş olmayan şakalarından dolayı, çalışma arkadaşları tarafından (şakalar genelde elektrik üzerine); sürekli düşünceli tavrının neden olduğu dikkatsizlik ve işinin yanında  yürüttüğü deney çalışmalarının kazalarla sonuçlanması yüzünden de patronları tarafından, pek sevilmeyen bir kişiydi.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Çalıştığı bir yerde küçük bir tren kazasına neden olduğu düşünüldü ve oradan ayrılmak zorunda kaldı. Başka bir işyerinde deney esnasında, asit dolu kabın yere dökülmesi sonucu delinen zeminden alttaki ofis zarar gördü ve bu işinden de kovuldu.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Yaptığı çalışmalar ilk başlarda ya başarısız (çift kanallı telgraf) ya da başarılı ancak talep gören icatlar değildi (oy kayıt makinası). Borç içindeydi ve yapmayı düşündüğü icatlara istediği desteği bulamıyordu. Borç alarak New York’a geldiğinde aç ve kalacak bir yeri yoktu. Geceyi sokakta geçirmekten başka çaresi kalmamıştı. (1869)</span></p>
				<p class="Basic-Paragraph-2 para-style-override-5"><span>• </span><span>İlerleyen yıllarda yaptığı icatlardan elde ettiği gelirin, 2 milyon dolardan fazlasını cevher işleme işinde kaybetti. (1900)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Bir kış günü çıkan yangında fabrika binalarının yok oluşunu seyretmek zorunda kaldı. (1914)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Denizaltı gemisinde çıkan patlamada beş denizcinin ölmesine, Edison’un depolama pillerinin neden olduğu görüşü hakimdi. (1916)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span>Yaşamının son yılları çeşitli hastalıklarla geçti. (Diyabet, ülser, böbrek sorunları…) </span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Yaşadığı başarısızlıklara, aksiliklere, neden olduğu kazalara, parasızlığa ve hastalıklara rağmen Thomas Alva Edison ısrarla gitmeyi düşündüğü yoldan geri dönmedi; her yıkılışta kalkıp işe yeniden başlama gücüne sahipti. Yaşamının son anına kadar hayata, insanlığa yeni bir şeyler katabilmek için çabaladı, tüm hayal gücünü bu uğurda seferber etti. </span></p>
				<p class="Basic-Paragraph-2 para-style-override-5"/>
				<p class="G-vde---Metin-Ortala" xml:lang="tr-TR">***</p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Radyoaktifliği yani atomların kendiliğinden, başka nitelikte atomlara dönüşme sürecini ispatlayan ve atomun yapısına ait çekirdek buluşunu ortaya koyan, 1908 Nobel Kimya Ödülü sahibi, nükleer fizikçi Ernest Rutherford (1871-1937); “Paramız olmadığı için kafamızı kullanmak zorundayız,” demişti. </span></p>
				<p class="Basic-Paragraph-2 para-style-override-5"><span>Yoksul bir aileden gelen Rutherford’a, bir arkadaşı elde ettiği başarıdan dolayı; “Sen gerçekten çok şanslı birisin, hep dalganın tepesinde seyrediyorsun,” diye söylediğinde, “Unutma, hayatta dalgayı kendin oluşturursun,” diyerek, yaşamda seyrederek değil, çaba göstererek bir yerlere gelinebileceğinin altını çiziyordu.</span></p>
				<p class="Basic-Paragraph-2 para-style-override-5"><span>Buradaki sürpriz, bu direncinizi daha ne kadar sürdüreceğinizi bilmeden devam etmenizdir. Siz direndiğiniz sürece, hedefinize her an yaklaşmaktasınız demektir. Sonuç ne zaman gerçekleşecek onunla ilgilenmez; sadece direnirsiniz, hayallerinizi arzuladığınız ölçüde direnirsiniz. Ve bir gün, düşlediğinizi elde ettiğinizde, asla pes etmeyen irade kendi kendine şöyle der: </span></p>
				<p class="Basic-Paragraph-2 para-style-override-5"><span>“Bu tüm yaşantım boyunca bile sürseydi, sonuna kadar direnirdim.”</span></p>
				<p class="Basic-Paragraph-2 para-style-override-5"><span> Bir de geri dönenler var; belki de düşlerine bir adım kalmışken pes edip geri dönenler. İşte yaşamın sürprizi burada, kuralı ise çok basit: </span></p>
				<p class="Basic-Paragraph-2 para-style-override-5"><span>Sonuna kadar diren ve kazan.</span></p>
				<p class="Basic-Paragraph-2 para-style-override-5"><span>Karar vermek, bir işi gerçekleştirmedeki en önemli adımdır. </span></p>
				<p class="Basic-Paragraph-2 para-style-override-5"><span>Kararlılık ise, işin geriye kalan kısmını halleder. </span></p>
				<p class="Basic-Paragraph-2 para-style-override-5"><span>Direnmek insanı güçlendirir. Savaşmadan asla vazgeçmeyin!</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span class="char-style-override-15">Galileo Galilei’nin yaşamının diğer yüzü:</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• Veba salgınlarının kol gezdiği, sırf bu hastalıktan bazı şehirlerin nüfusunun yarıya indiği, ortalama yaşamın 45 yıl olduğu, bebek ölümlerinin % 20’lere ulaştığı (Galileo’nun 2 yada 3 kardeşi, tam olarak bilinmiyor, daha bebekken yaşamını yitirdi) bir dönemde yaşadı Galileo. (XVI. Yüzyıl.)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• Hayatının neredeyse son 30 yılında sık sık yüksek ateşten yatağa düştü ve romatizma ağrıları çekti.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• Ömrünün son yıllarını Engizisyon mahkemesinin verdiği kararla evinde göz hapsinde geçirdi. (1633–1642)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• Artık yazdığı kitabını yaşadığı çevrede yayımlatamıyor başka ülkelere gönderiyordu. (İki Yeni Bilim Hollanda’da basıldı, 1638.)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• Son kitabı “İki Yeni Bilim” Hollanda’dan ona ulaştığında artık gözleri hiç görmüyordu. Yaşamının son dönemini kör olarak tamamladı. (1638–1642)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Hedefleriniz için çaba gösterirken karşınıza engeller çıkacaktır. Bu sizin düşleriniz için bir şeyler yaptığınızın kanıtıdır. Yolculuğa çıkmazsanız engelde olmaz, düşlerinize kavuşmak da…</span></p>
				<p class="Basic-Paragraph-2 para-style-override-5"><span>Başarının en önemli formülü çalışmaktır. Başarısızlığın formülü ise bir süre çalışma gayreti gösterip sonuca ulaşamadan yılmaktır, belki de sona sadece bir adım kalmışken…</span></p>
				<p class="Basic-Paragraph-2 para-style-override-5"><span>Tavşan bir gün bir eczaneye girer, sorar: “Havuç var mı havuç?” Bunun üzerine eczacı: “Maalesef biz sadece ilaç satıyoruz,” der. Tavşan dışarı çıkar. On dakika sonra tekrar gelir: “Havuç var mı havuç?” der. </span></p>
				<p class="Basic-Paragraph-2 para-style-override-5"><span>Eczacı sakinliğini korumaya çalışarak: </span></p>
				<p class="Basic-Paragraph-2 para-style-override-5"><span>“Az öncede söylediğim gibi, biz sadece ilaç satıyoruz ama manav iki sokak arkada,” der.</span></p>
				<p class="Basic-Paragraph-2 para-style-override-5"><span>Tavşan gider ama tekrar tekrar gidip gelmeye devam eder. Duruma daha fazla katlanamayan eczacı tavşana bir daha gelip havuç isterse Allah yarattı demeyip ağzını burnunu kıracağını, bütün dişlerini dökeceğini söyler. </span></p>
				<p class="Basic-Paragraph-2 para-style-override-5"><span>Aradan 10-15 dakika geçmeden tavşan yeniden damlar. Fakat eczacıda artık dayanma gücü kalmamıştır ve tavşanın bütün dişlerini döküp eline verir, arkasından da bir tekme, kapı dışarı atar. Eczacı kurtulduğundan emindir. </span></p>
				<p class="Basic-Paragraph-2 para-style-override-5"><span>Tam koltuğa oturup derin bir nefes alacakken kapıdaki sesle irkilir: </span></p>
				<p class="Basic-Paragraph-2 para-style-override-5"><span>“Havuj juyu vay mı, havuj suyu?”</span></p>
				<p class="Basic-Paragraph-2 para-style-override-5"><span>Hedefe ulaşmada gösterilen ısrar ve o yolda önümüze çıkan engellere karşı direnmek, amaçlarımıza kavuşmamızı sağlayacak en etkili yöntemlerden biridir. Ancak öyküdeki tavşanın yaptığı gibi, direnmek eğer amacın önüne geçerse hedefimizle aramıza asıl güçlüğü koyan biz oluruz. Öğrendiklerimizden yola çıkarak yeni bilgilerimizi planımıza zamanında yansıtmalıyız.</span></p>
				<p class="Basic-Paragraph-2 para-style-override-5"><span>Biraz geç de olsa eczacının tavsiyesine uyan tavşan, hedefe (havuca) ulaşmada öğrendiği yeni bilgiyi planına yansıtarak manava gider. Ancak bir önceki etapta anlamsız ısrarıyla çok vakit kaybetmiştir.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Tavşan: “Havuç var mı?”</span></p>
				<p class="Basic-Paragraph-2 para-style-override-5"><span>Manav: “Biraz önce bitti.”</span></p>
				<p class="Basic-Paragraph-2 para-style-override-5"><span>Tavşan: “Peki havuç var mı?”</span></p>
				<p class="Basic-Paragraph-2 para-style-override-5"><span>Manav: “Duymadın mı? Az önce bitti dedim ya.”</span></p>
				<p class="Basic-Paragraph-2 para-style-override-5"><span>Tavşan: “O zaman havuç var mı?”</span></p>
				<p class="Basic-Paragraph-2 para-style-override-5"><span>Manav: “Yok be yok! Bir daha havuç var mı dersen seni o uzun kulaklarından çiviyle tavana asarım.”</span></p>
				<p class="Basic-Paragraph-2 para-style-override-5"><span>Tavşan: “Peki çivi var mı?”</span></p>
				<p class="Basic-Paragraph-2 para-style-override-5"><span>Manav: “Yok.”</span></p>
				<p class="Basic-Paragraph-2 para-style-override-5"><span>Tavşan: “O zaman havuç var mı?”</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-13"><span class="char-style-override-12">Kavramları yeniden tanımlayalım:</span></p>
				<p class="Basic-Paragraph-2 para-style-override-13"/>
				<p class="Basic-Paragraph-2 para-style-override-13"><span>BAŞARISIZ= </span><span class="char-style-override-5">BAŞ</span><span>-ından itibaren </span><span class="char-style-override-5">ARI</span><span> gibi çalışacağım, </span><span class="char-style-override-5">SIZ</span><span>-lanmak yok. (Bu kavram bize; en başından itibaren arı gibi çalışıp sızlanmadan gerekli adımları yerine getirdiğimiz takdirde, elinden geleni yapmış olmanın gururundan başka, hissedilecek bir duyguya yer kalmayacağını anlatır.)</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span class="char-style-override-5">Tekrar tekrar ayağı tökezleyebilir insanın!</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Annesi onu evlatlık vermek zorundaydı, ancak bir şartı vardı; alacak aile üniversite mezunu olmalıydı. Tüm işlemler tamamlanmışken onu alacak ailenin “aslında biz bir kız çocuğu istiyoruz” diyerek vazgeçmesiyle listedeki diğer aileye başvuruldu. </span></p>
				<p class="Basic-Paragraph-2 para-style-override-5"><span>Bu aile üniversite mezunu değildi ama </span><span class="G--l- char-style-override-7">Steve Jobs’un annesini, onu </span><span>büyüyünce üniversiteye gönderme sözü vererek ikna ettiler.</span><span class="G--l- char-style-override-7"> </span></p>
				<p class="Basic-Paragraph-2 para-style-override-5"><span class="G--l- char-style-override-7">17 sene sonra Steve Jobs, ü</span><span>niversite eğitimine başlamıştı. Ancak 6 ay sonra ailesinin birikmiş tüm parasının, pahalı bulduğu üniversiteye gideceğini düşünerek okuldan ayrıldı;</span><span class="G--l- char-style-override-7"> sadece hoşuna giden dersleri almaya devam etti. </span></p>
				<p class="Basic-Paragraph-2 para-style-override-5"><span class="G--l- char-style-override-7">Yurtta odası olmadığından arkadaşlarının odasında yerde yatıyor; </span><span>kola şişelerinin 5 sentlik depozitolarıyla yemek alıyor; her pazar akşamı güzel bir yemek yemek için 10 kilometre uzaktaki bir kiliseye gidiyordu.</span><span class="G--l- char-style-override-7"> </span></p>
				<p class="Basic-Paragraph-2 para-style-override-5"><span class="G--l- char-style-override-7">Bu dönemde aldığı </span><span>kaligrafi (güzel yazı) dersi 10 yıl sonra ilk Macintosh bilgisayarı tasarlarken oldukça işine yaradı. Bu bilgisayar; yazının bir sistem içinde boyutlandırılmasını, düzenlenmesini, çok yönlü yazı karakterlerine veya boşlukları doğru orantıda kullanan fontlara sahip olmasını sağlayan (tipografi) günümüz bilgisayarlarının temelini oluşturuyordu.</span></p>
				<p class="Basic-Paragraph-2 para-style-override-5"><span class="G--l- char-style-override-7">Üniversiteden ayrıldıktan sonra Atari Şirketi’nde bir süre oyun tasarımcısı olarak çalıştı. 1976 yılında Steve Jobs, arkadaşı </span><span>Steve Wozniak ile Apple’ı ailesinin garajında kurduğunda 21 yaşındaydı. </span></p>
				<p class="Basic-Paragraph-2 para-style-override-5"><span>Apple-I, Apple-II, Apple-III: Bu arka arkaya gelen modeller arasında özellikle Apple-II ev piyasasında önemli bir yer elde etti. 1980 yılında Apple Computer halka açıldı. 2 kişiyle başlayan çalışma 10. yılın sonunda, 4000 çalışanlı ve 2 milyar dolarlık bir şirkete dönüşmüştü. </span></p>
				<p class="Basic-Paragraph-2 para-style-override-5"><span>Her şey yolunda gidiyordu ki kendi kurduğu şirketinden kovuldu: Apple büyük bir şirket haline gelince yönetim kurulu, </span><span class="G--l- char-style-override-7">Steve Jobs ile birlikte yönetimi üstlenecek, genişlemeyi sağlayacak birini daha işe almıştı. Bir süre sonra </span><span class="G--l- char-style-override-7">geleceğe yönelik görüş farklılıkları ortaya çıkınca yönetim kurulu Steve Jobs ile yollarını ayırdı.  </span></p>
				<p class="Basic-Paragraph-2 para-style-override-5"><span>“30 yaşında dışarıda kalmıştım. Hem de herkesin gözü önünde. </span><span class="G--l- char-style-override-7">Hayatımın odak noktası olan şey bir anda yok olmuştu</span><span>, bu büyük bir yıkımdı” diye tanımlıyor </span><span class="G--l- char-style-override-7">Steve Jobs o günleri. Ve yeniden başlamaya karar verdi. Bundan sonrasını Steve Jobs’tan dinleyelim: </span></p>
				<p class="Basic-Paragraph-2 para-style-override-5"><span>“O zaman farkına varmamıştım ama Apple’dan kovulmak başıma gelebilecek en iyi şey olmuştu. </span><span class="G--l- char-style-override-7">Başarılı olmanın ağırlığı yeniden başlamanın hafifliğiyle yer değiştirmişti</span><span>, hiçbir şey hakkında eskisi kadar emin değildim. </span></p>
				<p class="Basic-Paragraph-2 para-style-override-5"><span>Hayatımın en yaratıcı dönemine girmek üzere özgürleşmiştim. Sonraki beş sene NeXT adında bir şirket kurdum, Pixar adında başka bir şirket ve eşim olacak inanılmaz kadına âşık olmuştum. Pixar’da dünyanın ilk bilgisayar animasyon filmi Toy Story’yi yarattık ve şu an dünyanın en başarılı animasyon stüdyosuyuz. </span></p>
				<p class="Basic-Paragraph-2 para-style-override-5"><span>İnanılmaz olaylar zincirinden sonra; Apple NeXT’i satın aldı, ben Apple’a döndüm ve Apple’ın yenilenmesinin kalbinde NeXT’te geliştirdiğimiz teknoloji yatıyor. Ve Laurence ile harika bir aile kurduk.</span></p>
				<p class="Basic-Paragraph-2 para-style-override-5"><span>Apple’dan kovulmamış olsaydım bunların hiçbirinin olmayacağından son derece eminim. Tadı çok kötü bir ilaçtı, ama sanırım hastanın da buna ihtiyacı vardı. Bazen hayat kafanıza bir tuğlayla vurur. Sakın inancınızı kaybetmeyin.”</span></p>
				<p class="Basic-Paragraph-2 para-style-override-5"><span class="G--l- char-style-override-7">Steve Jobs, </span><span>12 Haziran 2005’te Stanford Üniversitesi diploma töreninde, Stanford Stadyumu’nda, 23 bin kişiye siyah cübbenin altında kot pantolon ve sandaletleriyle yaptığı konuşmada, bugünlere nasıl geldiğini anlattıktan sonra konuşmasına şöyle devam etti:</span></p>
				<p class="Basic-Paragraph-2 para-style-override-5"><span>“Bir yıl kadar önce bana kanser teşhisi kondu. Sabah 7:30’da girdiğim ultrasonda pankreastaki tümör bariz bir şekilde görünüyordu. Bense pankreasın ne olduğunu bile bilmiyordum. Doktorlar bu tip bir kanserin tedavisinin neredeyse imkânsız olduğunu ve üç ila altı aydan fazla yaşamayı beklemememi söylediler. </span></p>
				<p class="Basic-Paragraph-2 para-style-override-5"><span>Bu, çocuklarınıza ilerideki 10 yıl içinde söyleyeceklerinizi birkaç ay içinde söylemeye çalışmak demekti. Bu, ailenizin rahatı için gerekli her şeyin kısa zamanda yapılması demekti. </span></p>
				<p class="Basic-Paragraph-2 para-style-override-5"><span>“Bu, veda etmek demekti.</span></p>
				<p class="Basic-Paragraph-2 para-style-override-5"><span>“Bütün gün o teşhisle yaşadım. Akşama doğru biyopsi yapıldı, boğazımdan bir endoskop soktular, mide ve bağırsaklarımdan geçerek bir iğneyle pankreasımdaki tümörden birkaç hücre aldılar. Ben narkozla uyutulmuştum, fakat eşimin söylediğine göre doktorlar alınan hücreleri mikroskobun altına koyduklarında sevinç çığlıkları attığını söyledi. Benim kanserim ameliyatla tedavi edilebilecek bir türdenmiş. Ameliyat oldum ve şimdi iyileştim.</span></p>
				<p class="Basic-Paragraph-2 para-style-override-5"><span>“Zamanınız kısıtlı, bu yüzden başkalarının hayatını yaşayarak onu harcamayın. Başkalarının düşüncelerinin sonuçlarıyla yaşama dogmasına takılıp kalmayın. Başka insanların fikirlerinin gürültüsünün kendi kalbinizin sesini duymanızı engellemesine izin vermeyin. Ve en önemlisi kalbinizin ve sezgilerinizin yolundan gidecek cesarete sahip olun. Kalbiniz ve sezgileriniz ne yapmak istediğinizi bilirler. Bunun dışındaki her şey ikinci planda.” </span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Bir adımda tökezlememiz bir daha yaşam boyu tökezlemeyeceğimiz anlamına gelmez. Tekrar tekrar ayağı tökezleyebilir insanın; hatta boylu boyunca yere uzandığı, yüzüstü kapaklandığı da olur kimi zaman. Bunların hiçbir önemi yok. Hayat, düz bir yol değildir hiç kimse için. Önemli olan takılmalardan, tökezlemelerden, kalkmalardan bir şeyler öğrenmek; bir önceki adımın bize kattıklarıyla bir önceki biz olarak kalmamak. </span></p>
				<p class="Basic-Paragraph-2 para-style-override-5"><span>Ve düştüğü yerde kalmadan, kaç kere olduğunu önemsemeden, yeniden ve yeniden ayağa kalkmak; gözünü ufuklara dikerek sağlam adımlar atma azminde olmak.</span></p>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-9"/>
				<p class="Basic-Paragraph-2 para-style-override-10"><span class="char-style-override-6" xml:lang="en-US">“Önemli olan yere düşüp düşmememiz değil. Düştükten sonra kalkabiliyor musunuz?” </span></p>
				<p class="Basic-Paragraph-2 para-style-override-7"><span xml:lang="en-US"><br/>Vincent Thomas Lombardi (1913-1970)</span></p>
				<p class="Basic-Paragraph-2 para-style-override-5"/>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-5"><span>Hepimiz yaşamda istediklerimizin yanında istemediğimiz sonuçlarla da karşılaşırız. Hayat ise bir sıralama yaparak kendini sıkıntıya sokmaz. “Bir önceki yapılan işin sonucu başarısızdı, şimdiki başarılı olmalı” gibi şeyler düşünmez yaşam… Siz iyi bir insansınız diye size ayrıcalık da yapmaz. Sadece doğru yaklaşımlara, doğru nedenleri sıralayarak ve öğrendikleriyle doğru değişim esnekliği gösterenlere daha iyi sonuçlar sunar.</span></p>
				<p class="Basic-Paragraph-2 para-style-override-5"><span>Karşımıza çıkan engellerden dolayı hedefimizden, hayalimizden vazgeçmek; bizi o an yaşanan sıkıntıdan kurtararak kısa süreli bir rahatlama verebilir. Ama insanın rüyalarından vazgeçmesinin pişmanlığı ve mutsuzluğu daha uzun süreli ve kalıcı olacaktır.</span></p>
				<p class="Basic-Paragraph-2 para-style-override-5"><span>Eğer hedefinizi doğru şekilde tespit eder ve ona kilitlenirseniz; ne endişeleriniz sizi yolunuzdan alıkoyar, ne de karşılaşacağınız engeller.</span></p>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-10"><span class="char-style-override-6" xml:lang="en-US">“Fırtınanın ortasında gemi terk edilseydi kimse okyanusu geçemezdi.”</span></p>
				<p class="Basic-Paragraph-2 para-style-override-7"><span xml:lang="en-US"><br/>Charles F. Kettering (1876-1958)</span></p>
				<p class="Basic-Paragraph-2 para-style-override-8"/>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-13"/>
				<p class="Basic-Paragraph-2 para-style-override-13"><span class="char-style-override-12">Kavramları yeniden tanımlayalım:</span></p>
				<p class="Basic-Paragraph-2 para-style-override-13"/>
				<p class="Basic-Paragraph-2 para-style-override-13"><span>YENİLGİ = </span><span class="char-style-override-5">YENİ İLGİ</span><span> (Bu kavram bize, ilgimizi yeni bir yöne çevirmenin tam zamanı olduğunu anlatır. Yani artık başka bir yol denemenin tam zamanıdır.)</span></p>
				<p class="Basic-Paragraph-2 para-style-override-13"/>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>• </span><span class="char-style-override-5">Çocuğunuza bir iyilik yapın ve onun zorluklar karşısında mücadele edebilme gücünün olduğunu görmesini sağlayın.</span></p>
				<p class="Basic-Paragraph-2 para-style-override-5"/>
				<p class="Basic-Paragraph-2 para-style-override-5"><span>Çocuğunuza bir iyilik yapın ve ona zorluklar karşısında mücadele edebilme, direnebilme gücünün olduğunu ve bunu kullandıkça daha da geliştiğini görmesini sağlayın. “Ben yaşayamadım çocuğum yaşasın”, “Ben yiyemedim o yesin” düşüncesiyle elini sıcak sudan soğuk suya sokmadığımız çocuklarımız, bir süre sonra her şeyi rahatlıkla elde etmeye o denli alışıyorlar ki bir gün kanat çırpmaları gerektiğinde, yeterince güçlenemeyen kaslarıyla uçmak bir yana, ne kadar üzücüdür ki tepeüstü yere çakılıyorlar.</span></p>
				<p class="Basic-Paragraph-2 para-style-override-5"><span>Gözümüzden sakındığımız çocuklarımızın, yüreğimizi burkan bu sahnelerine şahit olmak istemiyorsak onlara her şeyi elde etmenin o kadar da kolay olmadığını göstermek zorundayız. </span></p>
				<p class="Basic-Paragraph-2 para-style-override-5"><span>Çocuk</span><span class="char-style-override-5"> </span><span>bir şeyi yapmak için uğraş verirken karşılaştığı ilk zorlukta “Aman o zorluk çekmesin” deriz veya yaptığı yanlışında onu hemen biz düzeltir tamamlarız. Deneyerek, hayal kurarak, çıkış yoluna ulaşmak için çaba harcayarak öğrenmesine; bu kabiliyetlerini ortaya çıkarmasına, güçlendirmesine izin vermeyiz. </span></p>
				<p class="Basic-Paragraph-2 para-style-override-5"><span>Sonuç: Hayal kurmaktan yoksun, herhangi bir işin sonucuna ulaşıncaya dek sabredemeyen bir nesil…</span></p>
				<p class="Basic-Paragraph-2 para-style-override-5"><span>Zorluklar içinde yetişen çocuklar doğal ve zorunlu olarak bunu (hayatı) görüp mücadele güçlerini geliştiriyorlar; hayatta kalabilmek adına. Ancak belli bir gelir düzeyindekiler ise meyvenin (hayallerin) ağaçta kendiliğinden olduğu düşüncesiyle büyüyorlar. Ağacın o meyveyi vermesi için önce dikilmesi, sulanması, ilaçlanması, gübrelenmesi vs. gibi aşamalar sonucunda günlerce, belki yıllarca beklenmesini ve belki de sonuçsuz kalan çabalarla, tutmayan fidanlarla yeniden başa dönerek, tekrar ve tekrar başlanması gerektiğini göstermemiz; ona yaşamla ilgili en iyi meyveyi vermemiz demektir. Hayat boyu kullanacağı en iyi hediyedir bu.</span></p>
				<p class="G-vde---Metin-Ortala" xml:lang="tr-TR"/>
				<p class="Basic-Paragraph-2 para-style-override-10"><span class="char-style-override-6" xml:lang="en-US">“Kuru pantolon ile balık tutulmaz.” </span></p>
				<p class="Basic-Paragraph-2 para-style-override-7"><span xml:lang="en-US"><br/>Miguel de Cervantes (1547-1616)</span></p>
			</div>
		</div>
	</body>
</html>