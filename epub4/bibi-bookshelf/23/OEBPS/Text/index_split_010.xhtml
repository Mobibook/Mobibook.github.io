<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2015-1-7" name="creation-time" />
  <meta content="2015-1-13" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>
    </div>

    <div class="s1">
      <h1 class="calibre2"><span class="none5">Bölüm</span> <span class="none5">7</span></h1>

      <p class="calibre2"> </p>

      <p class="calibre2"> </p>

      <p class="calibre2"><span class="none4">BULUTLAR akşamüstü güneşinin çevresine üşüşmüştü, ama Oregon’da gökyüzü hâlâ yakut rengindeydi. Tıpkı parlak gözlü kargalar gibi polisler de yangın kulesinin uzamakta olan gölgesinde toplanmışlardı.</span></p>

      <p class="calibre2"><span class="none4">Kule, kent ve eyalet sınırını ayıran bölgede yer alan bir dağ sırtında olduğundan, şu anda burada bulunan polislerin çoğu kent polislerinden oluşuyorsa da, aralarında iki eyalet devriye polisi de bulunuyordu. Üniformalı devriye polisleriyle birlikte tıknaz, elli yaşlarına yakın, saçları fırça gibi kesilmiş, siyah pantolonlu ve gri balıksırtı spor ceketli bir adam daha vardı. Junior, ablak yüzü neredeyse dümdüz olan ve ikinci bir çene gibi duran gıdısı güçsüz gerçek çenesinden daha yapılı görünen bu adamın görevinin ne olduğunu bilmiyordu. Adamın yüzünde sol gözünü çevreleyen, burun kemiğinin çoğu kısmında koyulaşan, daha açık bir tonda alnının yarısına yayılan ve sol yanağının üst tarafını kaplayarak göz çevresine ulaşan bir doğum lekesi olmasa, solda sıfır kalan on bin kişinin arasında bile, en az dikkat çekecek birisiydi.</span></p>

      <p class="calibre2"><span class="none4">Polisler kendi aralarında mırıltıdan da alçak bir ses tonuyla konuşuyorlardı. Ya da belki Junior onları net olarak duyamayacak kadar dalgındı.</span></p>

      <p class="calibre2"><span class="none4">Şu andaki soruna dikkatini vermekte zorlanıyordu. Aklından geçen garip ve birbirinden kopuk düşünceler, uğursuz bir denizdeki yavaş hareketli, kaypak, fırtına habercisi dalgalar gibiydi. Daha önceden yürürken soluk soluğa kalan Junior, patikadan indikten sonra, Chevy’sine ulaşmış ve</span> <span class="none4">aşırı</span> <span class="none4">bir hızla, en yakın kasaba olan Spruce Hills’e gelince, bu garip duruma girmişti. Kasabaya doğru ilerlerken, arabayı öyle hatalı kullanmıştı ki, siyah beyaz bir devriye arabası onu durdurup kenara çekmeye çalışmıştı, ama kendisi o sırada hastaneden sadece bir blok uzakta olduğu için oraya ulaşana dek durmamış, hastane girişinin virajını çok keskin bir biçimde dönmüş, arabayı sarsarak kaldırıma çıkmış, orada park etmiş olan bir arabaya neredeyse çarpacak gibi olmuş, acil servisin önündeki park yasağı olan yolda kayarak durmuş ve Chevy’den sarhoş gibi inerek oradaki polise “Bir ambulans bulun, bir ambulans bulun” diye bağırmıştı.</span></p>

      <p class="calibre2"><span class="none4">Dağ sırtına geri dönerlerken, polis kruvazörünü kullanan polisin yanında önde oturduğu ve bir ambulansla birlikte birkaç devriye arabası tam arkalarından hızla onları izlediği sırada, tüm yol boyunca istem dışı titreyip durmuştu. Polis memurunun sorularına yanıt vermeye çalıştığında ise, sanki kendi sesi değilmiş gibi çıkan zayıf, çatlak bir sesle yalnızca durmaksızın, “Yüce İsa, yüce İsa,” diyebilmişti.</span></p>

      <p class="calibre2"><span class="none4">Ardından, otoyolda güneş ışığı almayan dik yamaçlı bir vadiden geçtikleri sırada da tortulu kaya mesnetlerinin üstündeki işaret kulesinin yanıp sönen kan kırmızı ışıklarını görünce, tüm vücudunu ekşi kokulu bir ter kaplamıştı. Önlerinde ilerleyen trafiği açmak amacıyla ara sıra çalan sirenin sesiyle birlikte kendisi de bağırmak ve korku, keder, karmaşa ve sevdiğini yitirme duygusuyla bir çığlık koparmak için can atmıştı. Ama bu isteğini bastırmasının nedeni, eğer böyle bir davranışta bulunursa, kendisini uzun, hem de çok uzun bir süre susturamayacakmış gibi hissetmesinden kaynaklanmıştı.</span></p>

      <p class="calibre2"><span class="none4">Olay yerine ulaştıklarında, havasız arabadan inmiş, buradan ayrıldığı zamankinden daha serinlemiş olan havaya çıkmış, polislerle sağlık görevlileri yanına gelene dek huzursuz bir biçimde orada öylece durduktan sonra, adamlar rahatça yürürlerken, kendisi duraksayarak hareket edip küçük taşlarda bile tökezleyerek, onları yabani otların arasından geçirmiş ve Naomi’nin yanına getirmişti.</span></p>

      <p class="calibre2"><span class="none4">Kendisinin, cennet bahçesindeki elmayı yiyen o ilk erkek kadar suçlu göründüğünü biliyordu. Terlemesi, geçirdiği kasılma ve titreme nöbetleri, sesinin engelleyemediği savunucu tonu, kimsenin gözlerinin içine birkaç saniyeden fazla bakamaması; bunların tümü bu profesyonellerden hiçbirisinin göz ardı edemeyeceği ve onu ele veren davranışlardı. Kendini toparlaması gerektiğinin farkında olmasına karşın, bunu başaramıyordu.</span></p>

      <p class="calibre2"><span class="none4">Şimdi burada, bir kez daha karısının cesedinin yanındaydı.</span></p>

      <p class="calibre2"><span class="none4">Ölüm sonrasında görülen venöz göllenmeden ötürü vücudun alt kısımlarında yer alan morluklar Naomi’de de oluşmuş ve çıplak bacaklarının ön taraftarıyla, çıplak olan her iki kolunun tek tarafından ve yüzünden çekilerek bu kısımları bembeyaz bırakan kan, vücudunun en alt noktalarına dek süzülmüştü. Ama cansız bakışlı gözleri hâlâ şaşırtıcı bir parlaklıktaydı. Bu düşüşün o harika, lavanta mavisi gözlerinin hiçbirisinde ani bir kanamaya neden olmaması ne kadar olağan dışı bir durumdu. Etrafta hiç kan olmaması da şaşılacak bir şeydi.</span></p>

      <p class="calibre2"><span class="none4">Junior karısının cansız bedenine bakıp durduğu sırada, tüm polislerin de kendisine bakıp durduklarının farkında olduğu için, çılgınca, masum bir kocanın ne yapması veya ne söylemesi gerektiğini düşünüyor, ama ne belleği ona yardımcı oluyor ne de düşüncelerini toparlayabiliyordu.</span></p>

      <p class="calibre2"><span class="none4">içinde kopan fırtına gittikçe şiddetlenmiş ve bunun gözle görünür belirtileri daha da belirginleşmişti. Sona ermekte olan öğleden sonranın bu serin havasında bile, elektrikli iskemleye bağlanmış gibi, aşırı bir biçimde terliyordu; sanki suya batıp çıkmış bir haldeydi. Ve titreyip durduğu sırada da kemiklerinin, tıpkı içi kaynar su dolu bir kapta haşlanan katı yumurtaların kabukları gibi takırdadığını düşünüyordu.</span></p>

      <p class="calibre2"><span class="none4">Bu işten kurtulabileceğini mi aklından geçirmişti yani? Ya böyle bir saplantıya kapılmış ya da delirmiş olmalıydı.</span></p>

      <p class="calibre2"><span class="none4">Sağlık görevlilerinden biri, Naomi’nin nabzını kontrol etmek için onun yanına çömeldi, ama bu durumda, adamın davranışı yalnızca formalite gereği ve neredeyse mantıksızca yapılmış bir hareketti.</span></p>

      <p class="calibre2"><span class="none4">Junior’ın yanına yaklaşan birisi, “Olayın nasıl olduğunu bir kez daha anlatır mısın?” diye sordu.</span></p>

      <p class="calibre2"><span class="none4">Başını kaldıran Junior, yüzünde doğum lekesi olan tıknaz adamın gözlerinin içine baktı. Çelik grisi tonundaki, sert ifadeli, ışıl ışıl parlayan bu gözler o şanssız yüze yakışmayan şaşırtıcı bir güzellikteydi.</span></p>

      <p class="calibre2"><span class="none4">Adamın uzun bir tünelin sonundan gelirmiş gibi çıkan sesi, Junior’un kulaklarında bomboş bir biçimde yankılandı. Ya da bu sesin, son yemekten sonra idam odasına gitmek için uzun uzun yürünen o ölüm koridorunun en ucundan gelmiş olduğunu söylemek daha doğruydu.</span></p>

      <p class="calibre2"><span class="none4">Junior başını hafifçe geri eğip, yüksekteki gözlem platformu boyunca uzanan parmaklığın kırık bölümüne baktı.</span></p>

      <p class="calibre2"><span class="none4">Diğerlerinin de oraya baktıklarının farkındaydı.</span></p>

      <p class="calibre2"><span class="none4">Herkes susmuştu. Etraf bile morg sessizliğine bürünmüştü. Kargalar uçup gitmişlerdi; gökyüzünde şimdi yalnızca, sanki adaleti simgeler gibi, yakaladığı avıyla birlikte kulenin üstünde sessizce süzülen bir şahin vardı.</span></p>

      <p class="calibre2"><span class="none4">“O. Bir şey yiyordu. Kuru kayısı.” Junior neredeyse fısıltıyla konuşmasına karşın, dağ sırtı öylesine sessizdi ki, resmi jüri üyesi sıfatı taşımamakla birlikte öyleymiş gibi görünen her polis memurunun, kendisinin söylediklerini açık seçik duyduğundan hiç kuşkusu yoktu. “Yürüyordu. Platformda. Duraksadı. Manzaraya baktı. Parmaklığa dayandı. Ve o… o … gitti.”</span></p>

      <p class="calibre2"><span class="none4">Bunları söylemeye çalıştıktan sonra, kuleye ve kaybettiği aşkına artık bakamayan Junior, aniden dizlerinin üstüne çöktü ve kusmaya başladı. Tüm yaşamı boyunca geçirdiği hastalıklarda kusmadığı kadar fazla kusuyordu. Ağzından fırlayan acı, yoğun ve korkunç miktardaki kusmuk, yediği basit öğle yemeğine oranla çok daha fazlaydı. Mide bulantısı onu rahatsız etmiyordu, ama karın kasları öylesine acı verici bir biçimde kasılıyordu ki, iki büklüm oldu ve her spazmın ardından daha çok,</span> <span class="none4">aşırı</span> <span class="none4">bir şekilde kusmaya başladı; ta ki yulaf unu yeşili hafif bir safra çıkarana dek. Bu artık son olmalıydı, ama değildi, çünkü şimdi daha fazla safra çıkarmaya başlamıştı; asitli, diş etlerini yakan bir safraydı bu Ah Tanrım, lütfen, hayır ve hâlâ safra çıkarmaktaydı. Tüm vücudu inip kalkıyor, soluk alırken ağzına tadı iğrenç bir şey geliyor ve boğulacak gibi oluyordu. Kusmuk yığınına bakmamak için, sulanan gözlerini yumdu, ama o pis kokuyu duymazlıktan gelemiyordu.</span></p>

      <p class="calibre2"><span class="none4">O sırada yanına yaklaşan ve buz gibi soğuk eliyle ensesine bastıran sağlık görevlilerinden biri, “Kenny! Bu adam hematemesis geçiriyor!” diye bağırdı.</span></p>

      <p class="calibre2"><span class="none4">Ardından, ambulansa doğru koşan ayak sesleri duyuldu. Kenny olmalıydı bu. İkinci sağlık görevlisi.</span></p>

      <p class="calibre2"><span class="none4">İyi bir fizyoterapist olabilmek için, Junior branş dışı birçok ders almıştı; bu nedenle hematemesisin anlamını biliyordu. Hematemesis kan kusmak demekti.</span></p>

      <p class="calibre2"><span class="none4">Şimdi çok daha acı verici olmaya başlayan karın kasılmalarından ötürü ağlamamaya çalışırken, gözlerini açıp kustuğu sulu yeşil yığına baktığı sırada, buna karışmış olan şerit gibi kırmızılıkları gördü. Şeritler parlak kırmızıydı. Mideden gelen kan ise koyu kırmızı olurdu. Bu, yutaktan gelmiş olmalıydı. Tabii eğer geçirmekte olduğu yoğun spazmların inanılmaz şiddetiyle midesindeki bir atardamar çatlamamışsa; çünkü böyle bir durumda yaşamını yitirebilirdi.</span></p>

      <p class="calibre2"><span class="none4">Kulenin üstünde süzülerek uçan adalet simgesi şahinin daireler çizerek aşağıya doğru alçalıp alçalmadığını merak ediyor, ama başını kaldırıp yukarıya bakamıyordu.</span></p>

      <p class="calibre2"><span class="none4">Şimdi, bunun nasıl olduğunu fark etmemiş olmasına karşın, dizlerinin üstüne çö</span><span class="none4">kmüş bir halde değildi; sağ yanın</span><span class="none4">a doğru döndürülmüştü. Başı sağlık görevlilerinden biri tarafından kaldırılmış ve yana doğru eğilmişti. Kustuğu safrayla kanı, boğulmadan ağzından çıkarabilsin diye.</span></p>

      <p class="calibre2"><span class="none4">Midesindeki burgulu sancılar olağanüstüydü; ölüm coşkusu gibi. Onikiparmak bağırsağında, midesinde ve yemek borusunda oluşan, hâlâ azalmayan ve bağırsak hareketlerini engelleyen spazmlar yine dalga dalga gelmeye devam ediyor ve şimdi her kasılmanın arasında, çok başarılı olmasa da, çılgınca soluk almaya çalışıyordu.</span></p>

      <p class="calibre2"><span class="none4">Önce sol dirseğinin kıvrımının tam üstünde soğuk bir ıslaklık hissetti. Ardından da bir sızı. Hissettiği soğuk ıslaklık, bulunacak bir damarı daha iyi görmek için, sol kolunun etrafına turnike biçiminde bağlanan ince lastik bir borudan ve sızı da kocaman bir iğnenin batırılmasından kaynaklanmıştı.</span></p>

      <p class="calibre2"><span class="none4">Ona mide bulantısını kesen bir ilaç vermiş olmalıydılar. Ama bu onu kurtaracak kadar çabuk etki etmeyecekti anlaşılan.</span></p>

      <p class="calibre2"><span class="none4">Ocak havasını yarıp geçen, sivri kanatların çıkardığı şşşşş diye hafif bir ses duyduğunu sandı. Ama başını kaldırıp bakmaya cesaret edemiyordu.</span></p>

      <p class="calibre2"><span class="none4">Boğazına kocaman bir yumru düğümlenmişti.</span></p>
    </div>

    <div class="s1">
      <p class="calibre2"><span class="none4">Derin bir acı. Ve sonra, tıpkı kabaran midesinden ve yemek borusundan ağzına doğru acımasızca yükselen kanlar gibi, başının içine de karanlık doluştu.</span></p><br class="calibre3" id="calibre_pb_10" />
    </div>
  </div>
</body>
</html>
