<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2015-1-7" name="creation-time" />
  <meta content="2015-1-13" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>
    </div>

    <div class="s1">
      <h1 class="calibre2"><span class="none5">Bölüm</span> <span class="none5">55</span></h1>

      <p class="calibre2"> </p>

      <p class="calibre2"> </p>

      <p class="calibre2"><span class="none4">ÇİNLİ nüfusun hayli yoğun olduğu San Francisco’da, Çin kökenli Amerikalılar için 1965 yılı Yılan Yılı’ydı. Junior Cain için ise, bu şekilde başlamamasına karşın, Tabanca Yılı olmuştu.</span></p>

      <p class="calibre2"><span class="none4">Junior’ın San Francisco’da geçirdiği ilk yıl, ülke ve dünya için olaylarla dolu bir yıldı. Yüzyılın en büyük adamı olup olmadığı o zamana dek tartışılan Winston Churchill ölmüştü. Amerika Birleşik Devletleri Kuzey Vietnam’a karşı ilk hava akınlarını başlatmış ve Lyndon Johnson bu çatışmada çarpışacak asker sayısını 150.000’e çıkartmıştı. Bir uzay aracının dışında uzay yürüyüşü yapan ilk kişi bir Sovyet kozmonotu olmuştu. Watts’da meydana gelen ırkçılık ayaklanmaları beş gün tüm şiddetiyle sürmüştü. 1965 Oylama Hakları Bildirisi imzalanarak kanunlaşmıştı. Los Angeles Dodger beyzbol takımının oyuncusu Sandy Koufax mükemmel bir vuruş yapmış ve hiçbir vurucunun ilk köşe noktasına ulaşamadığı bir hızda buraya ulaşmayı başarmıştı. T. S. Eliot ölmüş ve Junior bu şairin eserlerinden birini Ayın Kitabı Kulübü’nden satın almıştı. Başka ünlüler de yaşamlarını yitirmişlerdi: Stan Laurel, Nat King Cole, Albert Schweitzer, Somerset Maugham… Indira Gandhi Hindistan’ın ilk kadın başbakanı olmuş ve Beatles’ın anlaşılmaz, o rahatsızlık verici başarıları süre gelip durmuştu. Henüz okumaya zaman bulamadığı T. S. Eliot’ın kitabını satın almasının yanı sıra, Junior güncel olayların pek farkında değildi, çünkü o daima geleceğe odaklanmaya çalışırken, bunlar sonuçta güncel kalıyorlardı. Günün haberi, tıpkı apartmanın başka bir dairesinde çalan radyodan gelen ses gibi, belli belirsiz duyulan bir fon müziğiydi onun için.</span></p>

      <p class="calibre2"><span class="none4">Russian Hill’deki dış cephesi kireçtaşı kaplı, içi Victoria tarzı oymalarla süslü bir evde lüks bir yaşam sürüyordu. Tek yatak odalı dairesinin bir kahvaltı köşesi de içeren geniş bir mutfağı ve pencereleri dolambaçlı Lombard Caddesi’ne bakan büyük bir oturma odası vardı.</span></p>

      <p class="calibre2"><span class="none4">Thomas Vanadium’un evinin yalın dekorunu hâlâ anımsayan Junior, bunu aklından hiç çıkarmamış ve şimdi yaşadığı bu evi dedektifin tarzında döşemişti. Evdeki tüm mobilyalar yeni ve Vanadium’un döküntülerinden çok daha kaliteli olmalarına karşın, bunların sayıları azdı; şık ve modern görünümlü ceviz mobilyalar, yulaf unu renginde, kundak bezi kadar yumuşak bir döşemelik kumaşla kaplıydı.</span></p>

      <p class="calibre2"><span class="none4">Duvarlar çıplaktı. Odalardaki tek sanat eseri yalnızca bir heykeldi. Junior sanat değerlendirmesi konusunda üniversitenin ileri seviye kurslarına katılıyor, neredeyse her gün kentteki sayısız sanat galerilerini dolaşıyor ve sürekli olarak bilgisini derinleştirip geliştiriyordu. Ve sanat konusuyla ilgili olarak, kent müzelerinden birinin müdürü kadar uzman olmadan da bir koleksiyon edinmekten kaçınıyordu.</span></p>

      <p class="calibre2"><span class="none4">Satın aldığı tek parça, Bavol Poriferan adlı genç bir Bay Area sanatçısının eseriydi. Ülke çapındaki tüm sanat eleştirmenleri, bu sanatçının uzun ve belirgin bir kariyere yöneldiği konusunda aynı fikirleri paylaşıyorlardı. Heykel, zorlukla kazanılmış ve akıllıca yatırım yapılmış bir servetin geliriyle yaşamaya çalışan bir adam için savurganlık sayılacak bir miktara, dokuz bin doların üstünde bir rakama mal olmuştu, ama bunun oturma odasındaki varlığı, zevklerin ve en gelişmiş duyarlılıkların sahibi birisi olarak ona, sanat konusunda kendisinin hayli bilgili olduğunu belirtiyordu.</span></p>

      <p class="calibre2"><span class="none4">l.83 boyundaki heykel, bir kısmı paslı ya da çürük hurda metalle biçimlendirilmiş çıplak bir kadındı. Ayaklar, çeşitli boyutlardaki dişli takımından ve kırık et satırlarının eğri bıçak ağızlarından yapılmıştı. Kadının bacakları pistonlardan, borulardan ve kancalı tellerden oluşmuştu. İri memeliydi; göğüsler için çekiçle dövülmüş çorba kâseleri, meme başları için de tirbuşonlar kullanılmıştı. Tırmık gibi çatal dişli eller, şekli bozuk memelerin üstünde onları korurcasına kavuşturulmuş bir halde şekillendirilmişti. Eğilmiş çatallarla vantilatör pervanesi kanatlarından oluşan yüzün boş, siyah göz yuvaları gizli bir acıyla parlıyor ve açık duran ağızdan çıkan feryat sessiz, ama derin bir korku çığlığıyla dünyayı suçluyordu.</span></p>

      <p class="calibre2"><span class="none4">Junior gün boyu galerileri dolaştıktan ya da geceyi bir lokantada geçirdikten sonra eve döndüğünde, sanatçının Endüstri Kadını olarak adlandırdığı bu heykel onun neşeli ruh halini ara sıra bozuyordu. Bunun yalnızca kendisinin satın aldığı, ödül kazanan Poriferan heykeli olduğunu fark etmeden önce, birkaç kez korkuyla bağırmıştı.</span></p>

      <p class="calibre2"><span class="none4">Kötü bir düşten uyanınca da dişli takımından oluşan ayakların tek yönlü harekete geçtiklerini, paslı demirlerden oluşan eklem yerlerinin bir diğerine sürtünmekten ötürü çıkardıkları gıcırtıları, tırmık gibi çatal dişli ellerin birbirine çarparken çıkardıkları tıngırtıları duyar gibi oluyordu. Ve genellikle çevrenin sessizliği, duymuş olduğu bu seslerin gerçek dünyada değil de düşünde var oldukları konusunda onu yeterince ikna edene dek, gergin bir halde hiç kıpırdamadan yatıyor ve etrafı dinliyordu. Eğer sessizlik kendisini yatıştırmazsa, yataktan kalkıp oturma odasına gidiyor ve çatallarla vantilatör pervanesi kanatlarından oluşan yüzü sessiz bir çığlıkla burulmuş kadının daima onu bıraktığı yerde durduğunu görüyordu.</span></p>

      <p class="calibre2"><span class="none4">Sanatın amacı buydu tabii: Sizi rahatsız etmek, sizi kendi kendinizle ve dünyanın tehlikeleriyle huzursuz kılmak ve bildiğinizi sandığınız her şeyi yeniden düşünmeniz için sizin gerçek duygularınızı zayıflatmak. Mükemmel bir sanatın duygusal açıdan sizi sarsması, entelektüel açıdan sizi mahvetmesi, fiziksel açıdan sizi hasta etmesi ve hepimizin elleriyle ayaklarını bağlayıp bizi aşağıya çekerek uygunluk denizinde boğan o kültür geleneklerine karşı sizin içinizi iğrentiyle doldurmasıydı. Junior katıldığı sanat değerlendirmesi kurslarında bu kadarını zaten öğrenmişti.</span></p>

      <p class="calibre2"><span class="none4">Mayıs ayının başlarında Fransızca dersleri alarak, özgelişim yapmayı sürdürmekteydi. Fransızca aşk diliydi. Haziran ayında da bir tabanca satın aldı. Amacı birisini öldürmek değildi.</span></p>

      <p class="calibre2"><span class="none4">1965 yılının geri kalan kısmını başka bir cinayet işlemeden geçirecekti aslında. Eylül ayında gerçekleşecek, öldürücü olmayan yaralama üzücü, oldukça pis ve acı çektirici bir iş olacaktı… yine de gerekliydi ve mümkün olduğunca az zarar vererek yapılması tasarlanmıştı. Ama önce, haziran ayının başlarında, Fransızca derslerini bıraktı. Öğrenilmesi imkansız bir dildi bu. Telaffuzu zor ve cümle yapıları garipti. Her neyse, tanıştığı güzel kadınların hiçbiri ne Fransızca konuşuyor ne de onun bu dili konuşup konuşmadığına aldırıyordu zaten.</span></p>

      <p class="calibre2"><span class="none4">Ağustos ayında ilgisini çeken konu meditasyon olmuştu. İşe önce “tohumlu” meditasyonla, yani dikkat yoğunlaştırma metoduyla başladı; bu tür meditasyon sırasında gözlerinizi kapatmanız, zihinsel olarak hayali bir nesneye odaklanmanız ve zihninizi diğer tüm düşüncelerden arıtmanız gerekiyordu.</span></p>

      <p class="calibre2"><span class="none4">Ona haftada iki kez birer saat ders vermeye gelen eğitmeni Bob Chicane, meditasyon nesnesi olarak mükemmel bir meyve hayal etmesini tavsiye etmişti Junior’a. Bir elma, bir salkım üzüm, bir portakal ya da benzeri. Ama bunların hiçbiri ona bir yarar sağlamamıştı. Ne gariptir ki, elma, şeftali, muz gibi herhangi bir meyveye zihinsel görüntü olarak ne zaman odaklan</span><span class="none4">sa, düşünceleri cinselliğe kayı</span><span class="none4">yor ve sonuçta tahrik olduğu için, zihnini arındırma umudunu tümüyle yitiriyordu.</span></p>

      <p class="calibre2"><span class="none4">En sonunda “tohumu” olarak zihninde bir bowling lobutunu canlandırmaya karar verdi. Baygın bir derin düşünce davet eden, düzgün, zarif biçimli bir nesneydi bu, ama cinsel dürtülerini harekete geçirmiyordu.</span></p>

      <p class="calibre2"><span class="none4">7 Eylül, Salı gecesi, yarım saat boyunca lotus pozisyonunda oturan ve boynu iki siyah halkayla, başı da siyah 1 rakamıyla boyalı beyaz bir lobuttan başka hiçbir şey düşünmeyen Junior, ardından saat on birde yatmaya gitti ve çalar saatini kendine ateş etmeyi amaçladığı saat olan sabah üçe kurdu.</span></p>

      <p class="calibre2"><span class="none4">İyi uyumuştu; zinde bir halde uyandı ve üstündeki örtüleri bir kenara itti.</span></p>

      <p class="calibre2"><span class="none4">Etajerin üzerinde, bir bardak altlığının üstünde duran bir bardak suyla içinde çeşit çeşit ağrı kesici kapsüller bulunan bir ilaç şişesi vardı.</span></p>

      <p class="calibre2"><span class="none4">Bu ağrı kesiciler, bir zamanlar çalıştığı rehabilitasyon hastanesindeki ilaç dolabından onun ara sıra çalmış olduğu ilaçlardı.</span></p>

      <p class="calibre2"><span class="none4">Kapsüllerden birini suyla yuttuktan sonra, ilaç şişesini etajerin üstüne geri koydu.</span></p>

      <p class="calibre2"><span class="none4">Ardından yatakta oturarak, Zedd’in Dünya Sensin adlı kitabının çok sevdiği için bunları önceden işaretlemiş olduğu bölümlerini bir kez daha okuyup biraz zaman geçirdi. Kitap, insanın içgüdülerinden biri olan bencilliğin, diğer tüm içgüdülerle karşılaştırıldığında bunların arasında en fazla yanlış anlaşılanı, en ahlakisi, en akılcısı ve en cesuru olduğu konusunda harika bir tartışma sunuyordu.</span></p>

      <p class="calibre2"><span class="none4">Aldığı ağrı kesici morfin içermediğinden ötürü, uyku hâli yaratmadığı gibi, duyuları da köreltmiyordu. Ama kırk dakika sonra ilacın etkisini göstereceğinden emin olduğu için, kitabı bir kenara bıraktı.</span></p>

      <p class="calibre2"><span class="none4">Etajerin çekmecesinde duran tabanca tamamen doluydu.</span></p>

      <p class="calibre2"><span class="none4">Gece mavisi rengindeki pijamalarını giymiş olan Junior, hayli düşünüp planladıktan sonra karar vermiş olduğu şekilde, çıplak ayaklarıyla odaları dolaşarak, bunların ışıklarını tek tek açtı.</span></p>

      <p class="calibre2"><span class="none4">Mutfağa gidince, çekmecelerin birinden temiz bir tabak bezi alıp bunu üstü granit taşıyla kaplı köşe masasının üzerine koyduktan sonra, masada duran telefonun karşısına oturdu. Alışveriş listesi hazırlamak için elinde bir kalemle birlikte, daha önceleri de buraya oturmuştu. Şimdi elinde kalem yerine, İtalyan yapımı 22’lik bir tabanca vardı.</span></p>

      <p class="calibre2"><span class="none4">Neler söylemesi gerektiğini bir kez daha düşündükten ve duygularını hayli heyecanlı bir şekilde harekete geçirdikten sonra, SFPD’nin acil telefon numarasını çevirdi. Ve telefona bir bayan polis memuru yanıt verince de, “Vuruldum! Yüce İsa! Vuruldum! Bana yardım edin, bir ambulans yollayın, aaaahhhh kahretsin! Acele edin!” diye bağırdı.</span></p>

      <p class="calibre2"><span class="none4">Santral memuru bayan polis onu sakinleştirmeye çalışıyor, ama Junior o histerik halini sürdürüyordu. Acı çeken insanların yaptıkları gibi soluk soluğa kaldığı ve tiz çığlıklar attığı sırada, titreyen bir sesle adını, adresini ve telefon numarasını söyledi.</span></p>

      <p class="calibre2"><span class="none4">Bayan polis ne olursa olsun ona hatta kalmasını ve kendisiyle konuşmayı sürdürmesini söylediğinde, telefonu kapattı.</span></p>

      <p class="calibre2"><span class="none4">Ardından, oturduğu iskemlede köşe masasının yan tarafına kaydı ve iki eliyle tabancayı tutarak, öne doğru eğildi.</span></p>

      <p class="calibre2"><span class="none4">On, yirmi, neredeyse otuz saniye sonra telefon çaldı.</span></p>

      <p class="calibre2"><span class="none4">Telefonun üçüncü çalışında, Junior sol ayağının başparmağına ateş etti.</span></p>

      <p class="calibre2"><span class="none4">Vay canına.</span></p>

      <p class="calibre2"><span class="none4">Silah sesi umduğundan daha yüksek çıkmış, acıyı ise başlangıçta daha az hissetmişti. Patlama, yüksek tavanlı apartman dairesinde, timballerin gümbürtüsü gibi yankılanıp durdu.</span></p>

      <p class="calibre2"><span class="none4">Ardından, tabancayı elinden bıraktı ve yedinci çalışında, telefonu açtı.</span></p>

      <p class="calibre2"><span class="none4">Arayanın santral memuru bayan polis olduğu kesindi; Junior çığlık provası yapma fırsatı bulamadığı için, attığı bu çığlıkların gerçek gibi olup olmadıklarını merak ederek, çok acı çekiyormuşçasına bağırmayı sürdürdü. Sonra, aldığı ağrı kesiciye karşın, attığı çığlıklar aniden gerçek oluverdi.</span></p>

      <p class="calibre2"><span class="none4">Umutsuzca hıçkırarak, telefonun almacını köşe masasının üstüne fırlatıp, tabak bezini kaptı. Sonra, kanamayı azaltmak için baskı uygulamak amacıyla, bezi paramparça olan ve kütük gibi şişen ayağına doladı.</span></p>

      <p class="calibre2"><span class="none4">Kopan ayak başparmağı mutfağın ilerisinde, beyaz karo döşemenin üstündeydi. Başparmak, sanki döşeme karla kaplıymış ve bu da o karlara gömülmüş bir bedenin görünen tek uç noktasıymış gibi, pırıl pırıl tırnağıyla yerde dimdik duruyordu.</span></p>

      <p class="calibre2"><span class="none4">Junior bayılacağını sandı.</span></p>

      <p class="calibre2"><span class="none4">Yirmi üç yıldan fazla bir süredir, ayak başparmağını neredeyse hiç önemsememiş, onu olduğu gibi kabullenmiş ve ondan utanırcasına bu parmağı göz ardı etmişti. Vücuduna oranla küçücük bir et parçası olan bu basit uzuv şimdi kendisine burnu ya da gözlerinden biri kadar önemli görünüyordu.</span></p>

      <p class="calibre2"><span class="none4">Gözleri kararmaya başlamıştı.</span></p>

      <p class="calibre2"><span class="none4">Başı döndüğü sırada, öne doğru eğildi, iskemleden kalktı ve yere yığıldı.</span></p>

      <p class="calibre2"><span class="none4">Tabak bezini ayağının etrafında tutmayı başarmıştı, ama bez koyu kırmızıya dönüşmüş ve sırılsıklam olmuştu.</span></p>

      <p class="calibre2"><span class="none4">Sayılmaması gerekiyordu. Buna cesaret edemezdi.</span></p>

      <p class="calibre2"><span class="none4">Olay sonrası durum önemli değildi. Önemli olan yalnızca hareketti. Rayların üzerinde parçalanan bir otobüs dolusu rahibeyi unut, sadece ve yoluna hızla devam eden trende kal.</span></p>

      <p class="calibre2"><span class="none4">Bu felsefe önceleri işine yaramıştı, ama olay sonrası durum eğer kendinizin zavallı ayak başparmağıysa, bu durumu unutmak daha zordu. Ve sizin zavallı, parçalanmış, ayak başparmağınızı göz ardı etmeniz, bir otobüs dolusu rahibeye aldırmamaktan son derece daha zordu.</span></p>

      <p class="calibre2"><span class="none4">Bilincini yitirmemeye çalışan Junior, geleceğe odaklanmasını, gelecekte yaşamasını, yararsız geçmişten ve zor olan şimdiki zamandan kurtulmasını söylüyordu kendi kendine, ama acısını artık hissetmeyeceği, geleceğin yeterince uzak bir kısmına zamanında ulaşamamıştı. Çünkü fırsat kollayarak etrafta sinsi sinsi gezinen Endüstri Kadını’nın çıkardığı tıngırtıları duyduğunu sanıyordu. Şimdi koridordaydı. Yaklaşıyordu.</span></p>

      <p class="calibre2"><span class="none4">Junior ne soluğunu tutabildiği ve ne de acıklı hıçkırıklarını sessizleştirebildiği için, tehditkâr bir biçimde süzülerek yürüyen heykelin çıkardığı seslerin gerçek mi, yoksa hayal ürünü mü olduklarını yeterince ayırt edemiyordu. Seslerin hayal ürünü olmaları gerektiğini biliyor, ama yine de onları gerçekmiş gibi hissediyordu.</span></p>

      <p class="calibre2"><span class="none4">Yerde çılgınca sürünerek, mutfak kapısının girişine dek ilerledi. Acı dolu gözyaşları arasında, koridorda önce Frankenstein’a benzer bir gölge yumağı ve daha sonra da çatal uçlu sivri dişlerini gıcırdatan, mantar meme uçları fırıl fırıl dönüp duran yaratığın kendisini görmeyi umuyordu.</span></p>

      <p class="calibre2"><span class="none4">Tam o sırada kapı zili çaldı.</span></p>

      <p class="calibre2"><span class="none4">Polisler. Akılsız polisler. Onun vurulmuş olduğunu bildikleri halde zili çalıyorlardı. O burada çaresiz yatarken, Endüstri Kadını sendeleyerek ona doğru yürürken, ayak başparmağı mutfağın öte tarafında yerde dururken, kahrolası kapı zilini çalmak, evet, kendisi bir koğuş dolusu yaralı hemofili hastasına kan nakli yapılabilecek kadar çok kan kaybederken kapı zilini çalmak hayret vericiydi. Bu akılsız adamlar onun kendilerine her fincanla tabağın arasında küçük bir kâğıt tabak altlığıyla birlikte çay servisi yapmasını ve bunun yanı sıra bir tabak dolusu da yağ kurabiyesi ikram etmesini bekliyor olmalıydılar.</span></p>

      <p class="calibre2"><span class="none4">“Kırın kapıyı!” diye bağırdı Junior.</span></p>

      <p class="calibre2"><span class="none4">On kapıyı kilitlemişti, çünkü eğer kapı kilitli olmazsa, sanki kendisi polislerin içeriye girmelerini kolaylaştırmak istermiş gibi görünür ve bu da onların tüm senaryodan kuşkulanmalarına yol açardı.</span></p>

      <p class="calibre2"><span class="none4">“Kahrolası kapıyı kırın! “</span></p>

      <p class="calibre2"><span class="none4">Akıl yoksunları, herhalde bir süre gazete okuduktan ve birkaç sigara tüttürdükten sonra, en nihayet kapıyı kırdılar. Kıymık haline gelen tahtanın çıtırtısıyla kapı kırılırken çıkan büyük çatırtı hayli dramatikti.</span></p>

      <p class="calibre2"><span class="none4">En sonunda buradaydılar işte; tabancalarını çekmişler, dikkatle etrafa bakıyorlardı. Üniformalarının değişik olmasına karşın, ona yine de yangın kulesinin gölgesinde toplanan, Oregonlu polisleri anımsatmışlardı. Aynı yüzler: Keskin bakışlı, kuşkulu. Eğer Vanadium bu adamların arasında görünüverseydi, Junior midesinin tüm içeriğini püskürtmekle kalmaz, aynı zamanda iç organlarını da boşaltırdı hem de sonuna dek her birini ve derisinin içindeki her şeyi boşaltana dek kemiklerini de kusardı.</span></p>

      <p class="calibre2"><span class="none4">“Evime bir hırsız girdiğini sandım,” dedi homurdanarak, ama öyküsünün tümünü hemen anlatmamasının daha iyi olacağını biliyordu, çünkü o zaman rolünün bir bölümünü ezbere okuyormuş gibi görünürdü.</span></p>

      <p class="calibre2"><span class="none4">Çok geçmeden içeriye apartman dairesinin her yerine yayılan polisleri izleyen sağlık görevlileri girmişti; Junior eliyle sımsıkı tuttuğu tabak bezini bıraktı.</span></p>

      <p class="calibre2"><span class="none4">Bir iki dakika sonra, polislerden biri geri dönerek, Junior’la uğraşan sağlık görevlilerinin yanına yaklaştı. “Eve hırsız girmemiş. Burada hiç kimse yok.”</span></p>

      <p class="calibre2"><span class="none4">“Ben öyle olduğunu düşündüm.”</span></p>

      <p class="calibre2"><span class="none4">“Buraya zorla girildiğini gösteren hiçbir işaret de yok.”</span></p>

      <p class="calibre2"><span class="none4">Junior kullanacağı sözcüğü acı dolu bir yüz ifadesiyle söyledi: “Kaza.”</span></p>

      <p class="calibre2"><span class="none4">Parmak izlerine zarar verilmesini önlemek için, tetiğin arasına geçirdiği kurşun kalemi kullanan polis, 22’lik tabancayı yerden almıştı.</span></p>

      <p class="calibre2"><span class="none4">Junior başıyla bunu işaret ederek, “Benim,” dedi.</span></p>

      <p class="calibre2"><span class="none4">Polisin hayretle yukarıya doğru kalkan kaşları, sorduğu soruya uygun bir noktalama işareti oluyordu: “Siz kendi kendinizi mi vurdunuz yoksa?”</span></p>

      <p class="calibre2"><span class="none4">Junior ise duruma uygun olarak küçük düşmüş gibi görünme çabası içindeydi. “Bir şey duyduğumu sandım. Evin her tarafını aradım.”</span></p>

      <p class="calibre2"><span class="none4">“Kendinizi ayağınızdan mı vurdunuz?”</span></p>

      <p class="calibre2"><span class="none4">“Evet,” dedi Junior; zekâ özürlü seni, diye eklemekten kaçınmıştı.</span></p>

      <p class="calibre2"><span class="none4">“Nasıl oldu bu?”</span></p>

      <p class="calibre2"><span class="none4">“Sinirliydim,” dedi Junior ve ardından, bir iyilik meleği kılığına girmiş gibi görünen sağlık memurlarından biri aslında sadistin teki olduğunu ispatlayınca, ulurcasına bağırdı.</span></p>

      <p class="calibre2"><span class="none4">Mutfağa, apartman dairesini arama işini henüz bitiren iki üniformalı polis daha girmişti. Adamların eğlenir gibi bir halleri vardı.</span></p>

      <p class="calibre2"><span class="none4">Junior polislerin tümünü vurmak istiyordu ama, “Alın onu. Saklayın. Kahretsin, buradan çıkarın onu,” dedi.</span></p>

      <p class="calibre2"><span class="none4">Az önce kendisinin yanına gelen polis memuru, “Tabancanızı mı?” diye sordu.</span></p>

      <p class="calibre2"><span class="none4">“Onu asla bir daha görmek istemiyorum. Tabancalardan nefret ederim ben. Yüce İsa, ayağım korkunç acıyor.”</span></p>

      <p class="calibre2"><span class="none4">Sonra ambulansla hastaneye götürüldü, ameliyathaneye alındı ve bir süre için, o kutsal bilinçsizliği yaşadı.</span></p>

      <p class="calibre2"><span class="none4">Sağlık görevlileri paramparça olarak kopan ayak başparmağını, onun kendi mutfak kilerinde buldukları çeyrek galonluk plastik bir mahfazada saklamışlardı. Junior arta kalan çorbasını saklamak için, bu kabı asla kullanamayacaktı artık.</span></p>
    </div>

    <div class="s1">
      <p class="calibre2"><span class="none4">Ameliyat ekibi birinci sınıf bir ekip olmasına karşın, çok kötü parçalanan ayak başparmağını ayağa yeniden yerleştirememişti. Doku hasarı, ince bir kemik, sinir ve kan dama</span><span class="none4">rı</span> <span class="none4">onarımı yapamayacak kadar yoğundu. Kütük gibi şişen ayak, sonuçta Junior’ı ayak tarağı kemiklerinden ayak başparmağının ucuna dek her türlü histen yoksun bırakarak, iç ayak bileği kemiğinin uç kısmından kapatıldı. Ama o bu sonuçtan memnundu, çünkü başarılı bir yerleşim felaket olmuş olurdu.</span></p>
    </div>

    <div class="s1">
      <p class="calibre2"><span class="none4">10 Eylül Cuma sabahı, vurulmanın ardından kırk sekiz saatten biraz daha fazla bir süre geçtikten sonra, kendini iyi ve morali yerinde hissediyordu.</span></p>

      <p class="calibre2"><span class="none4">Haziran ayının sonlarında satın almış olduğu tabancanın sahibi olmaktan kendisini kurtaran polis evrakını sevinçle imzaladı.</span></p>

      <p class="calibre2"><span class="none4">El konulan ve bağışlanan silahları eriterek, sonradan bunları saban demiri veya ksilofona ya da borularının yapımında kullanılan metal montaj parçalarına dönüştürmek amacıyla, kentte bir çalışma programı uygulanıyordu.</span></p>

      <p class="calibre2"><span class="none4">23 Eylül, Perşembe günü, Junio</span><span class="none4">r</span><span class="none4">’ın rehabilitasyon fizyoterapisti olarak sürdürdüğü ilk işinden edinmiş olduğu ayrıcalığı kay</span><span class="none4">betmesinden sonra, kendisini yeni</span><span class="none4">den bu üstün statüsüne getirmiş olan hastane sağlık kurulu, onun geçirdiği kaza ve ameliyat nedeniyle, aralık ayında yeniden muayene olmasına karar vermişti.</span></p>

      <p class="calibre2"><span class="none4">Savaş kışkırtıcısı insanlarla dolu bir dünyada bunun ona sağlayacağı korunmayı göz önünde bulunduran Junior, ayak başparmağını kaybetmenin, trajik olduğu kadar gerekli bir çirkinlik olduğunu düşünüyordu, hastanede yattığı sürece, doktorlarıyla hemşirelerine bedenden ayrılan uzuvlarla ilgili şakalar yaparak, genelde cesur bir yüz takınmıştı; bu yüzüyle oldukça beğenildiğinin farkındaydı.</span></p>

      <p class="calibre2"><span class="none4">Her neyse, vurulma olayı travmatik olmakla birlikte, onun o yıl başına gelen en kötü olay değildi ki.</span></p>

      <p class="calibre2"> </p>

      <p class="calibre2"><span class="none4">***</span></p>

      <p class="calibre2"> </p>

      <p class="calibre2"><span class="none4">Sağlığına yeniden kavuşan Junior’ın meditasyon yapmak için yeterince zamanı vardı artık. Hayali bowling lobutuna zihinsel olarak odaklanma konusunda öylesine uzmanlaşmıştı ki, diğer her şeyi kendi kendine unutturabiliyor, tiz bir şekilde çalan telefon zili onun bu trans halini asla bozamıyor ve meditasyonla ilgili tüm hileleri bilen eğitmeni Bob Chain bile, böyle bir durumda sesini ona duyuramıyordu; zihinsel odaklanma sırasında, Junior lobutla bir antlaşma yapmış gibiydi sanki.</span></p>

      <p class="calibre2"><span class="none4">Bartholomew’u aramak için de yeterli zamanı vardı. Ocak ayında, Nolly Wulfstan’dan onu düş kırıklığına uğratan raporu aldığında, özel dedektifin bu araştırma için yeterince çaba gösterdiğine inanmamıştı. Wulfstan’ın çirkinliğinin, tembelliğiyle aynı düzeyde olduğundan kuşkulanıyordu.</span></p>

      <p class="calibre2"><span class="none4">Bu nedenle sahte bir ad kullanıp evlat edinildiğini iddia ederek, eyalet ve hükümet temsilciliklerinin yanı sıra çeşitli çocuk esirgeme kurumlarını da araştırmış ve sonuçta Wulfstan’ın doğru söylediğini öğrenmişti: Gerçek ebeveynlerin korunması amacıyla, evlat edinme kayıtları yasa gereği gizli tutuluyordu ve bunlara ulaşmak tamamen imkânsızdı.</span></p>

      <p class="calibre2"><span class="none4">Junior esin kaynağının ona daha iyi bir strateji önermesini beklediği sırada, doğru Bartholomew’u aramak için, yine telefon rehberini incelemeye başladı. Ama Spruce Hills’le onu çevreleyen eyaletin değil, San Francisco’nun rehberini.</span></p>

      <p class="calibre2"><span class="none4">Kentin her bir yanı yedi milden az ve yüzölçümü de kırk altı mil kare olmasına karşın, Junior böylesine yıldırıcı bir işle hiç karşılaşmamıştı. Kent sınırları içinde yüzbinlerce insan ikâmet ediyordu.</span></p>

      <p class="calibre2"><span class="none4">İşin daha da kötüsü, Seraphim’in bebeğini evlat edinen ebeveynler, dokuz ili kapsayan ve Bay Area denen körfez bölgesinin herhangi bir yerinde yaşıyor olabilirlerdi. Bu da araştırılacak milyonlarca telefon listesi demekti.</span></p>

      <p class="calibre2"><span class="none4">Talihin ısrarlı kişiyi desteklediğini ve kendisinin de daima işin parlak yanına bakması gerektiğini kendi kendine anımsatan Junior, araştırmaya önce kent içinde yaşayan ve soyadları Bartholomew olan kişilerle başladı. Hiç değilse uygun bir rakamdı bu.</span></p>

      <p class="calibre2"><span class="none4">Telefon ettiği kişilere kendisini Katolik Aile Hizmetleri’nin bir danışmanı olarak tanıtıyor ve onlara son zamanlarda bir çocuk evlat edinip edinmediklerini soruyordu. Bu soru karşısında şaşkınlık belirtenlerle çocuk evlat edinmediklerini iddia edenler, onun listesinden genellikle çıkarılmaktaydı. Ama bu kişilerin tüm yadsımalarına karşın, şüphe uyandıran birkaç durumda, onları oturdukları evlere kadar izlemişti. Ve avının başka bir yerde olduğuna inanana kadar da onları bizzat gözlemlemiş ve kendileri hakkında komşularından kurnazlıkla ek bilgiler almıştı.</span></p>

      <p class="calibre2"><span class="none4">Mart ayının ortalarında ise, Bartholomew’u soyadı olarak bulma olasılığını enikonu düşündükten sonra, o zamandan kendini vurduğu eylül ayına kadar, bu kez rehberdeki ilk çeyrek milyon listede ilk adı Bartholomew olan kişileri aramaya başladı.</span></p>

      <p class="calibre2"><span class="none4">Seraphim’in çocuğunun bir telefonu olmayacaktı tabii. Yalnızca bir bebekti o; kendisine karşı nedeni belirsiz bir tehlike oluşturmakla birlikte, yine de bir bebekti.</span></p>

      <p class="calibre2"><span class="none4">Bartholomew sıra dışı bir addı, ama mantıksal olarak eğer bu bebeğe şimdi böyle deniyorsa, onu evlat edinen babanın adını taşıyor olmalıydı. Ve bu nedenle, listeleri bu şekilde incelemek yararlı olabilirdi.</span></p>

      <p class="calibre2"><span class="none4">Junior kendisini hâlâ tehdit altında hissetmesine ve bu konudaki içgüdüsüne hâlâ güvenmesine karşın, uyanık olduğu her saati bu işe ayırmıyordu tabii. Tadını çıkaracağı bir yaşamı vardı onun da sonuçta. Üstlenmesi gereken özgelişimler, keşfedilecek galeriler, baştan çıkarılacak kadınlar.</span></p>

      <p class="calibre2"><span class="none4">Bartholomew’la neredeyse hiç ummadığı bir zamanda karşılaşacaktı büyük olasılıkla; araştırmasının sonucunda değil de, normal bir günde. Eğer böyle bir şey olursa, bu tehditten kendine uygun herhangi bir şekilde hemen kurtulmaya hazırlıklı olmalıydı. Ve işte bundan ötürü, o pis vurulma olayından sonra Bartholomew’u aramaya yine devam ederken, iyi yaşantısını da sürdürüyordu.</span></p>

      <p class="calibre2"><span class="none4">Bir aylık iyileşme ve ameliyat sonrası tıbbi bakım süresinin ardından, daha önceleri haftada iki kez katıldığı sanat değerlendirmesi derslerine geri dönebilmişti. Ve bu arada, kentin daha kaliteli galerileriyle güzel müzelerine neredeyse her gün yaptığı ziyaretlere de devam etmekteydi.</span></p>

      <p class="calibre2"><span class="none4">Şekli bozulan ayağına eski biçimini vermek ve yitirdiği başparmağının boşluğunu doldurmak için, kauçuktan yapılmış sert, ama esnek bir ayakkabı iç eklentisi kullanıyordu. Bu basit destek her tür ayak giyeceğini rahatlaştırmış ve Kasım ayında artık hiç topallamadan yürümeye başlamıştı.</span></p>

      <p class="calibre2"><span class="none4">15 Aralık Çarşamba günü, zorunlu askerlik sınıfına ayrılma durumuyla ilgili olarak muayene olmaya ve değerlendirilmeye tabi tutulmaya gittiğinde, yapay iç eklentiyi ayakkabısından çıkarmadı, yine de Gerçek Maccoylar dizisindeki çiftlik sahnelerinde aksayarak yürüyen yaşlı aktör Walter Brennan gibi topallıyordu.</span></p>

      <p class="calibre2"><span class="none4">Seçici kurul üyesi doktor, Junior’ın sakat ve uygunsuz olduğunu bildirdi çabucak. Junior bunun ardından, değerini silahlı kuvvetlere kanıtlamak amacıyla, kendisine bir şans tanınması konusunda ona sessizce, ama istekle yalvarmaya başladı. Doktor ise bu milliyetçilikten hiç etkilenmemişti; onun ilgilendiği tek şey, muayene için belirli aralıklarla karşısına gelecek olan diğer uygun asker adaylarının oluşturduğu sıra düzeninin bozulmamasıydı.</span></p>

      <p class="calibre2"><span class="none4">Askerlikten kurtuluşunu kutlamak isteyen Junior, bir galeriye gidip sanat koleksiyonuna katacağı ikinci parçayı satın aldı. Ama bu kez bir heykel değil, yağlıboya bir tablo.</span></p>

      <p class="calibre2"><span class="none4">Bavol Poriferan kadar genç olmamakla birlikte, bu sanatçı da eleştirmenler tarafından ona eş değerde beğeniliyor ve aynı derecede üstün görülüyordu. Tek ve gizemli bir adı, Sklent’i kullanan sanatçı, galeriye asılan tanıtım fotoğrafında tehlikeli birisiymiş gibi görünmekteydi.</span></p>

      <p class="calibre2"><span class="none4">Junior’ın satın aldığı başyapıt bir buçuk metrekarelik küçük bir tuvaldi, ama iki bin y</span><span class="none4">edi yüz dolara mal olmuştu. Kan</span><span class="none4">serin Görünmeyen Gizli Varlığı, Yorum 1 adlı adlı tablonun tümü, safra yeşili ve irin sarısı rengindeki küçük bir yumru kitlesi dışında, simsiyahtı. Yine de buna ödenen her peniye değerdi. Junior kendisini çok mutlu hissediyor, her gün her şekilde gelişim yapıyor ve yaşam onun için gitgide iyileşiyordu… ama sonra, vurulma olayından çok daha kötü bir şey oldu ve bu olay onun o gününü, o haftasını, yaşamının geri kalan kısmını mahvetti.</span></p>

      <p class="calibre2"><span class="none4">Satın aldığı tabloyu galerinin eve teslim etmesini sağladıktan sonra, öğle yemeği yemek için yakındaki küçük bir lokantaya uğramıştı. Burası harika yöresel yemekleriyle ünlüydü: Köfte, piliç çevirme, makarna, peynir.</span></p>

      <p class="calibre2"><span class="none4">Yemek tezgâhının yanındaki taburelerden birine oturarak, bir cheeseburger, bir lahana salatası, biraz kızarmış patates ve bir vişneli gazoz ısmarladı.</span></p>

      <p class="calibre2"><span class="none4">California’ya geldiğinden bu yana, uyguladığı özgelişim pro</span><span class="none4">jelerinden biri de bir damak tit</span><span class="none4">izi ve aynı zamanda bir iyi şarap uzmanı olmaktı. San Francisco da bu eğitim için mükemmel bir üniversiteydi, çünkü düşünülebilecek her etnik türe ait sayısız lüks lokantaya sahipti. Ama Junior bazen özüne, kendisine rahatlık veren yemeklere dönüyordu. Örneğin cheeseburgera ve benzeri sıradan yiyeceklere.</span></p>

      <p class="calibre2"><span class="none4">Ismarladığı her şey önüne gelmişti… Tepeleme dolu olarak. Cheeseburgerın arasına hardal sıkmak için plastik kabın kapağını açtığında, yarı erimiş peynirin içine sıkıştırılmış parlak bir çeyreklik gördü.</span></p>

      <p class="calibre2"><span class="none4">Bir elinde kapağı diğer elinde hardal kabını sımsıkı tutarken, oturduğu tabureden hemen fırlayıp dar uzun lokantayı araştırmaya başladı. Manyak polisi arıyordu. Ölü manyak polisi. Başı kan pıhtıları içinde, yüzü hamur kâğıtlar gibi ezik, tüm bedeni taş ocağının çamuruna bulanmış ve ona tabut olan Studebaker’ının içinden birkaç dakika önce çıkmış gibi üstünden sular süzülen Thomas Vanadium’u görmeyi umuyordu neredeyse.</span></p>

      <p class="calibre2"><span class="none4">Tezgâh taburelerinin ancak yarısının dolu olmasına ve kendisinin yakınındakilerin boş durmasına karşın, müşterilerin çoğu bölmelerde oturmaktaydı. Bazılarının sırtı ona dönüktü ve üç kişi de Vanadium’un iriliğindeydi.</span></p>

      <p class="calibre2"><span class="none4">Küçük lokanta boyunca koşuşturup bayan garsonları itekleyerek, Vanadium olabilecek üç adama da dikkatle baktı, ama bunların hiçbirisi ölü dedektif olmadığı gibi, onun daha önce hiç görmediği insanlardı. Ne arıyordu o, bir hayalet mi? Ama kin dolu hayaletler uğradıkları yerlerde öğle yemeği için köfte yemeye oturmazlardı.</span></p>

      <p class="calibre2"><span class="none4">Junior hayaletlere inanmazdı zaten. O, etten ve kemikten oluşmuşluğa, taş ve harç oluşumuna, paraya ve güce, kendine ve geleceğe inanırdı.</span></p>

      <p class="calibre2"><span class="none4">Bu bir hayalet değildi. Yürüyen ölü bir adam da değildi bu. Başka bir şeydi, ama onun ne olduğunu ve kim olduğunu anlayana kadar, kendisinin büyük olasılıkla arayabileceği tek insan Vanadium’du.</span></p>

      <p class="calibre2"><span class="none4">Lokantanın her bölümü büyük bir pencerenin önündeydi ve her pencereden sokak görünüyordu. Vanadium ne dışarıdaydı ne de kaldırımdan bakıp içerisini seyrediyordu; aralık güneşinde parlayan basık suratı bir an için bile göze çarpmıyordu.</span></p>

      <p class="calibre2"><span class="none4">Lokantadaki herkes şimdi kendisini fark etmiş, herkesin başı ona doğru çevrilmiş ve her göz onu izlemeye başlamıştı; Junior bir elindeki kapağı ve diğer elindeki hardal kabını yere fırlattıktan sonra, tezgâhın sonundaki açılır kapanır kapıdan hızla geçip, bunun arkasındaki dar çalışma bölümüne girdi. Ve ardından, tezgâhta yemek yiyen müşterilere servis yapan iki bayan garsonu omzuyla iterek onların yanından ve o sırada üstü açık ızgarayla fırın ızgarasında yumurta, burger ve jambon gibi acele siparişleri pişirmekle meşgul olan aşçının önünden geçti.</span></p>

      <p class="calibre2"><span class="none4">Junior’in yüzünü nasıl bir ifade kapladıysa, insanı yıldırıcı bir şey olmalıydı bu, çünkü ona karşı çıkmak yerine, korkudan gözleri faltaşı gibi açılan elemanlar, bir kenara sıkışıp ona yol verdiler.</span></p>

      <p class="calibre2"><span class="none4">Junior tabureden fırlarken, kontrolünü de yitirmişti. Her geçen saniyeyle birlikte kapıldığı öfke ve korku, içinde gittikçe büyüyordu.</span></p>

      <p class="calibre2"><span class="none4">Kendine çekidüzen vermesi gerektiğini biliyor, ama ne yavaş ve derin soluklar alıp verebiliyor, ne Zedd’in özkontrolle ilgili diğer güvenilir yöntemlerinden herhangi birini anımsayabiliyor ne de yararlı meditasyon tekniklerinden bir tanesini düşünebiliyordu.</span></p>

      <p class="calibre2"><span class="none4">Tezgâhın üstünde bıraktığı kendi yemek tabağının yanından geçtiği sırada, peynirin içinde parlayan çeyrekliği görünce, bir küfür savurdu. Ve işte şimdi de, ortası lumbozlu bir kapıdan geçip girdiği mutfaktaydı. Pişen yemek cızırtılarının, tabak çanak tıngırtılarının, kavrulan soğanlarla ağız sulandırıcı tavuk yağının ve zeytinyağıyla dolu derin tencerelerde kızararak altın sarısına dönen parmak patateslerin oluşturduğu duman bulutlarının ortasında.</span></p>
    </div>

    <div class="s1">
      <p class="calibre2"><span class="none4">Mutfak elemanları. Hepsi de erkekti. Baz</span><span class="none4">ıları</span> <span class="none4">şaşkınlıkla ona bakıyor, diğerleri ise onun kim olduğuna aldırmıyordu bile. Pişen yemeklerden çıkan mis gibi buharla ısıdan gözleri sulanan Junior, sorusunun yanıtı Vanadium’u arayarak, mutfağın daracık koridorlarında yalpalayıp durdu. Ama lokanta sahibi onun mutfaktan çıkıp kilere ve oradan da ilerideki servis koridoruna gitmesini engelleyene dek, bu soruya hâlâ hiçbir yanıt bulamamış ve bir anda terleyip ardından ürpererek adama küfredince, durum daha da ciddileşmişti… Junior çeyreklikten söz ettiğinde, lokanta sahibinin tavırları biraz yumuşadı ve peynirin içindeki kanıtı görmek için birlikte tezgâhın yanına gittiklerinde, daha da yumuşak davranmaya başladı. Az önce öfkelenmekte haklıyken, şimdi utana sıkıla özür diliyordu. Ama Junior’ın istediği şey özür değildi. Bedava bir öğle yemeği veya tüm haftalık bedava öğle yemekleri bile onun yüzünü güldürmezdi. Ya da eve bedava bir elmalı turta götürmek onu ilgilendirmiyordu.</span></p>
    </div>

    <div class="s1">
      <p class="calibre2"><span class="none4">Bir açıklama istiyordu o, ama gereksinim duyduğu açıklamayı ona kimse yapamazdı, çünkü çeyrekliğin önemini ve bunun neyi simgelediğini kendisinden başka hiç kimse bilmiyordu.</span></p>

      <p class="calibre2"><span class="none4">Karnı hâlâ aç ve sorusuna yanıt bulamamış bir halde lokantadan ayrıldı.</span></p>

      <p class="calibre2"><span class="none4">Kaldırımda yürürken, pencerelerden ona bakan bir sürü yüz fark etti; bu yüzlerin tümü geviş getiren ineklerin yüzleri kadar aptal ifadeliydi. Bu insanlar öğle yemeğinden sonra dükkânlarına ve bürolarına döndüklerinde, onlara konuşacakları bir konu sağlamış, kendi kendini küçük düşürerek yabancıların eğlencesi bir nesneye dönüştürmüş ve bir anda kentin ayrıksılar ordusunun bir üyesi haline gelmişti.</span></p>

      <p class="calibre2"><span class="none4">Bu davranışı onu şaşırtmıştı.</span></p>

      <p class="calibre2"><span class="none4">Eve dönerken, yavaş ve derin, yavaş ve derin soluklar alıp duruyor, gerilimden kurtulmaya çalışıyor, düşüncelerini askerlik hizmetinden tamamen kurtulması ve Sklent’in tablosunu satın alması gibi iyi şeylere odaklamaya çalışıyordu. Ama San Francisco Noel öncesi neşesini yitirmiş, bu güzel dönemin duygulu pırıltısı yerini tıpkı Kanserin Görünmeyen Gizli Varlığı, Yorum 1 tablosundaki kadar karanlık ve uğursuz bir ruh haline bırakmıştı.</span></p>

      <p class="calibre2"><span class="none4">Junior eve gelene dek daha iyi başka bir hareket planı düşünemediği için, Spruce Hills’deki avukatı Simon Magusson’ı telefonla aradı.</span></p>

      <p class="calibre2"><span class="none4">Köşe masasındaki mutfak telefonunu kullanıyordu. Yerdeki kanlar çok uzun bir süre önce temizlenmiş ve seken kurşunun neden olduğu küçük hasar da çoktan tamir edilmişti tabii.</span></p>

      <p class="calibre2"><span class="none4">Ne gariptir ki, burada bazen olduğu gibi, yitik ayak başparmağı şimdi yine kaşınıyordu. Ayakkabısını ve çorabını çıkarıp o kütükleşen kısmı kaşımanın hiçbir anlamı yoktu, çünkü böyle yapmak bir rahatlama sağlamayacaktı. Asıl garip olan şey, bu kaşıntının asla kaşınılamayacak olan hayalet ayak başparmağında oluşuydu.</span></p>

      <p class="calibre2"><span class="none4">Avukatla en nihayet hat bağlantısı kurulduğunda, adamın sesi sanki Junior onun ateş etmek isteyeceği rahatsızlık verici bir ayak başparmağıyla eşdeğerdeymiş gibi çıkıyordu.</span></p>

      <p class="calibre2"><span class="none4">Koca kafalı, patlak gözlü, çizgi ağızlı bu kavruk herif, Naomi’nin ölümünden 850.000 dolar kazanmıştı ve böylece en azından kendisine biraz bilgi sağlayabilirdi. Ayrıca büyük olasılıkla, ona telefonda ayırdığı sürenin faturasını da çıkaracaktı zaten.</span></p>

      <p class="calibre2"><span class="none4">On bir ay önce Spruce Hills’deki son gecesini anımsayan Junior, şimdi dikkatli olmak zorundaydı. Kendisini suçlu göstermeden, sanki olanlara aldırmıyormuş gibi, Victoria’nın ölümü ve Vanadium’un aniden ortadan kayboluşu konusunda dikkatle planladığı senaryonun polis yetkililerini ikna edip etmediğini ya da lokantadaki çeyrekliği açıklayabilecek ters giden bir şeylerin olup olmadığını öğrenmeyi umuyordu.</span></p>

      <p class="calibre2"><span class="none4">“Bay Magusson, son görüşmemizde, siz bana eğer Dedektif Vanadium beni bir kez daha rahatsız ederse, onun gırtlağını sıktıracağınızı söylemiştiniz. Şey, bu konuda birisiyle konuşmanız gerekiyor artık sanırım.”</span></p>

      <p class="calibre2"><span class="none4">Magusson şaşırmıştı. “Onun sizinle ilişki kurduğunu kastetmiyorsunuz, değil mi?”</span></p>

      <p class="calibre2"><span class="none4">“Yani, birisi beni taciz ediyor…”</span></p>

      <p class="calibre2"><span class="none4">“Vanadium mu?”</span></p>

      <p class="calibre2"><span class="none4">“Şüphelendiğim şey bir süredir kendisinin…”</span></p>

      <p class="calibre2"><span class="none4">“Onu gördünüz mü?” diye ısrar etti Magusson.</span></p>

      <p class="calibre2"><span class="none4">“Hayır, ama ben…”</span></p>

      <p class="calibre2"><span class="none4">“Onunla konuştunuz mu?”</span></p>

      <p class="calibre2"><span class="none4">“Hayır, hayır. Ama son zamanlarda…”</span></p>

      <p class="calibre2"><span class="none4">“Vanadium’la ilgili olarak olarak burada neler olduğunu biliyorsunuz yine de, öyle değil mi?”</span></p>

      <p class="calibre2"><span class="none4">“Aa? Bilmiyorum sanırım,” diye yalan söyledi Junior.</span></p>

      <p class="calibre2"><span class="none4">“Size orada bir özel dedektif tavsiye etmem için birkaç ay önce beni aradığınızda, kadın kısa bir süre önce ölmüş ve Vanadium da buradan çekip gitmişti, ama önceleri hiç kimse bu iki olayı birbiriyle bağdaştırmadı.”</span></p>

      <p class="calibre2"><span class="none4">“Kadın mı?”</span></p>

      <p class="calibre2"><span class="none4">“Ya da en azından, polisler o sıralarda gerçeği biliyorduysalar bile, bunu kamuya açıklamamışlardı. Benim size bundan bahsetmem için hiçbir nedenim yoktu o zaman. Vanadium’un ortadan kaybolduğunu bile bilmiyordum.”</span></p>

      <p class="calibre2"><span class="none4">“Siz neden söz ediyorsunuz?”</span></p>

      <p class="calibre2"><span class="none4">“Elde edilen kanıtlara göre, Vanadium burada bir kadını öldürmüş, hastanedeki bir hemşireyi. Âşıkların kavgası belki. Arkasında iz bırakmamak için de, kadının cesediyle birlikte evi ateşe vermiş, ama kendisini yine de bulabileceklerini anlamış olduğundan, kenti terk edip gitmiş.”</span></p>

      <p class="calibre2"><span class="none4">“Nereye gitmiş?”</span></p>

      <p class="calibre2"><span class="none4">“Hiç kimse bilmiyor. Kendisini gören olmamış. Sizin dışınızda.”</span></p>

      <p class="calibre2"><span class="none4">“Hayır, ben onu görmedim,” diye anımsattı Junior avukata. “Buradaki taciz olayı başladığında, yalnızca düşündüm ki…”</span></p>

      <p class="calibre2"><span class="none4">“Sizin San Francisco polisini aramanız, evinizi gözetim altına aldırmanız ve eğer Vanadium oraya gelirse onu tutuklattırmanız gerekir.”</span></p>

      <p class="calibre2"><span class="none4">Polisler Junior’ın var olmayan bir hırsızı ararken kaza sonucu kendini vurduğuna inandıkları için, onların kitabında o zaten bir aptaldı. Eğer Vanadium’un bir çeyreklikle kendisine nasıl eziyet ettiğini ve bu çeyrekliğin her yerde, örneğin cheeseburgerinda bile nasıl ortaya çıktığını açıklamaya çalışırsa, onu umutsuz bir deli olarak adlandıracaklardı.</span></p>

      <p class="calibre2"><span class="none4">Bunun yanı sıra San Francisco polisinin bilmesini istemediği bir şey daha vardı; kendisinin en azından onlar gibi bir başka polis tarafından, Oregon’da karısını öldürdüğünden şüphelenilmesi. Eğer buradaki bölge polislerinden birisi Naomi’nin ölümüyle ilgili olay dosyasının bir kopyasını görmek isteyecek kadar meraklıysa ve eğer bu dosyada Vanadium onun bir kâbustan Bartholomew adını sayıklayarak korkuyla uyandığını belirtmişse ne olurdu acaba? Ve sonra, eğer kendisi en sonunda doğru Bartholomew’u bulup bu küçük kahpe dölünü ortadan kaldırırsa ve daha sonra da, olay dosyasını okumuş olan bölge polisi burada adı geçen Bartholomew’la diğeri arasında bir bağlantı kurarak sorular sormaya başlarsa ne olurdu? Bunun bir uzantı olacağını kabul etmek gerekirdi. Ama Junior yine de, SFPD’nin gözüne mümkün olduğunca batmamayı ve bundan böyle oradakilerin bilgi sınırları dışında kalmayı umuyordu.</span></p>

      <p class="calibre2"><span class="none4">“Polisi aramamı ve Vanadium’un sizi burada da nasıl taciz ettiğini doğrulamamı ister misiniz?” diye sordu Magusson.</span></p>

      <p class="calibre2"><span class="none4">“Kimi arayacaksınız?”</span></p>

      <p class="calibre2"><span class="none4">“San Francisco PD’nin nöbetçi memurunu. Öykünüzü doğrulamak için.”</span></p>

      <p class="calibre2"><span class="none4">“Hayır, buna gerek yok,” dedi Junior, doğal bir ses tonuyla konuşmaya çalışarak. “Bana söylediklerinizden anladığım kadarıyla, beni burada rahatsız eden her kimse, onun Vanadium olamayacağından eminim. Yani demek istiyorum ki, kendisi onca derdiyle birlikte kaçarken, yalnızca kafamı biraz karıştırmak için beni burada izlemek, onun yapacağı en son şey olur.”</span></p>

      <p class="calibre2"><span class="none4">“Böyle takıntılı insanların ne yapacaklarını asla bilemezsiniz,” diye uyardı onu Magusson.</span></p>

      <p class="calibre2"><span class="none4">“Hayır, olayı şimdi biraz daha düşündükçe, bunu yalnızca çocukların yaptığı duygusuna kapılıyorum. Etrafta aptal aptal dolaşan birkaç çocuk, hepsi bu. Vanadium tahmin ettiğimden de fazla içime işlemiş benim sanırım ve böyle bir olayla karşılaşınca, mantıklı düşünemedim.”</span></p>

      <p class="calibre2"><span class="none4">“Pekâlâ, eğer fikrinizi değiştirirseniz, beni aramanız yeterli.”</span></p>

      <p class="calibre2"><span class="none4">“Teşekkür ederim. Ama bunu çocukların yaptığından eminim artık.”</span></p>

      <p class="calibre2"><span class="none4">“Çok şaşırmış görünmediniz, öyle değil mi?” diye sordu Magusson.</span></p>

      <p class="calibre2"><span class="none4">“Ne? Neye şaşırmadım?”</span></p>

      <p class="calibre2"><span class="none4">“Vanadium’un o hemşireyi öldürmesine ve kentten çekip gitmesine. Burada bunu duyan herkes şaşkınlıktan donakaldı.”</span></p>

      <p class="calibre2"><span class="none4">“Açıkça söylemek gerekirse, ben daima onun akli dengesinin bozuk olduğunu düşündüm. Ve büronuzda otururken bunu size söyledim.”</span></p>

      <p class="calibre2"><span class="none4">“Gerçekten de söylediniz,” dedi Magusson. “Ben ise onun bilinçli bir mücadeleci, mesleğini kutsal gören bir enayi olduğu olduğu konusunda ısrar etmiştim. Siz onu benden daha iyi tanımışsınız sanırım, Bay Cain.”</span></p>

      <p class="calibre2"><span class="none4">Avukatın bu şekilde konuşması Junior’ı şaşırtmıştı. Magusson büyük olasılıkla, Belki de karınızı siz öldürme</span><span class="none4">di</span><span class="none4">niz sonuçta, demek ister gibi bir yaklaşımda bulunuyordu, ama yaradılış itibarıyla pislik bir herif olduğu için, onun özür dilercesine konuşması bile Junior’ın beklediği bir şey değildi.</span></p>

      <p class="calibre2"><span class="none4">“Bay City’de yaşam nasıl?” diye sordu avukat Junior, Magusson’ın bu gönül alıcı tarzdaki yeni davranışından etkilenip her ikisinin bundan böyle arkadaş olacaklarını, birbirlerinin sırlarını paylaşacaklarını ya da karşılıklı olarak gerçeklerden söz edeceklerini düşünme yanılgısına düşmemişti. Gözünü para hırsı bürüyen bu kurbağa kılıklı herifin tek gerçek arkadaşı aynada gördüğü kişi olacaktı daima. Eğer Naomi’nin ölümünden sonra onun harika zaman geçirdiğini keşfederse, bu bilgiyi kendi avantajı için kullanacak bir yol bulana dek belleğinde depolardı.</span></p>

      <p class="calibre2"><span class="none4">“Yalnız,” dedi Junior. “Onu öyle çok… özlüyorum ki.”</span></p>

      <p class="calibre2"><span class="none4">“En zor geçen yılın ilk yıl olduğunu söylerler. Sonraları ise yaşamın daha kolaylaştığını görürsünüz.”</span></p>

      <p class="calibre2"><span class="none4">“Neredeyse bir yıl oldu, ama her nedense, ben kendimi daha da kötü hissediyorum,” diye yalan söyledi Junior. Ve telefonu kapattıktan sonra, çok huzursuz bir halde buna bakıp durdu.</span></p>

      <p class="calibre2"><span class="none4">Yaptığı konuşmanın sonucunda, Studebaker’ındaki Vanadium’u Quarry Gölü’nün dibinde bulamamış olmalarının dışında hiçbir şey öğrenememişti.</span></p>

      <p class="calibre2"><span class="none4">Cheeseburgerındaki çeyrekliği görmesinden bu yana, manyak polisin bu zorlu işten kurtulduğuna neredeyse inanmıştı. Derin yaralarına karşın, Vanadium zar zor da olsa, o karanlık sularda boğulmadan yüz metre yüzdü belki, diye düşünmüştü. Ama Magusson’la konuştuktan sonra, bu korkusunun mantıksız olduğunu anlamıştı artık. Eğer dedektif bir mucize sonucu gölün soğuk sularından kurtulmuş olsa bile, acil bir tıbbi tedaviye gereksinimi olurdu. Junior’ın, Victoria’nın ölümünü onun üstüne yıktığını bilmediğinden ve tedavi olmaktan başka hiçbir şeye aldırmayacak kadar kötü yaralandığından ötürü, yardım istemek amacıyla yalpalayarak ya da sürünerek eyalet otoyoluna çıkardı.</span></p>

      <p class="calibre2"><span class="none4">Eğer Vanadium kayıpsa, sekiz silindirli tabutunun içinde hâlâ ölüydü. Ama geride kalan bir çeyreklik vardı.</span></p>

      <p class="calibre2"><span class="none4">Cheeseburgerin içinde.</span></p>

      <p class="calibre2"><span class="none4">Onu oraya birisi koymuştu.</span></p>
    </div>

    <div class="s1">
      <p class="calibre2"><span class="none4">Eğer Vanadium değilse, kimdi bu?</span></p>

      <p class="calibre2"> </p><br class="calibre3" id="calibre_pb_58" />
    </div>
  </div>
</body>
</html>
