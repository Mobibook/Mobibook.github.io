<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2015-1-7" name="creation-time" />
  <meta content="2015-1-13" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>
    </div>

    <div class="s1">
      <h1 class="calibre2"><span class="none5">Bölüm</span> <span class="none5">8</span></h1>

      <p class="calibre2"> </p>

      <p class="calibre2"> </p>

      <p class="calibre2"><span class="none4">İNGİLİZCE dersini bitiren Maria Elena Gonzalez, bir plastik alışveriş torbası dolusu sökük giysi ve içinde iki kızı için kirazlı kek bulunan daha küçük bir kâğıt torbayla, eve girmek üzere oradan ayrıldı.</span></p>

      <p class="calibre2"><span class="none4">Agnes ön kapıyı kapatıp arkasına dönünce, kocaman karnıyla kocasına çarpmıştı. Joey kaşlarını kaldırarak, sanki Agnes bir ardıç kuşunun yumurtasından daha kırılgan ve altınla mine kaplı bir Faberge yemek takımından daha değerliymiş gibi, ellerini onun şişkin karnının üstüne koydu. Ve ardından, “Şimdi gidebilir miyiz?” diye sordu.</span></p>

      <p class="calibre2"><span class="none4">“Önce mutfağı toparlamak istiyorum.”</span></p>

      <p class="calibre2"><span class="none4">“Aggie, hayır,” dedi Joey yalvarırcasına.</span></p>

      <p class="calibre2"><span class="none4">Kocası ona, kısa bir süre önce bebeğin koleksiyonu için satın almış olduğu bir kitaptaki Kaygılı Ayı’yı anımsatmıştı:</span></p>

      <p class="calibre2"><span class="none4">“Kaygılı Ayı cebinde kaygılar taşır. Panama şapkasının altında, iki madalyonun içinde, Ve hem sırtında hem de kollarında. Ama yine de, şu bizim sevgili Kaygılı Ayı’nın, Kendine özgü bir cazibesi vardır.”</span></p>

      <p class="calibre2"><span class="none4">Agnes’ın kasılmaları daha sıklaşmış ve durumu daha ciddileşmişti; bu nedenle, “Tamam,” dedi, “ama önce Edom’la Jacob’a uğrayayım da onlara evden çıkacağımızı söyleyeyim.”</span></p>

      <p class="calibre2"><span class="none4">Kendilerinin evinin arkasında bulunan büyük garajın üstündeki iki küçük dairede yaşayan Edom ve Jacob Isaacson, onun iki ağabeyiydi.</span></p>

      <p class="calibre2"><span class="none4">“Ben onlara söyledim bile,” diyerek karısının yanından alelacele uzaklaşan Joey, antredeki portmantonun kapısını tam o sırada öyle güçlü bir çekişle ardına dek açtı ki, Agnes kapının neredeyse menteşelerinden ayrılacağını sandı.</span></p>

      <p class="calibre2"><span class="none4">Joey el çabukluğuyla hareket edip giymesi için ona paltosunu tutunca, genç kadın paltonun bir anda üzerine geçiriliverdiğini fark etti; zaten bu iri karnıyla, şapka takmanın dışında başka bir şey giymek hayli zor oluyordu.</span></p>

      <p class="calibre2"><span class="none4">Agnes kocasına doğru döndüğünde, onun da kendi paltosunu giymiş ve antrenin masasında duran araba anahtarlarını oradan almış olduğunu gördü. Joey sol elini onun sağ kolunun altına koydu ve sanki kendisi güçsüzmüş ve bir desteğe gereksinimi varmış gibi, onu kapıdan geçirip verandaya çıkardı.</span></p>

      <p class="calibre2"><span class="none4">Evin kapısını kilitlemek için durmamıştı bile. Çünkü 1965 yılında, Bright Beach, ortalıkta dinozorlar gibi dolaşan hırsızların uğrak yeri değildi.</span></p>

      <p class="calibre2"><span class="none4">Öğleden sonra sona ermek üzereydi ve sanki yeryüzüne doğru durmaksızın alçalırmış gibi görünen gökyüzünün gri şeritler halinde uzanan ince ışıkları, ufuk çizgisinin üstünde hızla dönüp batı yönünde kayboluyordu. Havada yağmur kokusu vardı.</span></p>

      <p class="calibre2"><span class="none4">Araba yolunda duran böcek yeşili rengindeki Pontiac, doğayı kötü bir hava oluşturamayacak kadar imrendirerek, pırıl pırıl parlıyordu. Joey arabasını daima tertemiz tutardı ve eğer güney California yerine arabasının pırıltısını bozacak iklime sahip bir yerde yaşasaydı, geçimini sağlamak için bir meslek sürdürmeye belki zaman bile bulamazdı.</span></p>

      <p class="calibre2"><span class="none4">Yolcu kapısını açtıktan sonra, Agnes’ın arabaya binmesine yardım ederken, “Sen iyi misin?” diye sordu.</span></p>

      <p class="calibre2"><span class="none4">“Yağmur kadar.”</span></p>

      <p class="calibre2"><span class="none4">“Emin misin?”</span></p>

      <p class="calibre2"><span class="none4">“Altın kadar.”</span></p>

      <p class="calibre2"><span class="none4">Dikiz aynasına o ıslak, dekoratif deodorantlardan biri asılı değilse de, Pontiac’ın içinde hoş bir limon kokusu vardı. Deri sabunuyla düzenli olarak temizlenen koltuklar, araba Detroit’ten buraya, kontrol panosuna varana dek pırıl pırıl bir araç halinde getirildiği zamankinden bile daha yumuşak ve daha esnekti.</span></p>

      <p class="calibre2"><span class="none4">Joey sürücü kapısını açıp direksiyona geçince, “İyisin demek, öyle mi?” diye sordu bu kez.</span></p>

      <p class="calibre2"><span class="none4">“İpek kadar.”</span></p>

      <p class="calibre2"><span class="none4">“Solgun görünüyorsun.”</span></p>

      <p class="calibre2"><span class="none4">“Yoo, turp gibiyim.”</span></p>

      <p class="calibre2"><span class="none4">“Sen benimle alay ediyorsun, değil mi?”</span></p>

      <p class="calibre2"><span class="none4">“Sen de alay edilmek için öyle tatlı yalvarıyorsun ki, buna nasıl karşı çıkabilirim?”</span></p>

      <p class="calibre2"><span class="none4">Joey tam kapıyı çekip kapatırken, Agnes’da bir kasılma daha oldu. Yüzünü buruşturan genç kadın, sıktığı dişlerinin arasından zorlukla soluk almaya çalıştı.</span></p>

      <p class="calibre2"><span class="none4">“Ah, hayır,” dedi Kaygılı Ayı. “Ah, hayır.”</span></p>

      <p class="calibre2"><span class="none4">“Aman Tanrım, tatlım, rahat ol. Bu sıradan bir sancı değil. Mutlu bir sancı. Gün sona ermeden, küçük kızımız bizimle birlikte olacak.”</span></p>

      <p class="calibre2"><span class="none4">“Küçük oğlumuz.”</span></p>

      <p class="calibre2"><span class="none4">“Sen bir annenin içgüdüsüne güven.”</span></p>

      <p class="calibre2"><span class="none4">“Bir babanın da içgüdüsü vardır.” Joey öyle sinirliydi ki, kontak anahtarını yerine geçirmekte zorlanıyordu; ama en sonunda bunu başardı. “Oğlan olmalı, çünkü o zaman evde sana yardımcı olacak bir adam bulunur daima.”</span></p>

      <p class="calibre2"><span class="none4">“Sen bir sarışınla kaçmayı mı planlıyorsun yoksa?”</span></p>

      <p class="calibre2"><span class="none4">Kontak anahtarını sürekli marş yöne doğru çevirmeye çalışıp duran Joey, arabayı bir türlü çalıştıramamıştı. “Benim ne demek istediğimi anlıyorsun. Ben uzun bir süre daha burada olacağım, ama kadınlar erkeklerden çok daha fazla yaşarlar. Yaşam sigortası istatistikleri yanılmaz.”</span></p>

      <p class="calibre2"><span class="none4">“Sigortacılığını daima belli edersin zaten.”</span></p>

      <p class="calibre2"><span class="none4">En sonunda kontak anahtarını doğru yöne çevirerek motoru çalıştıran Joey, “Yani, gerçek bu,” dedi.</span></p>

      <p class="calibre2"><span class="none4">“Bana da bir poliçe mi satacaksın?”</span></p>

      <p class="calibre2"><span class="none4">“Bugün başka hiç kimseye satamadım. Geçimimi sağlamam gerek. Sen iyi misin?”</span></p>

      <p class="calibre2"><span class="none4">“Korkuyorum,” dedi Agnes.</span></p>

      <p class="calibre2"><span class="none4">Arabayı sürmeye başlamak yerine, Joey kocaman eliyle karısının iki elini birden tuttu. “Ters giden bir şey mi hissediyorsun?”</span></p>

      <p class="calibre2"><span class="none4">“Senin doğruca bir ağaca çarpacağından korkuyorum.”</span></p>

      <p class="calibre2"><span class="none4">Joey kırılmış görünüyordu. “Ben Bright Beach’in en güvenilir sürücüsüyüm. Sürücülük puanlarım da bunu kanıtlıyor.”</span></p>

      <p class="calibre2"><span class="none4">“Ama bugün değil. Eğer arabayı vitese takman, o kontak anahtarını yerine geçirmen kadar uzun bir süre alacaksa, biz hastaneye gidene dek, küçük kızımız oturup, ‘atta’ demeye başlayacak.”</span></p>

      <p class="calibre2"><span class="none4">“Küçük oğlumuz.”</span></p>

      <p class="calibre2"><span class="none4">“Sen yalnızca sakinleş.”</span></p>

      <p class="calibre2"><span class="none4">“Ben sakinim,” diye güvence verdi Joey. Ardından, el frenini indirdi ve vitesi ileri takacağına geri takarak, evin yan tarafı boyunca sokakta arka arka gitmeye başladı. Sonra şaşırarak, frene bastı.</span></p>

      <p class="calibre2"><span class="none4">Joey üç dört kez derin, yavaş soluklar alana dek hiçbir şey söylemeyen Agnes, sonra ön cama doğru işaret etti. “Hastane bu tarafta.”</span></p>

      <p class="calibre2"><span class="none4">Joey hâlâ saf saf ona bakıp duruyordu. “Sen iyi misin?” “Eğer sen hastaneye dek tüm yol boyunca geri viteste gidersen, küçük kızımız da tüm yaşamı boyunca hep arka arkaya yürüyecek.”</span></p>

      <p class="calibre2"><span class="none4">“Eğer çocuğumuz kız olursa, tıpkı sana benzeyecek,” dedi Joey. “İkinizle birlikte nasıl başa çıkarım bilmem.”</span></p>

      <p class="calibre2"><span class="none4">“Biz senin genç kalmanı sağlarız.”</span></p>

      <p class="calibre2"><span class="none4">Joey uzun uzun düşündükten ve en sonunda vites değiştirip araba yolundan sokağa çıktıktan sonra, tıpkı tehlikeli bir bölgeyi kolaçan eden bir deniz piyade komandosu gibi şüpheyle gözlerini kısarak, önce yolun soluna ve ardından sağına baktı.</span></p>

      <p class="calibre2"><span class="none4">“Yarın sabah turtaları dağıtması için, Edom’a tembih etmeyi unutma,” diye anımsattı Agnes.</span></p>

      <p class="calibre2"><span class="none4">“Jacob onun yerine bir kerelik dağıtım yapmaktan yüksünmeyeceğini söyledi.”</span></p>

      <p class="calibre2"><span class="none4">“Jacob insanları korkutuyor,” dedi Agnes. “Hiç kimse laboratuvarda kontrol ettirmeden, Jacob’un dağıttığı turtaları yemez.”</span></p>

      <p class="calibre2"><span class="none4">Çiseleyen yağmur damlacıkları, asfalt yolda gümüşümsü desenler oluşturmaya başlamıştı.</span></p>

      <p class="calibre2"><span class="none4">Silecekleri çalıştıran Joey, “İki ağabeyinden hiç değilse birinin garip oluşunu kabullendiğini ilk kez duyuyorum.”</span></p>

      <p class="calibre2"><span class="none4">“Onlar garip değiller, canım. Yalnızca biraz ayrıksılar.”</span></p>

      <p class="calibre2"><span class="none4">“Suyun biraz ıslak olması gibi.”</span></p>

      <p class="calibre2"><span class="none4">Agnes ona kaşlarını çattı. “Onların yakınımızda olmalarından rahatsız mısın yoksa, Joey? Evet, ayrıksılar, ama ben onları çok seviyorum.”</span></p>

      <p class="calibre2"><span class="none4">“Ben de öyle,” diye itiraf etti Joey. Ardından gülümseyerek, başını iki yana salladı. “İkisi de, benim gibi kaygılı bir yaşam sigortacısını okullu bir kız kadar kaygısızlaştırıyor.”</span></p>

      <p class="calibre2"><span class="none4">Ona göz kırpan Agnes, “En sonunda mükemmel bir sürücü olmaya başlıyorsun,” dedi.</span></p>
    </div>

    <div class="s1">
      <p class="calibre2"><span class="none4">Joey henüz otuz yaşında olmasına karşın, gerçekten de birinci sınıf, kusursuz bir sürücüydü; şimdiye dek hiçbir trafik cezası almamış ve hiçbir araba kazası yapmamıştı. Ama ne yazık ki, kırmızı ışıkta geçen bir Ford pikap, frene çok geç basılmasından ötürü kaydığı için büyük bir hızla Pontiac’ın sürücü kapısına çarptığında, Joey’a ne direksiyondaki yeteneği ve ne de doğuştan var olan sakınganlığı yardımcı oldu.</span></p><br class="calibre3" id="calibre_pb_11" />
    </div>
  </div>
</body>
</html>
