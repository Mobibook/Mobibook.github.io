<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre11"><b class="calibre7"><br class="calibre1" /></b></p>

  <h2 class="calibre17" title="- 11 - Ormanefendisi. Huzur dolu bir mola."><b class="calibre4"><i>-</i></b> <span class="calibre19">11 -</span></h2>

  <h2 class="calibre17"><a class="calibre20" id="bookmark0"></a><span class="calibre19">Ormanefendisi.</span></h2>

  <h2 class="calibre17"><a class="calibre20" id="bookmark1"></a><span class="calibre19">Huzur dolu bir mola.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">"Kimsin sen?" diye seslendi Tanis. "Kendini göster. "Sana bir zarar vermeyiz," diye atıldı Caramon.</p>

  <p class="calibre6">"Elbette vermezsiniz." Derin ses eğleniyordu şimdi. "Hiç silahınız yok. Uygun bir zamanda onları size geri vereceğim. Kimse Kararık Orman'a silah sokamaz, Solamniya Şövalyeleri bile. Korkma, soylu şövalye. Senin kılıcının kadim ve çok kıymetli olduğunu gördüm! Onu iyi muhafaza edeceğim. Bu aşikâr güvensizlikten dolayı özür dilerim, ama koca Huma bile Ejderhamızrağı'nı ayaklarımın dibine bırakmıştı."</p>

  <p class="calibre6">"Huma!" Srurm'ün nefesi tıkandı. "Kimsin sen?"</p>

  <p class="calibre6">"Ben Ormanefendisi'yim." Daha o derin ses konuşurken karanlık aralandı. İleriye bakan grubu bahar rüzgarı kadar hafif bir korku ve hayranlık rüzgarı okşadı. Gümüş mehtap, bir kaya çıkıntısı üzerinde canlı canlı parlıyordu. Kaya çıkıntısının üzerinde tek boynuzlu bir at duruyordu. Onları serinkanlılıkla seyrediyor, zeki gözleri sonsuz bir irfanla pırıldıyordu.</p>

  <p class="calibre6">Unicorn'un güzelliği insanın kalbini parçalıyordu. Altınay gözlerinin hızla yaşardığını hissetti; ve hayvanın muhteşem aydınlığı karşısında gözlerini kapatmak zorunda kaldı. Unicorn'un tüyleri mehtabın gümüşü, boynuzu parlak bir inci, yelesi deniz köpüğü gibiydi. Başı pırıltılı bir mermerden de oyulmuş olabilirdi, fakat hiçbir insan eli, hatta hiçbir cüce eli, o güçlü boynun ve kaslı döşün ince çizgilerini yakalayamazdı. Bacakları kuvvetli ama narindi; toynakları küçük ama keçininkiler gibi yarıktı. Daha sonraki günlerde, Altınay karanlık yollarda yürümek zorunda kalıp da gönlü ümitsizlik ve yeisle daraldığında rahatlamak için gözlerini yumması ve tek-boynuzu hatırlaması yeterli olmuştu.</p>

  <p class="calibre6">Unicorn başını salladı, sonra buyur dercesine ağırbaşlı bir hareketle eğdi. Kendilerini kaba ve sakar hisseden, kafaları karışan yolarkadaşları da karşılık olarak eğildiler. Unicorn aniden dönerek kaya çıkıntısından ayrıldı ve onlara doğru hızla indi.</p>

  <p class="calibre6">Tanis, üzerinden bir büyünün kalktığını hissederek etrafına bakındı. Parlak gümüş rengi mehtap orman içindeki bir açıklığı aydınlatıyordu. Uzun ağaçlar onları devler gibi, lütufkâr muhafızlar gibi sarmıştı. Yarımelf buradaki derin ve sarsılmaz huzur hissini farketti. Ama burada etrafa sinmiş bir hüzün de vardı.</p>

  <p class="calibre6">"Dinlenin," dedi Ormanefendisi aralarına girerek. "Hem açsınız, hem yorgun. Yiyecek ve yıkanmanız için taze su getirilecek. Burada, bu geceliğine huzursuzluğunuzu ve korkularınızı bir yana bırakabilirsiniz. Eğer bu gece yer üzerinde emniyet diye bir şey varsa o da burada mevcuttur."</p>

  <p class="calibre6">Gözleri yemeğin bahsiyle parlayan Caramon kardeşini hafifçe yere bıraktı. Raistlin, bir ağacın gövdesine yaslanarak yere çöktü. Yüzü gümüş mehtapta ölü yüzü gibi görünüyordu ama nefesi rahatlamıştı. Korkunç bir şekilde yorgun göründüğü halde o kadar hasta görünmüyordu. Caramon onun yanına oturarak etrafta yiyecek aradı. Sonra içini geçirdi.</p>

  <p class="calibre6">"Zaten böğürtlen falan olacaktır herhalde," dedi savaşçı mutsuzca Tanis'e. "Canım öyle et -kızarmış geyik butu, cızırdayan bir parça tavşan- falan çekiyor ki..."&nbsp;</p>

  <p class="calibre6">"Sus," diye payladı onu Sturm, Ormanefendisi'ne bakarak. "Önce seni kızartmayı düşünmeye başlayabilir!"</p>

  <p class="calibre6">Kentaurlar ormandan, otların üzerine serdikleri temiz, beyaz bir bez taşıyarak çıktılar. Diğerleri örtünün üzerine bütün ormanı aydınlatan billurdan yuvarlak ışıklar yerleştirdiler.</p>

  <p class="calibre6">Tasslehoff ışıklara merakla baktı. "Bunlar ateşböceklerinin ışıkları!"</p>

  <p class="calibre6">Billur kürelerin içinde, sırtlarında iki parlak noktacığı olan binlerce minik böcek vardı. Kürenin içinde dolanıp duruyorlardı, belli ki etraflarını keşfetmeye çalışıyorlardı.</p>

  <p class="calibre6">Daha sonra kentaurlar, ellerini ve yüzlerini yıkamaları için büyük kaseler içinde serin sular, temiz beyaz bezler getirdi. Su, savaş lekelerini yıkayıp temizlediği gibi bedenlerini ve akıll<span class="calibre21">anın</span> da ferahlattı. Diğer kentaurlar Caramon'un şüpheyle baktığı sandalyeler yerleştirdiler. Sandalyeler, insanın bedeninin etrafında kıvrılan tek bir parça tahtadan yapılmıştı. Rahat görünüyorlardı ama tek kusurları tek ayakları olmalarıydı!</p>

  <p class="calibre6">"Lütfen oturun," dedi Ormanefendisi zerafetle.</p>

  <p class="calibre6">"Ben ona oturamam!" diye karşı çıktı savaşçı. "Devrilir." Yemek örtüsünün kenarında durdu. "Sonra yemek örtüsü otların üzerine serilmiş. Ben de yanına, yere otururum."</p>

  <p class="calibre6">"Yemeğe daha yakın," diye mırıldandı Flint sakalının altından. Diğerleri huzursuz huzursuz sandalyelere, garip, billurdan böcek lambalarına ve kentaurlara baktılar. Öte yandan Reisin Kızı konuklardan ne beklendiğini biliyordu. Dış dünya onun halkını barbar olarak nitelendirse bile Altınay'ın kabilesinin dinsel bir açıdan gözlemlenmesi gereken katı nezaket kuralları vardı. Altınay ev sahibini bekletmenin hem ev sahibine, hem de cömertliğine bir hakaret olacağını biliyordu. Bir kraliçe zarafetiyle oturdu. Tek ayaklı sandalye hafifçe sallandı, kadının ağırlığına göre ayarlanarak, onun bedenine göre biçimlendi.</p>

  <p class="calibre6">"Sağ yanıma otur savaşçı," dedi kadın resmi bir edayla, üzerlerindeki gözlerin farkında olarak. Nehiryeli'nin yüzünde hiçbir ifade yoktu ama o uzun bedenini, görünüşe göre narin olan sandalyeye oturmak için eğip bükerken görüntüsü çok gülünçtü. Fakat -bir kez oturduktan sonra- rahatça arkaya doğru kaykıldı, hayret içinde bir takdirle neredeyse gülümsüyordu.</p>

  <p class="calibre6">"Ben oturuncaya kadar beklediğiniz için hepinize teşekkür ederim," dedi Altınay çabucak, diğerlerinin tereddütünü örtmek için. "Artık oturabilirsiniz."</p>

  <p class="calibre6">"A, bir şey değil," diye başladı Caramon ellerini kavuşturarak. "Ben beklemiyordum zaten. O tuhaf sandalyelere oturacak değilim..." Sturm'ün dirseği savaşçının kaburgalarını deşti.</p>

  <p class="calibre6">"Hanımefendi hazretleri," diye eğilerek şövalyelere yakışan bir vakarla oturdu Sturm. "Eh o yapabiliyorsa, ben de yapabilirim," diye mırıldandı Caramon, kararı kentaurların yemek getirmeye başlamaları gerçeğiyle hızlanmıştı. Kardeşinin bir sandalyeye oturmasına yardım ettikten sonra sandalyenin ağırlığını taşıyabileceğinden emin olmaya çalışarak ihtiyatla oturdu.</p>

  <p class="calibre6">Dört kentaur yere serilmiş olan koca beyaz örtünün dört köşesine gittiler. Örtüyü bir masa hizasına kaldırıp bıraktılar. İnce nakışlarla süslenmiş örtü en az Son Yuva Hanı'ndaki masalar kadar sert ve dayanıklı, olduğu yerde asılı kaldı.</p>

  <p class="calibre6">"Ne mükemmel! Bunu nasıl yapıyorlar?" diye bağırdı Tasslehoff örtünün altına bakarak. "Altında hiçbir şey yok!" diye bildirdi, gözleri hayretle açılarak. Kentaurlar kahkahalarla güldüler, hatta Ormanefendisi bile gülümsedi. Daha sonra kentaurlar çok büyük bir ustalıkla kesilip cilalanmış ahşap tabaklar yerleştirdiler. Her konuğa geyik boynuzundan yapılmış çatal ve bıçaklar verildi. Tabaklar dolusu kızarmış sıcak et kokusu havayı insanın ağzını sulandıran dumanlı bir kokuyla doldurdu. Mis kokulu ekmek somunları ve kocaman tahta çanaklar içindeki meyveler yumuşak lamba ışığında pırıldıyordu.</p>

  <p class="calibre6">Kendini sandalyesinde emniyette hisseden Caramon ellerini birbirine sürttü. Sonra ağzı yayılarak gülümsedi ve çatalını eline aldı. "Ahhhh!" Kentaurlardan biri önüne bir tabak kızarmış geyik eti bırakırken takdirle ah etti. Caramon çatalını batırdı, etten tüten buharı ve fışkıran suyu kendinden geçercesine koklayarak. Aniden herkesin kendisine baktığını farketti. Durdu ve etrafına bakındı.</p>

  <p class="calibre6">"Ne..?" diye sordu göz atarak. Sonra gözleri Ormanefendisi'ne kayarak kızardı ve aceleyle çatalını çekti. "Ben... ben çok özür dilerim. Herhalde bu geyik sizin tanıdığınız biriydi -yani- sizin tebaanızdan biri."</p>

  <p class="calibre6">Ormanefendisi kibarca gülümsedi. "Rahat et savaşçı," dedi. "Geyik yaşamdaki amacını avcıya -bu ister kurt olsun, ister insan- yem olmakla yerine getirir. Amaçlarını yerine getirerek ölenler için üzülmemize gerek yok."</p>

  <p class="calibre6">Tanis'e öyle geldi ki, sanki konuşurken Ormanefendisi'nin kara gözleri Sturm'e doğru kaymıştı ve sesinde yarımelfin gönlünü soğuk bir korkuyla dolduran derin bir hüzün vardı. Fakat yeniden Ormanefendisi'ne baktığında, o muazzam hayvanın yine gülümsemekte olduğunu gördü. "Öyle hayal ettim herhalde," diye düşündü.</p>

  <p class="calibre6">"Bir varlığın, Efendim," diye sordu Tanis tereddütle, "amacına ulaşıp ulaşmadığını nasıl anlıyorsunuz acaba? Çok yaşlı kişilerin acı ve yeis içinde öldüklerini gördüm. Küçücük çocukların vakitsizce öldüklerini gördüm, ama gerilerinde bir sevgi ve mutluluk mirası bıraktıklarını da gördüm çünkü onların kısacık yaşamlarının diğerlerine çok şey vermiş olduğunu bilmek göçüp gitmelerini hafifletiyordu."</p>

  <p class="calibre6">"Kendi sorunun cevabını kendin verdin Tanis Yarımelf, benim yapabileceğimden çok daha güzel bir şekilde," dedi Ormanefendisi vakarla. "Yaşamlarımız almakla değil de vermekle ölçülür diyelim."</p>

  <p class="calibre6">Tam yarımelf cevap vermeye başlamıştı ki Ormanefendisi sözünü kesti. "Şimdilik endişelerinizi bir kenara bırakın. Elinizde fırsatınız varken ormanımın huzurunu yaşayın. Zaman geçiyor."</p>

  <p class="calibre6">Tanis Ormanefendisi'ne dikkatle baktı ama koca hayvanın dikkati başka yöne çevrilmiş, gözleri hüzünle puslu ormanda uzaklara bakıyordu. Yarımelf ne demek istediğini merak etti ve narin bir el eline dokununcaya kadar kara düşünceler içinde kaybolmuş bir halde oturdu.</p>

  <p class="calibre6">"Yemek yemen lâzım," dedi Altınay. "Endişelerin yemekle geçmez - gerçi geçseler daha iyi ya."</p>

  <p class="calibre6">Tanis kadına gülümseyerek iştahla yemeğe başladı. Ormanefendisi'nin öğüdünü tutarak bir süre için endişelerini aklının arka bir köşesine attı. Altınay haklıydı: Bir yere kaybolacakları yoktu.</p>

  <p class="calibre6">Grubun geri kalanları da aynı şeyi yaptı, etraflarındaki gariplikleri, yıllarını yollarda geçirmiş gezginlerin soğukkanlılığıyla kabullenerek. Sudan başka bir içki olmadığı halde -bu Flint'i biraz üzmüştü- serin, berrak sıvı, gönüllerinden dehşeti ve kuşkuyu silmişti aynı ellerindeki kanı ve kiri temizlemiş olduğu gibi. Birbirlerinin dostluğundan memnun mesut güldüler, konuştular, yediler. Ormanefendisi bir daha onlarla konuşmadı ama sırayla hepsine baktı.</p>

  <p class="calibre6">Sturm'ün soluk yüzü biraz renk kazanmıştı. Nezaket ve asalet ile yiyordu yemeğini. Tasslehoffun yanında oturduğundan kenderin, ülkesi hakkındaki bitmek tükenmek bilmeyen sorularını cevaplandırıyordu. Aynı zamanda, bu gerçeğe gereksiz bir dikkat çekmeden Tasslehoffun torbasından, oraya nasıl girdikleri belli olmayan bir bıçak ile çatal çıkarttı. Şövalye elinden geldiğince Caramon'dan uzağa oturarak mümkün olduğunca onu görmemezliğe geliyordu.</p>

  <p class="calibre6">Belli ki koca savaşçı yemeğinin tadını çıkartıyordu. Herkesten üç kez fazla, üç kez hızlı ve üç kez gürültülü yedi. Yemek yemediği zamanlarda Flint'e bir trol ile nasıl dövüştüğünü, hamlelerini ve karşılamalarını göstermek için elindeki kemiği bir kılıç gibi kullanarak, anlatıyordu. Flint iştahla yerken Caramon'a Krynn üzerindeki en büyük yalancının o olduğunu söylüyordu.</p>

  <p class="calibre6">Kardeşinin yanında oturan Raistlin çok az, etin en yumuşak yerinden minicik lokmalar alarak, birkaç üzüm tanesi ve önce suya sokup ıslattığı bir parça ekmek yedi. Hiçbir şey anlatmadı ama herkesi dikkatle, daha ileride başvurmak veya kullanmak için söylenen her şeyi ruhuna kazıyarak dinledi.</p>

  <p class="calibre6">Altınay yemeğini kibarca ve alışık olduğu bir rahatlıkla yedi. Que-shu prensesi halk önünde yemek yemeğe alışıktı ve rahatça sohbet de edebiliyordu. Elf topraklarını ve ziyaret etmiş olduğu diğer yerleri anlatması için onu yüreklendirerek Tanis ile çene çaldı. Yanında oturan Nehiryeli son derece rahatsız ve sıkılgandı. Caramon kadar gürültülü yememekle birlikte belli ki Bozkırlı, soylu saraylardan çok kamp ateşleri yanında, kabile arkadaşlarıyla yemek yemeğe alışıktı. Çatal bıçakları sakar bir beceriksizlikle kullanıyor ve Altınay'ın yanında kaba durduğunu farkediyordu. Hiçbir şey söylemedi, belli ki arka planda solup gitmeyi arzuluyordu.</p>

  <p class="calibre6">Sonunda, yemeklerini tartaletlerle bitiren herkes tabaklarını itmeye ve garip, tahta sandalyelerinde gerinmeye başladı. Tas, kentaurları mest ederek kender yol şarkısını söylemeye başladı. Sonra aniden Raistlin konuştu. Fısıltı halindeki yumuşak sesi gülüşmeler ve yüksek sesli sohbet arasında kaydı.</p>

  <p class="calibre6">"Ormanefendisi" -diye tısladı büyücü ismi- "bugün, daha önce Krynn üzerinde hiç rastlamamış olduğumuz iğrenç bazı yaratıklarla dövüştük. Bunlar hakkında bize bir şeyler anlatabilir misiniz?"</p>

  <p class="calibre6">O rahat, şölenimsi hava, bir kefenle örtülmüş gibi boğulmuştu. Herkes ciddileşip birbirine baktı.</p>

  <p class="calibre6">"Bu yaratıklar insan gibi yürüyor," diye ekledi Caramon, "ama sürüngenlere benziyorlar. Pençe gibi elleri, ayakları ve kanatları var; ve" -sesi kısıldı- "öldüklerinde taşlaşıyorlar."</p>

  <p class="calibre6">Ormanefendisi ayağa kalkarken onlara hüzünle baktı. Belli ki bu soruyu bekliyordu.</p>

  <p class="calibre6">"Bu yaratıkları biliyorum," diye cevap vedi. "Bir hafta kadar önce bazıları bir grup goblin ile birlikte Liman tarafından Kararık Orman'a girdi. Cüppeleri, kukuletaları vardı, kuşkusuz o korkunç görüntülerini gizlemek için. Kentaurlar, hayalet hizmetkarlar onlarla ilgileninceye kadar bir zarar vermesinler diye onları gizlice izledi. Kentaurlar yaratıkların kendilerine ' <span class="calibre8">ejderan</span>' dediklerini ve <span class="calibre8">'Ejder Tarikatı'na</span> mensup olduklarından söz ettiklerini bildirdiler."</p>

  <p class="calibre6">Raistlin'in kaşları çatıldı. <span class="calibre8">"Ejder,"</span> diye fısıldadı, aklı karışarak. "Ama kim bunlar? Hangi ırktan, hangi soydan?"</p>

  <p class="calibre6">"Bilmiyorum. Size sadece şunu söyleyebilirim: Hayvan aleminden değiller. Krynn ırklarından hiçbirine ait değiller."</p>

  <p class="calibre6">Bunu hepsinin hazmetmesi biraz zaman aldı. Caramon gözlerini kırpıştırdı. "Ben pek..." diye başladı.</p>

  <p class="calibre6">"Diyor ki, kardeşim, onlar bu dünyaya ait değiller," diye açıkladı Raistlin sabırsızca.</p>

  <p class="calibre6">"Öyleyse nereden geldiler?" diye sordu Caramon hayretle.</p>

  <p class="calibre6">"Sorun da bu zaten, değil mi," dedi Raistlin soğuk soğuk. "Nereden geldiler... ve neden?"</p>

  <p class="calibre6">"Bunun cevabını veremem." Ormanefendisi başını salladı. "Fakat hayalet hizmetkarlar bu ejderanların işini bitirmeden önce onlar 'kuzeydeki ordulardan söz ediyorlarmış."</p>

  <p class="calibre6">"Ben onları gördüm." Tanis ayağa kalktı. "Kamp ateşleri..." Ormanefendisi'nin tam söylemek üzere olduğu şeyleri farkedince kelimeler boğazında düğümlendi. "Ordular! Bu ejderanların orduları mı? Binlerce olmalı!" Artık herkes ayaklanmış, aynı anda konuşmaya başlamıştı.</p>

  <p class="calibre6">"İmkansız!" dedi şövalye kaşlarını çatarak.</p>

  <p class="calibre6">"Kim var bunların arkasında? Arayıcılar mı? Tanrılar adına," diye böğürdü Caramon, "Liman'a gidip bir cümbüş çıkartayım da..."</p>

  <p class="calibre6">"Solamniya'ya git, Liman'a değil," diye tavsiyede bulundu Sturm yüksek sesle.</p>

  <p class="calibre6">"Qualinost'a gitmeliyiz," diye gîrdi söze Tanis. "Elfler..."&nbsp;</p>

  <p class="calibre6">"Elflerin kendi sorunları var," dedi Ormanefendisi, serinkanlı sesinin onları yatıştıran bir etkisi olmuştu. "Liman'daki Yüce-arayanlar gibi. Hiçbir yer emniyetli değil. Fakat sorularınızın cevabını bulmanız için nereye gitmeniz gerektiğini söyleyeyim size."</p>

  <p class="calibre6">"Nereye gideceğinizi söyleyeyim size de ne demek?" Hareket ettikçe cüppesi etrafında dalgalanan Raistlin yavaşça yürüdü. "Bizim hakkımızda ne biliyorsunuz?" Büyücü duraksadı, gözleri ani bir düşünceyle kısılarak.</p>

  <p class="calibre6">"Evet, sizi bekliyordum," diye cevap verdi Ormanefendisi, Raistlin'in düşüncelerine cevaben. "Bugün, orman içinde büyük ve parlak bir varlık belirdi önümde. Bu gece Kararık Orman'a mavi kristalden asayı taşıyan birinin geleceğini söyledi. Hayalet hizmetkârlar, Afet'ten bu yana ne bir insan, ne bir elf, ne bir cüce, ne bir kender, kimsenin geçmesine izin vermedikleri halde asa taşıyıcısı ile arkadaşlarını bırakacaklar. Asanın taşıyıcısına şu mesajı verecektim: 'Hemen Doğusur Dağları'na uçman gerek. İki gün içerisinde asataşıyıcısı Xak Tsaroth'ta olmalı. Orada, layık olduğunu ispat edebilirsen, dünyadaki en büyük armağanı alacaksın.'"</p>

  <p class="calibre6">"Doğusur Dağları!" Cücenin ağzı açık kaldı. "Xak Tsaroth'a iki gün içinde varabilmemiz için gerçekten de uçmamız gerekir. Parlak bir varlıkmış! Hıh!" Parmaklarını şıklattı.</p>

  <p class="calibre6">Diğerleri huzursuzca birbirlerine baktılar. Sonunda Tanis tereddütle, "Korkarım cüce haklı, Ormanefendisi. Xak Tsaroth'a yapılacak bir yolculuk hem çok uzun sürer, hem de tehlikelidir. Goblinlerin ve bu ejderanların yaşadıkları topraklardan geçmemiz gerekir," dedi.</p>

  <p class="calibre6">"Sonra Bozkırlar'dan da geçmek zorunda kalırız," dedi Nehiryeli, Ormanefendisi ile karşılaştıklarından beri ilk kez konuşarak. "Bizim orada yaşamlarımız tehlikede." Altınay'ı işaret etti. "Que-shu'lar hiddetli dövüşçülerdir ve toprakları çok iyi tanırlar. Bekliyorlar. Bizim oradan emniyet içinde geçmemiz mümkün değil." Tanis'e baktı. "Sonra halkım elfleri de hiç sevmez."</p>

  <p class="calibre6">"Sonra neden Xak Tsaroth'a gidecekmişiz?" diye homurdandı Caramon. "Armağanların en büyüğü... ne olabilir ki? Güçlü bir kılıç mı? Bir sandık dolusu madeni para mı? Bu işe yarardı ama belli ki kuzeyde bir savaş çıkacak. Kaçırmayı hiç istemem."</p>

  <p class="calibre6">Ormanefendisi ciddi bir yüzle başını salladı. "İçinde bulunduğunuz ikilemi anlıyorum," dedi. "Size gücüm dahilindeki bütün yardımları sunuyorum. İki gün içinde Xak Tsaroth'a varmanızı sağlayacağım. Soru şu, gidecek misiniz?"</p>

  <p class="calibre6">Tanis diğerlerine döndü. Sturm'ün yüzü asıktı. Tanis'in bakışlarını görerek içini çekti. "Geyik bizi buraya getirdi," dedi yavaşça, "belki de bu öğüdü almamız için. Ama benim gönlüm kuzeyde, yurdumda. Eğer bu ejderan orduları saldırmak için hazırlanıyorsa benim yerim, bu kötülüğe karşı dövüşmek için mutlaka bir araya gelecek olan şövalyelerin yanıdır. Yine de, ne seni Tanis ne de sizi hanımefendi, terk etmek istemiyorum." Altınay'a doğru bir baş işareti yaptıktan sonra ağrıyan başı elleri arasında yerine çöktü.</p>

  <p class="calibre6">Caramon omuzlarını silkti. "Ben her yere gider, her şeyle savaşırım Tanis. Bunu biliyorsun. Sen ne dersin kardeşim?"</p>

  <p class="calibre6">Fakat karanlığa doğru bakan Raistlin cevap vermedi.</p>

  <p class="calibre6">Altınay ile Nehiryeli alçak sesle konuşuyorlardı. Birbirlerine başlarıyla onaylarcasına işaret ettikten sonra Altınay, Tanis'e, "Xak Tsaroth'a gideceğiz. Bizim için yaptığınız her şeye müteşekkiriz..." dedi.</p>

  <p class="calibre6">"Fakat artık hiç kimsenin yardımını istemiyoruz," diye belirtti Nehiryeli gururla. "Bu bizim maceramızın sonu. Bu işe yalnız başladığımız için, yalnız bitireceğiz."</p>

  <p class="calibre6">"Ve yalnız başınıza öleceksiniz!" dedi Raistlin yavaşça.</p>

  <p class="calibre6">Tanis titredi. "Raistlin," dedi, "seninle bir şey konuşmak istiyorum."</p>

  <p class="calibre6">Büyücü itiatla dönerek, yarımelfle birlikte eğri büğrü bodur ağaçların olduğu küçük bir çalılığa yürüdü. Karanlık etraflarını sardı.</p>

  <p class="calibre6">"Aynı eski günlerdeki gibi," dedi Caramon, gözleri kardeşini huzursuzca izleyerek.</p>

  <p class="calibre6">"Ve o zamanlar başımıza açtığımız belalara bak," diye hatırlattı Flint ona, otların üzerine çökerek.</p>

  <p class="calibre6">"Acaba ne hakkında konuşuyorlar?" dedi Tasslehoff. Uzun zaman önce kender, büyücü ile yarımelf arasındaki bu özel konuşmalara kulak misafiri olmaya kalkışmıştı, ama Tanis onu hep yakalamış ve kovalamıştı. "Neden hep birlikte tartışmıyoruz?"</p>

  <p class="calibre6">"Çünkü büyük bir ihtimalle biz Raistlin'in kalbini çıkartırız da ondan," diye cevap verdi Sturm, alçak ve acı dolu bir sesle. "Senin ne dediğin umurumda değil Caramon, kardeşinin karanlık bir tarafı var ve Tanis bunu gördü. Bu yüzden de çok müteşekkirim. O, bununla başa çıkabiliyor. Ben yapamam."</p>

  <p class="calibre6">Caramon ilk defa bir şey söylemedi. Sturm tedirginlikle savaşçıya baktı. Eski günlerde olsaydı, dövüşçü, kardeşini savunmak için fırlardı. Şimdi ise sessiz sessiz oturuyordu, aklı başka yerlerde, yüzü huzursuzdu. Raistlin'in karanlık bir yönü vardı ve artık Caramon da bunu biliyordu. Sturm beş sene içinde bu neşeli savaşçının üzerine böylesine kara bir gölge düşürecek ne olduğunu merak ederek ürperdi.</p>

  <p class="calibre6">Raistlin Tanis'e yaklaşmıştı. Büyücünün kolları cübbesinin kolları içinde kavuşmuş, başı düşünceler içinde eğilmişti. Tanis, Raistlin'in bedeninin ısısının kızıl cüppesini geçerek yayıldığını hissedebiliyordu; sanki içten gelen bir ateşle için için yanıyormuş gibi. Her zamanki gibi Tanis genç büyücünün yanında kendini huzursuz hissediyordu. Yine de tam o anda, öğüt almak için ondan başka danışabileceği biri yoktu.</p>

  <p class="calibre6">"Xak Tsaroth hakkında ne biliyorsun?" diye sordu Tanis.</p>

  <p class="calibre6">"Orada bir tapınak vardı... kadim tanrıların bir tapınağı," diye fısıldadı Raistlin. Gözleri kızıl ayın ürperti veren ışığıyla pırıldadı. "Afet sırasında yok olmuştu; tanrıların kendilerini bıraktığına emin olan insanları kaçtı. Unutuldu gitti. Hâlâ durduğunu bilmiyordum."</p>

  <p class="calibre6">"Ne gördün Raistlin?" diye sordu Tanis hafifçe, uzun bir duraksamadan sonra. "Uzaklara daldın... ne gördün?"</p>

  <p class="calibre6">"Ben bir büyücüyüm Tanis, bir kahin değil."</p>

  <p class="calibre6">"Bana böyle cevaplar verme," diye patladı Tanis. "Uzun zaman oldu ama o kadar uzun değil. Senin bir kahin olmadığını biliyorum. Düşünüyordun, uzaktan görmeye çalışmıyordun. Ve bir cevap buldun. Ben o cevapları istiyorum. Senin hepimizin toplamından daha çok aklın var, hatta..." sustu.</p>

  <p class="calibre6">"Hatta çarpılmış olsam da." Raistlin'in sesi sert bir kibirle yükseldi. "Evet, sizden -hepinizden- daha akıllıyım. Ve günün birinde bunu kanıtlayacağım da! Günün birinde siz -bütün gücünüz kuvvetinizle, çekiciliğinizle, yakışıklılığınızla- hepiniz bana efendi diyeceksiniz!" Elleri cüppesi içinde kasıldı, gözleri al mehtap altında kırmızı kırmızı alevlendi. Bu tirada alışkın olan Tanis sabırla bekledi. Büyücü gevşedi, elleri açıldı. "Fakat şimdilik sana öğüt vereyim. Ne gördüm? Bu ordular Tanis, ejderan orduları Solace'ı da, Liman'ı da, atalarınızın bütün topraklarını silip geçecekler. İşte bu yüzden Xak Tsaroth'a ulaşmamız gerekiyor. Orada bulacağımız şey bu ordunun sonu olacak."</p>

  <p class="calibre6">"Ama bu ordular ne için?" diye sordu Tanis. "Kim Solace'ı, Liman'ı veya doğudaki Bozkırlar'ı denetimi altında tutmak ister ki? Arayıcılar mı?"</p>

  <p class="calibre6">"Arayıcılar! Hıh!" diye burun büktü Raistlin. "Gözlerini aç yarımelf. Bu yaratıkları, bu ejderanları güçlü biri veya bir şey yaratmış. Ahmak Arayıcılar değil. Ve kimse iki çiftçi kasabasını veya mavi kristalden bir asayı ele geçirmek için o kadar zahmete katlanmaz. Bu bir fetih savaşı Tanis. Birileri Ansalon'u fethetmek istiyor! İki gün içinde, Krynn üzerinde bizim bildiğimiz haliyle yaşam sona erecek. Bu düşen yıldızların bir işi. Karanlıklar Kraliçesi geri döndü. En iyi ihtimalle bizi esir etmeye ya da belki de tamamen ortadan silmeye çalışan bir düşmanla karşı karşıyayız."</p>

  <p class="calibre6">"Öğüdün nedir?" diye sordu Tanis gönülsüzce. Bir değişimin yaklaşmakta olduğunu biliyordu ve bütün elfler gibi değişimlerden korkuyor ve nefret ediyordu.</p>

  <p class="calibre6">Raistlin çarpık ve acı tebessümüyle güldü, üstünlüğünün tadını çıkartıyordu. "Hemen Xak Tsaroth'a gitmemizi. Eğer mümkünse, bu Ormanefendisi'nin hazırladığı yardım neyse onunla bu gece ayrılmayı. Eğer bu armağanı iki gün içinde ele geçiremezsek - ejderan orduları geçirecek."</p>

  <p class="calibre6">"Sence bu armağan ne olabilir?" diye merakını yüksek sesle dile getirdi Tanis. "Caramon'un dediği gibi bir kılıç veya para mı?"</p>

  <p class="calibre6">"Benim kardeşim bir ahmaktır," diye bildirdi Raistlin soğukça. "Sen de böyle bir şeye inanmıyorsun, ben de."</p>

  <p class="calibre6">"O halde ne?" diye ısrar etti Tanis.</p>

  <p class="calibre6">Raistlin'in gözleri kısıldı. "Sana öğüdümü verdim. İstediğin gibi davran. Benim gitmek için kendi nedenlerim var. Gel, bunu burada bırakalım yarımelf. Fakat tehlikeli olacak. Xak Tsaroth üç yüzyıl önce terk edilmişti. Uzun süre terk edilmiş olarak bırakılacağını zannetmiyorum."</p>

  <p class="calibre6">"Bu doğru," diye düşüncelere daldı Tanis. Uzun süre sessiz sessiz durdu. Büyücü tek bir kez, yavaşça öksürdü.</p>

  <p class="calibre6">"Bizim seçilmiş olabileceğimize inanıyor musun Raistlin?" diye sordu Tanis.</p>

  <p class="calibre6">Büyücü tereddüt etmedi. "Evet. Büyü Kuleleri'nde verilmişti bu bilgi bana. Böyle söylemişti Par-Salian (Beyaz Cüppeliler Tari-katı'nın başı)."</p>

  <p class="calibre6">"Ama neden?" diye sordu Tanis sabırsızca. "Biz pek öyle kahraman sayılmayız - şey belki Sturm..."</p>

  <p class="calibre6">"Hah," dedi Raistlin. "Ama bizi kim seçti? Ve ne amaçla? Bunu düşün Tanis Yarımelf!"</p>

  <p class="calibre6">Büyücü alay edercesine Tanis'in önünde eğilerek, çalılar arasından gruba doğru yürümeye başladı.</p>
</body>
</html>
