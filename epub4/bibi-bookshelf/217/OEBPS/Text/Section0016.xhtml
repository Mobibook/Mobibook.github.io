<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="calibre1">
      <br class="calibre1" />
    </div>
  </div>

  <h2 class="calibre17" title="- 9 - Kaçış! Ak geyik."><a class="calibre20" id="bookmark2"></a><b class="calibre4"><i>-</i></b> <span class="calibre19">9 -</span></h2>

  <h2 class="calibre17"><a class="calibre20" id="bookmark3"></a><span class="calibre19">Kaçış!</span></h2>

  <h2 class="calibre17"><span class="calibre19">Ak geyik.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">Yolarkadaşları ellerinden geldiğince hızlı hızlı sık ormanın içinde düşe kalka ilerleyerek sonunda avcıların izledikleri yola vardılar. Caramon elinde kılıç, bütün gölgeleri gözleriyle kolaçan ederek önü çekiyordu. Onu kardeşi izliyordu, bir eli Caramon'un omzunda, dudakları ciddi bir kararlılıkla mühürlenmiş. Diğerleri, silahları ellerinde onların peşinden gidiyordu.</p>

  <p class="calibre6">Fakat bir daha yaratıklara rastlamamışlardı.</p>

  <p class="calibre6">"Neden bizi takip etmiyorlar?" diye sordu Flint bir saat kadar ilerledikten sonra.</p>

  <p class="calibre6">Tanis sakalını kaşıdı - o da aynı şeyi merak edip duruyordu. "Böyle bir şey yapmaya ihtiyaçları yok da ondan," dedi sonunda. "Kapana kısıldık. Büyük bir ihtimalle ormandan çıkan bütün yolları tutmuşlardır. Kararık Orman'a giden hariç..."</p>

  <p class="calibre6">"Kararık Orman!" diye tekrarladı Altınay sessizce. "O tarafa gitmemiz gerçekten gerekli mî?"</p>

  <p class="calibre6">"Gerekli olmayabilir," dedi Tanis. "Duacının Gözü Tepe'sine varınca bir bakarız."</p>

  <p class="calibre6">Aniden önden yürümekte olan Caramon'un bağırdığını duydular. İleri koşan Tanis, Raistlin'in yere yığılmış olduğunu gördü.</p>

  <p class="calibre6">"Şimdi düzelirim," diye fısıldadı büyücü. "Ama dinlenmem gerek."&nbsp;</p>

  <p class="calibre6">"Hepimize dinlenmek iyi gelebilir," dedi Tanis.</p>

  <p class="calibre6">Kimse cevap vermedi. Hepsi yorgun argın, nefes nefese yere çöktüler. Sturm gözlerini kapatarak yosun kaplı bir ağaç gövdesine yaslandı. Yüzü, kül renginin ölü tonunu almıştı. Kan uzun bıyıklarını kaplamış, saçını katılaştırmıştı. Yarası, yavaş yavaş morlaşan uzun ve çentik çentik bir kesikti. Tanis, şövalyenin ölse bile tek bir şikayet sözü söylemeyeceğini biliyordu.</p>

  <p class="calibre6">"Sıkılma," dedi Sturm sertçe. "Beni biraz rahat bırakın." Tanis şövalyenin elini bir an için sıkıp bıraktıktan sonra Nehiryeli'nin yanına oturmak için gitti.</p>

  <p class="calibre6">Birkaç uzun dakika boyunca her ikisi de konuşmadı; sonunda Tanis sordu, "Sen o yaratıklarla dövüşmüştün, öyle değil mi?"</p>

  <p class="calibre6">"Yıkık şehirde." Nehiryeli titredi. "Arabanın içine bakıp da o şeyin bana yan gözle baktığını görünce hepsini hatırlayıverdim. En azından..." Durdu, başını salladı. Sonra Tanis'e gülümser gibi oldu. "En azından artık delirmediğimi biliyorum. O korkunç yaratıklar gerçekten de varlar - bazen şüphe ediyordum."</p>

  <p class="calibre6">"Anlıyorum," diye mırıldandı Tanis. "Demek ki bu yaratıklar bütün Krynn üzerine yayılıyorlar, tabii senin yıkık şehir buralarda bir yerlerdeyse başka."</p>

  <p class="calibre6">"Hayır. Ben Que-shu'ya doğudan gelmiştim. Şehir Solace'tan uzakta, yurdumun Bozkırları'nın gerisindeydi."</p>

  <p class="calibre6">"Sence o yaratıklar, seni köyüne kadar takip ettiklerini söylediklerinde neyi kastettiler?" diye sordu Altınay yanağını adamın deri tuniğinin koluna yaslayıp, elini adamın kolunun altından geçirerek.</p>

  <p class="calibre6">"Endişelenme," dedi Nehiryeli, kadının elini eline alarak. "Köydeki savaşçılar onlarla başa çıkar."&nbsp;</p>

  <p class="calibre6">"Nehiryeli ne diyecektin hatırlıyor musun?" diye hatırlattı kadın.</p>

  <p class="calibre6">"Evet haklısın," diye cevapladı Nehiryeli, kadının gümüşlü altın saçlarını okşayarak. Tanis'e bakarak gülümsedi. Tanis bir an için duygusuz maskesini indiren adamın kahverengi gözlerinin içindeki derin sıcaklığı görmüştü. "Sana yarımelf, ve hepinize teşekkürlerimi bildirmek isterim." Bakışları herkesin üzerinde oynaştı. "Hayatımızı bir kereden fazla kurtardınız ve ben size karşı nankörlük ettim. Fakat..." duraksadı, "her şey o kadar garip ki!"</p>

  <p class="calibre6">"Daha da garipleşecek." Raistlin'in sesi uğursuzca geldi.</p>

  <p class="calibre11">*****</p>

  <p class="calibre6">Yolarkadaşları Duacının Gözü Tepesi'ne yaklaşıyordu. Yoldan ormanın üzerinden yükselen tepeyi görebiliyorlardı. İkiye yarılmış zirvesi, dua etmek için birleşmiş iki ele benziyordu - ismi de buradan geliyordu zaten. Yağmur durmuştu. Ormana bir ölüm sessizliği hakimdi. Yolcular, orman hayvanlarının ve kuşlarının bu topraklardan gittiğini ve arkalarında ürpertici, boş bir sessizlik bıraktıklarını düşünmeye başlamıştı. Hepsi bir huzursuzluk hissediyor -belki bir tek Tasslehoff hariç- durmadan arkalarına bakıyor veya gölgelere kılıçlarını çekiyorlardı.</p>

  <p class="calibre6">Sturm artçı olarak yürümek konusunda ısrar etmişti, ama başındaki ağrı artmaya başladıkça geride kalmaya başladı. Başı dönmeye, midesi bulanmaya başlamıştı. Kısa bir süre sonra nerede olduğu veya ne yaptığı ile ilgili bütün kavramlarını yitirdi. Sadece yürümeye devam etmesi, bir ayağını diğerinin önüne atması, Tas'ın öyküsündeki otomatlar gibi ilerlemesi gerektiğini biliyordu.</p>

  <p class="calibre6">Tas'ın öyküsü nasıldı? Sturm bunu bir acı pusunun gerisinden hatırlamaya çalıştı. Bu otomatlar, kenderi götürsün diye bir iblis çağıran bir büyücünün hizmetkarıydılar. Kenderin öykülerinin çoğu gibi bu da anlamsızdı. Sturm bir adımını diğerinin önüne attı. Anlamsız. Aynı yaşlı adamın öyküleri gibi - Han'daki yaşlı adamın. Ak Geyik ve kadim tanrıların - Paladine'in öyküleri. Huma'nın öyküleri. Sturm, ellerini zonklayan şakaklarında birleştirdi, sanki çatlayıp dağılacak olan başını bir arada tutabilirmiş gibi. Huma...</p>

  <p class="calibre6">Çocukken Sturm, Huma'nın öyküleriyle beslenmişti. Bir Solamniya Şövalyesi'nin kızı ve bir şövalye ile evli olan annesi oğluna anlatabilecek başka öyküler bilmiyordu. Sturm'ün düşünceleri annesine kaydı; çektiği acı, hasta olduğu zamanlarda veya canı acırken annesinin ona yaptıklarını getirmişti aklına. Sturm'ün babası karısı ile oğlunu yurt dışına yollamıştı, çünkü oğlu -tek varisi- Solamniya Şövalyeleri'ni sonsuza kadar Krynn'in yüzünden silmek isteyenler için bir boy hedefi olacaktı. Sturm ile annesi Solace'a sığınmışlardı. Sturm hemen yeni arkadaşlıklar kurmuştu; özellikle de askeri konularda onunla aynı şeylere ilgi duyan Caramon adında bir oğlanla. Fakat Sturm'ün mağrur annesi halkı kendisinden daha aşağıda görüyordu. O yüzden, ateşe teslim olduğu zaman, yanında delikanlılığa yeni adım atmış oğlu hariç hiç kimse yoktu. Oğlunu da babasına emanet etmişti - eğer babası hâlâ sağsa, ki Sturm'ün bu konuda artık kuşkusu vardı.</p>

  <p class="calibre6">Annesinin ölümünden sonra genç adam, kendisi gibi Caramon ile Raistlin'i gayri resmi olarak evlat edinen Tanis ve Flint'in gözetimi altında tecrübeli bir savaşçı olmuştu. Seyahat delisi kender Tasslehoff ve zaman zaman ikizlerin vahşi ve güzel üvey kardeşleri Kitiara ile birlikte Sturm ve arkadaşları, Abanasinia topraklarına yolculuğa çıkan, demircilik işi yapan Flint'e eşlik ederlerdi.</p>

  <p class="calibre6">Halbuki beş yıl önce yolarkadaşları ülkede artmakta olan kötülük söylentilerini araştırmak için ayrılmaya karar vermişti. Yeniden Son Yuva Hanı'nda buluşmak üzere yemin etmişlerdi.</p>

  <p class="calibre6">Sturm kuzeye, babasını ve mirasını bulmaya karar vererek Solamniya'ya gitmişti. Hiçbir şey bulamamış, hatta canını -ve babasının kılıcı ile zırhını- bile zor kurtarmıştı. Vatanına yaptığı yolculuk eziyet verici bir deneyim olmuştu. Sturm şövalyeler hakkında kötü şeyler söylendiğini biliyordu ama onlara karşı ne derin bir kızgınlık güdüldüğünü görünce hayretler içinde kalmıştı. Solamniya Şövalyesi, Şavkgetiren Huma yıllar önce, Rüyalar Çağı'nda karanlığı sürmüştü ve böylelikle de Kudret Çağı başlamıştı. Sonra, -inanışlara göre- tanrıların insanları bırakıp gittikleri Afet geldi. İnsanlar bu kez de şövalyelerden medet umdular - eskiden Huma'dan medet umdukları gibi. Fakat Huma öleli çok oluyordu. Şövalyeler, gökten dehşet yağıp Krynn paramparça olurken elleri kolları bağlı seyretmişti. İnsanlar şövalyelere yalvardılar ama onlar hiçbir şey yapamıyorlardı ve insanlar bunu hiç affetmediler. Sülalesinin yıkılmış şatosu önünde duran Sturm -bu işte canını verecek olsa bile- Solamniya Şövalyeleri'nin onurlarını iade edeceğine and içmişti.</p>

  <p class="calibre6">Fakat bunu bir avuç papazla savaşarak nasıl başaracağını merak etti acı acı, yol gözleri önünde kararırken. Tökezledi, sonra çabucak toparlandı. Huma ejderhalarla savaşmıştı. Karşıma ejderhaları çıkartın, diye hayal etti Sturm. Gözlerini kaldırdı. Yapraklar altından bir pus içinde bulanıklaşınca bayılacağını anladı. Sonra gözlerini kırpıştırdı. Her şey son derece belirgin hatlarıyla geri geldi.</p>

  <p class="calibre6">Duacının Gözü Tepesi tam önünde yükseliyordu. Eski, buzlu tepenin eteğine varmışlardı. Ormanlarla kaplı yamacından yükselerek dönen, kıvrılan yolları görebiliyordu; bu yolları Tepe'nin doğu tarafındaki piknik yerlerine varmak için Solace sakinleri kullanırlardı. Çok kullanılan yolların birinin yanında ak bir geyik duruyordu. Sturm bakakaldı. Geyik, şövalyenin gördüğü en görkemli hayvanlardan biriydi. Kocamandı, daha önce avlamış olduğu diğer geyiklerin hepsinden birkaç karış daha yüksekti. Başını mağrur bir şekilde tutuyordu, o mükemmel sırtı pırıl pırıl parlıyordu. Bembeyaz tüylerine karşılık gözleri derin bir kahverengiydi ve şövalyeye, sanki onu tanıyormuş gibi ısrarla bakıyordu. Sonra, başını belli belirsiz sallayan geyik güney batıya doğru yollandı.</p>

  <p class="calibre6">"Durun!" diye bağırdı şövalye boğuk sesle.</p>

  <p class="calibre6">Diğerleri silahlarını çekerek telaşla döndüler. Tanis koşarak onun yanına geldi. "Ne var Sturm?"</p>

  <p class="calibre6">Şövalye gayri ihtiyari elini ağrıyan başına götürdü.</p>

  <p class="calibre6">"Özür dilerim Sturm," dedi Tanis. "Senin bu kadar hasta olduğunu farketmemişim. Dinlenebiliriz. Duacının Gözü Tepesi'nin eteğine geldik. Ben dağa bir tırmanıp bakacağım bakalım..."</p>

  <p class="calibre6">"Hayır! Bak!" Şövalye Tanis'in omuzuna yapışarak onu çevirdi. İşaret etti. "Gördün mü? Ak geyik!"</p>

  <p class="calibre6">"Ak geyik mi?" Tanis şövalyenin işaret ettiği yöne baktı. "Nerede? Ben göremi..."</p>

  <p class="calibre6">"Orada," dedi Sturm yavaşça. Durmuş onları bekler görünen hayvana doğru birkaç adım ilerledi. Geyik başını onaylarcasına salladı. Yeniden birkaç adım daha ileri sıçradı, sonra yine şövalyeye bakmak için durdu. "Onu izlememizi istiyor," dedi Sturm nefesi kesilerek. "Huma gibi!"</p>

  <p class="calibre6">Diğerleri de şövalyenin etrafına toplanmışlardı; derin bir endişeden açık bir şüpheye varan değişik ifadelerle ona bakıyorlardı.</p>

  <p class="calibre6">"Ben herhangi bir renkte herhangi bir geyik görmüyorum," dedi Nehiryeli, kara gözleri ormanı tarayarak.</p>

  <p class="calibre6">"Kafasındaki yara." Caramon şarlatan bir papaz gibi başını sallıyordu. "Hadi Sturm, biraz yat da dinlen..."</p>

  <p class="calibre6">"Seni zırvacı koca ahmak!" diye terslendi Sturm. "Aklını midende taşıdığın için geyiği görmemen çok normal. Tanrı bilir onu vurup pişirmeyi bile düşünürsün! Sadece şu kadarını söyleyeyim... onu izlememiz gerek!"</p>

  <p class="calibre6">"Kafasındaki yaranın neden olduğu bir delilik bu," diye fısıldadı Nehiryeli Tanis'e. "Buna sık sık tanık oldum ben."</p>

  <p class="calibre6">"Emin değilim," dedi Tanis. Biraz sessiz kaldı. Konuştuğunda, buna gönlü olmadığı belliydi. "Ak geyiği kendim görmemiş olsam bile onu görmüş ve izlemiş olan birini tanımıştım, aynı o yaşlı adamın öyküsündeki gibi." Eli, farkında olmadan sol eline takmış olduğu dönen sarmaşık dallı yüzüğe, aklı da Qualinesti'yi terk ettiğinde arkasından ağlayan altın saçlı elf kızına gitmişti.</p>

  <p class="calibre6">"Hiç göremediğimiz bir hayvanı mı izlememizi öneriyorsun?" dedi Caramon ağzı bir karış açılarak.</p>

  <p class="calibre6">"Bu yaptığımız en garip şey olmayacaktır," diye yorumda bulundu Raistlin fısıltı halindeki sesinde ince bir alayla. "Sonra unutmayın, Ak Geyik öyküsünü anlatan da yaşlı adamdı, bizi bu işe bulaştıran da..."</p>

  <p class="calibre6">"Bizi bu işe sokan kendi seçimimizdi," diye söze atıldı Tanis. "İsteseydik asayı Yüksek Teokrat'a verip konuşarak bu beladan kendimizi kurtarırdık; konuşup daha kötüsünden kurtulduk. Ben Sturm'ü izleyelim derim. Belli ki o seçildi; aynı Nehiryeli'nin asayı alması için seçilmiş olduğu gibi..."&nbsp;</p>

  <p class="calibre6">"Ama bizi doğru yöne bile götürmüyor!" diye tartışmaya devam etti Caramon. "Sen de en az benim kadar ormanın batı tarafında yol olmadığını blirsin. Hiç kimse o tarafa gitmez."</p>

  <p class="calibre6">"Daha iyi ya," dedi Altınay aniden. "Tanis o yaratıkların büyük bir ihtimalle yolları kapatmış olacaklarını söyledi. Belki de bizim çıkış yolumuz burasıdır. Ben şövalyeyi izleyelim derim." Dönerek -belli ki sözünün dinlenmesine alışık olduğundan- arkasına, diğerlerine bakmadan Sturm ile birlikte gitmeye başladı. Nehiryeli omuzlarını silkerek başını salladı, yüzünü huzursuzca asarak Altınay'ın peşinden gitti; diğerleri de onları izledi.</p>

  <p class="calibre6">Şövalye, Duacının Gözü Tepesi'nin iyice çiğnenmiş yolunu geride bırakarak güney batı yönünden yamaca doğru ilerledi. İlk başlarda Caramon haklı çıkmışa benziyordu - etrafta iz miz yoktu. Sturm delirmiş gibi çalıların arasında cebelleşiyordu. Sonra, aniden, önlerinde geniş ve düzgün bir yol açılıverdi. Tanis hayretle yola baktı.</p>

  <p class="calibre6">"Ne veya kim açmış bu yolu?" diye sordu, kendi gibi aklı karışmış bir ifadeyle yolu inceleyen Nehiryeli'ne.</p>

  <p class="calibre6">"Bilmiyorum," dedi Bozkırlı. "Bu eski bir yol. Oradaki devrilmiş ağaç yarısına kadar toprağa gömülecek kadar uzun süredir orada yatmış kalmış; üzeri de yosun ve sarmaşıklarla kaplı. Ama yol üzerinde hiç iz yok - Sturm'ünkilerden başka. Buradan geçen birine veya bir hayvana ait bir işaret yok. Ama o halde yol neden kapanmamış?"</p>

  <p class="calibre6">Tanis bunun cevabını veremiyordu ve bu konuda düşünecek zamanı da yoktu. Sturm hızla ilerliyordu; grubun bütün yapabildiği onu gözden kaçırmadan izlemekti.</p>

  <p class="calibre6">"Goblinler, kayıklar, kertenkele adamlar, görünmez geyikler... sırada ne var acaba?" diye dert yandı cüce kendere.</p>

  <p class="calibre6">"Keşke ben de geyiği görebilseydim," dedi Tas arzuyla. "Git kafanı bir yere vur." Cüce homurdandı. "Gerçi sende bir fark olacağını da zannetmem ya."</p>

  <p class="calibre6">Yolarkadaşları çılgın bir kıvançla acısını ve yarasını unutmuş olan Sturm'ü izlediler. Tanis şövalyeye yetişmekte zorluk çekiyordu. Yetiştiğinde Srurm'ün gözlerindeki ateşli pırıltıdan ürktü. Ama belli ki şövalye bir şey tarafından yönlendiriliyordu. Yol onları Duacının Gözü Tepesi'nin yamacından yukarı çıkartıyordu. Tanis yolun onları "ellerin" arasındaki yarığa, bildiği kadarıyla daha önce kimsenin girmemiş olduğu yarığa, doğru götürdüğünü farketti.</p>

  <p class="calibre6">"Bir dakika," dedi nefes nefese, Sturm'e yetişmek için koşarak. Günün ortasını etmişizdir diye düşündü, gerçi güneş hâlâ çentik çentik gri bulutlar arkasında gizliydi. "Biraz dinlenelim. Oradan etraftaki topraklara bir bakacağım." Zirvenin yanından bir çıkıntı yapan kayayı işaret etti.</p>

  <p class="calibre6">"Dinlenelim..." diye tekrarladı Sturm belli belirsiz, durup bir soluklanarak. Bir an için ileriye baktı sonra Tanis'e döndü. "Evet. Dinleneceğiz." Gözleri parıl parıldı.</p>

  <p class="calibre6">"Sen iyi misin?"</p>

  <p class="calibre6">"İyidir," dedi Sturm aklı başka yerlerde; bıyıklarını yavaş yavaş okşayarak ve düzelterek otların etrafında yürümeye başladı. Tanis ona bir an kararsızlıkla baktı, sonra hafif bir yokuşun kenarından çıkmaya başlayan diğerlerinin yanına gitti.</p>

  <p class="calibre6">"Burada dinleneceğiz," dedi yarımelf. Raistlin rahat bir nefes alarak ıslak yapraklar üzerine çöktü.</p>

  <p class="calibre6">"Ben kuzeye bir bakacağım; bakalım Liman'a giden yol üzerinde neleri var," diye ekledi Tanis.</p>

  <p class="calibre6">"Ben de seninle geleyim," diye önerdi Nehiryeli.</p>

  <p class="calibre6">Tanis başıyla onaylayınca ikisi yoldan ayrıldı ve çıkıntı yapan kayaya doğru yollandı. Tanis, yürürlerken uzun boylu savaşçıya şöyle bir baktı. Bu asık suratlı, ciddi Bozkırlı'nın yanında kendini rahat hissetmeye başlamıştı. Kendisi de oldukça özel bir kişiliğe sahip olduğu için Nehiryeli diğerlerinin özel yaşamlarını da saygıyla karşılıyordu ve Tanis'in kendi ruhunun etrafına çizdiği sınırları ihlal etmeyi hiç düşünmüyordu. Bu yarımelf için, deliksiz geçen bir gece uykusu kadar rahatlatıcı bir şeydi. Biliyordu ki arkadaşları -sadece arkadaşı oldukları için ve onu yıllardır tanıdıkları için- Kitiara ile olan ilişkisi hakkında fikir üretip duruyorlardı. Neden beş yıl önce birdenbire ilişkiyi koparma yolunu seçmişti? Ve sonra neden Kitiara onlara katılmayınca bu kadar üzülmüştü? Tabiidir ki Nehiryeli, Kitiara'yı bilmiyordu, ama Tanis'e öyle geliyordu ki eğer bilseydi bile bu Bozkırlı için bir fark yaratmazdı: Bu Tanis'in bir meselesiydi, onun değil.</p>

  <p class="calibre6">Liman Yolu'nu görebilecekleri yere vardıklarında son birkaç metreyi milim milirn sürünerek gittiler; ta ki kaya çıkıntısının ucuna varıncaya kadar. Aşağıya ve doğuya doğru bakan Tanis yolun yamacında kaybolan eski piknik yollarını gördü. Nehiryeli işaret edince Tanis piknik yolları üzerinde hareket eden yaratıkları farketti! Bu orman içindeki esrarengiz sessizliği açıklıyordu. Tanis asık bir yüzle dudaklarını sıktı. Belli ki yaratıklar onları pusuya düşürmek için bekliyordu. Büyük bir ihtimalle Sturm ile ak geyiği hayatlarını kurtarmıştı. Fakat bu yeni yolu bulmak yaratıkların fazla vaktini almazdı. Tanis altlarına bakınca gözlerine inanamadı - hiç yol yoktu! Sık ve yol vermez ormandan başka bir şey yoktu. Yol arkalarından kapanmıştı! Hayal görmeye başladım herhalde diye düşündü; gözlerini Liman Yolu'na ve üzerinde haraket eden yaratıklara çevirdi. Örgütlenmeleri pek vakitlerini almamış diye düşündü. Kuzeye, daha uzaklara baktı ve Kristalmir Gölü'nün sakin, huzur dolu sularını gördü. Sonra bakışları ufka doğru seyirtti.</p>

  <p class="calibre6">Kaşlarını çattı. Yanlış giden bir şeyler vardı. Ne olduğunu hemen bulamadığından Nehiryeli'ne bir şey demedi ama ufuk çizgisine baktı. Kuzeyde fırtına bulutları her zamankinden daha yüklü toplanıyorlardı: Toprakları tırmık tırmık tarayan uzun gri parmaklar. Ve bunlara uzanan... evet bulmuştu işte! Nehiryeli'nin kolunu kavrayan Tanis parmağını kuzeye doğru uzattı. Nehiryeli gözlerini kısarak baktı, ilk başlarda hiçbir şey görmeden. Sonra o da gördü: Gökyüzüne doğru yükselen kara dumanlar. Kalın, kara kaşları çatıldı.</p>

  <p class="calibre6">"Kamp ateşleri," dedi Tanis.</p>

  <p class="calibre6">"Yüzlerce kamp ateşi," diye düzeltti Nehiryeli yavaşça. "Savaş ateşleri. Bu bir ordugah."</p>

  <p class="calibre6">"Böylece söylentiler doğrulandı," dedi Sturm geri döndüklerinde. "Kuzeyde bir ordu var."</p>

  <p class="calibre6">"Ama ne ordusu? Kimin? Neden? Neye saldıracaklar?" diye güldü Caramon kulaklarına inanmayarak. "Kimse bu asanın peşine bir ordu yollamaz." Savaşçı durdu. "Yollarlar mı?"</p>

  <p class="calibre6">"Asa bu işin bir parçası sadece," diye tısladı Raistlin. "Düşen yıldızları düşünün!"</p>

  <p class="calibre6">"Çocuk masalı bunlar!" diye burun büktü Flint. Boşalmış şarap tulumunu başaşağı tuttu, salladı ve içini çekti.</p>

  <p class="calibre6">"Benim öykülerim çocuklar için değil," dedi Raistlin hırçınlıkla, yapraklar arasından bir yılan gibi kıvrılıp doğrularak. "Ve sen de benim sözlerime kulak asarsan fena olmaz cüce!"&nbsp;</p>

  <p class="calibre6">"İşte orada! Geyik orada!" dedi Sturm aniden, dosdoğru iri bir kayaya bakıyordu - ya da yolarkadaşlanna öyleymiş gibi görünüyordu. "Gitme zamanı geldi."</p>

  <p class="calibre6">Şövalye yürümeye başladı. Diğerleri de aceleyle eşyalarını toplayıp onun peşine takıldılar. Yol onlar ilerledikçe önlerinde beliriyor gibiydi. Yolu tırmandıkça rüzgar dönerek güneyden esmeye başladı. Bu ılık bir esintiydi; güzün geç açan yabani çiçeklerinin kokusunu taşıyordu. Rüzgar fırtına bulutlarını geri sürdü ve tam onlar Tepe'nin iki yarısının arasındaki ayrığa geldiklerinde güneş bulutlar arasından kurtuldu.</p>

  <p class="calibre6">Sturm'ün geçmeleri gerektiğini söylediği, Duacı'nın Gözü Tepesi'nin duvarları arasındaki dar aralıktan tırmanmaya yeltenmeden önce kısa bir mola vermek için durduklarında günün ortasını geçmişti. Sturm yolu geyiğin gösterdiği konusunda ısrar ediyordu.</p>

  <p class="calibre6">"Akşam yemeğinin zamanı geldi sayılır," dedi Caramon. Ayaklarına bakarak ta derinden bir ah çekti. "Çizmelerimi bile yiyebilirim! "</p>

  <p class="calibre6">"Bana da güzel görünmeye başladılar," dedi Flint huysuzlukla. "Keşke o geyik etten kemikten olsaydı. Bizi yolumuzdan şaşırtmak dışında bir işe yarardı bari!"</p>

  <p class="calibre6">"Kapat çeneni!" Sturm ani bir hiddetle cüceye döndü, yumrukları sıkılıydı. Tanis hızla yerinden kalkarak, onu engellemek için elini şövalyenin omuzuna koydu.</p>

  <p class="calibre6">Sturm, titreyen bıyıklarla cüceye bakarak durdu, sonra kendini Tanis'ten kurtardı. "Haydi gidelim," diye mırıldandı.</p>

  <p class="calibre6">Yolarkadaşları tepenin arasındaki uzun ve dar geçide girince, diğer taraftaki berrak mavi gökyüzünü görebiliyorlardı. Güney rüzgârı, üzerlerinde yükselen tepenin dik ve beyaz duvarları boyunca ıslık çalıyordu. Dikkatle ilerlediler, küçük taşlar ayaklarının birçok kez kaymasına neden olmuştu. Şanslarına, yol çok dardı ve onlar da dik duvarlara tutunarak yeniden dengelerini sağlayabiliyorlardı.</p>

  <p class="calibre6">Aşağı yukarı otuz dakika kadar yürüdükten sonra Duacının Gözü Tepesi'nin diğer tarafından çıktılar. Durdukları yer bir vadiye bakıyordu. Bereketli, otlarla kaplı bir çayır, uzakta güneyde bulunan açık yeşil renkli bir toz ağacı ormanının kıyılarını kucaklamak için yeşil dalgalar halinde akıyordu. Fırtına bulutlan arkalanndaydı artık; güneş berrak masmavi bir gökte parlıyordu.</p>

  <p class="calibre6">İlk kez olarak pelerinleri onlara çok ağır geldi; kırmızı, kukuletalı pelerinine iyice sarınmış olan Raistlin hariç. Flint bütün bir sabah boyunca yağmurdan şikayet edip durmuştu, şimdi de güneşten şikayete başlamıştı - çok parlaktı ve gözlerini alıyordu. Çok sıcaktı, miğferini yakıp duruyordu.</p>

  <p class="calibre6">"Bence cüceyi dağdan aşağı atalım," diye homurdandı Caramon Tanis'e.</p>

  <p class="calibre6">Tanis sırıttı. "Aşağıya varıncaya kadar tangırdayıp yerimizi açık eder."</p>

  <p class="calibre6">"Aşağıda onu duyacak kim var?" dedi Caramon, koca eliyle vadiyi işaret ederek. "Bu vadiye bakan ilk canlılar biziz eminim."</p>

  <p class="calibre6">"İlk canlılar," dedi Raistlin nefes nefese. "Bu konuda haklısın kardeşim. Çünkü Kararık Orman'a bakıyorsunuz."</p>

  <p class="calibre6">Kimse konuşmadı. Nehiryeli huzursuzca kıpırdandı: Gözleri açılmış, aşağıdaki yeşil ağaçlara doğru bakan Altınay onun yanına süzüldü. Flint boğazını temizledikten sonra sakalını sıvazlayarak sustu. Sturm ormana sakin gözlerle baktı. Tasslehoff da.</p>

  <p class="calibre6">"Hiç de kötü görünmüyor," dedi kender neşeyle. Yere bağdaş kurup oturmuş, dizlerinin üzerine bir deste parşömen açmıştı; haritalardan birini elindeki bir parça kömürle çiziyor, Duacının Gözü Tepesi'ne giderken izledikleri yolu bulmaya çalışıyordu.</p>

  <p class="calibre6">"Görünüş aldatıcıdır, eli çabuk kenderler gibi," diye fısıldadı Raistlin sertçe.</p>

  <p class="calibre6">Tasslehoff kaşlarını çattı, tam cevap verecekken Tanis'in gözlerini görerek çizimine geri döndü. Tanis, Sturm'ün yanına gitti. Şövalye tam kıyıda duruyordu, güney rüzgarı uzun saçını savuruyor, yıpranmış pelerinini kırbaç gibi etrafında dolandırıyordu.</p>

  <p class="calibre6">"Sturm, geyik nerede? Onu hâlâ görebiliyor musun?"</p>

  <p class="calibre6">"Evet," diye cevap verdi Sturm. Aşağısını işaret etti. "Çayırdan aşağıya yürüdü; yüksek otlar arasındaki izini görebiliyorum. Oradaki toz ağaçları arasına girdi."</p>

  <p class="calibre6">"Kararık Orman'a girdi." diye mırıldandı Tanis.</p>

  <p class="calibre6">"Orasının Kararık Orman olduğunu kim söylüyor?" Sturm, Tanis'e bakmak için döndü.</p>

  <p class="calibre6">"Raistlin."</p>

  <p class="calibre6">"Pöh!"</p>

  <p class="calibre6">"O bir büyücü," dedi Tanis.</p>

  <p class="calibre6">"O delirmiş," diye cevap verdi Sturm. Sonra omuzlarını silkti. "Ama eğer sen istiyorsan, burada Tepe'nin yanında çakılı kal Tanis. Ben geyiği izleyeceğim, Huma gibi - beni Kararık Orman'a götürse bile." Pelerinine sarınan Sturm kaya çıkıntısından inerek dağın eteğine doğru dolana dolana inen yolu izlemeye başladı.</p>

  <p class="calibre6">Tanis diğerlerine döndü. "Geyik dosdoğru Kararık Orman'a götürüyor onu," dedi. "Bu ormanın Kararık Orman olduğuna ne kadar eminsin Raistlin?"</p>

  <p class="calibre6">"İnsan bir şey hakkında ne kadar emin olabilir yarımelf?" diye cevapladı büyücü. "Ben bir sonraki nefesimi alıp alamayacağıma bile emin değilim. Ama devam et. Şimdiye kadar canlı hiçbir adamın çıkamamış olduğu ormana yürü. Ölüm insan yaşamının en büyük katiyetidir Tanis."</p>

  <p class="calibre6">Yarımelf aniden Raistlin'i dağdan aşağıya fırlatmak istedi tüm benliğiyle. Neredeyse vadinin ortasına varmış olan Sturm'e baktı.</p>

  <p class="calibre6">"Ben Sturm ile gidiyorum," dedi aniden. "Fakat kimsenin vereceği karar için kendimi soru<span class="calibre21">ml</span>u tutmuyorum. Kalanlarınız istediğini yapabilir."</p>

  <p class="calibre6">"Ben de geliyorum!" Tasslehoff haritasını katlayarak parşömen kabına soktu. Ayağa kalktı ve kayadan aşağıya kaydı.</p>

  <p class="calibre6">"Hayaletlermiş!" Flint kaşlannı çatarak Raistlin'e baktı, alay edercesine parmaklarını şıklattıktan sonra sert adımlarla yürüyerek yarımelfin yanına gitti. Altınay hiç tereddüt etmeden onları izledi, gerçi yüzü soluktu. Nehiryeli gruba daha yavaş katıldı, yüzü düşünceliydi. Tanis rahatlamıştı - barbarlann Kararık Orman ile ilgili birçok ürkünç efsaneleri olduğunu biliyordu. Ve son olarak Raistlin o kadar çabuk hareket etti ki kardeşini bile hayretler içinde bıraktı.</p>

  <p class="calibre6">Tanis büyücüye belli belirsiz bir tebessümle baktı. "Neden geliyorsun?" diye sormaktan kendini alamadı.</p>

  <p class="calibre6">"Çünkü bana ihtiyacınız olacak yarımelf," diye tısladı büyücü. "Sonra, nereye gitmemizi beklerdin? Bizi buraya kadar getirmelerine izin verdin - geriye dönüş yok. Bu senin önerdiğine Umacı Seçim Hakkı denir, Tanis - ' <span class="calibre8">Ya çabuk ölün, ya da yavaş yavaş.</span> " Tepenin kenarından inmeye başladı. "Geliyor musun kardeşim?"</p>

  <p class="calibre6">İki kardeş yanlarından geçerken diğerleri huzursuzca Tanis'e baktı. Yarımelf kendini aptal gibi hissetti. Raistlin haklıydı tabii ki. Her şeyin kontrolünden çıkıncaya kadar ilerlemesine göz yummuş, sonra da bu sanki kendinin değil de onların seçimleriymiş, herkesin kendi iradesiyle ilerlemesine olanak sağlamış gibi davranmıştı. Hiddetle bir taş alarak dağa doğru fırlattı. Her şeyden önce niye bu onun sorumluluğu oluyordu? Tüm istediği Kitiara'yı bulup ona kararını verdiğini - onu sevdiğini ve onu istediğini söylemek olduğu halde neden bu işe bulaşmıştı. Kendininkileri nasıl kabullendiyse onun da insanca zayıflıklarını kabul edebilirdi.</p>

  <p class="calibre6">Fakat Kit ona dönmemişti. Onun yeni bir "beyi" vardı. Belki de bu yüzden o da...</p>

  <p class="calibre6">"Hu, Tanis!" Kenderin sesi ona kadar yükseldi.</p>

  <p class="calibre6">"Geliyorum," diye mırıldandı.</p>

  <p class="calibre6">Yolarkadaşları ormanın kıyısına vardıklarında güneş yeni yeni alçalmaya başlamıştı. Tanis, gün ışığının daha en az üç dört saat devam edeceğini hesapladı. Eğer geyik onları düzgün, açık yollardan yönlendirmeye devam ederse hava kararmadan ormandan çıkabilirlerdi.</p>

  <p class="calibre6">Sturm yapraklı, yeşil gölgede rahat rahat dinlenerek, toz ağaçlarının altında onları bekliyordu. Yolarkadaşları çayırı yavaş yavaş terk etti, hiçbiri ormana girmeye can atmıyordu.</p>

  <p class="calibre6">"Geyik buradan girdi," dedi Sturm ayağa kalkıp yüksek otları işaret ederek.</p>

  <p class="calibre6">Tanis iz miz görmüyordu. Hemen hemen boşalmış olan matarasından bir yudum alarak ormana baktı. Tasslehoffun da söylemiş olduğu gibi orman hiç de kötü görünmüyordu. Aslında güz güneşinin sert parlaklığından sonra serin ve davetkâr görünüyordu.</p>

  <p class="calibre6">"Belki burada av hayvanları vardır," dedi Caramon topukları üzerinde bir ileri, bir geri sallanarak. "Geyik değil tabii ki," diye ekledi aceleyle. "Tavşan falan belki."</p>

  <p class="calibre6">"Hiçbir şeyi vurmayın. Hiçbir şey yemeyin. Hiçbir şey içmeyin Kararık Orman'dan," diye fısıldadı Raistlin.</p>

  <p class="calibre6">Tanis, kum saati gözleri büyümüş olan büyücüye baktı. Madeni derisi güçlü güneş ışığında sapsarı bir renkle parlıyordu. Raistlin asasına dayanmış, havadaki serinlikten titriyordu.</p>

  <p class="calibre6">"Çocuk masalı," diye mırıldandı Flint ama cücenin sesinde kendinden emin bir tını yoktu. Tanis, Raistlin'in oyunculuk yeteneğini bildiği halde büyücüyü daha önce böyle etkilenmiş bir halde görmemişti. "Neler hissediyorsun Raistlin?" diye sordu sessizce.</p>

  <p class="calibre6">"Bu ormana büyük ve güçlü bir büyü yapılmış," diye fısıldadı Raistlin.</p>

  <p class="calibre6">"Kötü mü?" diye sordu Tanis.</p>

  <p class="calibre6">"Sadece kötülüğü beraberinde getirenler için," dedi büyücü.</p>

  <p class="calibre6">"O halde bu ormandan tek korkması gereken sensin," dedi Sturm büyücüye soğuk bir edayla.</p>

  <p class="calibre6">Caramon'un yüzü çirkin bir kırmızıyla kızardı; eli kılıcına doğru seyirtti. Sturm'ün eli de kılıcına gitti. Tanis, Sturm'ün kolunu kavradı; Raistlin kardeşininkine dokundu. Büyücü altın gözleri parıldayarak şövalyeye baktı.</p>

  <p class="calibre6">"Göreceğiz," dedi Raistlin, kelimeler dişleri arasından tıslayarak çıkan seslerden başka bir şey değildi. "Göreceğiz." Sonra bütün yükünü asasına veren Raistlin kardeşine döndü. "Geliyor musun?"</p>

  <p class="calibre6">Caramon hiddetle Sturm'e baktıktan sonra ikizinin yanında yürüyerek ormana girdi. Diğerleri sadece Tanis ile Flint'i uzun dalgalı otlar arasında bırakarak onları izledi.</p>

  <p class="calibre6">"Bu tür işler için yaşlanmaya başladım Tanis," dedi cüce birdenbire.</p>

  <p class="calibre6">"Saçmalama," diye cevap verdi yarımelf gülümseyerek. "Sen öyle bir dövüşüyorsun ki..."</p>

  <p class="calibre6">"Hayır, benim kastettiğim kemiklerim, adelelerim değil," -cüce yamru yumru ellerine baktı- "gerçi onlar da yeterince yaşlı. Ben ruhumu kastediyorum. Seneler önce, diğerleri daha doğmadan, seninle birlikte bir an bile düşünmeden tılsımlı ormana dalıverirdik. Şimdi ise..."</p>

  <p class="calibre6">"Neşelen," dedi Tanis. Cücenin alışılmamış sıkıntısı karşısında derinden rahatsız olduğu halde neşeli görünmeye çalışıyordu. Onunla Solace dışında karşılaştıklarından beri Flint'i ilk kez alıcıgözüyle inceliyordu. Cüce yaşlı görünüyordu ama Flint zaten hep yaşlı görünmüştü. Ak sakalları, bıyıkları ve orman gibi kaşları arasından görülebilen yüzü eski bir deri gibi bozlaşmış, kırışmış ve çatlamıştı. Cüce homurdanıp şikayet ediyordu ama Flint zaten hep homurdanıp şikayet ederdi. Değişiklik gözlerindeydi. O ateşli arzu gitmişti.</p>

  <p class="calibre6">"Raistlin'in moralini bozmasına izin verme," dedi Tanis. "Bu gece ateşin etrafında oturup onun hayalet masallarına güleriz."</p>

  <p class="calibre6">"Herhalde." Flint içini çekti. Bir an için sessiz kaldıktan sonra, "Günün birinde seni yavaşlatacağım Tanis. Senin, bu mızmız ihtiyar cüceye neden katlanıyorum ki, demeni istemem," dedi.</p>

  <p class="calibre6">"Katlanıyorum çünkü sana ihtiyacım var mızmız ve ihtiyar cüce," dedi Tanis, elini cücenin cüsseli omuzuna koyarak. Diğerlerinin ardından ormana doğru ilerlemelerini işaret etti. "Sana ihtiyacım var Flint. Onların hepsi çok... çok genç. Sen, kılıcımı kullanırken sırtımı dayayabileceğim sağlam bir kaya gibisin."</p>

  <p class="calibre6">Flint'in yüzü memnuniyetle kızardı. Sakalına asıldı, sonra boğuk bir sesle boğazını temizledi. "Evet, şey, sen hep çok duygusal olmuşsunur zaten. Haydi gel. Zamanımızı boşa harcıyoruz. Bu karışık ormandan mümkün olduğunca çabuk çıkmak istiyorum." Sonra mırıldandı: "Bir tek gündüz vakti olduğu için memnunum."</p>
</body>
</html>
