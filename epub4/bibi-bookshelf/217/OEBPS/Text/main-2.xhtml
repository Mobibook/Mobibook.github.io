<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre6"><b class="calibre7"><br class="calibre1" /></b></p>

  <h2 class="calibre17" title="- 8 - Gerçeği arayış. Cevaplar."><a class="calibre20" id="bookmark0"></a><b class="calibre4"><i>-</i></b> <span class="calibre19">8 -</span></h2>

  <h2 class="calibre17"><a class="calibre20" id="bookmark1"></a><span class="calibre19">Gerçeği arayış.</span></h2>

  <h2 class="calibre17"><span class="calibre19">Cevaplar.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">"Ben size yardım edebilirim." Altınay'ın billur sesi saf gümüşten bir çıngırak gibi çınladı. Reisin Kızı, Sturm'ün hayretler içinde kalmış yüzünü gördü; Tanis'in uyarısını anladı.</p>

  <p class="calibre6">Fakat bu, aptal, isterik bir kadının yapacağı bir hareket değildi. Altınay öyle olmaktan çok uzaktı. Babasını, doğru düzgün konuşmasını ve sağ kolu ile bacağını kullanmasını engelleyen o hastalık aniden vurduğundan beri, on yıldır kabilesini komşu kabilelerle tutuşulan savaşlar ve barış sırasında o yönetmişti. Gücünü elinden almak için yapılan girişimleri bozmuştu. O anda yapmış olduğu şeyin tehlikeli olduğunu biliyordu. Bu garip papazlar onu tiksintiyle dolduruyordu. Ama belli ki asa hakkında bilgileri vardı ve kadın o cevabı bilmek istiyordu.</p>

  <p class="calibre6">"Ben mavi kristalden asanın taşıyıcısıyım," dedi Altınay, başını gururla dimdik tutup papazların liderine yaklaşırken. "Ama biz asayı çalmadık; asa bize verildi."</p>

  <p class="calibre6">Nehiryeli bir yanında, Sturm öbür yanında yer aldılar kadının. Caramon da çalılardan saldırırcasına çıkarak kadının arkasında durdu, eli kılıcının kabzasında, yüzünde hevesli bir tebessümle.</p>

  <p class="calibre6">"Siz öyle diyorsunuz," dedi papaz alçak ve alaycı bir sesle. Sade, kahverengi asaya arzulu, kara, pırıldıyan gözlerle bakarak sarılı elini asayı almak için uzattı. Altınay hızla asayı bedenine yapıştırdı.</p>

  <p class="calibre6">"Asa, büyük bir kötülüğün olduğu bir yerden taşınıp getirildi," dedi.</p>

  <p class="calibre6">"Ölmekte olan biraderiniz için elimden geleni yaparım ama bu asayı, buna hakkınız olduğuna iyice emin olmadıktan sonra ne size, ne de bir başkasına devretmem."</p>

  <p class="calibre6">Papaz duraksadı, sonra arkadaşlarına baktı. Tanis bunların dökük cüppelerinin beline doladıkları enli kuşaklarına doğru gergin el hareketleri yaptıklarını gördü. Bunların fazlasıyla kalın kuşaklar olduğunu farketti Tanis; altlarında garip şişlikler vardı - bunların dua kitapları olmadığına emindi. Sıkıntıyla söverek aynı şeyin Sturm ile Caramon'un da dikkatini çekmiş olmasını diledi. Fakat Sturm gayet rahat görünüyordu; Caramon da sanki aralarındaki bir espriye gülermiş gibi onu dürtüyordu. Tanis yayını dikkatle kaldırarak bir ok yerleştirdi.</p>

  <p class="calibre6">Papaz sonunda başını tevazu ile eğerek, ellerini cüppesinin kolları içine sokarak kavuşturdu. "Zavallı biraderimize vereceğiniz her türlü yardıma razıyız," dedi, sesi boğulmuştu. "Sonra dostlarınızla birlikte Liman'a dönebiliriz umarım. Asanın elinize tamamiyle yanlışlıkla geçtiğine ikna olacağınıza yemin edebilirim."</p>

  <p class="calibre6">"Biz nereye istersek oraya gideriz birader," diye homurdandı Caramon.</p>

  <p class="calibre6">"Salak!" diye düşündü Tanis. Yarımelf onları uyarmak için seslenmeyi düşündü, sonra korktuğu şeyin başlarına gelmemesi için henüz ortaya çıkmamasının daha iyi olacağına karar verdi. .</p>

  <p class="calibre6">Altınay ile cüppeli adamların lideri el arabasının arkasına geçti, Nehiryeli yanlarındaydı. Caramon ile Sturm, onları ilgiyle izleyerek arabanın ön tarafında kaldılar. Altınay ile papaz arabanın arkasına varınca papaz sargılı elini uzatarak kadını arabaya doğru çekti. Papazın temasından kaçınan kadın kendi başına ileri bir adım attı. Papaz tevazu ile eğilerek arabanın arkasını örten örtüyü kaldırdı. Asayı önünde tutan Altınay içeriye baktı.</p>

  <p class="calibre6">Tanis telaşlı bir hareket gördü. Altınay çığlık attı. Mavi bir şimşek çaktı ve bir haykırış koptu. Altınay geriye sıçrarken Nehiryeli kadının önüne fırladı. Papaz bir boruyu dudaklarına götürerek uzun, uluyan notalar çaldı.</p>

  <p class="calibre6">"Caramon! Sturm!" diye bağırdı Tanis yayını kaldırarak. "Bu bir tuza..." Yarımelfin üzerine tepeden büyük bir ağırlık düşerek onu yere yapıştırdı! Güçlü eller, yüzünü ıslak yapraklar ve çamura batırarak gırtlağına uzandı.? Adamın parmakları aradığını bularak sıkmaya başladı. Tanis nefes almaya uğraştı ama burnu ve ağzı çamurla dolmuştu. Yıldızlar görmeye başlayınca, nefes borusunu ezmeye çalışan elleri deliler gibi koparmaya çalıştı. Adamın elleri inanılmayacak kadar güçlüydü. Tanis şuurunu yitirmeye başladığını hissetti. Kaslarını son ve ümitsiz bir çırpınış için gerdi, sonra boğuk bir haykırış ile kemik çatırtıları çıkartan bir darbe sesi duydu. Eller gevşedi ve üzerindeki ağır yük sürüklenerek çekildi.</p>

  <p class="calibre6">Tanis zorlukla dizleri üzerinde doğruldu, nefesi acıyla geri gelmeye başlamıştı. Yüzündeki çamuru şilince elinde bir kütükle duran Flint'i gördü. Fakat cücenin gözleri onun üzerinde değildi. Ayaklarının dibinde duran cesete bakıyordu.</p>

  <p class="calibre6">Tanis, hayretler içindeki cücenin bakışlarını takip ettiğinde dehşetle irkildi". Bu bir adam değildi! Sırtından deri kanatlar çıkıyordu. Bir sürüngenin pullu derisine sahipti; iri elleri ve ayakları pençe gibiydi, ama insanlar gibi iki ayağı üzerinde yürüyordu. Yaratık, kanatlarının kullanımını olanaklı kılan, karmaşık bir zırh giyiyordu. Fakat onu asıl ürperten yaratığın yüzü olmuştu -bu o güne kadar gördüğü, ister Krynn üzerinde olsun, ister en karanlık kâbuslarında- bildiği hiçbir canlının yüzüne benzemiyordu: Yaratığın yüzü insan yüzüydü ama sanki kötü niyetli biri onları bir sürüngen haline döndürmüştü!</p>

  <p class="calibre6">"Tanrılar adına," diye nefes aldı Raistlin, Tanis'e doğru sessizce yaklaştı. "Bu da ne?"</p>

  <p class="calibre6">Daha Tanis cevap veremeden, gözünün kenarıyla parlak mavi şimşeği gördü ve Altınay'ın çığlığını duydu.</p>

  <p class="calibre6">Tam o anda, Altınay arabaya bakarken, hangi korkunç hastalığın bir insanın derisini böyle pul pul yapacağını düşünüyordu. Zavallı papaza asası ile dokunmak için ilerlemişti ki yaratık ona doğru sıçrayarak asayı pençeli eliyle tutmaya çalışmıştı. Altınay geriye doğru tökezlendi ama yaratık hızlıydı ve pençeli eli asayı kavramıştı bile. Gözleri kör eden mavi bir şimşek çakmıştı. Yaratık acı içinde viyaklayarak geriye düştü, kararmış elini ovarak. Nehiryeli ise kılıcını çekerek Reisin Kızı'nın önüne sıçramıştı.</p>

  <p class="calibre6">Fakat kız şimdi onun nefesinin tıkanarak, kılıcı tutan elinin gevşeyip indiğini görüyordu. Geri geri gitti adam, kendini savunmak için hiçbir çaba göstermeden. Kaba, sarılı eller kadını arkadan kavradılar. Korkunç, pullu bir el ağzını kapattı. Kendini kurtarmak için çabalayan kadın Nehiryeli'ni gördü. Adam korkudan gözleri açılmış bir halde arabanın içindeki şeye bakıyordu, yüzü ölü gibi kireç kesilmişti; kesik kesik nefes alıyordu -uyanıp da gördüğü kâbusun gerçek olduğunu farkeden bir adam gibi.</p>

  <p class="calibre6">Savaşçı bir kavmin güçlü bir evladı olan Altınay kendisini tutan papazın dizlerini nişan alarak geriye doğru bir tekme attı. Beceriyle attığı tekme rakibini gafil avlayarak diz kapağını parçaladı. Papaz ellerini gevşetir gevşetmez Altınay hızla dönüp adama asası ile vurdu. Papazın yere, güçlü Caramon'u bile kıskandırabilecek bir darbe almış gibi çökmesi kadını şaşırttı. Asasına hayretle baktı, asa artık parlak mavi renkle parlıyordu. Fakat hayrete düşecek zaman yoktu - diğer yaratıklar etrafını sarmıştı. Parıldayan asasını geniş bir yay çizerek savurdu, onları ötede tutarak. Fakat ne kadar dayanabilirdi?</p>

  <p class="calibre6">"Nehiryeli!"</p>

  <p class="calibre6">Altınay'ın çığlığı Bozkırlı'yı içine düştüğü dehşetten uyandırdı. Dönünce kadının, cüppeli papazları asa ile kendinden uzak tutarak ormana doğru gerilediğini gördü. Papazlardan birini arkadan tutarak bütün gücüyle yere savurdu. Biri onun üzerine atlarken, bir üçüncüsü de Altınay'a doğru sıçradı.</p>

  <p class="calibre6">Gözleri kör eden mavi bir şimşek çaktı.</p>

  <p class="calibre6">Tam Tanis bağırmadan önce, Sturm papazların bir tuzak kurduklarını farkederek kılıcını çekmişti. Eski arabanın yarıkları arasından asaya uzanan pençemsi bir el görmüştü. İleri doğru bir hamle yaparak Nehiryeli'ne arka çıkmaya gitti. Fakat şövalye, Bozkırlı'nın arabadaki yaratığın görüntüsü karşısında vereceği tepkiye tamamen hazırlıksız yakalanmıştı. Sturm, sağlam eliyle bir savaş baltasını kavrayan yaratığın Nehiryeli'nin üzerine sıçradığını, adamın da çaresizlikle gerilediğini gördü. Nehiryeli kendini savu<span class="calibre21">nm</span>ak için hiçbir harekette bulunmamıştı. Silahı elinde öylece bakıyordu.</p>

  <p class="calibre6">Sturm kılıcını yaratığın sırtına sapladı. Bu şey çığlık atarak saldırmak için döndüğünde, kılıcı şövalyenin elinden söküldü. Can çekişmenin verdiği öfkeyle salyaları akıp gurultular çıkartan yaratık kollarını hayretler içinde kalmış şövalyeye dolayarak onu da çamurlu yola çekti. Sturm bedenini kavrayan şeyin ölmekte olduğunu biliyor; nemli ve yapışkan derisinin temasından duyduğu dehşet ve şoku yenmeye çalışıyordu. Yaratığın çığlıkları kesildi, Sturm üzerindeki bedenin sertleştiğini hissetti. Şövalye ceseti ters döndürerek, hızla kılıcını yaratığın sırtından çekmeye başladı. Silah kıpırdamadı bile! Gözlerine inanamadan bakakaldı, sonra bütün gücüyle kılıca bir daha asıldı, hatta kuvvet almak için ayaklarından birini cesetin üzerine koydu. Silah sıkışmıştı. Hiddetle yaratığa elleriyle vurmaya başladı ama sonra korku ve tiksintiyle geri çekildi. Bu şey taşa dönüşmüştü!</p>

  <p class="calibre6">"Caramon!" diye bağırdı Sturm, garip papazlardan bir başkası, bir balta savurarak üzerine sıçrarken. Sturm başını eğdi, şimşek gibi bir acı duydu, sonra kan gözlerine dolunca göremez oldu. Hiçbir şey göremeden tökezledi; derken üzerindeki ağırlıkla yere serildi.</p>

  <p class="calibre6">Arabanın ön tarafında duran Caramon, Sturm'ün sesini duyduğunda Altınay'ın yardımına gidiyordu. Sonra yaratıklardan ikisi üzerine çullandı. Onları uzak tutmak için kısa kılıcını savuran Caramon sol eliyle hançerini çıkarttı. Papazlardan biri üzerine atladı ve Caramon, kamasını tüm gücüyle ona sapladı. Bir leş kokusu duydu ve papazın cüppesinde iğrenç yeşil bir lekenin belirdiğini gördü, fakat görünüşe göre yara yaratığı daha da kızdırmıştı. Ağzından, bir insan değil bir sürüngeninkine benzeyen salyalar aka aka geliyordu. Bir an için paniğe kapıldı Caramon. Devlerle, goblinlerle dövüşmüştü ama bu korkunç papazlar onu ürkütüyordu. Kendini kaybolmuş, tek başına hissetmişti ki güven verici fısıltıyı duydu yanında.</p>

  <p class="calibre6">"Ben buradayım, kardeşim." Raistlin'in serin kanlı sesi bütün aklını doldurdu.</p>

  <p class="calibre6">"Tam zamanı," diye nefesi tıkandı Caramon'un, yaratığı kılıcı ile tehdit ederek. "Bunlar ne biçim yaratıklar?"&nbsp;</p>

  <p class="calibre6">"Onları şişleme!" diye uyardı onu Raistlin çabucak. "Taşa dönüşürler. Onlar papaz değil. Bunlar bir çeşit sürüngen adam. O cüppelerin ve kukuletaların nedeni de bu."</p>

  <p class="calibre6">Işık ile gölge kadar birbirlerinden farklı da olsalar, ikizler dövüşürken iyi bir takım oluşturuyordu. Dövüş sırasında birbirleriyle çok az konuştular - düşünceleri dillerin tercüme edemeyeceği bir hızla birleşiyordu. Caramon kılıcını ve hançerini bırakarak iri kaslarını kastı. Caramon'un silahlarını bıraktığını gören yaratıklar hücuma geçtiler. Çözülen paçavralarının ürkütücü bir görüntüsü vardı. Caramon pullu bedenler ve pençemsi eller karşısında yüzünü ekşitti.</p>

  <p class="calibre6">"Hazırım," dedi kardeşine.</p>

  <p class="calibre6"><span class="calibre8">"Ast tasark simiralan krynawi,"</span> dedi Raistlin yavaşça ve bir avuç kumu havaya savurdu. Yaratıklar çılgın taarruzlarını keserek büyülü uyku üzerlerine çökerken başlarını sersem sersem salladılar - ama sonra gözlerini kırpıştırdılar. Birkaç saniye içinde duyularına yeniden kavuşup yeniden ilerlemeye başladılar!</p>

  <p class="calibre6">"Büyü dirençliler!" diye mırıldandı Raistlin korkuyla. Fakat onları uykuya yaklaştıran o kısa an Caramon için yeterli olmuştu. Koca elleriyle onların zayıf ve kuru sürüngen boyunlarını kavrayan savaşçı başlarını birbirine çarptı. Bedenleri cansız heykeller halinde yere yuvarlandı. Caramon başını kaldırdığında, sargılı ellerinde kıvrık kılıçları parlayan iki papazın biraderlerinin taşlaşmış cesetleri üzerinden süründüğünü gördü.</p>

  <p class="calibre6">"Arkamda dur," diye emretti Raistlin kaba bir fısıltıyla. Caramon uzanarak hançer ile kılıcını aldı. Kardeşinin arkasına sindi, onun emniyette olup olmadığından kuşku duyuyordu ama önünde durursa da Raistlin'in büyü yapamayacağını biliyordu.</p>

  <p class="calibre6">Büyü kullanan birini tanıyarak yavaşlayıp birbirlerine bakan, ilerleme konusunda tereddüt eden yaratıklara ısrarla baktı Raistlin. Biri kendini yere bırakarak arabanın altına emekledi. Diğeri, elinde kılıcı, büyüsünü yapmadan büyücüyü şişlemeyi veya en azından büyüyapanlar için gerekli olan konsanstrasyonunu bozmayı düşünerek ileri atladı. Raistlin sanki hiçbirini görmüyor, duymuyordu. Parmaklarını birleştirerek ellerini yelpaze gibi açtı ve şöyle konuştu: <span class="calibre8">"Kair tangus miopiar."</span> Büyü kuru bedeninde dolaştı ve yaratık alevler içinde kaldı.</p>

  <p class="calibre6">Tanis, ilk anda duyduğu şoktan kurtularak Sturm'ün haykırışını duydu ve çalıları ezerek yola koştu. Kılıcının keskin olmayan tarafını bir sopa gibi kullanarak Sturm'ü yere yapıştırmış olan yaratığa vurdu. Papaz viyaklayarak düştü, böylece Tanis yaralı şövalyeyi çalılıklara sürükleyebildi.</p>

  <p class="calibre6">"Kılıcım," diye mırıldandı Sturm, baygın bir halde. Yüzünden kan boşalıp duruyor, o da kanları boş yere silmeye çalışıyordu.</p>

  <p class="calibre6">"Alırım," diye söz verdi Tanis, kendi de bu dediğinin nasıl olacağını merak ederek. Yola bakınca ormandan çıkarak onlara doğru gelen yaratıklar gördü. Tanis'in ağzı kurumuştu. Buradan kurtulmamız gerek diye düşündü, paniğini yenmeye çalışarak. Durup derin bir nefes a<span class="calibre21">lm</span>ak için kendini zorladı. Sonra, peşinden koşup gelmiş olan Flint ile Tasslehoffa döndü.</p>

  <p class="calibre6">"Burada kalıp Sturm'ü koruyun," diye talimat verdi. "Ben herkesi bir araya toplayacağım. Yeniden ormana yollanmamız gerek."</p>

  <p class="calibre6">Bir cevap beklemeden yola fırladı Tanis, fakat tam o anda Raistlin'in büyüsünün alevleri yükselince kendini yere atmak zorunda kaldı.</p>

  <p class="calibre6">Yaratığın üzerinde yatmakta olduğu saman şilte alev alınca araba tütmeye başladı.</p>

  <p class="calibre6">"Burada kalıp Sturm'ü koruyunmuş. Hıh!" diye homurdandı Flint savaş baltasını sıkı sıkı kavrayarak. O an için yoldan aşağıya doğru gelmekte olat yaratıklar ne cüceyi, ne kenderi, ne de ağaçların gölgeleri arasında yatan şövalyeyi görmemişlerdi sanki. Bütün dikkatleri dövüşmekte olan savaşçıların küçük düğümündeydi. Ama Flint her şeyin bir anlık bir mesele olduğunu biliyordu. Ayaklarını yere daha sıkı bastı. "Sturm için bir şeyler yap," dedi Tas'a sinirli sinirli. "Bir kerecik bir işe yara."</p>

  <p class="calibre6">"Deniyorum," diye cevap verdi Tasslehoff kırılmış bir ses tonuyla. "Ama kanamayı durduramıyorum." Şövalyenin gözlerini nispeten temiz bir mendil ile siliyordu. "Evet, şimdi görebiliyor musun?" diye sordu endişeyle.</p>

  <p class="calibre6">Sturm homurdanarak oturmaya çalıştı ama başına saplanan acıyla tekrar yerine çöktü. "Kılıcım," dedi.</p>

  <p class="calibre6">Tasslehoff etrafına bakınca Sturm'ün çift ağızlı silahının taş kesilmiş bir papazın sırtına saplanmış durduğunu gördü. "Bu harika!" dedi gözleri büyümüş kender. "Bak Flint! Sturm'ün kılıcı..."</p>

  <p class="calibre6">"Biliyorum bulanık&nbsp;beyinli, geri zekalı kender!" diye kükredi, kılıcını çekmiş onlara doğru gelen bir yaratığı gören Flint.</p>

  <p class="calibre6">"Ben gidip alıvereyim," dedi neşeyle, Sturm'ün yanında diz çöken Tas. "Hemen gelirim."</p>

  <p class="calibre6">"Hayır..." diye bağırdı Flint, saldırıya geçmiş olan papazın Tas'ın görüş sahasının dışında olduğunu farkederek. Yaratığın eğri, korkunç kılıcı cücenin boynunu hedef alarak geniş bir kavisle savruldu. Flint baltasını savurdu ama tam o anda Tasslehoff -gözleri Sturm'ün kılıcında- ayağa kalktı. Kender'in hoopak asası cücenin dizlerinin arkasına çarparak Flint'in dizlerinin bükülmesine neden oldu. Flint şaşkınlık içinde bir çığlık atıp sırt üstü Sturm'ün üzerine düşerken yaratığın kılıcı bir zarar veremeden tepesinden geçti.</p>

  <p class="calibre6">Cücenin bağırdığını duyan Tasslehoff arkasına baktı ve gördüğü tuhaf görüntü karşısında hayretler içinde kaldı: Bir papaz, her nedense Flint'e saldırıyordu; cüce de kalkıp dövüşeceğine sırt üstü yatmış, bacaklarını harman döveni gibi çırpıyordu.</p>

  <p class="calibre6">"Ne yapıyorsun Flint?" diye bağırdı Tas. Soğukkanlılıkla yaratığın göbeğine hoopakı ile vurmuş, öne doğru iki büklüm olduğunda bu kez başına vurarak yaratık baygın bir şekilde yere yuvarlanırken onu seyrediyordu.</p>

  <p class="calibre6">"İşte!" dedi rahatsız olmuş bir halde Flint'e. "Senin yerine ben mi dövüşmek zorunda kalacağım?" Kender dönerek Sturm'ün kılıcına doğru yollandı.</p>

  <p class="calibre6">"Dövüşmek mi! Benim için mi!" Hiddetle tükürükler saçan cüce ayağa kalkmak için deliler gibi uğraştı. Miğferi gözlerinin üzerine kaymış, görmesini engelliyordu. Flint tam miğferini geri itmişti ki başka bir papaz onu yere düşürmek için saldırmış ve yine ayaklarını yerden kesmişti.</p>

  <p class="calibre6">Tanis, Altınay ile Nehiryeli'ni sırt sırta buldu; Altınay yaratıkları asası ile geri tutuyordu. Üçü ayaklarının altında ölü yatıyordu, taşlaşmış kalıntıları asanın mavi aleviyle kararmıştı. Nehiryeli'nin kılıcı, başka bir heykelin karnında sıkışıp kalmıştı. Bozkırlı kalan tek silahını almıştı eline - kısa yayına ok takmış hazır tutuyordu. O an için yaratıklar geri durmuş, alçak ve anlaşılmaz bir tonda saldırı planlarını tartışıyorlardı. Bozkırlı'ya her an saldırabileceklerini bilen Tanis onlara doğru sıçradı, yaratıkların birinin sırtına bir darbe indirdi, sonra bir başkasına elinin tersiyle vurdu.</p>

  <p class="calibre6">"Haydi!" diye bağırdı Bozkırlılar'a. "Bu taraftan!"</p>

  <p class="calibre6">Yaratıkların bir kısmı bu yeni saldırıya karşılık verdi; diğerleri tereddüt ettiler. Nehiryeli bir ok atarak birini devirdikten sonra Altınay'ın elini kavrayarak, taşlaşmış kurbanlarının üzerinden atlayarak birlikte Tanis'e doğru koşmaya başladılar.</p>

  <p class="calibre6">Tanis onların yanından geçmelerine izin vererek yaratıkları kılıcının düz tarafıyla savuşturdu. "Buyur, al bu hançeri!" diye bağırdı yanından koşarak geçen Nehiryeli'ne. Nehiryeli hançeri kavradı, ters çevirdi ve yaratıklardan birinin çenesine vurdu. Hançerin kabzasıyla boynunu yukarıya doğru iterek, kırdı. Altınay başka bir yaratığı asasıyla devirirken mavi bir alevi parıltısı görüldü. Sonunda ormana girmişlerdi.</p>

  <p class="calibre6">Tahta araba artık tüm şiddetiyle yanıyordu. Dumanın içinden bakan Tanis yolu bölük pörçük görebildi. Her iki yanlarına doğru yarım mil kadar uzakta kara kanatlı suretlerin havadan süzülüp yere indiklerini gördü ki içini bir titreme aldı. Yol her iki yana doğru da kesilmişti. Eğer hemen ormana doğru kaçmazlarsa kapana kısılacaklardı.</p>

  <p class="calibre6">Sturm'ü bırakmış olduğu yere vardı. Altınay ile Nehiryeli oradaydı, Flint de. Diğerleri neredeydi? Koyu duman içinde yaşaran gözlerini kırpıştırarak arandı.</p>

  <p class="calibre6">"Sturm'e yardım et," dedi Altınay'a. Sonra baltasını, taşlaşmış yaratıklardan birinin göğsünden çıkartmaya çalışan ama başaramayan Flint'e döndü "Caramon ile Raistlin nerede? Tas nerede? Ona burada kalmasını söylemiştim..."</p>

  <p class="calibre6">"Lanet olasıca kender beni öldürüyordu neredeyse!" diye patladı Flint "İnşallah onu taşıyıp götürmüşlerdir! İnşallah onu köpeklere atarlar! İnşallah..."</p>

  <p class="calibre6">"Tanrılar adına!" diye söylendi öfkeyle Tanis. Dumanın içinde Caramon ile Raistlin'i en son gördüğü yere doğru giderken,</p>

  <p class="calibre6">Sturm'ün kılıcını arkasından yolda sürüye sürüye gelen kenderin üzerine çıktı. Kılıç neredeyse Tasslehoffun boyu kadardı ve Tas onu kaldıramıyor, o yüzden çamurların içinden sürüklüyordu.</p>

  <p class="calibre6">"Nasıl aldın bunu?" diye sordu Tanis hayretle, etraflarında kaynayan yoğun dumanla öksürerek.</p>

  <p class="calibre6">Tas, dumandan göz yaşları yanaklarından boşanırken sırıttı. "Yaratık toza dönüştü," dedi mutlu mesut. "Ay, Tanis harika bir şeydi. Gittim kılıcı çektim gelmedi, sonra bir daha çektim..."</p>

  <p class="calibre6">"Şimdi sırası değil! Diğerlerinin yanına git!" Tanis kenderi tutarak ileri doğru itti. "Caramon ile Raistlin'i gördün mü?"</p>

  <p class="calibre6">Fakat tam o anda savaşçının sesi dumanın içinden patladı. "Buradayız, dedi Caramon nefes nefese. Kolunu, denetlenemez bir şekilde öksüren kardeşine dolamıştı. "Hepsini yok ettik mi?" diye sordu koca adam neşeyle.</p>

  <p class="calibre6">"Hayır, edemedik," diye cevap verdi Tanis asık bir yüzle. "Aslında, ormanın içinden güneye doğru gitmemiz gerekiyor." Raistlin'e sarıldı ve birlikte, diğerlerinin yolun kenarında toplanmış duman içinde boğuldukları halde dumanın kendilerini saran örtüsünden memnun durdukları yere gittiler.</p>

  <p class="calibre6">Sturm ayağa kalkmıştı, yüzü solgundu ama başındaki ağrı geçmiş, yaranın kanaması durmuştu.</p>

  <p class="calibre6">"Asa mı iyileştirdi onu?" diye sordu Tanis Altınay'a.</p>

  <p class="calibre6">Kadın öksürdü. "Tam olarak değil. Yürüyebileceği kadar iyileştirdi."</p>

  <p class="calibre6">"Onun da... sınırı var," dedi Raistlin hırıltıyla soluyarak.</p>

  <p class="calibre6">"Evet..." diye kesti sözünü Tanis. "Evet, güneye, ormana doğru gidiyoruz."</p>

  <p class="calibre6">Caramon başını salladı. "Orası Kararık Orman..." diye başladı.</p>

  <p class="calibre6">"Biliyorum, sen canlılarla savaşmayı tercih ederdin," diye kesti sözünü Tanis. "Ama bu konuda artık neler düşünüyorsun?"</p>

  <p class="calibre6">Savaşçı cevap vermedi.</p>

  <p class="calibre6">"O yaratıklardan daha fazlası, hem de her taraftan geliyor. Başka bir saldırıya karşı koyamayız. Ama mecbur kalmazsak Kararık Orman'a girmeyiz. Buradan pek uzakta olmayan bir yerde Duacının Gözü Tepesi'ne çıkan bir avcı patikası var. Oradan yolun hem kuzeyini, hem de her yönünü görebiliriz."</p>

  <p class="calibre6">"Kuzeyden mağaraya kadar gidebiliriz. Kayık orada saklı." diye önerdi Nehiryeli.</p>

  <p class="calibre6">"Hayır!" diye bağırdı Flint boğulmuş bir sesle. Başka bir söz söylemeden dönen cüce kısa bacaklarının kendisini taşıyabildiği tüm hızla ormana daldı.</p>
</body>
</html>
