<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="calibre1">
      <br class="calibre1" />
    </div>
  </div>

  <h2 class="calibre17" title="- 6 - Mağarada bir gece, anlaşmazlık. Tanis karar veriyor."><a class="calibre20" id="bookmark3"></a><b class="calibre4"><i>-</i></b> <span class="calibre19">6 -</span></h2>

  <h2 class="calibre17"><a class="calibre20" id="bookmark4"></a><span class="calibre19">Mağarada bir gece, anlaşmazlık.</span></h2>

  <h2 class="calibre17"><span class="calibre19">Tanis karar veriyor.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">Gölün üzerinden ürperten bir rüzgar esmeye başladı. Fırtına bulutları gökyüzünde, düşen yıldızların bıraktıkları kara boşlukları silerek kuzeyden yuvarlana yuvarlana yaklaştı. Yağmur çiselemeye başlayınca yolarkadaşları pelerinlerine iyice sarınarak kayığın içinde kamburlarını çıkartarak oturdular. Caramon, küreklerde Sturm'e katıldı. Koca savaşçı şövalye ile konuşmaya çalıştı ama Sturm onu duymamazlığa geliyordu. Kasvetli bir sessizlik içinde çekiyordu kürekleri, arada bir kendi kendine Solamnca mırıldanarak.</p>

  <p class="calibre6">"Sturm! Oraya — sol taraftaki koca kayalar arasına!" diye seslendi Tanis işaret ederek.</p>

  <p class="calibre6">Sturm ile Caramon bütün güçleriyle yüklendiler küreklere. Yağmur kıyıyı belirleyen kayaların görünmelerini zorlaştırmıştı ve bir an için, karanlıkta yollarını kaybettiklerini zannettiler. Sonra kayalar aniden önlerinde yükseliverdi. Sturm ile Caramon kayığı kayaların kenarından dolaştırdı.</p>

  <p class="calibre6">Tanis yan taraftan sıçrayarak kayığı kıyıya çekti. Yağmur kovadan boşalırcasına iniyordu. Yolarkadaşları sırılsıklam olmuş ve üşümüş bir halde kayıktan indi. Cüceyi kayıktan taşımışlardı — Flint korkudan ölü bir goblin gibi kaskatı kesilmişti. Nehiryeli ile Caramon kayığı sık bir çalılığın altına gizledi. Tanis, diğerlerini uçurumun yüzündeki küçük bir aralığa doğru taşlı bir yoldan götürdü.</p>

  <p class="calibre6">Altınay aralığa şüpheli şüpheli baktı. Uçurumun yüzeyinde iri bir çatlaktan başka bir şey değilmiş gibi görünüyordu. Öte yandan mağaranın içi hepsinin rahat rahat uzanabileceği kadar genişti.</p>

  <p class="calibre6">"Hoş bir ev." Tasslehoff etrafa bakındı. "Mobilya açısından pek bir şey yok."</p>

  <p class="calibre6">Tanis kendere sırıttı. "Bu gecelik yeter. Cücenin bile bu konuda mızmızlanacağını zannetmiyorum. Eğer mızmızlanırsa, uyusun diye kayığa geri yollarız onu!"</p>

  <p class="calibre6">Tas, kendi tebessümünü yarımelfe geri yolladı. Bildik Tanis'i yeniden aralarında görmek hoştu. Arkadaşının, eskiden hatırlamış olduğu gibi güçlü bir lider değil normalin dışında bir biçimde karamsar ve kararsız olduğunu düşünmüştü. Fakat şimdi, yola koyulduktan sonra yarımelfin gözleri eskisi gibi parıldamaya başlamıştı. O düşünceli kabuğundan sıyrılmış, işe sahip çıkıyor, alışılmış rolünü tekrar üstleniyordu. Aklını sorunlarından uzaklaştırabilmek için bu maceraya ihtiyacı vardı — o sorunları her ne idiyse. Tanis'in iç çalkantılarını hiçbir zaman anlayamayan kender, bu maceranın başlamış olmasından memnundu.</p>

  <p class="calibre6">Nehiryeli ateşi yakarken, Caramon kardeşini kayıktan taşımış ve elinden geldiğince kibar bir şekilde onu mağaranın zeminini kaplayan yumuşak, sıcak kumlar üzerine bırakmıştı. Islak odun çıtırdıyor, tükürük saçar gibi sesler çıkartıyordu ama sonunda tutuştu. Duman mağaranın tavanına doğru kıvrıla kıvrıla yükselerek, bir çatlaktan dışarı süzüldü. Bozkırlı, mağaranın girişini çalıçırpı ve kopmuş ağaç dallarıyla örterek hem ateşin hem de yağmurun içeriye girmesini engelledi.</p>

  <p class="calibre6">İyi yakışıyor, diye düşündü Tanis barbarın çalışmasını izlerken. Neredeyse içimizden biri olacak. İçini çeken yarımelf dikkat<span class="calibre21">ini</span> Raistlin'e yöneltti. Yanında diz çökerek genç büyücüye endişeyle baktı. Raistlin'in titreşen ateşte görünen yüzü yarımelfe, Flint ve Caramon ile birlikte, Raistlin'i bir kazığa bağlayıp yakmaya kararlı hınç dolu kalabalıktan kurtardıkları zamanı hatırlattı. Raistlin köylülerin paralarını dolandıran şarlatan bir ermişin maskesini düşürmeye çalışmıştı. Ermişe yükleneceklerine, Raistlin'e yüklenmişlerdi. Tanis'in Flint'e de söylemiş olduğu gibi — insanlar bir şeylere inanmak istiyordu.</p>

  <p class="calibre6">Caramon kardeşi ile ilgilendi, kendi ağır pelerinini onun omuzlarına attı. Raistlin'in bedeni, öksürük spazmları ile mahvolmuştu, ağzından kan damlıyordu. Gözleri ateş içinde yanıyordu. Altınay elinde bir kupa şarapla onun yanında diz çöktü.</p>

  <p class="calibre6">"Bunu içebilir misin?" diye sordu kibarca.</p>

  <p class="calibre6">Raistlin başını hayır anlamında salladı, konuşmaya çalıştı, öksürdü ve kadının elini itti. Altınay, Tanis'e baktı. "Belki — asam?" diye sordu.</p>

  <p class="calibre6">"Hayır." Raistlin boğuluyordu. Tanis'e yaklaşması için işaret etti. Çok yakınında oturduğu halde Tanis büyücünün sözlerini anca duyabiliyordu. Bölük pörçük cümleleri soluklanmak için aldığı nefeslerle ve öksürük nöbetleriyle kesiliyordu. "Asa beni iyileştirmez Tanis," diye fısıldadı. "Onu bende harcamayın. O kutsanmış bir eser... kutsal gücü sınırlıdır. Ben bedenimi kurban ettim... büyüm için. Bu tahribat kalıcıdır. Hiçbir şey fayda edemez..." Sesi kesildi, gözleri kapandı.</p>

  <p class="calibre6">Ateş, aniden mağaraya dolan rüzgârla harladı. Tanis başını kaldırıp bakınca, Sturm'ün çalı çırpıları bir yana çekip, ayakları üzerinde zar zor durabilen Flint'i neredeyse taşıyarak mağaraya girdiğini gördü. Sturm onu ateşin yanına bıraktı. Her ikisi de sırılsıklam olmuşlardı. Belli ki hem cüce hem de —Tanis'in de farkettiği gibi— tüm grup Sturm'ün sabnnı taşırmıştı. Tanis endişeyle, arada sırada şövalyeyi saran kara sıkıntının izlerini anımsadı. Sturm düzenden, disiplinden hoşlanırdı. Yıldızların yok oluşları —nesnelerin doğal düzenlerindeki bozukluk— onu kötü bir şekilde sarsmıştı.</p>

  <p class="calibre6">Tasslehoff, mağaranın zemininde bir top olmuş oturmuş, dişleri miğferini takırdatacak şiddette birbirine çarpan cüceyi bir battaniyeye sardı. Flint'in tüm söyleyebildiği "K-k-kayık..." idi. Tas'ın koyduğu bir kupa şarabı cüce açgözlülükle içti.</p>

  <p class="calibre6">Sturm bezginlikle baktı Flint'e. "İlk nöbeti ben alıyorum," dedi ve mağaranın ağzına doğru yürüdü.</p>

  <p class="calibre6">Nehiryeli ayağa kalktı. "Ben de seninle nöbet tutacağım," dedi sertçe.</p>

  <p class="calibre6">Sturm dondu, sonra Bozkırlı'ya bakmak için yavaşça döndü. Tanis şövalyenin yüzünü görebiliyordu; ateşin ışığıyla hatları sert ağzının çevresinde karanlık çizgiler derinleşmişti. Boyu Nehiryeli'nden daha kısa olduğu halde, şövalyenin duruşundaki diklik ve soylu havası ikisini eşit gibi gösteriyordu.</p>

  <p class="calibre6">"Ben Solamniya Sövalyesi'yim," dedi Sturm. "Benim sözüm, şerefimdir ve şerefim de hayatım demektir. Orada, handa hem seni, hem de hanımını koruyacağıma dair sözümü verdim. Eğer sözümü kabul etmezsen, şerefimi de kabul etmiyorsun demektir; bu da bana hakaret ettiğin anlamına gelir. Bu hakaretin aramızda ka<span class="calibre21">lm</span>asına, izin veremem."</p>

  <p class="calibre6">"Sturm!" Tanis ayağa kalktı.</p>

  <p class="calibre6">Gözlerini Bozkırlı'dan hiç ayırmayan şövalye elini kaldırdı. "Sen karışma Tanis," dedi Sturm. "Evet, ne seçeceksin — kılıç mı, bıçak mı? Siz barbarlar nasıl dövüşürsünüz?"</p>

  <p class="calibre6">Nehiryeli'nin kayıtsız yüz ifadesi hiç değişmedi. Şövalyeye gergin ve kara gözlerle baktı. Sonra sözcüklerini dikkatle seçerek konuştu. "Senin şerefini sorgulamak istemedim. Ben insanları ve şehirlerini bilmem ve şunu sana açık açık söyleyeyim — korkuyorum. Böyle konuşmama neden olan korkumdur. Kristal mavi asa bana verildiğinden beri korkuyorum. Her şeyden de çok Altınay için korkuyorum." Bozkırlı kadına doğru baktı, gözleri alev alev yanan ateşi yansıtıyordu. "O olmazsa ölürüm. Nasıl güvenebilirim..." Sesi kesildi. Kayıtsız maske çatladı, ve yorgunluktan bin parçaya bölündü. Dizleri kırıldı ve ileri doğru düştü. Sturm onu yakaladı.</p>

  <p class="calibre6">"Güvenemezsin," dedi şövalye, "anlıyorum. Yorgunsun ve zaten hastaymışsın." Tanis'in Bozkırlı'yı mağaranın arka tarafına yatırmasına yardım etti. "Şimdi dinlen. Ben nöbet tutarım." Şövalye çalı çırpıyı yana iterek başka bir söz söylemeden yağmura çıktı.</p>

  <p class="calibre6">Altınay çekişmeyi sessizce dinlemişti. Şimdi de bir iki parça olan eşyalarını mağaranın gerisine taşıyarak Nehiryeli'nin yanında diz çöktü. Adam kadına sarılarak yüzünü gümüşlü-altın saçlarına gömüp kadını kendine çekti. İkisi mağaranın gölgelerine sindiler. Nehiryeli'nin kürklü pelerinine sarılarak kısa bir süre sonra uykuya daldılar, Altınay'ın başı savaşçının göğsündeydi.</p>

  <p class="calibre6">Tanis rahat bir nefes alarak Raistlin'e döndü. Büyücü huzursuz bir uykuya dalmıştı Bazen büyü dilinde garip sözcükler mırıldanıyor, eli asasına dokunmak üzere uzanıyordu. Tanis diğerlerine baktı. Tasslehoff ateşe yakın bir yere oturmuş <span class="calibre8">"eline geçmiş"</span> olan nesneleri karıştırıyordu. Yere boşalttığı hazinesinin önünde bağdaş kurmuş oturuyordu. Tanis parıldayan yüzükler, birkaç garip sikke, çobanaldatan kuşundan bir tüy, sicim parçaları, boncuktan bir kolye, sabundan bir bebek ve bir düdük görebiliyordu. Yüzüklerden biri gözüne aşina geldi. Bu elf işi bir yüzüktü, uzun bir zaman önce Tanis'e, aklının bir kösesinde kalmış olan biri tarafından verilmişti. İnce bir işçilikle işlenmiş, dolanan sarmaşık yaprakları görünümünde narin altın bir yüzüktü.</p>

  <p class="calibre6">Tanis diğerlerini uyandırmamak için yavaş adımlarla kendere sokuldu. "Tas..." Kenderin omuzunu dürterek işaret etti. "Yüzüğüm... "</p>

  <p class="calibre6">"Öyle mi?" diye sordu Tasslehoff gözleri büyük bir masumiyetle açılarak. "Senin mi? İyi ki bulmuşum. Han'da düşürmüş olmalısın."</p>

  <p class="calibre6">Tanis yüzüğü imalı bir tebessümle aldı, sonra kenderin yanına yerleşti. "Bu yörelerin bir haritası var mı Tas?"</p>

  <p class="calibre6">Kenderin gözleri parıldadı. "Harita mı? Evet Tanis. Tabii ki." Bütün kıymetlilerini toplayıp torbasının içine tıktıktan sonra başka bir torbadan elde oyulmuş tahta bir parşömen silindiri ve onun içinden de bir deste harita çıkarttı. Tanis kenderin koleksiyonunu daha önce de görmüştü ama her seferinde hayrete düşmekten kurtulamıyordu. İnce parşömenden, yumuşak ceylan derisine, ceylan derisinden koca palmiye yapraklarına kadar her şey üzerine çizilmiş yüz kadar harita vardı.</p>

  <p class="calibre6">"Ben de senin bu yörelerdeki her ağacı, bizzat tanıdığını zannederdim Tanis." Tasslehoff haritalarını karıştırıyor, zaman zaman gözleri özellikle beğendiği haritalar üzerinde eyleşiyordu.</p>

  <p class="calibre6">Yarımelf başını salladı. "Burada uzun yıllar yaşadım," dedi. "Ama doğruyu söylemek gerekirse karanlık ve gizli yolların hiçbirini bilmem."&nbsp;</p>

  <p class="calibre6">"Liman'a giden öyle bir yol da bulamazsın." Tas, tomarın arasından bir harita çekerek, haritayı mağaranın zemininde düzeltti. "Solace Vadisi'nden geçen Liman Yolu'nun en kısası olduğu kesin."</p>

  <p class="calibre6">Tanis, haritayı sönmekte olan kamp ateşinde inceledi. "Haklısın," dedi. "Bu yol sadece en kısa yol değil, aynı zamanda önümüzdeki birkaç mil içinde geçilebilir tek yol. Hem güneyde, hem kuzeyde Kharolis Dağları uzanıyor — o taraftan geçit yok." Yüzü asılan Tanis haritayı katlayarak geri uzattı. "Bunu, Teokrat da tahmin edecektir kuşkusuz."</p>

  <p class="calibre6">Tasslehoff esnedi. "Evet," dedi, haritayı dikkatle kılıfına koyarak, "bu benden daha büyük başların çözmesi gereken bir sorun. Ben eğlence için geliyorum." Kılıfı torbasına sokan kender mağara zeminine uzandı, bacaklarını dizlerine kadar çekti ve çok geçmeden çocuklar veya hayvanlar gibi huzurlu bir uykuya daldı.</p>

  <p class="calibre6">Tanis ona kıskanarak baktı. Yorgunluktan her yanı sızladığı halde uyuyabilecek kadar gevşiyemiyordu. Diğerlerinin çoğu, kardeşine bakan savaşçı hariç hepsi uyuyup kalmıştı. Tanis, Caramon'a doğru gitti.</p>

  <p class="calibre6">"Sıra bende," diye fısıldadı. "Raistlin'i ben beklerim."</p>

  <p class="calibre6">"Hayır," dedi koca savaşçı. Uzanarak pelerini kibarca kardeşininin omuzuna çekti iyice. "Bana ihtiyacı olabilir."</p>

  <p class="calibre6">"Ama senin biraz uyuman lâzım."</p>

  <p class="calibre6">"Uyurum." Caramon sırıttı. "Sen git de kendin biraz uyu, dadıcık. Çocukların gayet iyi durumda. Bak — cüce bile sakinleşti."</p>

  <p class="calibre6">"Bakmama gerek yok," dedi Tanis. "Teokrat bile horultularını Solace'tan duyuyordur. Evet dostum, bu buluşma pek öyle beş yıl önce tasarlandığı gibi olmadı."</p>

  <p class="calibre6">"Ne beş yıl önceki gibi ki?" diye sordu Caramon hafifçe, bakışlarını kardeşine indirerek.</p>

  <p class="calibre6">Tanis adamın koluna hafifçe dokundu; sonra kendi pelerinine sarınarak yere uzandı ve sonunda uykuya daldı.</p>

  <p class="calibre6">Gece geçip gitti — nöbette olanlar için yavaş yavaş ama uyuyanlar için hızla. Caramon nöbeti Sturm'den devraldı. Tanis de Caramon'dan. Fırtına hiç azalmadan sürdü bütün gece; rüzgar, gölü beyaz köpüklü bir denize çevirdi. Şimşekler gökyüzünde alevlenmiş ağaçlar misali dallanıp budaklandı. Gök durmadan gümbürdedi. Fırtına sonunda sabaha kadar kendini tüketti; yarımelf günün kurşuni rengiyle serin serin doğmasını seyretti. Yağmur durmuştu ama fırtına bulutları hâlâ alçakta asılı duruyordu. Gökyüzünde hiç güneş görülmedi. Tanis'in içinde, acele etmeleri gerektiğine dair bir his artıp duruyordu. Kuzey yönüne yığılan fırtına bulutlarının sonunu göremiyordu. Sonbahar fırtınaları nadirdir, özellikle de bu kadar şiddetli olanları. Rüzgar da ısırıyordu üstelik; sonra fırtınanın kuzeyden gelmesi de garipti, genellikle doğuya, ovalara doğru eserdi. Doğanın usullerine alışık olan Tanis'i bu garip hava, yıldızlar Raistlin'i ne kadar huzursuz ettiyse o kadar huzursuz etmişti. Henüz sabahın çok erken vakti olmasına rağmen hemen hareket etmek gerektiğini hissediyordu. Diğerlerini uyandırmak için içeriye girdi.</p>

  <p class="calibre6">Mağara kurşuni renkli şafakta, çatırdayan ateşe rağmen buz gibi ve kasvetliyli. Altınay ile Tasslehoff kahvaltıyı hazırlıyordu. Nehiryeli mağaranın arkasında durmuş, Altınay'ın kürk pelerinini silkiyordu. Tanis adama, baktı. Tanis girdiğinde Bozkırlı Altınay'a tam bir şey söyleycekti ki sustu, işini yapmaya devam ederken kadına anlamlı anlamlı bakmakla yetindi. Yüzü solgun ve huzursuz olan Altınay gözlerini yerden kaldırmıyordu. Barbarın bir gece önce kendisini açık ettiği için pişman olduğunu farketti Tanis.</p>

  <p class="calibre6">"Korkarım fazla yiyecek yok," dedi Altınay, kaynayan suya biraz yulaf ezmesi atarken.</p>

  <p class="calibre6">"Tika'nın erzak dolabı pek tedarikli değildi," diye ekledi Tasslehoff özür dilercesine. "Bir somun ekmeğimiz, biraz kuru bifteğimiz, yarım kalıp küflü peynir ve biraz yulaf ezmemiz var. Tika yemeklerini dışarıda yiyor olsa gerek."</p>

  <p class="calibre6">"Nehiryeli ile ben tedarikli gelmedik," dedi Altınay. "Aslında bu yolculuğa çıkmayı planlamıyorduk."</p>

  <p class="calibre6">Tanis tam ona şarkısı ve asası hakkında bir şeyler daha soracaktı ki yemeğin kokusunu alan diğerleri uyanmaya başladı. Caramon esnedi, gerindi ve ayağa kalktı. Tencereye bir göz atmak için yürüdükten sonra homurdandı. "Yulaf mı? Hepsi bu mu?"</p>

  <p class="calibre6">"Akşam yemeğinde daha da az olacak." Tasslehoff sırıttı. "Kemerini sık, zaten kilo alıp duruyorsun."</p>

  <p class="calibre6">Koca adam kederle içini çekti.</p>

  <p class="calibre6">Kıt kahvaltıları soğuk şafakta neşesiz geçti. Sturm, yemesi için yapılan bütün ısrarları geri çevirerek dışarıya, nöbete çıktı. Tanis bir kaya üzerine oturmuş gölün durgun suları üzerinde parmak şeklinde hafif izler bırakan kara bulutlara karamsar karamsar bakan şövalyeyi görebiliyordu. Caramon, payına düşen yemeği çabucak yiyip bitirdi, kardeşinin payını yuttuktan sonra şövalye dışarı çıkınca Sturm'ünkini de kendine mal etti. Sonra koca adam oturarak diğerleri yemeklerini bitirirken onları arzuyla seyretti.</p>

  <p class="calibre6">"Onu da yiyecek misin?" diye sordu Flint'in hakkına düşen ekmeği göstererek. Cüce kaşlarını çattı. Tasslehoff savaşçının gözlerinin kendi tabağına kaydığını görünce ekmeği ağzına tıkayım derken neredeyse boğulacaktı. En azından bu onu biraz sessiz tutar, diye düşündü Tanis, kenderin tiz sesinden bir süre de olsa kurtulduğuna sevinerek. Tas, bütün bir sabah boyunca Flint'i acımasızca alaya almış, ona "Denizustası", "Gemiustası" gibi isimler takarak balık fiyatlarını, gölü tekrar geçmek isterlerse kaç para isteyeceğini sorup durmuştu. Flint sonunda ona bir taş fırlattı; Tanis de kap kacağı yıkaması için kenderi göle yolladı.</p>

  <p class="calibre6">Yarımelf mağaranın arka tarafına doğru yürüdü.</p>

  <p class="calibre6">"Bu sabah nasılsın Raistlin?" diye sordu. "Kısa bir süre sonra yola çıkmamız lâzım."</p>

  <p class="calibre6">"Çok daha iyiyim," diye cevap verdi büyücü yavaşça, fısıltı halinde bir sesle. Şifalı otlardan yaptığı bir karışım içiyordu. Tanis, dumanı tüten su üzerinde yüzen minik, tüy gibi yeşil yaprakları görebiliyordu. İçecek acı, ekşi bir koku salıyordu ve yutarken Raistlin'in yüzü ekşiyordu.</p>

  <p class="calibre6">Tasslehoff çanak çömlekleri tıngırdatarak seke sıçraya geri geldi mağaraya. Tanis bu gürültü karşısında dişlerini sıktı, kenderi azarlayacaktı ki fikrini değiştirdi. Bu bir işe yaramazdı.</p>

  <p class="calibre6">Tanis'in yüzündeki gerginliği gören Flint kap kaçağı kenderin elinden kaparak kaldırmaya başladı. "Ciddi ol," diye tısladı cüce Tasslehoffa. "Yoksa seni tependeki o tepesaçından tuttuğum gibi bütün kenderlere ibret olsun diye bir ağaca bağlayacağım..."</p>

  <p class="calibre6">Tas uzanarak cücenin sakalından bir şey yoldu. "Bak!" diye kaldırdı bunu havaya kender neşeyle. "Deniz yosunu!" Flint kükreyerek kenderi tutmaya çalıştı ama Tas çevik bir hareketle onun yolunun üzerinden sıçrayıverdi.</p>

  <p class="calibre6">Sturm, girişi kapatan çalı çırpıyı yana iterken bir hışırtı duyuldu. Yüzü karanlık ve düşünceliydi.</p>

  <p class="calibre6">"Kesin şunu!" dedi Sturm, Flint ile Tas'a dik dik bakarak, bıyıkları titrerken. Ters bakışlarını Tanis'e çevirdi. "Bu ikisini göl kenarından olduğu gibi duyabiliyordum. Krynn'deki bütün goblinleri başımıza toplayacaklar. Buradan çıkmamız gerek. Evet, ne tarafa doğru yöneleceğiz?"</p>

  <p class="calibre6">Huzursuz bir sessizlik çökmüştü. Herkes yaptığı işi bırakarak Tanis'e baktı, Raistlin hariç. Büyücü kupasını beyaz bir bez ile kurulayarak kupayı titizlikle temizliyordu. Gözleri yerde, işine devam etti, sanki olanlarla hiç ilgilenmiyormuş gibi.</p>

  <p class="calibre6">Tanis içini çekerek sakalını kaşıdı. "Solace'taki Teokrat yoldan çıkmış. Artık bunu biliyoruz. Pis goblinleri denetimi elinde tutmak için kullanıyor. Eğer asayı ele geçirirse, bunu kendi amaçlan için kullanacaktır. Yıllardır gerçek tanrılardan bir işaret aradık durduk. Görünüşe göre bir tane bulduk gibi. Bunu Solace sahtekârına teslim etmeye hiç niyetim yok. Tika, Liman'daki Yücearayanlar'ın hâlâ gerçekle ilgilendiklerine inandığını söylemişti. Onlar bize asa hakkında bir şeyler anlatabilirler; nereden geldiğini, güçlerinin ne olduğunu. Tas, bana haritayı ver."</p>

  <p class="calibre6">Birkaç torbasının içindekileri yere dağıtan kender sonunda istenen parşömeni takdim etti.</p>

  <p class="calibre6">"Biz buradayız, Kristalmir'in batı kıyısında," diye devam etti sözüne Tanis. "Kuzeyimizde ve güneyimizde Solace Vadisi'nin sınırlarını&nbsp;çizen Kharolis Dağları'nın kolları var. Bilindiği kadarıyla her iki dağ sırasında da Solace'in güneyindeki Kapıyolu Geçidi'nden başka bir geçit yok..."</p>

  <p class="calibre6">"Bunu da goblinlerin tutuğu kesin," diye mırıldandı Sturm. "Kuzey doğuda geçitler var..."&nbsp;</p>

  <p class="calibre6">"Bu gölün karşı kıyısı!" dedi Flint dehşetle.</p>

  <p class="calibre6">"Evet" —Tanis ifadesini belli etmiyordu— "gölün diğer tarafında. Fakat bu geçitler de ovalara açılır ve o tarafa doğru gitmek istediğinizi zannetmiyorum." Altınay ile Nehiryeli'ne baktı. "Batı yolu Gözcü Zirveleri ve Gölge Kanyonu'ndan Liman'a gider. Bana en akıllıca yol bu gibi görünüyor."</p>

  <p class="calibre6">Sturm kaşlarını çattı. "Ya oradaki Yücearayanlar da Solace'takiler kadar kötüyse?"</p>

  <p class="calibre6">"O zaman güneye, Qualinesti'ye devam ederiz."</p>

  <p class="calibre6">"Qualinesti mi?" diye yüzünü astı Nehiryeli. "Elf topraklarına mı? Hayır! İnsanların oraya girmesi yasaktır. Sonra o yol gizlidir de..."</p>

  <p class="calibre6">Hışırtılı bir tıslama sesi tartışmayı kesti. Herkes, konuşan Raistlin'e bakmak için döndü. "Bir yol var." Sesi yumuşak ve alaylıydı; altın gözleri şafağın soğuk ışığında pırıldıyordu. "Kararık Orman'ın patikaları. Onlar doğrudan Qualinesti'ye çıkar."</p>

  <p class="calibre6">"Kararık Orman mı?" diye tekrarladı Caramon telaşla. "Hayır Tanis!"</p>

  <p class="calibre6">Savaşçı başını salladı. "Canlılarla haftanın her günü savaşmaya hazırım — ama ölülerle değil!"</p>

  <p class="calibre6">"Ölüler mi?" diye sordu Tasslehoff sabırsızlıkla. "Anlatsana Caramon..."</p>

  <p class="calibre6">"Kapa çeneni Tas!" diye patladı Sturm. "Kararık Orman çılgınlık. Oraya giren kimse geri dönememiştir. Bize bunu mu layık gördün büyücü?"&nbsp;</p>

  <p class="calibre6">"Susun!" Tanis sert çıktı. Herkes sustu. Sturm bile sessizleşti. Şövalye, Tanis'in sakin, düşünceli yüzüne, yıllar yılı gezip dolaşmanın verdiği bilgeliği taşıyan badem gözlerine baktı. Şövalye sık sık kendi içinde neden Tanis'in liderliğini kabul ettiğini çözmeye çalışırdı. Sonuç olarak piç bir yarımelften başka bir şey değildi. Hiç zırh giymez, mağrur bir amblemi olan bir kalkan taşımazdı. Yine de Sturm onu izliyor, ve başka kimseyi sevmediği ve saymadığı kadar sevip sayıyordu.</p>

  <p class="calibre6">Yaşam Solamniyalı Şövalye için kapalı bir kutuydu. Yaşamını bağladığı şövalyelerin düstur ve tarikatları dışında yaşamı bildiğini veya anladığını söyleyemezdi. <span class="calibre8">"Est Sularus oth Mithas</span>" - <span class="calibre8">"Onurum yaşamdır."</span> Uyduğu nizamname onuru tanımlıyordu ve Krynn'de bilinen diğer nizamnamelerden daha bütün, daha detaylı ve daha sıkıydı. Nizamname yedi yüz yıl ayakta kalmıştı, fakat Sturm'ün gizli korkusu, günün birinde, son bir savaşta nizamnamenin ihtiyacı karşılayamayacağıydı. Biliyordu ki eğer o gün gelirse Tanis yanında olacak, ufalanmaya başlayan dünyayı ayakta tutacaktı. Çünkü Sturm bu nizamnameyi izlerken, Tanis onu yaşıyordu.</p>

  <p class="calibre6">Tanis'in sesi şövalyeyi düşüncelerden çekip o ana getirdi. "Hepinize bu asanın bizim ödülümüz olmadığını hatırlatırım. Eğer bu asanın bir sahibi varsa o da Altınay'dır. Bizim asa üzerinde, Solace'taki Teokrat'tan daha fazla hakkımız yok." Tanis Altınay'a döndü. "Sizin arzunuz nedir hanımefendi?"</p>

  <p class="calibre6">Altınay, Tanis'ten Sturm'e kaydırdı bakışlarını, sonra Nehiryeli'ne baktı. "Benim düşüncelerimi biliyorsun," dedi adam soğukça. "Fakat — sen Reisin Kızı'sın." Ayağa kalktı. Kadının yalvaran bakışlarını görmemezliğe gelerek azametle dışarı yürüdü.</p>

  <p class="calibre6">"Ne demek istedi?" diye sordu Tanis.</p>

  <p class="calibre6">"Sizden ayrılarak asayı Liman'a götürmemizi istiyor," diye cevap verdi alçak sesle. "Sizin, içinde bulunduğumuz tehlikeyi artırdığınızı söylüyor. Kendi başımıza daha emniyette olurmuşuz."</p>

  <p class="calibre6">"İçinde bulunduğunuz tehlikeyi mi arttırıyormuşuz!" diye patladı Flint. "Ne burada olurduk ne de ben —yine— boğulmak zorunda kalırdım eğer... eğer..." Cüce hiddetten kekelemeye başlamıştı.</p>

  <p class="calibre6">Tanis elini kaldırdı. "Yeter." Sakalını kaşıdı. "Bizimle daha emniyette olursunuz. Yardımımızı kabul ediyor musunuz?"</p>

  <p class="calibre6">"Ediyorum," diye cevap verdi Altınay vakarla, "en azından kısa bir mesafe için."</p>

  <p class="calibre6">"Güzel," dedi Tanis. "Tas, sen Solace Vadisi'nden geçen yolu bilirsin. Rehberimiz sensin. Ama unutma, pikniğe çıkmadık!"</p>

  <p class="calibre6">"Tabii Tanis," dedi kender boyun eğerek. Torbalarını toplayarak belinin çevresine, omuzlarına astı. Altınay'ın yanından geçerken çabucak diz çökerek kadının elini okşadı, sonra mağaranın girişinden çıkıverdi. Diğerleri, aceleyle eşyalarını toplayarak onu izlediler.</p>

  <p class="calibre6">"Yağmur yeniden başlayacak," diye homurdandı Flint, alçalan bulutlara bakarak. "Ben Solace'ta kalmalıydım." Savaş baltasını sırtına takarak söylene söylene yürümeye devam etti. Altınay ile Nehiryeli'ni bekleyen Tanis gülümseyerek başını salladı. En azından bazı şeyler hiç değişmiyordu, bunlardan biri de cücelerdi.</p>

  <p class="calibre6">Nehiryeli torbalarını Altınay'dan alarak omuzuna attı. "Kayığın emniyette ve iyice gizlenmiş olup olmadığını kontrol ettim," dedi Tanis'e. İfadesizlik maskesi bu sabah yeniden yerine takılmıştı. "İhtiyacımız olursa diye."</p>

  <p class="calibre6">"İyi fikir," dedi Tanis. "Teşekkür..."</p>

  <p class="calibre6">"Önden sen yürüsen." Nehiryeli ilerlemesini işaret etti. "Ben arkadan gelip izleri örteceğim."</p>

  <p class="calibre6">Tanis Bozkırlı'ya teşekkür etmek için ağzını açmıştı ki Nehiryeli sırtını döndü ve işini yapmaya başladı. Patikadan yürüyen yarımelf başını salladı. Arkasında, Altınay'ın yavaş yavaş kendi dillerinde konuştuğunu duyuyordu. Nehiryeli tek ve sert bir sözle cevap verdi. Tanis, Altınay'ın iç geçirdiğini duydu, sonra bütün sözler, geçişlerinin izlerini silen Nehiryeli'nin çatırtılı süpürge sesinde kayboldu.</p>
</body>
</html>
