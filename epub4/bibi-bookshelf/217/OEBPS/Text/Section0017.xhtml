<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="calibre1">
      <br class="calibre1" />
    </div>
  </div>

  <h2 class="calibre17" title="- 10 - Kararık Orman. Ölüler yürüyor. Raistlin'in büyüsü."><a class="calibre20" id="bookmark4"></a><b class="calibre4"><i class="calibre18">-</i></b> <span class="calibre19">10 -</span></h2>

  <h2 class="calibre17"><span class="calibre19">Kararık Orman.</span></h2>

  <h2 class="calibre17"><a class="calibre20" id="bookmark5"></a><span class="calibre19">Ölüler yürüyor. Raistlin'in büyüsü.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">Tanis'in ormana girdiğinde hissettiği tek duygu, güz güneşinin parlaklığından çıktığı için duyduğu rahatlık hissiydi. Yarımelf Kararık Orman hakkında duymuş olduğu bütün efsaneleri hatırladı -gece ocak başında anlatılan hayalet hikayeleri- sonra aklından Raistlin'in söylemiş olduğu sözler de çıkmıyordu. Fakat Tanis'in bütün hissettiği ormanın, şimdiye kadar girdiği tüm ormanlardan daha canlı olduğuydu.</p>

  <p class="calibre6">Daha önceki gibi ölümcül bir sessizlik yoktu. Minik hayvanlar çalılar içinde cıvıldaşıp duruyordu. Üstlerindeki dallarda kuşlar kanatlarını çırpıyordu. Neşeli renklere sahip kanatlarıyla böcekler dolaşıyorlardı. Yapraklar hışırdayıp kıpırdıyor; hiç esinti olmadığı halde çiçekler sallanıyordu - sanki çiçekler canlı oldukları için cümbüş ediyorlarmış gibi.</p>

  <p class="calibre6">Bütün Yolarkadaşları ormana elleri silahlarında girdiler; dikkatli, tetikte ve şüpheciydiler. Bir süre yaprakları ezmemeye çalışan Tas bunun biraz <span class="calibre8">"aptalca"</span> göründüğünü söyleyince rahatladılar - Raistlin hariç hepsi.</p>

  <p class="calibre6">Düzgün ve açık bir yoldan rahat ama hızlı adımlarla iki saat kadar yürüdüler. Güneş aşağıya doğru kayarken gölgeler uzadı. Tanis orman içinde kendini huzurlu hissediyordu. O korkunç, kanatlı yaratıkların onları burada izleyebileceklerinden hiç korku duymuyordu. Burada kötülük yok gibiydi, aynı Raistlin'in de söylemiş olduğu gibi, insan kendi kötülüğünü beraberinde getirmediği sürece. Tanis büyücüye baktı. Raistlin tek başına, başı önüne eğik yürüyordu. Ormanın gölgeleri, genç büyücünün etrafında yoğunlaşır gibiydi. Tanis titreyerek güneş ağaç tepelerinden aşağıya düşerken havanın serinlemeye başladığını hissetti. Gece için bir ateş yakmayı düşünmenin zamanı geliyordu.</p>

  <p class="calibre6">Tanis, ışık gitmeden Tasslehoffun haritasını bir kez daha incelemek için çekip çıkarttı. Harita bir elf taslağıydı ve ormanın üzerinde akıcı bir yazıyla "Kararık Orman" yazıyordu. Fakat ormanın sınırları belli belirsiz çizilmişti ve Tanis, harflerin bu ormana mı, yoksa daha güneydeki ormana mı ait olduğunu tam anlayamadı. Herhalde Raistlin yanıldı, diye karar verdi Tanis en sonunda - burası Kararık Orman olamaz. Öyle olsa bile, kötülüğü tamamıyla büyücünün hayal gücünden kaynaklanıyordu. Yürümeye devam ettiler.</p>

  <p class="calibre6">Kısa bir süre sonra alacakaranlık basmıştı; akşam vaktinin ölen ışıkla her şeyi son derece canlı ve belirgin yaptığı zamanıydı. Yolarkadaşları ayaklarını sürümeye başlamıştı. Raistlin topallıyor, nefesi vızlayan soluklar halinde çıkıyordu. Sturm'ün yüzü kül rengi olmuştu. Yarımelf tam gece için mola vermek amacıyla onları durduracaktı ki -sanki dileklerini önceden: sezmiş gibi- yol onları geniş, yeşil bir açıklığa çıkarıverdi. Yerden berrak bi su köpürüyor, sığ bir dereden düzgün kayalar arasından akıyordu. Açıklık insanı dinlenmeye davet eden sık otlarla kaplıydı; yüksek ağaçlar kenarlarında nöbet tutuyordu. Onlar açıklığı gördüklerinde güneşin ışığı kızıllaştı, sonra soldu ve ağaçların etrafına gecenin puslu gölgeleri sokuldu.</p>

  <p class="calibre6">"Yoldan ayrılmayın," dedi Raistlin tekdüze bir sesle, yolarkadaşları açıklığa girmeye başlarken.</p>

  <p class="calibre6">Tanis iç geçirdi. "Raistlin," dedi sabırla, "bir şey olmaz. Yol tam gözümüzün önünde - on ayak bile uzakta değil. Haydi. Senin de dinlenmen lâzım. Hepimizin dinlenmeye ihtiyacı var. Bak," - Tanis haritayı uzattı- "burasının Kararık Orman olduğunu zannetmiyorum. Buna göre..."</p>

  <p class="calibre6">Raistlin, hor görerek haritayı görmemezlikten geldi. Diğerleri de büyücüyü görmemezliğe gelerek yoldan çıktılar ve kamp kurmaya başladılar. Caramon kaçışan minik gölgelere aç gözlerle bakarken Sturm, gözleri ıstıraptan kapanmış bir halde bir ağacın dibine çöktü. Caramon'dan gelen bir işaretle Tasslehoff yakacak bir şeyler bulmak için ormana girdi.</p>

  <p class="calibre6">Onları seyreden büyücünün yüzü alaycı bir tebessümle gerildi. "Aptalsınız siz. Burasının Kararık Orman olduğunu siz de gece sona ermeden göreceksiniz." Omuzlarını silkti. "Fakat dediğiniz gibi benim de dinlenmeye ihtiyacım var. Yalnız ben yoldan ayrılmayacağım." Raistlin asasını yanından ayırmadan yol üzerine oturdu.</p>

  <p class="calibre6">Caramon, diğerlerinin tebessüm ederek bakıştıklarını görünce utanarak kızardı. "Aman Raist," dedi koca adam, "bize katıl. Tas odun toplamaya gitti, belki ben de bir tavşan vururum."</p>

  <p class="calibre6">"Hiçbir şey vurma!" Raistlin bir fısıltıdan daha yüksek sesle konuşarak herkesi hayretler içinde bıraktı. "Kararık Orman'da hiçbir şeye zarar vermeyin! Ne bir bitkiye, ne bir ağaca, ne de bir kuşa veya hayvana!"</p>

  <p class="calibre6">"Ben de Raistlin ile aynı fikirdeyim," dedi Tanis. "Geceyi burada geçirmek zorundayız ve mecbur kalmadıkça bu ormanda hiçbir şey öldürmek istemiyorum."</p>

  <p class="calibre6">"Elfler hiç öldürmek istemez," diye homurdandı Flint. "Büyücü korkudan ödümüzü patlatıyor ve sen de açlıktan öldürüyorsun. Eh, eğer bu akşam bana saldıracak bir şey olursa umarım yenebilecek cinsten bir şey olur!"&nbsp;</p>

  <p class="calibre6">"Hem sana, hem bana cüce." Caramon derin bir iç çekerek dereye gitti ve açlığını suyla yatıştırmaya çalıştı.</p>

  <p class="calibre6">Tasslehoff yakacakla geri döndü. "Kesmedim," diye ikna etti Raistlin'i.</p>

  <p class="calibre6">"Topladım."</p>

  <p class="calibre6">Fakat Nehiryeli bile odunları tutuşturamamıştı. "Odunlar ıslak," dedi sonunda ve kav kutusunu yeniden torbasına attı.</p>

  <p class="calibre6">"Işığa ihtiyacımız var," dedi Flint huzursuz huzursuz, akşam gölgeleri koyulaşarak etraflarına yaklaştıkça. Gündüz vakti ormandan gelen sesler masumdu, şimdi ise uğursuz ve tehtidkârdı.</p>

  <p class="calibre6">"Herhalde çocuk masallarından korkmuyorsundur," diye tısladı Raistlin.</p>

  <p class="calibre6">"Hayır!" diye kesip attı cüce. "Ben sadece karanlıkta kenderin torbalarımı talan etmeyeceğinden emin olmak istiyorum."</p>

  <p class="calibre6">"Pekala," dedi Raistlin alışılmadık bir nezaketle. Emir sözcüğünü söyledi: "Şirak." Büyücünün asasının ucundaki kristalden beyaz, soluk bir ışık parladı. Bu hayalet gibi bir ışıktı ve karanlığı pek aydınlattığı söylenemezdi. Aslında, sanki gecedeki tehlikeyi daha da belirginleştiriyordu.</p>

  <p class="calibre6">"Alın işte ışık," diye fısıldadı büyücü yavaşça. Asasının ucunu ıslak toprağa sapladı.</p>

  <p class="calibre6">O zaman Tanis, elflere özgü görme yeteneğini kaybettiğini farketti. O, yolarkadaşlarının sıcak, kızıl hatlarını görebilmeliydi ama açıklık alan yıldızlı karanlığına karşı daha koyu gölgelerden başka bir şey görmüyordu. Yarımelf diğerlerine bir şey söylemedi ancak daha önce hissettiği tüm huzur keskin bir korkuyla dağılmıştı.</p>

  <p class="calibre6">"Ben ilk nöbeti tutarım," dedi Sturm ağır bir şekilde. "Zaten başımda bu yarayla uyumamam da gerekir. Bir zamanlar uyuyan bir adam görmüştüm - hiç uyanmadı."</p>

  <p class="calibre6">"İkişer ikişer nöbetleşiriz," dedi Tanis. "Ben ilk nöbeti seninle tutarım." Diğerleri bohçalarını açarak otların üzerine yataklarını yapmaya başladılar; Raistlin hariç hepsi. O yolda oturmaya devam ediyordu; asasındaki ışık, eğik, kukuletalı başı üzerinde parlıyordu. Sturm bir ağacın altına yerleşti. Tanis dereye giderek kana kana içti. Aniden arkasından boğuk bir feryat duydu. Tek bir hareketle kılıcını çekerek doğruldu. Diğerleri de silah çekmişlerdi. Sadece Raistlin kıpırdamadan oturuyordu.</p>

  <p class="calibre6">"Kılıçlarınızı kaldırın," dedi. "Size bir faydası olmaz. Sadece çok güçlü bir büyüye sahip bir silah onlara zarar verebilir."</p>

  <p class="calibre6">Etraflarını bir ordu dolusu savaşçı almıştı. Bu bile kendi başına insanın kanını dondurmaya yeterdi. Ama yol arkadaşları bununla başa çıkabilirdi. Onların basa çıkamadıkları şey, onlara hakim olan ve onları taş kesen korkuydu. Hepsi Caramon'un düşüncesizce söylenmiş sözlerini hatırladı. "Canlılarla haftanın her günü dövüşebilirim, ölülerle değil."</p>

  <p class="calibre6">Bu savaşçılar ölüydü.</p>

  <p class="calibre6">Bedenleri titrek, narin beyaz bir ışıktan başka bir şey belirlemiyordu. Sanki yaşarken sahip oldukları insancıl sıcaklık öldükten sonra korkunç bir biçimde üzerlerine sinmişti. Etleri çürümüş, bedenin görüntüsünü ruhu tarafından hatırlandığı biçiminde bırakmıştı. Belliki ruh başka şeyler de hatırlıyordu. Her savaşçı unutamadıkları kadim zırhlar kuşanmıştı. Her savaşçı, hiç unutamadıkları ölüme sebep veren, unutamadıkları silahlar taşıyordu. Ama yaşayan ölülerin silaha ihtiyacı yoktur. Sadece korkuyla veya mezar-soğuğu ellerinin temasıyla öldürebilirler.</p>

  <p class="calibre6">"Bu şeylerle nasıl savaşırız?" diye düşündü, böylesi bir korkuyu etten kemikten düşmanları karşısında hiç yaşamamış olan Tanis deliler gibi. Her yanını panik kapladı, diğerlerine kaçmaları için bağırmayı düşündü.</p>

  <p class="calibre6">Hiddetlenen yarımelf sakinleşmek, gerçekleri yeniden yakalayabilmek için kendi kendini zorladı. Gerçekler! Bu ironi karşısında neredeyse güldü. Kaçmak yararsızdı; birbirlerinden ayrılarak kaybolurlardı. Kalıp bununla başa çıkmalıydılar - bir şekilde. Hayalet savaşçıya doğru yürümeye başladı. Ölü hiçbir şey söylemedi, hiçbir tehtidkâr harekette bulunmadı. Sadece yolu kapayarak durmuştu. Sayılarını anlamak mümkün değildi, çünkü kimisi pırıldayarak var olurken, kimisi soluyor ancak arkadaşları kararınca yeniden beliriyordu. Bu pek bir fark yaratmıyor aslında, diye itiraf etti Tanis kendi kendine, bedenindeki tatlı ürpertiyi hissederek. Bu yaşayan ölü savaşçılardan bir teki, sadece ellerini kaldırarak hepimizi öldürebilir.</p>

  <p class="calibre6">Yarımelf savaşçılara yaklaştıkça bir ışık pırıltısı gördü: Raistlin'in asası. Asasına yaslanan büyücü bir araya toplanmış yolarkadaşlarının önünde duruyordu. Tanis onun yanında durmak için ilerledi. Soluk kristal ışığı büyücünün yüzünden yansıyor, onun yüzünü de en az önündeki ölülerin yüzleri kadar hayaletimsi kılıyordu.</p>

  <p class="calibre6">"Kararık Orman'a hoşgeldin Tanis," dedi büyücü.</p>

  <p class="calibre6">"Raistlin..." diye boğulur gibi oldu Tanis. Kurumuş boğazından ses çıkartıncaya kadar birkaç kere uğraşması gerekti. "Bunlar ne..."</p>

  <p class="calibre6">"Hayalet hizmetkârlar," diye fısıldadı büyücü gözlerini onlardan ayırmayarak. "Şanslıyız."&nbsp;</p>

  <p class="calibre6">"Şanslı mıyız?" diye tekrarladı Tanis kulaklarına inanamayarak. "Neden?"</p>

  <p class="calibre6">"Bunlar bir görevi yerine getirmek için yemin etmiş adamların ruhları. Yeminlerini yerine getirememişler; sonunda gerçek ölümde huzur buluncaya ve serbest bırakılmayı hak edinceye kadar aynı görevi tekrar ve tekrar yapmakla lanetlenmişler."</p>

  <p class="calibre6">"Cehennem adına, nasıl oluyor da bu bizi şanslı yapıyor?" diye fısıldadı Tanis sertçe, korkusunu hiddetiyle serbest bırakarak. "Belki de yeminleri ormana giren herkesten kurtulmaktı!"</p>

  <p class="calibre6">"Olabilir" -Raistlin yarımelfe bir bakış fırlattı- "ama ben pek zannetmiyorum. Öğreneceğiz."</p>

  <p class="calibre6">Tanis bir harekette bulunamadan büyücü gruptan ayrılarak hayaletlerle yüzleşti.</p>

  <p class="calibre6">"Raist!" dedi Caramon boğulan bir sesle, ilerlemeye başlayarak.</p>

  <p class="calibre6">"Tut onu Tanis," diye emretti Raistlin sert bir biçimde. "Yaşamlarımız buna bağlı."</p>

  <p class="calibre6">Savaşçının kolunu kavrayan Tanis, Raistlin'e sordu, "Ne yapacaksın?"</p>

  <p class="calibre6">"Onlarla konuşmamızı sağlayacak bir büyü yapacağım. Onların düşüncelerini algılayacağım. Onlar benim aracılığımla konuşacak."</p>

  <p class="calibre6">Büyücü başını arkaya attı, kukuletası kayıp düştü. Kollarını uzatarak konuşmaya başladı. <span class="calibre8">"Ast bilak parbilakar. Şuh tangus moipar?"</span> diye mırıldandıktan sonra aynı sözleri üç kez tekrarladı. Raistlin konuşurken savaşçıların oluşturduğu kalabalıktan, diğerlerinden çok daha korkunç ve dehşet verici başka bir suret belirdi. Bu hayalet diğerlerinden daha uzun boyluydu ve pırıltılı bir taç takıyordu. Solgun zırhı koyu renk taşlarla süslüydü. Yüzü kederlerin ve ıstırapların en korkuncunu yansıtıyordu. Raistlin'e doğru ilerledi.</p>

  <p class="calibre6">Caramon tıkanarak gözlerini başka yöne çevirdi. Tanis, büyücüyü rahatsız eder de büyüyü bozar diye ne konuşmaya, ne de bağırmaya cesaret edemiyordu. Hayalet etsiz elini kaldırdı ve genç büyücüye dokunmak iç uzattı. Tanis titredi - hayaletin teması kesin ölüm demekti. Fakat trans halinde olan Raistlin hiç kıpırdamadı. Tanis, onun kalbine doğru uzanan buz gibi eli görüp görmediğini merak etti. Sonra Raistlin konuştu.</p>

  <p class="calibre6">"Uzun zamandır ölüsünüz, sesimi kullanarak bu acı hüznünüzü anlatın Sonra bu ormandan geçmemize izin verin, çünkü amacımız kötü değil, kalplerimizi okursanız bunu siz de göreksiniz."</p>

  <p class="calibre6">Hayaletin eli birdenbire durdu. Soluk gözler Raistlin'in yüzünü araştırdı. Sonra, karanlıkta pırıldayarak büyücünün önünde eğildi hayalet. Tanis tıkandı; Raistlin'in gücünü hissetmişti ama bu...!</p>

  <p class="calibre6">Raistlin selama karşılık verdikten sonra hayaletin yanına gitti. Yüzü neredeyse yanındaki hayalet kadar solgundu. Yaşayan ölü ve ölü yaşayan, diye düşündü Tanis, ürpererek.</p>

  <p class="calibre6">Raistlin konuştuğunda sesi artık narin bir büyücünün zırlayan fısıltısı değildi. Derin, hükmeden ve ormanda gürleyen bir sesti. Soğuktu, yankılıydı, yerin altından da geliyor olabilirdi.</p>

  <p class="calibre6">"Kararık Orman'dan izinsiz olarak geçen sizler de kimin nesisiniz?"</p>

  <p class="calibre6">Tanis cevap vermeye çalıştı ama boğazı tamamen kurumuştu. Yanında duran Caramon başını bile kaldıramıyordu. Derken Tanis yanıbaşında bir hareket farketti. Kender! Kendi kendine sövüp sayarak Tasslehoffu tutmak için uzandı ama çok geç kalmıştı. Minik suret, tepesindeki saç düğümü dans ederek Raistlin'in asasının ışığına girdi ve hayaletin önünde durdu.</p>

  <p class="calibre6">Tasslehoff saygıyla eğildi. "Ben Tasslehoff Burrfoot," dedi. "Arkadaşlarım" -minik elini gruba doğru salladı- "bana Tas derler. Siz kimsiniz?"</p>

  <p class="calibre6">"Bunun pek önemi yok," dedi monoton bir sesle hayalet sesi. "Sadece çok önce unutulmuş bir zamanın savaşçıları olduğumuzu bilin yeter."</p>

  <p class="calibre6">"Yemininizi bozduğunuz için buraya gelmiş olduğunuz doğru mu?" diye sordu Tas merakla.</p>

  <p class="calibre6">"Doğru. Bu toprakları korumaya yemin etmiştik. Sonra gökyüzünden için için yanan o dağ geldi. Toprak parçalanıp açıldı. Dünyanın içinden kötü şeyler süzüldü; bizler de kılıçlarımızı atarak zalim ölüm bize yetişinceye kadar korku içinde kaçtık. Kötülük bir kez daha bu topraklarda yürümeye başladığı için sözümüzü tutmak için geri çağırıldık. Ve kötülük tekrar geri yollanıncaya ve denge yeniden kuruluncaya kadar burada kalacağız."</p>

  <p class="calibre6">Aniden Raistlin bir çığlık atarak başını arkaya savurdu; sonunda onu izleyen yolarkadaşları sadece gözlerinin aklarını görünceye kadar kaydı gözleri. Sesi aynı anda bağıran sayısız sese dönüştü. Bu, geriye bir adım atarak ne yapacağını bilemeden Tanis'e bakan kenderi bile şaşırttı.</p>

  <p class="calibre6">Hayalet, buyururcasına elini kaldırdı ve kargaşa karanlık tarafından yutulmuşçasına kesildi. "Adamlarım sizin neden Kararık Orman'a girdiğinizi öğrenmek istiyor. Eğer kötülük içinse, kötülüğü buraya kendinizin getirdiğini göreceksiniz çünkü o zaman bir daha ayın doğduğunu görecek kadar yaşayamayacaksınız."</p>

  <p class="calibre6">"Hayır, kötülük için değil. Tabii ki değil," dedi Tasslehoff aceleyle. "Şimdi bakın bu biraz uzun bir hikaye ama tabii ki bizim bir acelemiz yok, eh sizin de yoktur, ondan ben size anlatayım."</p>

  <p class="calibre6">"İşin başında Solace'taki Son Yuva Hanı'ndaydık. Büyük bir ihtimalle siz orasını bilmezsiniz. Ne kadar zamandır var o han bilmiyorum, ama Afet zamanında olmadığı kesin ve anlaşıldığına göre siz o zamanlar vardınız. Evet, biz oradaydık, Huma hakkında konuşan yaşlı adamı dinliyorduk, o Altınay'a -yani yaşlı adam, Huma değil- şarkısını söylemesini söyledi; o da, ne şarkısı, dedi sonra şarkısını söyledi ve Arayıcı bir müzik eleştirmeni olmaya karar verdi ve Nehiryeli -oradaki o uzun boylu adam- Arayıcı'yı ateşe itti. Aslında bir kazaydı - onu ateşe itmek istememişti. Fakat Arayıcı bir meşale gibi tutuştu! Görmeliydiniz! Her neyse, yaşlı adam bana asayı uzattı ve, ona vur dedi, ben de denileni yaptım, asa mavi bir kristale dönüştü ve alevler söndü ve..."</p>

  <p class="calibre6">"Mavi kristal!" Hayalet onlara doğru yürürken sesi Raistlin'in boğazından yankılanarak çıkti. Tanis ile Sturm ileri atlayarak Tas'ı tuttular ve yol üzerinden çektiler. Fakat görünüşe göre hayaletin bütün amacı grubu incelemekti. Titreşen gözleri Altınay'da odaklandı. Soluk elini kaldırarak kadını işaret etti.</p>

  <p class="calibre6">"Hayır!" Nehiryeli kadının yanından ayrılmasını engellemeye çalıştı, ama kadın onu kibarca iterek elinde asasıyla hayaletin önünde durmaya gitti. Hayalet ordu onların etrafını aldı.</p>

  <p class="calibre6">Aniden hayalet kılıcını soluk kınından çekti. Havaya kaldırdı ve kılıçtan mavi bir alevle hafifçe renklenmiş beyaz bir ışık pırıldadı.</p>

  <p class="calibre6">"Asaya bakın!" dedi Altınay nefesi kesilerek.</p>

  <p class="calibre6">Asa, kılıca cevap verircesine soluk mavi bir ışıkla parlıyordu.</p>

  <p class="calibre6">Hayalet kral Raistlin'e dönerek soluk elini trans halindeki büyücüye uzattı. Caramon böğürerek Tanis'in ellerinden kurtuldu. Kılıcını çekerek ölmeyen savaşçıya daldı. Kılıcı titrek ışıklı bedeni biçti ama acıyla bağıran Caramon oldu ve kıvranarak acı içinde yere düştü. Tanis ile Sturm yanında diz çöktüler. Raistlin kıpırdamadan, ifadesiz bir yüzle ileri bakıyordu.</p>

  <p class="calibre6">"Caramon ne..." Tanis onu tuttu, deliler gibi nereden yaralandığını anlamaya çalışarak.</p>

  <p class="calibre6">"Elim!" Caramon hıçkırıklar içinde bir ileri bir geri sallanıp duruyordu; sol elini -kılıcı tutan elini- sıkı sıkı sağ koltuk altına kıstırmıştı.</p>

  <p class="calibre6">"Ne var?" diye sordu Tanis. Sonra savaşçının yerde duran kılıcını görünce anladı: Caramon'un kılıcı buz tutmuştu.</p>

  <p class="calibre6">Tanis dehşetle bakarak hayaletin elinin Raistlin'in bileğini kavradığını gördü. Büyücünün narin bedenini bir titreme tuttu; yüzü acıyla çarpıldı ama düşmedi. Büyücünün gözleri kapandı; alaycı, acı çizgileri düzeldi ve üzerine ölümün huzuru çöktü. Tanis korkuyla seyrediyordu, ara ara Caramon'un bağırtılarını duyar gibi oluyordu. Raistlin'in yüzünün yeniden değiştiğini gördü, bu kez aşırı bir sevinçle renklenerek. Büyücünün güç aurası sonunda neredeyse aşikar bir parlaklıkla parlayıncaya kadar şiddetle arttı.</p>

  <p class="calibre6">"Bizi davet ediyorlar," dedi Raistlin. Sesi kendi sesiydi ama daha önce Tanis'in hiç duymadığı bir haliydi. "Gitmemiz gerek."</p>

  <p class="calibre6">Büyücü onlara sırtını döndü ve ormana doğru yürüdü, hayalet kralın etsiz eli hâlâ bileğini tutuyordu. Ölmeyenlerin oluşturdukları halka o geçsin diye açıldı.</p>

  <p class="calibre6">"Durdurun onları," diye inledi Caramon. Ayağa kalkmaya çalıştı.</p>

  <p class="calibre6">"Durduramayız!" Tanis onu yatıştırmaya çalışıyordu ve sonunda koca adam bir çocuk gibi ağlayarak yarımelfin kollarına yığıldı. "Onu izleyeceğiz. Hiçbir şey olmayacak. O bir büyücü Caramon - biz anlayamayız. İzleyeceğiz..."</p>

  <p class="calibre6">Yolarkadaşlarının ormana girmelerini izleyen ölmeyenlerin gözleri korkunç bir ışıkla parlıyordu. Hayalet ordu, onların ardından kapandı.</p>

  <p class="calibre6">Yolarkadaşları kanın gövdeyi götürdüğü bir savaş ortasında buldular kendilerini. Çelikler şakırdadı; yaralı adamlar yardım dileniyordu. Karanlıktaki orduların sesi o kadar gerçekti ki Sturm gayri ihtiyarı kılıcını çekti. Yaygara onu sağır etti; sonra kendisini hedef alan, görünmeyen darbelerden sakınmak için başını eğerek sindi. Lanetlenmiş olduğunu ve bundan bir kaçış olmadığını bildiği halde çaresizlik içinde kılıcını simsiyah havaya salladı. Koşmaya başladı, sonra aniden ormandan çıplak, boş bir açıklığa fırladı savrulurcasına. Raistlin tam önünde, tek başına duruyordu.</p>

  <p class="calibre6">Büyücünün gözleri kapalıydı. Yavaşça içini çekti, sonra yere yığıldı. Sturm ona doğru koştu, sonra Caramon çıktı ortaya, neredeyse kardeşine ulaşıp onu tüm şefkatiyle kollarına alabilmek için Sturm'ü deviriyordu. Birer birer diğerleri de açıklığa geldiler, sanki birileri tarafından itilmiş gibi. Raistlin hâlâ garip, bilmedik kelimeler mırıldanıp duruyordu. Hayaletler yok olmuştu.</p>

  <p class="calibre6">"Raist!" diye hıçkırdı Caramon kesik kesik.</p>

  <p class="calibre6">Büyücünün göz kapakları titreyerek açıldı. "Büyü... beni tüketti..." diye fısıldadı. "Dinlenmem gerek..."</p>

  <p class="calibre6">"Ve dinleceksin de!" diye patladı bir ses - canlı bir ses!</p>

  <p class="calibre6">Tanis, elini kılıcının üzerine koyarken rahat bir nefes aldı. Hemen diğerleri ile birlikte korumak amacıyla Raistlin'in önüne sıçradı; dışa, karanlığa doğru bakıyordu. Derken gümüş ay çıktı ortaya, aniden, sanki bir el onu siyah ipek bir eşarbın altından çekip çıkartıvermiş gibi. Artık, ağaçlar arasında duran bir adamın başını ve omuzlarını görebiliyorlardı. Çıplak omuzları en az Caramon'unki kadar geniş ve kaslıydı. Ensesi boyunca uzun bir yele dalgalanıyordu; gözleri parlaktı ve soğuk soğuk parlıyordu. Yolarkadaşları çalılar arasından bir hışırtı duydu ve Tanis'e yöneltilerek kaldırılan bir mızrağın ucunun pırıltısını gördü.</p>

  <p class="calibre6">"O çelimsiz silahlarınızı bırakın," diye uyardı adam. "Kuşatıldınız ve hiç şansınız yok."</p>

  <p class="calibre6">"Bir numara," diye homurdandı Sturm, ama tam konuşmuştu ki ezilen ve kırılan ağaç dallarının sesi duyuldu. Daha çok sayıda adam çıktı ortaya, onları kuşatarak; hepsi de ay ışığında pırıldayan silahlarla donanmıştı.</p>

  <p class="calibre6">İlk adam onlara doğru ilerleyince Yolarkadaşları hayret içinde bakakaldı, silahlarındaki elleri boşalarak.</p>

  <p class="calibre6">Adam bir insan değil, bir kentaurdu! Belden yukarısı insan, belden aşağısı da bir at bedeniydi. Geniş göğsündeki güçlü adeleler dalga dalga hareket ederken o rahat bir zarafetle ve hızla ilerledi. Onun bir işaretiyle diğer kentaurlar da açıklığa girdiler. Tanis kılıcını kınına soktu. Flint hapşurdu.</p>

  <p class="calibre6">"Bizimle gelmeniz gerek," diye emretti kentaur.</p>

  <p class="calibre6">"Kardeşim hasta," diye homurdandı Caramon. "Bir yere gidemez."</p>

  <p class="calibre6">"Onu sırtıma yerleştirin," dedi kentaur soğuk bir edayla. "Aslında aranızda yorgun olanlar varsa, gideceğimiz yere kadar sırtımıza binebilirler."</p>

  <p class="calibre6">"Bizi nereye götürüyorsunuz?" diye sordu Tanis.</p>

  <p class="calibre6">"Soru soracak konumda değilsiniz." Kentaur uzanarak Caramon'un sırtını mızrağı ile dürttü. "Uzaklara hızla gideriz. Binmenizi tavsiye ederim. Ama korkmayın." Altınay'ın önünde eğilerek selam verdi; ön ayağını uzatıp eliyle kaba saçlarına dokundu. "Bu gece size bir zarar gelmeyecek."</p>

  <p class="calibre6">"Binebilir miyim, lütfen izin ver Tanis!" diye yalvardı Tasslehoff.</p>

  <p class="calibre6">"Onlara güvenmeyin!" Flint şiddetle hapşurdu.</p>

  <p class="calibre6">"Onlara güvenmiyorum," diye mırıldandı Tanis, "ama bu konuda çok fazla bir seçeneğimiz olduğu söylenemez... Raistlin yürüyemez. Bin bakalım Tas. Sizler de."</p>

  <p class="calibre6">Kaşlarını çatıp kuşkuyla kentaurlara bakan Caramon, kardeşini kucaklayarak yarı insan, yarı hayvanlardan birinin sırtına yerleştirdi. Raistlin çelimsizce öne doğru çöktü.</p>

  <p class="calibre6">"Tırman," dedi kentaur Caramon'a. "İkinizi de taşıyabilirim. Kardeşinin senin yardımına ihtiyacı olacak, çünkü bu gece hızlı gideceğiz."</p>

  <p class="calibre6">Utanarak kızaran koca savaşçı kentaurun geniş sırtına tırmandı, koca bacakları neredeyse yerlere kadar sallanıyordu. Kentaur yoldan aşağıya giderken o da bir kolunu Raistlin'e doladı. Heyecan ile kıkırdayan Tasslehoff bir kentaura sıçrayarak öbür taraftan pat diye çamurların içine kayıverdi. İçini çeken Sturm, kenderi kaldırarak kentaurun sırtına yerleştirdi. Sonra Flint daha itiraz edemeden şövalye cüceyi de Tas'ın arkasına kaldırıp koydu. Flint konuşmaya çalıştı ama kentaur uzaklaşırken sadece hapşuruyordu. Tanis, lider olduğu anlaşılan ilk kentaur ile gitti.</p>

  <p class="calibre6">"Bizi nereye götürüyorsunuz?" diye sordu Tanis yeniden.</p>

  <p class="calibre6">"Ormanefendisi'ne," diye cevap verdi kentaur.</p>

  <p class="calibre6">"Ormanefendisi mi?" diye tekrarladı Tanis. "Kim bu adam -sizlerden biri mi?"</p>

  <p class="calibre6">"Ormanefendisi bir hanımefendidir," diye cevap verdi kentaur ve yoldan aşağı hızla ilerlemeye başladı.</p>

  <p class="calibre6">Tanis bir soru daha sormaya hazırlanmıştı ki kentaurun artan hızı onu sarstı ve sertçe kentaurun sırtına çökerken neredeyse dilini ısıracaktı. Kentaur hızlandıkça geriye doğru kaydığını hisseden Tanis kentaurun geniş gövdesine sarıldı.</p>

  <p class="calibre6">"Hayır, beni sıkıp ikiye ayırmana gerek yok!" Kentaur geriye baktı, gözleri ay ışığında pırıldıyordu. "Sırtımda kalmanı sağlamak benim görevim. Rahatla. Ellerini sırtıma, kendini dengede tutabilmek için koy. Evet öyle. Bacaklarınla kavra."</p>

  <p class="calibre6">Kentaur yoldan ayrılarak ormana daldı. Mehtap derhal sık ağaçlar tarafından yutulmuştu. Tanis dalların, giysilerini yalayarak kırbaç gibi geçtiğini hissediyordu. Kentaur ise tereddütsüzce, hızını azaltmadan ilerliyordu; Tanis'in bütün düşünebildiği kentaurun yolu, yarımelfin göremediği bir yolu, çok iyi bildiğiydi.</p>

  <p class="calibre6">Kısa bir süre sonra hızı azalmaya başladı ve kentaur sonunda durdu. Tanis boğucu karanlıkta hiçbir şey göremiyordu. Arkadaşlarının yakında olduklarını, sadece Raistlin'in ağır nefes alış verişinden, Caramon'un cıngıldayan zırhından, Flint'in engelleyemediği hapşuruğundan biliyordu. Raistlin'in asasından çıkan ışık bile sönmüştü.</p>

  <p class="calibre6">"Bu ormanda çok güçlü bir büyü var," diye fısıldadı büyücü, Tanis bu konuda bir şeyler sorunca. "Bu büyü tüm diğer büyüleri siliyor."</p>

  <p class="calibre6">Tanis'in huzursuzluğu arttı. "Neden duruyoruz?"</p>

  <p class="calibre6">"Çünkü geldiniz. İnin," diye emretti kentaur boğuk bir sesle.</p>

  <p class="calibre6">"Burası, neresi?" Tanis kentaurun sırtından yere kaydı. Etrafına bakındı ama hiçbir şey göremiyordu. Belli ki ağaçlar, aylardan ve yıldızlardan gelen en ufak pırıltının bile yola sızmasını engelliyordu.</p>

  <p class="calibre6">"Kararık Orman'ın tam ortasında duruyorsun," diye cevap verdi kentaur. "Ve şimdi; ya hoşça kalın, ya da kötülükler içinde kalın - Ormanefendisi nasıl münasip görürse."</p>

  <p class="calibre6">"Bir dakika!" diye bağırdı Caramon hiddetle. "Bizi burada, ormanın ortasında yeni doğmuş kör kedi yavruları gibi bırakıp gidemezsin..."</p>

  <p class="calibre6">"Durdurun onları!" diye emretti Tanis kılıcına davranarak. Ama silahı yoktu. Sturm'ün patlattığı bir küfür, şövalyenin de aynı şeyi farkettiğini gösteriyordu.</p>

  <p class="calibre6">Kentaur kıkırdadı. Tanis, yumuşak toprağı döven nal seslerini duydu ve ağaç dalları hışırdadı. Kentaurlar gitmişti.</p>

  <p class="calibre6">"İyi ki kurtulduk!" diye hapşurdu Flint.</p>

  <p class="calibre6">"Hepimiz burada mıyız?" diye sordu Tanis elini uzatarak Sturm'ün güçlü, güven veren elini hissederek.</p>

  <p class="calibre6">"Ben buradayım," diye öttü Tasslehoff. "Ay Tanis, ne mükemmeldi değil mi? Ben..."</p>

  <p class="calibre6">"Sus Tas!" diye kesip attı Tanis. "Bozkırlılar?"</p>

  <p class="calibre6">"Buradayız," dedi Nehiryeli ciddiyetle. "Silahsız olarak."</p>

  <p class="calibre6">"Kimsenin silahı yok mu?" diye sordu Tanis. "Bu lanet olasıca karanlıkta bir işe yarayacağından değil ya," diye düzeltti acı acı.</p>

  <p class="calibre6">"Benim asam duruyor," dedi Altınay'ın sesi yavaşça.</p>

  <p class="calibre6">"Ve o da korkunç bir silahtır Que-shu'nun kızı," diye duyuldu derin bir ses. "İyilik için kullanılan, hastalık, yara ve illetlerle savaşması amaçlanan bir silah." Görünmeyen ses mahzunlaştı, "Bu zamanlarda, onu bulup dünya üzerinden silmeye çalışan kötü yaratıklara karşı da kullanılabilecek bir silah."</p>
</body>
</html>
