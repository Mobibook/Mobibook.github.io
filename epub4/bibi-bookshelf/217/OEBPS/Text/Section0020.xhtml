<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="calibre1">
      <br class="calibre1" />
    </div>
  </div>

  <h2 class="calibre17" title="- 14 - Ejderanların tutsakları"><a class="calibre20" id="bookmark6"></a><b class="calibre4"><i class="calibre18">-</i></b> <span class="calibre19">14 -</span></h2>

  <h2 class="calibre17"><a class="calibre20" id="bookmark7"></a><span class="calibre19">Ejderanların tutsakları</span></h2>

  <p class="calibre6"><br class="calibre1" /></p>

  <p class="calibre6">Yattığı yerde nefes almaya çalışan Tasslehoff ejderanların baygın yatan arkadaşlarını götürmeye hazırlanışlarını izledi. Kender, bataklığın yanındaki bir çalılığın altına güzelce gizlenmişti. Cüce yanına serilmiş, kendinden geçmiş yatıyordu. Tas ona vicdan azabıyla baktı. Başka hiç çaresi yoktu. Panik içindeki Flint kenderi de soğuk sular içine çekmişti. Eğer cücenin başına hoopak asası ile vurmasaydı ne o, ne öbürü sağ salim suyun üzerine çıkamazdı. Yarı baygın cüceyi sudan çıkartarak bir çalılığın altına gizledi.</p>

  <p class="calibre6">Tasslehoff daha sonra ejderanlar arkadaşlarını, anladığı kadarıyla büyülü ömrümcek ağımsı şeylerle bağlarken çaresizce seyretmek zorunda kalmıştı. Hepsinin baygın -belki de ölü- olduklarını görmüştü, çünkü bir çaba sarfetmiyorlar, dövüşmeye kalkmıyorlardı.</p>

  <p class="calibre6">Kender, ejderanların Altınay'ın asasını almaya çalışmasını izlerken acı bir zevk aldı. Belli ki asayı tanımışlardı, çünkü asanın başında, gırtlaktan gelen dilleriyle karga gibi konuşuyor, coşku dolu el hareketleri yapıyorlardı. İçlerinden biri -büyük bir ihtimalle liderleri- asayı tutmak için uzandı. Mavi ışıktan bir şimşek çaktı. Tiz bir çığlık atan ejderan asayı elinden düşürerek Tas'ın pek kibar sözcükler olmadığını tahmin ettiği sözler mırıldanarak bataklık kıyısı boyunca hoplamaya başladı. En sonunda lider zekice bir yol buldu. Altınay'ın torbasından kürkten bir battaniye çekerek battaniyeyi yere serdi. Yaratık eline bir sopa alarak bununla asayı battaniyenin üzerine itti. Sonra asayı ihtiyatla kürke sararak, paketi zaferle kaldırdı.</p>

  <p class="calibre6">Ejderanlar, Kenderin arkadaşlarının ağlara sarılı bedenlerini kaldırarak taşıdılar. Diğer ejderanlar peşlerinden izliyor, yolarkadaşlarının torbalarını ve silahlarını taşıyorlardı.</p>

  <p class="calibre6">Ejderanlar gizlenmiş kenderin çok yakınından ilerlerken Flint aniden homurdanarak kıpırdadı. Tas elini cücenin ağzına yapıştırdı. Ejderanlar duymuş gibi görünmüyor, yürümeye devam ediyordu. Tas, onlar geçerken solmakta olan akşamüstü ışığında arkadaşlarını açıkça gördü. Derin bir uykuda gibi görünüyorlardı. Caramon horluyordu bile. Kender Raistlin'in uyku büyüsünü hatırladı ve ejderanların arkadaşları üzerine uyguladığı şeyin bu olduğuna karar verdi.</p>

  <p class="calibre6">Flint yine inledi. Sıranın sonlarındaki ejderanlardan biri durarak çalılığa doğru baktı. Tas hoopak asasını eline alarak cücenin başının üzerinde tuttu - gerekirse diye. Ama gerek kalmamıştı. Ejderan omuzlarını silkip kendi kendine mırıldanarak gruba yetişmek için aceleyle seyirtti. Sonunda rahat bir nefes alan Tas, elini cücenin ağzından çekti. Flint gözlerini kırpıştırarak açtı.</p>

  <p class="calibre6">"Ne oldu?" diye inledi cüce, eli başında.</p>

  <p class="calibre6">"Köprüden düşüp başını bir kütüğe çarptın," dedi Tas aceleyle.</p>

  <p class="calibre6">"Öyle mi?" Flint kuşku duyarmış gibi bakıyordu. "Bunu hiç hatırlamıyorum. O ejderan denen şeylerden birinin üzerime doğru geldiğini hatırlıyorum; sonra suya düştüğümü hatırlıyorum..."</p>

  <p class="calibre6">"Evet düştün işte, o yüzden boşu boşuna itiraz edip durma," dedi Tas aceleyle ayağa kalkarak. "Yürüyebilir misin?"</p>

  <p class="calibre6">"Elbette yürüyebilirim," dedi cüce hemen. Ayağa kalktığında biraz sallandıysa da durmayı başardı. "Millet nerede?"</p>

  <p class="calibre6">"Ejderanlar onları tutsak aldı ve götürdü."&nbsp;</p>

  <p class="calibre6">"Hepsini mi?" Flint'in ağzı bir karış açık kaldı. "Öylece alıp görürdüler ha?"</p>

  <p class="calibre6">"Bu ejderanlar büyü kullanıcısıydı," dedi Tas sabırsızca, bir an önce yola çıkmak için acele ediyordu. "Büyü yapıyorlar galiba. Onların canını yakmadılar, Raistlin hariç. Galiba ona korkunç bir şey yaptılar. Geçerlerken onu gördüm. Berbat görünüyordu. Ama öyle olan bir tek o var." Kender, cücenin ıslak giysisinin koluna asıldı. "Haydi gidelim - onları izlememiz gerek."</p>

  <p class="calibre6">"Evet, elbette," diye söylendi Flint etrafına bakınarak. Sonra elini yeniden başına götürdü. "Miğferim nerede?"</p>

  <p class="calibre6">"Bataklığın dibinde," dedi Tas sinirle. "Gidip almak ister misin?"</p>

  <p class="calibre6">Cüce kasvetli suya korkunç bir bakış attı, içi titredi ve çabucak sırtını döndü. Elini yeniden başına koydu, büyük bir şişlik hissediyordu. "Başımı çarptığımı hiç hatırlamıyorum gerçekten de," diye mırıldandı. Sonra aniden bir şey hatırladı. Deliler gibi sırtını araştırdı. "Baltam!" diye bağırdı.</p>

  <p class="calibre6">"Sus!" diye azarladı onu Tas. "Hiç olmazsa hayattasın. Şimdi diğerlerini kurtarmamız lâzım."</p>

  <p class="calibre6">"Peki hiç silahımız olmadan, irice bir sapan ile bunu nasıl başarmayı düşünüyorsun?" diye homurdandı Flint, hızla ilerleyen kenderin ardından ayaklarını yere sert sert basarak gidiyordu.</p>

  <p class="calibre6">"Bir şeyler düşünürüz," dedi Tas kendinden emin; gerçi morali o kadar düşmüştü ki, neredeyse ayaklarına dolaşacaktı.</p>

  <p class="calibre6">Kender ejderanların izini hiç zorlanmadan buldu. Yolun eski ve çok kullanılmış olduğu belliydi; sanki yüzlerce ejderan ayağı burayı çiğnemişti. İzleri inceleyen Tasslehoff aniden, dosdoğru bu canavarların kurduğu büyük bir kampa giriyor olabileceklerini farketti. Omuzlarını silkti. Böyle önemsiz ayrıntılara üzülmeye gerek yoktu.</p>

  <p class="calibre6">Ne yazık ki Flint aynı felsefeye sahip değildi. "Burada koca bir ordu var!" dedi nefesi kesilen cüce, kenderi omuzundan yakalayarak.</p>

  <p class="calibre6">"Evet, şey..." Tas durumu mütalaa etmek için bir durdu. Sonra yüzü aydınlandı. "Bu çok daha iyi. Onlardan ne kadar çok olursa, bizi görme ihtimalleri o kadar az olur." Tekrar yola koyuldu. Flint kaşlarını çattı. Bu mantıkta yanlış olan bir şeyler vardı ama o anda ne olduğunu bir türlü bulamıyordu; çok ıslaktı ve tartışamayacak kadar da üşümüştü. Sonra o da kenderin düşündüğü şeyi düşünüyordu: Bunun dışında ellerindeki tek seçenek tek başlarına bataklığa kaçmak ve arkadaşlarını ejderanların elinde bırakmaktı. Bu da bir seçenek bile sayılmazdı.</p>

  <p class="calibre6">Bir yarım saat daha yürüdüler. Güneş pusları kan kırmızısı bir renge bulayarak battı, ve bu kasvetli bataklığa gece hızla çöktü.</p>

  <p class="calibre6">Kısa bir süre sonra önlerinde alevlenen bir ışık gördüler. Yoldan ayrılarak çalılıklara süzüldüler. Kender bir fare kadar sessiz hareket ediyordu; cüce ayaklarının altında çatırdayan dallara basıyor, ağaçlara çarpıyor, çalılıklar arasında dikkatsizce hareket ediyordu. Neyse ki ejderan kampında kutlamalar vardı ve bir ordu dolusu cüce yaklaşacak olsaydı bile duymazlardı. Flint ile Tas tam ateş ışığının dışında bir yere diz çöküp seyrettiler.</p>

  <p class="calibre6">Cüce aniden kendere öyle büyük bir şiddetle asılmıştı ki neredeyse onu deviriyordu.</p>

  <p class="calibre6">"Koca Reorx!" diye sövdü Flint işaret ederek. "Bir ejderha!" Tas hiçbir şey söyleyemeyecek kadar afallamıştı. Ejderanlar dev gibi siyah bir ejderhanın önünde dans edip, secdeye varırken kender ile cüce şaşkınlık dolu bir dehşet içinde seyrediyordu. Yaratık yıkık dökük, kubbeli bir yapının içine gizlenmişti. Başı ağaçların tepelerinden daha yüksekti, kanatlarının uzunluğu ise muazzam. Cüppeler giyen bir ejderan, ejderhanın önünde eğilerek, yerde, ele geçirdikleri silahların yanındaki asayı işaret etti.</p>

  <p class="calibre6">"Bu ejderhada garip bir şeyler var," diye fısıldadı Tas, birkaç dakika seyrettikten sonra.</p>

  <p class="calibre6">"Yani ejderha diye bir şeyin olmaması lâzım geldiği gibi mi?"</p>

  <p class="calibre6">"Evet, tam üstüne bastın," dedi Tas. "Baksana şuna. Yaratık ne kıpırdıyor, ne de bir şeye tepki veriyor. Öylece oturuyor. Ben hep ejderhaların daha hareketli olacaklarını düşünmüştüm, sen ne dersin?"</p>

  <p class="calibre6">"Git de ayaklarını gıdıkla o zaman!" diye homurdandı Flint. "O zaman hareket neymiş görürsün!"</p>

  <p class="calibre6">"Galiba bunu yapacağım," dedi kender. Daha cüce bir şey söyleyemeden Tasslehoff çalılıktan emekleyip çıkarak, gölgeden gölgeye kaçıp kampa doğru yaklaştı. Flint sıkıntıdan saçını sakalını yolabilirdi ama kenderi durdurmaya çalışmak artık korkunç sonuçlar doğururdu. Cüce izlemekten başka bir şey yapamadı.</p>

  <p class="calibre6">"Tanis!"</p>

  <p class="calibre6">Yarımelf birinin koca bir boşluktan kendisine seslendiğini duydu. Cevap vermeye çalıştı ama ağzı yapışkan bir maddeyle doluydu. Başını salladı. Sonra omuzlarında bir el hisseti, oturmasına yardımcı olmuştu. Gözlerini açtı. Geceydi. Oynaşan ışıktan bir yerlerde koca bir ateşin yandığını tahmin edebiliyordu. Sturm'ün endişeli görünen yüzü yakınlarda bir yerdeydi. Tanis içini çekip şövalyenin omuzunu tutmak için uzandı. Konuşmaya çalıştı ama yüzüne ve ağzına yapışmış olan örümcek ağı gibi yapışkan şeyin parçacıklarını çekiştirmek zorunda kaldı.</p>

  <p class="calibre6">"Ben iyiyim," dedi Tanis konuşabildiği zaman. "Neredeyiz?" Etrafına bakındı. "Herkes burada mı? Yaralı var mı?"</p>

  <p class="calibre6">"Bir ejderan kampındayız," dedi Sturm yarımelfin ayağa kalkmasına yardım ederek. "Flint ile Tasslehoff yok ve Raistlin de yaralı."</p>

  <p class="calibre6">"Kötü mü?" diye sordu Tanis, Sturm'ün yüzündeki ciddi ifadeden telaşlanarak.</p>

  <p class="calibre6">"Pek iyi değil," diye cevap verdi şövalye.</p>

  <p class="calibre6">"Zehirli ok," dedi Nehiryeli. Tanis Bozkırlı'ya döndü ve hapishanelerini ilk kez açıkça gördü. Bambudan yapılmış bir kafes içindeydiler. Ejderan muhafızlar dışarıda duruyor, uzun kıvrık kılıçları çekilmiş, hazır bekliyorlardı. Kafesin gerisinde yüzlerce ejderan bir kamp ateşinin etrafını almışlardı. Ve kamp ateşinin üzerinde...</p>

  <p class="calibre6">"Evet," dedi Sturm, Tanis'in hayretler içindeki ifadesini görerek. "Bir ejderha. Biraz daha çocuk masalı. Raistlin zevkten bayılabilir."</p>

  <p class="calibre6">"Raistlin..." Tanis kafesin bir köşesinde, pelerini ile örtünerek yatan büyücünün üzerine eğildi. Genç büyücü ateşler içinde tir tir titriyordu. Altınay yanına diz çökmüştü; kadının eli büyücünün alnındaydı, ak saçlarını geriye doğru okşuyordu. Büyücü baygındı. Başı nöbetler içinde savruluyor, garip sözler mırıldanıyor, bazen yüksek sesle anlaşılmaz emirler veriyordu. Yüzü neredeyse kardeşininki kadar soluk olan Caramon yanında oturuyordu. Altınay, Tanis'in soru dolu bakışını yakalayıp başını üzgün üzgün salladı; gözleri yansıttıkları ateş ışığında iri ve parıltılı görünüyordu. Nehir yeli Tanis'in yanına gidip durdu.</p>

  <p class="calibre6">"Altınay bunu boynunda bulmuş," dedi, başparmağıyla işaret parmağı arasında tüylü bir ok ucunu tutuyordu. Büyücüye sevgiyle olmasa da belli bir acıma duygusuyla baktı. "Kanında hangi zehirin yanmakta olduğunu kim bilebilir?"</p>

  <p class="calibre6">"Eğer asamız olsaydı..." dedi Altınay.</p>

  <p class="calibre6">"Doğru," dedi Tanis. "Nerede asa?"</p>

  <p class="calibre6">"Orada," dedi Sturm, ağzında kayık bir tebessümle. İşaret etti. Tanis'in bakışları, yüzlerce ejderciği geçtikten sonra tam siyah ejderhanın önünde, Altınay'ın kürk battaniyesi üzerinde duran asaya ulaştı.</p>

  <p class="calibre6">Uzanarak kafesin parmaklığını tuttu Tanis. "Kırabiliriz," dedi Sturm'e. "Caramon bunu incecik bir dal gibi kırar."</p>

  <p class="calibre6">"Eğer burada olsaydı Tasslehoff da bunu ince bir dal gibi kırıverirdi," dedi Sturm. "Tabii o zaman ejderha bir yana, bu yaratıklardan başa çıkmamız gereken birkaç yüz tane olurdu sadece."</p>

  <p class="calibre6">"Tamam. Büyütme." Tanis içini geçirdi. "Flint ile Tas'a ne olduğu ile ilgili bir fikrin var mı?"</p>

  <p class="calibre6">"Nehiryeli, tam Tas pusuya düştük diye bağırdıktan sonra suya düşen bir şeyin sesini duymuş. Eğer şansları varsa kütüğün altına dalarak bataklığa doğru kaçmışlardır. Eğer yoksa..." Sturm sözünü bitirmedi.</p>

  <p class="calibre6">Tanis ateşin ışığını görmemek için gözlerini kapattı. Kendini yorgun hissediyordu; dövüşmekten yorulmuştu, öldürmekten yorulmuştu, çamurlar içinde yürümekten yorulmuştu. Yeniden uzanıp, uykuya dalmak için can atıyordu. Onun yerine gözlerini açtı, kafesin içinde gezindi, parmaklıkları sarstı. Ejderanlardan bir muhafız geri dönerek kılıcını kaldırdı.</p>

  <p class="calibre6">"Ortak dili konuşabiliyor musun?" diye sordu Tanis, Krynn'de kullanılan ortak dillerin en basit, en kaba olanıyla.</p>

  <p class="calibre6">"Konuşabiliyorum. Ve belli ki senden çok daha güzel elf pisliği," diye alay etti ejderan. "Ne istiyorsun?"</p>

  <p class="calibre6">"Grubumuzdan biri yaralandı. Onu tedavi etmenizi istiyoruz. Bu zehirli oka iyi gelecek bir panzehir verin ona."</p>

  <p class="calibre6">"Zehir mi?" Ejderan kafese baktı. "Ah, evet büyü kullanıcısı." Yaratık gırtlağının derinlerinden gurultu sesleri çıkardı, belli ki kahkaha olması gereken bir sesti bu. "Hasta öyle mi? Evet, zehir çabuk işler. Büyü kullanıcısı istemiyoruz etrafta. Parmaklıkların ardında bile çok tehlikeli. <span class="calibre21">Am</span>a, endişelenmeyin, yalnız kalmayacak - yakında siz de ona katılacaksınız. Aslında onu kıskanmalısınız. Sizin ölümleriniz o kadar çabuk olmayacak."</p>

  <p class="calibre6">Ejderan sırtını dönerek nöbet arkadaşına bir şey söyleyip pençe gibi parmaklarıyla kafesin olduğu tarafı işaret etti. Her ikisi de gurultulu kahkahalarla öttüler. İçinde tiksinti ve hiddetin kabarmakta olduğunu hisseden Tanis yeniden Raistlin'e baktı.</p>

  <p class="calibre6">Büyücü gitgide kötüleşiyordu. Altınay elini Raistlin'in boynuna koydu, nabzını hissedebilmek için ve sonra başını salladı. Caramon'dan bir inilti sesi çıktı. Sonra bakışları dışarıda kahkahalar atıp konuşan ejderanlara kaydı.</p>

  <p class="calibre6">"Dur... Caramon!" diye bağırdı Tanis, ama çok geç kalmıştı.</p>

  <p class="calibre6">Yaralı bir hayvan gibi kükreyen koca savaşçı ejderanlara doğru sıçradı. Bambu önünde dayanamadı; paramparça olan kıymıkları etlerine battı. Öldürme arzusuyla gözü dönen Caramon hiç farketmedi bile. Tam savaşçı yanından geçerken Tanis sırtına atladıysa da Caramon onu üzerindeki sineği kovan bir ayı gibi silkeleyiverdi.</p>

  <p class="calibre6">"Caramon, seni ahmak..." diye homurdandı Sturm ve Nehiryeli ile birlikte kendilerini savaşçının üzerine attılar. Fakat Caramon'u sevkeden hiddetiydi.</p>

  <p class="calibre6">Arkasını dönen ejderanlardan biri kılıcını kaldırdı ama Caramon silahı havaya uçurdu. Yaratık koca adamın bir yumruğuyla kendinden geçerek yere serildi. Birkaç saniye içinde ellerinde okları ve yayları altı ejderan peydahlanıp savaşçıyı çevirdi. Sturm ile Nehiryeli boğuşararak Caramon'u yere yatırdılar. Üzerine oturan Sturm, altında Caramon'un gevşediğini ve boğulacak gibi hıçkırdığını hissedinceye kadar başını çamurda tuttu.</p>

  <p class="calibre6">Tam o anda, son derece tiz ve ince bir ses çınladı. "Savaşçıyı bana getirin!" dedi ejderha.</p>

  <p class="calibre6">Tanis ensesindeki tüylerin diken diken olduğunu hissetti. Ejderanlar silahlarını indirerek ejderhaya bakmak için döndüler; hayretle birbirlerine bakarak aralarında mırıldandılar. Nehiryeli ile Sturm ayağa kalktı. Caramon yerde, hıçkırıklarla boğulmuş yatıyordu. Ejderhanın yakınındaki ejderanlar çabucak geri çekilerek etrafında yarımdaire oluştururken muhafızlar birbirlerine huzursuzca bakıyordu.</p>

  <p class="calibre6">Tanis'in, silahları üzerindeki nişanlardan bir çeşit komutan olduğunu tahmin ettiği bir yaratık siyah ejderhaya aval aval bakmakta olan ejderanlara doğru yürüdü.</p>

  <p class="calibre6">"Neler oluyor?" diye bir cevap istedi komutan. Ejderan Ortak Dil'de konuştu. Yakından dinleyen Tanis bunların değişik türler olduğunu farketti - belli ki cüppeli ejderanlar büyü kullanıcıları ve rahiplerdi. Büyük bir ihtimalle bu ikisi kendi dillerinde anlaşamıyorlardı. Asker ejderciğın canının sıkkın olduğu belliydi.</p>

  <p class="calibre6">"Sizin şu Bozak rahibiniz nerede? O bize ne yapmamız gerektiğini söyler! "</p>

  <p class="calibre6">"Tarikatımın büyüğü burada değil." Cüppeli ejderan hızla kendini toparladı. "Onlardan biri buraya uçtu ve onu Hükümdar Verminaard ile asa konusunda konuşmak için götürdü."</p>

  <p class="calibre6">"Ama ejderha, rahip burada olmadığı zaman hiç konuşmazdı." Komutan sesini alçalttı. "Benim oğlanlar bundan hoşlanmadı. Bir an önce bir şeyler yapsanız fena olmayacak! "</p>

  <p class="calibre6">"Neden gecikiliyor?" Ejderhanın sesi uluyan bir rüzgâr gibi feryat ediyordu. "Bana savaşçıyı getirin!"</p>

  <p class="calibre6">"Ejderhanın dediğini yapın." Cüppeli ejderan pençeli eliyle işaret etti. Birkaç ejderan öne atılıp Tanis'i, Nehiryeli'ni ve Sturm'ü parçalanmış kafese itekledi ve kan revan içinde kalmış Caramon'u kaldırdı. Onu ejderhanın önüne sürüklediler, sırtı parlayan ateşe dönmüştü. Yakınında mavi kristalden asayla Raistlin'in asası silahları ve torbaları duruyordu.</p>

  <p class="calibre6">Caramon canavarla yüzleşmek için başını kaldırdı, gözleri yaştan ve yüzünü kesen bambu parçalarından akan kanla bulanmıştı. Kamp ateşinden yükselen dumandan belli belirsiz görebildiği ejderha tam önünde yükseliyordu.</p>

  <p class="calibre6">"Adaletimiz hızlı ve kesin işler insan pisliği," diye tısladı ejderha. Konuşurken koca kanatlarını çırpıyor, onları yavaş yavaş yayıyordu. Ejderanların nefesi tıkanarak gerilemeye başladılar; canavarın yolundan çekilmeye çalışırken birbirleri üzerine devrilenler de oluyordu. Belli ki neyin geleceğini biliyorlardı.</p>

  <p class="calibre6">Caramon yaratığa korkmadan bakıyordu. "Kardeşim ölüyor," diye bağırdı. "Bana ne istersen yap. Senden sadece tek bir şey istiyorum. Kılıcımı bana geri ver ki dövüşerek öleyim!"</p>

  <p class="calibre6">Ejderha tiz bir sesle kahkaha attı; ejderanlar de korkunç bir biçimde guruldayıp gaklayarak ona katıldı. Ejderhanın kanatları havayı dövdü, bir ileri bir geri sallanmaya başladı, hani sanki savaşçının üzerine sıçrayıp onu yutuverecekmiş gibi.</p>

  <p class="calibre6">"Bu çok eğlenceli olacak. Silahını verin ona," diye emretti ejderha. Çırptığı kanatları kampı kırbaçlayan rüzgarlar yaratıyor, ateşten kıvılcımlar saçmasına neden oluyordu.</p>

  <p class="calibre6">Caramon ejderan muhafızları kenara itti. Eliyle gözlerini sildikten sonra silah yığınına giderek kendi kılıcını çekti. Sonra ejderhayla yüzleşmek iç döndü; bir teslimiyet ve hüzün kazınmıştı yüzüne. Kılıcını kaldırdı.</p>

  <p class="calibre6">"Orada tek başına ölmesine izin veremeyiz!" dedi Sturm sertçe ve o aradan kurtulup Caramon'un yanına gitmek için hazırlanarak ileri doğru bir adım attı.</p>

  <p class="calibre6">Aniden, arkalarındaki gölgeler arasından bir ses geldi. "Şışşşt... Tanis!"</p>

  <p class="calibre6">Yarımelf arkasına döndü. "Flint!" diye bağırdıktan sonra endişelenen ejderan muhafızlara baktı, ama onlar Caramon ile ejderhanın gösterisine dalmışlardı. Tanis hızla cücenin durduğu yere, kafesin arkasına doğru gitti.</p>

  <p class="calibre6">"Çabuk buradan git!" diye emretti yarımelf. "Yapabileceğin hiçbir şey yok. Raistlin ölüyor ve ejderha..."</p>

  <p class="calibre6">"O Tasslehoff," dedi Flint kısaca. ;</p>

  <p class="calibre6">"Ne?" Tanis cüceye bakakaldı. "Saçmalama."</p>

  <p class="calibre6">"Ejderha, Tasslehoff," diye tekrarladı Flint sabırla.</p>

  <p class="calibre6">Tanis ilk kez söyleyecek söz bulamıyordu. Cüceye bakakaldı.</p>

  <p class="calibre6">"Ejderha sazlardan örülmüş," diye fısıldadı cüce aceleyle. "Tasslehoff arkasına geçerek baktı. İçinde donanımı var. Ejderhanın içine oturan herkes kanatlarını çırpıp bir boru içinden konuşabilir. Herhalde rahipler buralarda asayişi böyle sağlıyor. Herneyse, kanatları çırpan ve Caramon'u yemekle tehdit eden Tasslehoff."</p>

  <p class="calibre6">Tanis'in ağzı bir karış açık kaldı. "Ama ne yapacağız? Yine de etrafta yüz kadar ejderan var. Eninde sonunda ne olduğunu anlayacaklardır."</p>

  <p class="calibre6">"Sen, Nehiryeli ve Sturm, Caramon'un yanına gidin. Silahlarınızı, torbaları ve asayı kapın. Ben Altınay'ın Raistlin'i ormana taşımasına yardım ederim. Tasslehoffun aklında bir şeyler var. Siz hazır olun yeter."</p>

  <p class="calibre6">Tanis homurdandı.</p>

  <p class="calibre6">"Ben de en az senin kadar memnunum halimden," diye söylendi cüce "Yaşamlarımızı sıçan beyinli bir kenderin eline bırakıyoruz. Ama... sonuç olarak ejderha olan o."</p>

  <p class="calibre6">"Gerçekten de öyle," dedi Tanis tiz çığlıklar atan, uluyan, kanatlarını çırpan, bir ileri-bir geri sallanan ejderhaya bakarak. Ejderanlar ejderhaya ağızları bir karış açık, hayretle bakıyorlardı. Tanis, Sturm ve Nehiryeli'ni kollarından tutarak Raistlin'in yanından ayrılmamış olan Altay’ın yanına götürdü. Yarımelf olanları anlattı. Sturm ona, sanki Raistlin kadar aklını kaçırmış gibi baktı. Nehiryeli başını salladı.</p>

  <p class="calibre6">"Eh, sizin daha iyi bir planınız var mı?" diye sordu Tanis.</p>

  <p class="calibre6">Her ikisi birden, önce ejderhaya sonra Tanis'e bakarak omuzlarını kaldırdılar.</p>

  <p class="calibre6">"Altınay cüceyle gidecek," dedi Nehiryeli.</p>

  <p class="calibre6">Kadın karşı koymaya kalkıştı. Adam kadına baktı, gözlerinde bir mânâ yoktu; kadın sözünü yutarak sessizleşti.</p>

  <p class="calibre6">"Evet," dedi Tanis. "Raistlin ile kalın hanımefendi, lütfen. Asayı size getiririz."</p>

  <p class="calibre6">"Çabuk olun o zaman," dedi bembeyaz dudaklarının arasından kadın. "Onu kaybetmek üzereyiz."</p>

  <p class="calibre6">"Acele ederiz," dedi Tanis ciddiyetle. "İçimde öyle bir his var ki, bir kez orada hareket başlayınca her şey çok çabuk gelişecek!" Kadının elini okşadı. "Haydi." Ayağa kalktı ve derin bir nefes aldı.</p>

  <p class="calibre6">Nehiryeli'nin gözleri hâlâ Altınay'ın üzerindeydi. Konuşmaya yeltendi, sonra başını tedirgince sallayarak Tanis'in yanında durmak için tek bir söz söylemeden döndü. Sturm de onlara katıldı. Üçü ejderan muhafızların arkasına süzüldü.</p>

  <p class="calibre6">Caramon kılıcını kaldırdı. Kılıç ateş ışığında parladı. Ejderha adeta kudurdu; bütün Ejderanlar, anırarak ve kılıçlarını kalkanlarına vurarak geriledi. Ejderhanın kanatlarından çıkan yel, ateşten küller ve kıvılcımlar savurarak yakınlardaki bazı bambu kulübeleri tutuşturdu. Ejderanlar buna dikkat etmedi, onlar av için sabırsızlanıyorlardı. Ejderha çığlık atıp uludu; Caramon ağzının kuruduğunu ve karın kaslarının kasıldığını hissetti. İlk kez yanında kardeşi olmadan bir dövüşe girecekti; bu düşünce kalbinin acıyla sızlamasına neden oldu. Tam ileri sıçrayıp saldıracaktı ki Tanis, Sturm ve Nehiryeli aniden yanında beliriverdiler.</p>

  <p class="calibre6">"Arkadaşımızın tek başına ölmesine izin vermeyiz!" diye bağırdı yarımelf ejderhaya küstahça. Ejderanlar deliler gibi tezahürat ediyordu.</p>

  <p class="calibre6">"Gidin burdan Tanis!" diye azarladı Caramon; yüzü kızarmış, göz yaşlarıyla iz iz olmuştu. "Bu benim dövüşüm."</p>

  <p class="calibre6">"Kapa çeneni de dinle!" diye emretti Tanis. "Hem kendi kılıcını, hem de benimkini al Sturm. Nehiryeli, sen de silahlarını, torbaları ve kaybettiklerinizin yerine birkaç da ejderan silahı kap. Caramon, sen iki asayı al."</p>

  <p class="calibre6">Caramon ona baktı. "Ne..."</p>

  <p class="calibre6">"Ejderha Tasslehoff," dedi Tanis. "Açıklayacak zaman yok. Sen dediğimi yap! Asayı al ve ormana götür. Altınay bekliyor." Elini savaşçının omuzuna koydu. Tanis onu ittirdi. "Git! Raistlin neredeyse bitti! Bu onun tek. şansı."</p>

  <p class="calibre6">Söylenenler Caramon'un kafasına girdi. Bir yandan ejderanlar bağırırken o silah yığınına koşarak hem mavi kristalden asayı, hem de Raistlin'in Magius'un Asası'nı kaptı. Sturm ile Nehiryeli silahlandılar; Sturm, Tanis'e kılıcını getirdi.</p>

  <p class="calibre6">"Ve şimdi ölmeye hazırlanın insanlar!" diye çığlık attı ejderha. Kanatlar silkindi ve havada kanat çırpmaya başlayan yaratık aniden uçmaya başlamıştı. Ejderanlar telaşla gaklayıp bağırdılar, kimi ormana kaçıyor kimi kendisini yüzü koyun yere atıyordu.</p>

  <p class="calibre6">"Şimdi!" diye bağırdı Tanis. "Koş Caramon!"</p>

  <p class="calibre6">Koca savaşçı ormana, Altınay ile Flint'in kendisini beklediğini gördüğü yere doğru hızla koşmaya başladı. Önünde bir ejderan belirdi, ama Caramon koca kolunun bir hareketiyle onu savuruverdi. Arkasında çılgın bir gürültü duyuyordu, Sturm, Solamnca bir savaş çığlığı atıyor, ejderanlar bağırıyordu. Başka ejderanlar da atladı Caramon'un üzerine. O da mavi kristalden asayı, Altınay'ın kullandığı gibi kullanıyor, asayı koca sağ elinde geniş bir yay çizerek savuruyordu. Asadan mavi ışıklar fırlamıştı; ejderanlar geri çekildi.</p>

  <p class="calibre6">Caramon ormana varınca Raistlin'in Altınay'ın ayaklarının dibinde yattığını gördü; anca nefes alıyordu. Altınay asayı Caramon'un elinden kaparak büyücünün hareketsiz bedeni üzerine koydu. Flint başını sallayarak' seyrediyordu. "İşe yaramayacak," diye mırıldandı cüce. "Bitti."</p>

  <p class="calibre6">"Çalışması lâzım," dedi Altınay ciddiyetle. "Lütfen," diye mırıldandı, "bu asanın efendisi her kimse, lütfen bu adamı iyileştirsin. Lütfen." Bilmeden bunu tekrarlayıp durdu kadın. Caramon bir süre gözlerini kırpıştırarak izledi. Sonra etrafındaki ağaçlar muazzam bir alevle parladı.</p>

  <p class="calibre6">"Cehennem adına!" dedi bir nefeste Flint. "Şuna bak!"</p>

  <p class="calibre6">Caramon tam dönmüştü ki sazdan ejderhanın kafa üstü alev alev yanan ateşe düştüğünü gördü. Alev içindeki kütükler havaya fırladı, kıvılcımlar yağmur gibi kampın üzerine indi. Ejderanların bambu kulübelerinin bazısı tutuşmuş, bazıları ise çoktan alev alev yanıyordu. Sazdan ejderha son kez korkunç bir çığlık attıktan sonra tutuştu.</p>

  <p class="calibre6">"Tasslehoff!" diye sövdü Flint. "O kahrolasıca kender... o onun içinde!" Caramon onu durduramadan cüce alevler içindeki ejderan kampına doğru koşmaya başladı.</p>

  <p class="calibre6">"Caramon..." diye mırıldandı Raistlin. Koca savaşçı kardeşinin yanına diz çöktü. Raistlin hâlâ solgundu ama gözleri açılmış, pırıl pırıldı. Kardeşine güçsüzce yaslanarak oturdu ve kuduran ateşe doğru baktı. "Neler oluyor?"</p>

  <p class="calibre6">"Emin değilim," dedi Caramon. "Tasslehoff bir ejderha olduktan sonra her şey birbirine karıştı. Sen dinlen yeter." Savaşçı dumana doğru baktı, kılıcı elinde, saldırabilecek ejderanlara karşı hazır bekliyordu.</p>

  <p class="calibre6">Fakat ejderanların o anda tutsakları pek umursadıkları söylenemezdi. Koca tanrı-ejderhaları tutuştuktan sonra daha küçük olan cins panik içinde ormana kaçıyordu. Daha büyük ve belli ki diğer cinsten daha akıllı olan birkaç cüppeli ejderan etraflarında şiddetlenen bu korkunç kargaşayı bir hale yola sokabilmek için boşu boşuna uğraşıp duruyordu.</p>

  <p class="calibre6">Sturm, düzenli bir karşılıkla karşılaşmadan ejderanlar arasından dövüşerek yolunu açıyordu. Tam ağaçlar arasındaki açıklığın kenarına, bambu kafesin yanına gelmişti ki Flint yanından geçti, kampa doğru koşuyordu!</p>

  <p class="calibre6">"Hey! Nereye..." diye bağırdı Sturm cüceye.</p>

  <p class="calibre6">"Tas... ejderhanın içinde!" Cüce durmadı.</p>

  <p class="calibre6">Sturm dönerek siyah sazdan ejderhanın göğe yükselen alevler içinde yanmakta olduğunu gördü. Yoğun bir duman yukarı doğru kaynıyor, kampı örtüyordu; nemli ve ağır bataklık havası dumanın daha fazla yükselmesini ve dağılıp gitmesini önlüyordu. Ejderhanın alev almış parçalarından biri kampa doğru infilak edince her yana kıvılcımlar yağmaya başladı. Sturm başını eğerek pelerini üzerine düşen kıvılcımları kovaladıktan sonra kısa bacaklı Flint'in peşinden koşarak hemen yetişti.</p>

  <p class="calibre6">"Flint," dedi nefes nefese, cücenin kolunu yakalayarak. "Bir yararı yok. O fırının içinde kimse canlı kalamaz! Diğerlerinin yanına dönmeliyiz..."</p>

  <p class="calibre6">"Beni bırak!" Flint o kadar hiddetle kükredi ki Sturm hayret içinde onu bıraktı. Cüce yeniden yanan ejderhaya doğru koştu. Sturm içini geçirerek onun peşinden koştu, gözleri dumandan sulanmaya başlamıştı.</p>

  <p class="calibre6">"Tasslehoff Burrfoot!" diye bağırdı Flint. "Seni gerzek kender seni! Neredesin?"</p>

  <p class="calibre6">Hiç cevap yoktu.</p>

  <p class="calibre6">"Tasslehoff!" diye bağırdı Flint çığlık çığlığa. "Eğer kaçışımızı rezil edersen seni gebertirim. Ondan bana yardım et..." Sıkıntı, üzüntü, hiddet ve dumandan yaşlar inmeye başladı cücenin yanağından.</p>

  <p class="calibre6">Sıcaklık katlanılacak gibi değildi. Sturm'ün ciğerlerini kavurmuştu; şövalye burada daha fazla nefes alamayacaklarını, alırlarsa kendilerinin de yok olacağını biliyordu. Cüceyi, gerekirse bayıltmaya karar vererek sıkı sıkı tutmuştu ki alevlerin kenarında bir hareket gördü. Gözlerini ovuşturarak daha yakından baktı.</p>

  <p class="calibre6">Ejderha yerde yatıyordu, başı hâlâ alevler içindeki bedene, sazdan uzun bir boyun ile bağlıydı. Başı henüz alev almamıştı, ama alevler sazdan boynu yemeye başlamışlardı. Kısa bir süre sonra başı da alev alacaktı. Sturm kıpırtıyı bir daha gördü.</p>

  <p class="calibre6">"Flint! Bak!" Sturm kelleye doğru koşmaya başladı, peşinde cüce güçlükle yürüyerek gidiyordu. Ejderhanın ağzından deliler gibi tepinen, canlı mavi pantolonu içinde iki minik bacak çıkıyordu.</p>

  <p class="calibre6">"Tas!" diye seslendi Sturm. "Çık! Kafa alev almak üzere!"</p>

  <p class="calibre6">"Çıkamıyorum! Sıkıştım!" diye geldi boğuk bir ses.</p>

  <p class="calibre6">Flint, Tas'ın bacaklarını yakalamış çekerken, telaşla kenderi nasıl serbest bırakabileceğini düşününen Sturm ejderhanın başına baktı.</p>

  <p class="calibre6">"Üff! Kes şunu!" diye bağırdı Tas.</p>

  <p class="calibre6">"Bir işe yaramıyor," diye pufladı cüce. "Çok kötü sıkışmış."</p>

  <p class="calibre6">Cehennem ateşi ejderhanın boğazından yukarı tırmanıyordu.</p>

  <p class="calibre6">Sturm kılıcını çekti. "Kellesini kopartabilirim," diye mırıldandı Flint'e doğru, "ama bu onun tek şansı." Kenderin boyunu göz kararıyla ölçüp, başının nerede olabileceğini tahmin eden ve ellerinin başının üzerine uzanmamış olduğunu ümit eden Sturm kılıcını ejderhanın boynu üzerine kaldırdı.</p>

  <p class="calibre6">Flint gözlerini kapadı.</p>

  <p class="calibre6">Şövalye derin bir nefes alarak kılıcını, gövdesi ile başını birbirinden ayıracak şekilde ejderhaya indirdi. İçindeki kenderden bir bağırtı koptu ama can acısından mıdır, yoksa hayretten midir, Sturm anlayamadı.</p>

  <p class="calibre6">"Çek!" diye bağırdı cüce.</p>

  <p class="calibre6">Flint sazdan kafayı tutmuş, alev almış boyundan ayırıyordu. Aniden dumanların içinden uzun boylu, kara bir suret belirdi. Sturm elinde kılıcı hazır dönmüştü ki bunun Nehiryeli olduğunu gördü.</p>

  <p class="calibre6">"Siz ne yap..." Bozkırlı ejderhanın kafasına bakakaldı. Belki de Flint ile Sturm delirmişti.</p>

  <p class="calibre6">"Kender oraya sıkıştı!" diye seslendi Sturm. "Kafayı burada parçalayamayız, etrafımızda ejderanlarla! Yapmamız gereken..."</p>

  <p class="calibre6">Sesi ateşin gürültüsünde boğuldu, ama Nehiryeli sonunda ejderhanın ağzından çıkan mavi bacakları gördü. Ellerini göz deliklerinden birinden sokarak ejderhanın başının bir yanını yakaladı. Sturm de diğer yandan tutunca birlikte, -içindeki kenderle- başı kaldırdılar ve kampın içinden koşturmaya başladılar. Karşılaştıkları birkaç ejderan bu korkunç görüntüye bakarak kaçmıştı zaten.</p>

  <p class="calibre6">"Haydi Raist," dedi Caramon endişeyle, kolu kardeşinin omuzunda. "Ayağa kalkmaya çalışmalısın, bunu başarmalısın. Buradan ayrılmak için hazır olmamız gerek. Kendini nasıl hissediyorsun?"</p>

  <p class="calibre6">"Ben kendimi nasıl hissederim?" diye fısıldadı Raistlin acı acı. "Beni tut. Evet! Şimdi bir an için beni rahat bırak." Bir ağaca yaslandı; titriyordu ama ayaktaydı.</p>

  <p class="calibre6">"Elbette Raist," dedi Caramon incinmiş bir halde gerileyerek. Altınay tiksintiyle Raistlin'e baktı, kardeşinin ölmekte olduğunu düşünen Caramon'un hüznünü hatırlayarak. Diğerlerine bakmak için yoğunlaşan dumana doğru başını çevirdi.</p>

  <p class="calibre6">Önce Tanis belirdi, o kadar hızlı koşuyordu ki Caramon'a çarptı. Koca savaşçı yarımelfin hızını kesip, onu koca kollarıyla yakaladı.</p>

  <p class="calibre6">"Teşekkürler!" dedi Tanis nefesi kesilerek. Elleri dizlerinde eğilerek nefeslendi. "Diğerleri nerede?"</p>

  <p class="calibre6">"Seninle değiller miydi?" dedi Caramon kaşlarını çatarak.</p>

  <p class="calibre6">"Ayrıldık." Tanis derin derin nefes aldıktan sonra duman ciğerlerini kaplamış gibi öksürdü.</p>

  <p class="calibre6"><span class="calibre8">"SuTorakh!"</span> diye söze karıştı Altınay, korku dolu bir sesle. Tanis ile Caramon telaşla arkalarına dönüp duman dolu kampa doğru bakınca acayip bir görüntünün dönmekte olan dumanlar arasından belirdiğini gördüler. Çatallı mavi bir dili olan bir ejderha kafası onlara doğru saldırıya geçmişti. Tanis gözlerine inanamayarak kırpıştırdı; sonra arkasından öyle bir ses duydu ki paniğe kapılıp ağacın tepesine fırlayacaktı neredeyse. Midesi ağzında, kılıcı elinde arkasına döndü. Raistlin gülüyordu.</p>

  <p class="calibre6">Tanis büyücünün güldüğünü daha önce hiç duymamıştı -Raistlin bir çocukken bile- ve bir daha da hiç duymamayı ümit etti. Bu garip, tiz, alaycı bir kahkahaydı. Caramon kardeşine hayret, Altınay dehşetle baktı. Sonunda Raistlin'in kahkahası geçti, büyücü sessiz sessiz gülmeye başladı, altın gözleri alev alev yanan ejderan kampını yansıtıyordu bir yandan.</p>

  <p class="calibre6">Tanis'in tüyleri ürpererek geriye dönüp baktığında gerçekten de ejderhanın başının Sturm ve Nehiryeli tarafından taşındığını gördü. Flint başında bir ejderan miğferi önden koşturuyordu. Tanis onları karşılamak için koştu.</p>

  <p class="calibre6">"Neler oluyor..."</p>

  <p class="calibre6">"Kender buraya sıkıştı!" dedi Sturm. Nehiryeli ile birlikte kafayı yere bıraktılar, her ikisi de nefes nefese kalmıştı. "Onu çıkartmamız lâzım."</p>

  <p class="calibre6">Sturm gülmekte olan Raistlin'i ihtiyatla gözledi. "Nesi var onun? Hâlâ zehirin etkisi geçmedi mi?"</p>

  <p class="calibre6">"Hayır, daha iyi," dedi Tanis, ejderhanın başını inceleyerek. "Çok acı," diye mırıldandı Sturm yarımelfin yanına diz çökerek. "Tas, sen iyi misin?" diye seslendi Tanis, koca ağzı içine bakmak için kaldırarak.</p>

  <p class="calibre6">"Galiba Sturm saçlarımı biçti!" diye hayıflandı kender.</p>

  <p class="calibre6">"Kelleni biçmediğine şükret!" diye homurdandı Flint.</p>

  <p class="calibre6">"Onu tutan ne?" diye eğildi Nehiryeli ejderhanın ağzına bakmak için.</p>

  <p class="calibre6">"Emin değilim," dedi Tanis, yavaşça küfrederek. "Bu kahrolasıca dumanda bir şey göremiyorum." Ayağa kalkıp sıkıntıyla içini çekti. "Ve bir an önce buradan gitmemiz gerek! Yakında ejderanlar örgütlenirler. Caramon buraya gel. Bak bakalım tepesini kopartabilecek misin."</p>

  <p class="calibre6">Koca savaşçı gelip sazdan ejderhanın başının önünde durdu. Ayaklarını sıkı sıkı bastıktan sonra derin bir nefes aldı ve homurdanıp göğsünü şişirdi. Bir an için bir şey olmadı. Tanis koca adamın kollarındaki kasların şiştiğini, bacaklarındaki kasların gerginliği içine çektiğini gördü. Caramon'un yüzüne kan hücum etti. Sonra parçalanmakta olan tahtanın sesleri duyulmaya başlandı. Ejderhanın başı keskin bir çatırtıyla ayrıldı. Ejderhanın başı elleri arasında aniden ikiye ayrılınca Caramon geriye doğru tökezledi.</p>

  <p class="calibre6">Tanis uzandı, Tas'ın elini yakaladığı gibi çekip onu kurtardı. "İyi misin?" diye sordu. Kender ayaklarının üzerinde duramıyor gibiydi, ama yüzündeki tebessüm her zamanki gibi kocamandı.</p>

  <p class="calibre6">"Ben iyiyim," dedi Tas yüzü aydınlanarak. "Sadece biraz kulaklarım çınlıyor." Sonra yüzü karardı. "Tanis," dedi, yüzü pek de olağan olmayan bir endişeyle kırışarak. Tepesindeki uzun kuyruğunu elledi. "Saçım?"</p>

  <p class="calibre6">"Hepsi yerinde," dedi Tanis gülümseyerek.</p>

  <p class="calibre6">Tas rahat bir nefes aldı. Sonra konuşmaya başladı. "Tanis, bu olabilecek en mükemmel şeydi... öyle uçmak. Sonra Caramon'un yüzündeki ifade..."</p>

  <p class="calibre6">"Hikayen bekleyebilir," dedi Tanis sertçe. "Buradan ayrılmamız lâzım Caramon? Kardeşinle bunu başarabilir misiniz?"</p>

  <p class="calibre6">"Tabii, siz yürüyün," dedi Caramon.</p>

  <p class="calibre6">Raistlin ileri doğru tökezleyip, kardeşinin güçlü kollarının yardımını kabul etti. Büyücü bölünmüş ejderha kafasını görerek hırıltılı bir ses çıkardı, omuzları suratsız bir zevkle sessiz sessiz sarsılıyordu.</p>
</body>
</html>
