<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="calibre1">
      <br class="calibre1" />
    </div>
  </div>

  <h2 class="calibre17" title="- 8 - Kuşkular. Pusu! Yeni bir dost."><a class="calibre20" id="bookmark3"></a><b class="calibre4"><i class="calibre18">-</i></b> <span class="calibre19">8 -</span></h2>

  <h2 class="calibre17"><a class="calibre20" id="bookmark4"></a><span class="calibre19">Kuşkular. Pusu!</span></h2>

  <h2 class="calibre17"><span class="calibre19">Yeni bir dost.</span></h2>

  <div class="calibre1">
    <span class="calibre16"><br class="calibre1" /></span>
  </div>

  <p class="calibre6">Elfler şafaktan önce yolarkadaşlarını uyandırdılar. Kuzey ufkunda fırtına bulutları alçalmış, kavramak için bükülmüş parmaklar gibi Qualinesti'ye uzanmıştı. Gilthanas kahvaltıdan sonra geldi; mavi kumaştan bir tunik ve zincir bir zırh giymişti.</p>

  <p class="calibre6">"Erzağımız var," dedi ellerinde paketler taşıyan savaşçıları işaret ederek. "Eğer ihtiyacınız varsa silah ve zırh da buluruz."</p>

  <p class="calibre6">"Tika'nın zırha, kalkana ve kılıca ihtiyacı var," dedi Caramon.</p>

  <p class="calibre6">"Elimizden geleni yaparız," dedi Gilthanas, "gerçi o kadar küçük zırhımız var mı bilemiyorum."</p>

  <p class="calibre6">"Theros Ironfeld bu sabah nasıl?" diye sordu Altınay.</p>

  <p class="calibre6">"Huzur içinde dinleniyor Mishakal'ın ermişi." Gilthanas saygıyla Altınay önünde eğildi. "Halkım ayrıldıklarında onu da yanlarına alacaklar elbette ki. Onunla vedalaşabilirsiniz."</p>

  <p class="calibre6">Kısa bir süre sonra elfler Tika için, her çeşidinden zırh ve elf kadınlarının tercih ettikleri cinsten kısa, hafif kılıçlarla döndü. Miğfer ile kalkanı gören Tika'nın gözleri parıldadı. Her ikisi de elf tasarımıydı ve değerli taşlarla süslenmişti.</p>

  <p class="calibre6">Gilthanas miğfer ile kalkanı elfin elinden aldı. "Henüz, Han'da hayatımı kurtardığınız için size teşekkür edememiştim," dedi Tika'ya. "Bunları kabul ediniz. Bunlar annemin merasim zırhları; Soykıyımı savaşları zamanından kalmadır. Bunlar kardeşime geçecekti fakat Laurana ile ben bunların asıl sahibinin siz olduğunuza inanıyoruz."</p>

  <p class="calibre6">"Ne kadar güzel," diye mırıldandı Tika kızararak. Miğferi aldıktan sonra, zırhın geri kalan kısmına aklı karışarak baktı. "Neyin nereye takılacağını bilemiyorum," diye itiraf etti.</p>

  <p class="calibre6">"Ben yardım edeyim," diye önerdi Caramon canla başla.</p>

  <p class="calibre6">"Bu işi ben yapayım," dedi Altınay sert bir şekilde. Zırhı alarak Tika'yı korunun ağaçları arasına götürdü.</p>

  <p class="calibre6">"O zırhtan ne anlar?" diye homurdandı Caramon.</p>

  <p class="calibre6">Nehiryeli savaşçıya bakarak gülümsedi; yüzünde sert ifadesini yumuşatan nadir tebessümlerden biri vardı. "Unutuyorsun," dedi, "o Reisin Kızı. Babası olmadığında kabileyi savaşa götürmek onun göreviydi. Zırhlar konusunda oldukça bilgilidir savaşçı -ve zırhın altında atan kalp hakkında daha da bilgilidir."</p>

  <p class="calibre6">Caramon kızardı. Sinirle bir torba erzak alarak içine baktı. "Bu süprüntüler de neyin nesi?"</p>

  <p class="calibre6">"Quith-pa," dedi Gilthanas. "Dilimizde demir tayın anlamına gelir. İhtiyaç anında haftalarca dayanır."</p>

  <p class="calibre6">"Kurutulmuş meyveye benziyor!" dedi Caramon tiksinerek.</p>

  <p class="calibre6">"Zaten öyle," diye cevap verdi Tanis sırıtarak.</p>

  <p class="calibre6">Caramon homurdandı.</p>

  <p class="calibre6">Şafak vakti ince fırtına bulutlarına solgun, soğuk bir ışıkla renk vermeye başlamıştı ki Gilthanas grubu Qualinesti'den çıkarttı. Tanis gözlerini ileri dikmiş bakmayı reddediyordu. Buraya yaptığı son yolculuğun daha mutlu geçmesini isterdi. Bütün bir sabah boyunca Laurana'yı görmemişti, gerçi gözyaşlarıyla dolu vedalaşmadan kurtulduğu için rahatlamıştı, ama gizli gizli neden gelip ona veda etmediğini merak etmişti.</p>

  <p class="calibre6">Yol güneye doğru ilerliyor; yavaş yavaş ama durmadan alçalıyordu. Yolu çalı çırpı bürümüştü ama Gilthanas önden yolladığı bir grup savaşçı yolu açtığından yürümek oldukça kolaylaşmıştı. Caramon, üzerine tam oturmayan zırhıyla göz alıcı görünen Tika'nın yanından yürüyor, kılıcını nasıl kullanacağını anlatıyordu. Ne yazık ki öğretmen zor anlar yaşıyordu.</p>

  <p class="calibre6">Altınay, Tika'nın kırmızı renkli barmen eteğine, daha rahat hareket etmesi için derin bir yırtmaç açmıştı. Tika'nın kürkle biyelenmiş iç giysilerinin kabarık beyazlıkları yırtmaçların arasından baştan çıkartırcasına görünüyordu. Yürürken ortaya çıkan bacakları tam Caramon'un her zaman hayal ettiği gibiydi: Yuvarlak hatlı ve dolgun. O yüzden Caramon dersine konsantre olmakta zorlanıyordu. Öğrencisine o kadar dalmıştı ki kardeşinin kaybolduğunu fark etmedi.</p>

  <p class="calibre6">"Genç büyücü nerede?" diye sordu Gilthanas kabaca.</p>

  <p class="calibre6">"Belki başına bir şey gelmiştir," dedi Caramon endişeyle, kardeşini unuttuğu için kendi kendine söverek. Savaşçı kılıcını çekerek yoldan geri gitmeye başladı.</p>

  <p class="calibre6">"Saçmalık!" diye durdurdu onu Gilthanas. "Ona ne olmuş olabilir ki? Millerce uzanan bir mesafede hiç düşman yok. Bir yerlere gitmiş olmalı - belli bir amaçla."</p>

  <p class="calibre6">"Ne diyorsun sen?" diye sordu Caramon dik dik bakarak.</p>

  <p class="calibre6">"Belki de ayrılmasının sebebi..."</p>

  <p class="calibre6">"Büyü yapmak için gerekli şeylerimi toplamaktı elf," diye fısıldadı Raistlin çalıların arasından belirerek. "Ve öksürüğüme iyi gelen şifalı otların eksilenleri yerine yenilerini koymak."&nbsp;</p>

  <p class="calibre6">"Raist!" Caramon neredeyse memnuniyetinden onu kucaklayacaktı. "Bir başına gitmemeliydin... tehlikeli."</p>

  <p class="calibre6">"Benim büyü unsurlarım gizlidir," diye fısıldadı Raistlin sinirli bir şekilde kardeşini yana iterek. Magius'un Asası'na dayanan büyücü Fizban'ın yanında sıraya girdi.</p>

  <p class="calibre6">Gilthanas, omuzlarını silkerek başını sallayan Tanis'e dik dik baktı. Grup yoluna devam ettikçe, toz ağaçlarından daha aşağıdaki çam ağaçlarına doğru ilerleyen yol gittikçe dikleşmeye başladı. Onlar güneye doğru ilerledikçe yol, kısa bir süre sonra coşkuyla akan bir dere halini alan berrak bir akar suyla birleşti.</p>

  <p class="calibre6">Aceleyle yenen bir öğlen yemeği için mola verdiklerinde Fizban gidip Tanis'in yanına çöktü. "Biri bizi izliyor," dedi etkili bir fısıltıyla.</p>

  <p class="calibre6">"Ne?" diye sordu Tanis, kulaklarına inanamayarak, ani bir hareketle başını kaldırıp yaşlı adama baktı.</p>

  <p class="calibre6">"Evet, elbette," diye başını salladı yaşlı adam ciddiyetle. "Gördüm onu - ağaçlar arasına girip çıkarken."</p>

  <p class="calibre6">Sturm, Tanis'in yüzündeki endişeyi gördü. "Sorun nedir?"</p>

  <p class="calibre6">"Yaşlı Kişi birinin bizi izlediğini söylüyor."</p>

  <p class="calibre6">"Pöh!" Gilthanas son lokma quith-pas'ını bezginlikle ağzına attıktan sonra ayağa kalktı. "Bu delilik. Haydi gidelim artık. Sla-Mori'ye daha bir mil var ve güneş kavuşuncaya kadar orada olmamız gerek."</p>

  <p class="calibre6">"Ben arkadan gelip geriyi koruyayım," dedi Sturm, Tanis'e yavaşça.</p>

  <p class="calibre6">Birkaç saat daha düzensiz çam ağaçları arasından ilerlediler. Grup aniden ağaçlar arasında bir açıklığa çıkıverdiğinde güneş gökyüzünde alçalmaya, yola düşen gölgeleri uzatmaya başladı.</p>

  <p class="calibre6">"Şışşt!" diye uyardı Tanis, telaşla geriye dönerek.</p>

  <p class="calibre6">Hemen tehlike işaretini alan Caramon, boşta olan eliyle kardeşi ve Sturm'u işaret ederek kılıcını çekti.</p>

  <p class="calibre6">"Ne var?" diye konuştu Tasslehoff, "göremiyorum!"</p>

  <p class="calibre6">"Şışşt!" Tanis sert sert kendere baktı; Tas, Tanis'i zahmetten kurtarmak için kendi ağzını kendi eliyle kapattı.</p>

  <p class="calibre6">Açıklık alan, kısa bir süre önce kanlı bir dövüşün yaşanmış olduğu yerdi. İnsan ve hobgoblin cesetleri vahşi ölümün tiksindirici duruş biçimleriyle etrafa dağılmıştı. Yolarkadaşları korkuyla etraflarına bakınarak uzun süre etrafı dinlediler, ama suyun gümbürtüsünden başka bir ses duyamadılar.</p>

  <p class="calibre6">"Yakınlarda hiç düşman yok!" Sturm, Gilthanas'a dik dik baktıktan sonra açık alana doğru ilerlemeye başladı.</p>

  <p class="calibre6">"Bekle!" dedi Tanis. "Ben bir şeyin hareket ettiğini görür gibi oldum!"</p>

  <p class="calibre6">"Belki aralarında hala hayatta olan vardır," dedi Sturm soğuk bir edayla ve ileri doğru yürüdü. Geri kalanlar daha yavaş izlediler onu. Hobgoblin cesetlerinin altından bir inilti sesi geliyordu. Savaşçılar, kılıçları ellerinde katliamın olduğu yere doğru yürüdüler.</p>

  <p class="calibre6">"Caramon..." diye işaret etti başıyla Tanis.</p>

  <p class="calibre6">Koca savaşçı cesetleri yana savurdu. Altında inleyen biri vardı.</p>

  <p class="calibre6">"İnsan," diye bildirdi Caramon. "Ve kan içinde kalmış. Kendinde değil sanırım."</p>

  <p class="calibre6">Geri kalanlar yerdeki adama bakmak için ilerledi. Altınay diz çökmeye başladı ama Caramon onu durdurdu.</p>

  <p class="calibre6">"Hayır hanımefendi," dedi kibarca. "Onu bir daha öldürmek zorunda kalacaksak, iyileştirmek anlamsız olur. Unutma -Solace'ta da insanlar Ejderha Yüceefendisi için savaşıyordu."</p>

  <p class="calibre6">Grup adamı incelemek için etrafını aldı. Adam biraz kararmış da olsa zincirden iyi kalite bir zırh giymişti. Giysileri, yer yer yıpranmış olsa da zengindi. Otuzlu yaşlarının sonlarında görünüyordu. Saçı gür ve siyahtı, çenesi sert, yapısı orantılıydı. Yabancı gözlerini açarak yolarkadaşlarına mahmur gözlerle baktı.</p>

  <p class="calibre6">"Arayanların tanrılarına şükürler olsun!" dedi boğuk bir sesle. "Arkadaşlarım... hepsi öldü mü?"</p>

  <p class="calibre6">"Sen önce kendini düşün," dedi Sturm sertçe. "Bize arkadaşlarının kim olduğunu söyle... insan mıydılar, hobgoblin mi?"</p>

  <p class="calibre6">"İnsanlar... ejderha-adamlarla savaşanlar." Adam gözleri fal taşı gibi açılarak sustu. "Gilthanas?"</p>

  <p class="calibre6">"Eben," dedi Gilthanas sakin bir hayretle. "Koyaktaki dövüşten nasıl oldu da kurtuldun?"</p>

  <p class="calibre6">"Peki ama sen nasıl kurtuldun?" Eben ismindeki adam ayağa kalkmaya yeltendi. Tam Caramon ona yardım etmek için elini uzatmıştı ki aninden Eben bir şeyi işaret etti. "Dikkat! Ejde..."</p>

  <p class="calibre6">Caramon, bir homurtuyla geri düşen Eben'i bırakarak hemen arkasına döndü. Diğerleri, silahlarını çekmiş on iki ejderanın açıklık alanın kenarında durduklarını gördü.</p>

  <p class="calibre6">"Bu topraklardaki bütün yabancılar sorgulanmak için Ejderha Yüceefendisi'ne gideceklerdir," diye seslendi biri. "Paşa paşa bizimle gelmenizi emrediyoruz."</p>

  <p class="calibre6">"Hani kimse Sla-Mori'ye giden yolu bilmeyecekti," diye fısıldadı Sturm, Tanis'e; Gilthanas'a anlamlı anlamlı bakarak. "Yani elfe göre demek istiyorum."</p>

  <p class="calibre6">"Biz Hükümdar Verminaard'dan emir almıyoruz!" diye bağırdı Tanis, Sturm'e kulak asmayarak.</p>

  <p class="calibre6">"Yakında alırsınız," dedi ejderan ve kolunu salladı. Yaratıklar saldırmak için harekete geçti.</p>

  <p class="calibre6">Ormanın kenarında durmakta olan Fizban torbasından bir şey çekip çıkartı ve birkaç söz mırıldanmaya başladı.</p>

  <p class="calibre6">"Ateştopu olmaz!" diye tısladı Raistlin yaşlı adamın kolunu tutarak. "Oradaki herkesi yakıp kül edeceksin!"</p>

  <p class="calibre6">"Ya, öyle mi? Galiba haklısın," Yaşlı büyücü hayal kırıklığıyla içini çekti; sonra yüzü aydınlanıverdi. "Dur bir dakika - galiba başka bir şeyim daha var."</p>

  <p class="calibre6">"Sen burada kal, gizlen yeter!" diye emretti Raistlin. "Ben kardeşimin yanına gideceğim."</p>

  <p class="calibre6">"Şimdi, şu ağ büyüsü nasıldı?" diye düşünmeye başladı yaşlı adam. Yeni kılıcını çekmiş hazır bekleyen Tika korku ve heyecanla tir tir titriyordu. Ejderanlardan biri ona doğru atıldı; Tika kılıcını savurdu. Kılıç ejderanın bir mil, Caramon'un kafasının ise birkaç santim ötesinden geçti. Tika'yı arkasına çeken Caramon, ejderanı kılıcının kabzasıyla yere serdi. Daha ayağa kalkamadan, boynunu kırarak gırtlağına bastı.</p>

  <p class="calibre6">"Benim arkamda dur," dedi Tika'ya, sonra gözü kızın hâlâ hiddetle savurduğu kılıca gitti. "Bir daha düşündüm de," diye düzeltti sinirle, "yaşlı adam ve Altınay'la birlikte o ağaçların oraya koş. Aferin güzel kızıma."</p>

  <p class="calibre6">"Gitmeyeceğim!" dedi Tika kızarak. "Ben ona gösteririm," diye mırıldandı, terleyen elleri kılıcın kabzasından kaydı. İki ejderan daha Caramon'a saldırdı ama artık kardeşi arkasındaydı - büyü ve çeliği birleştiren ikisi düşmanlarını yok etti. Tika sadece ayak altında olduğunu biliyordu ve ejderanlardan çok Raistlin'in hiddetinden korkuyordu. Onun yardımına ihtiyacı olan biri var mı diye etrafına bakındı. Sturm ile Tanis yan yana dövüşüyorlardı. Hoopakı yere sağlamca saplanmış olan Tasslehoff açık alanı öldürücü, vızır vızır bir taş yağmuruna tutarken Gilthanas, Flint ile uygunsuz bir çift oluşturmuştu. Altınay ağaçların altında durmuştu, Nehiryeli de onun yakınında duruyordu. Yaşlı büyücü bir büyü kitabı çıkartmış sayfalarını karıştırıyordu.</p>

  <p class="calibre6">"Ağ... ağ... nasıldı şimdi o?" diye mırıldandı. "Haaayytttttt!" Arkasından gelen bir nara neredeyse Tika'nın dilini yutmasına neden olacaktı. Korkunç bir kahkahayla gülen bir ejderan ona doğru havalanmışken hızla dönen kız kılıcını elinden düşürdü. Paniğe kapılan Tika kalkanını iki eliyle tutarak ejderanın iğrenç, sürüngen yüzüne vurdu. Darbe neredeyse kalkanı kızın elinden söküp almıştı ama yaratığı bayıltarak sırt üstü düşürmüştü. Kılıcını alan Tika, tiksintiyle yüzünü buruşturarak yaratığı tam kalbinden şişledi. Ceset, kızın kılıcını hapsederek derhal taşlaştı. Tika bütün gücüyle kılıcına asıldı ama kılıç orada sıkışıp kalmıştı. "Tika, solunda!" diye bağırdı Tasslehoff tiz bir sesle. Tökezleyerek dönen Tika başka bir ejderan gördü. Kalkanını savurarak ejderanın bıçak hamlesini durdurdu. Sonra, dehşetten kaynaklanan bir güçle yaratığa kalkanıyla tekrar ve tekrar vurdu; tek bildiği onu öldürmesi gerektiğiydi. Kolunda bir el hissedinceye kadar hızla vurmaya devam etti. Elinde kanlar içinde kalmış kalkanı hazır, savrulurcasına dönünce karşısında Caramon'u gördü.</p>

  <p class="calibre6">"Tamam!" dedi koca savaşçı onu yatıştırırcasına. "Geçti Tika. Hepsi öldü. Çok iyi becerdin, çok iyi."</p>

  <p class="calibre6">Tika gözlerini kırpıştırdı. Bir an için savaşçıyı tanıyamadı. Sonra, titreyerek kalkanını indirdi.</p>

  <p class="calibre6">"Kılıç konusunda pek iyi değildim," dedi o korkunç yaratığın üzerine saldırışının hatırası ve korkusuna bir tepki olarak titremeye başlayarak.</p>

  <p class="calibre6">Caramon onun titremeye başladığını gördü. Uzanıp terle nemlenmiş kızıl buklelerini okşayarak ona sarıldı.</p>

  <p class="calibre6">"Görmüş olduğum birçok erkekten -deneyimli savaşçılardan- daha cesurdun," dedi koca adam derinden gelen bir sesle.</p>

  <p class="calibre6">Tika, Caramon'un gözlerinin içine baktı. Korkusu eridi gitti, yerini övünce bıraktı. Caramon'a yaslandı. Adamın sert kaslarının hissi, deriyle karışmış ter kokusu heyecanını artırdı. Tika kollarını adamın boynuna dolayarak onu öyle büyük bir şiddetle öptü ki dişleri adamın dudağına battı. Kızın ağzına kan tadı geldi.</p>

  <p class="calibre6">Şaşırıp kalan Caramon, kızın dudaklarının yumuşaklığına tezat bir sızı duymuş, her yanını bir arzudur kaplamıştı. Bu kadını, bütün kadınlardan daha çok arzuluyordu - ve hayatında birçok kadın olmuştu. Nerede olduğunu, etrafında kimlerin bulunduğunu unutuverdi. Aklı da, kanı da tutuşmuştu ve arzusunun ıstırabıyla her yanı sızlıyordu. Tika'yı göğsüne yapıştırarak sarıldı ve hırpalayan bir şiddetle kızı öptü.</p>

  <p class="calibre6">Adamın onu kucaklayışının verdiği acı Tika'ya çok tatlı gelmişti. Bu acının artıp her yanını kaplamasını arzuladı; ama aynı zamanda birdenbire buz kesilerek korkuyla doldu. Diğer barmen kızların anlattıkları, erkek ile kadın arasında olan o korkunç ve harika şeylerle ilgili hikayeleri hatırlayarak paniğe kapılmaya başladı.</p>

  <p class="calibre6">Caramon kendini tamamen kaybetmişti. Onu ormana taşıma düşüncesiyle Tika'yı kollarına almıştı ki omzunda bildik, soğuk bir el hissetti.</p>

  <p class="calibre6">Koca adam kardeşine baktı; nefesi kesilerek kendine geldi. Kibarca Tika'yı yere bıraktı. Başı dönen ve yönünü şaşırmış olan Tika gözlerini açtığında Raistlin'in kardeşinin yanında durmuş onu garip, pırıltılı bir ifadeyle süzdüğünü gördü.</p>

  <p class="calibre6">Tika'nın yüzü yanıyordu. Geriledi, ejderanın cesetine takıldı, sonra kalkanını alarak koşturmaya başladı.</p>

  <p class="calibre6">Caramon yutkundu, boğazını temizledi ve bir şeyler söylemeye başladı ama Raistlin ona tiksintiyle bakmakla yetinerek Fizban'ın yanına gitti. Yeni doğmuş bir sıpa gibi titreyen Caramon, içi titreyerek bir ah ettikten sonra Eben ile konuşan Sturm, Tanis ve Gilthanas'ın yanına doğru ilerledi.</p>

  <p class="calibre6">"Yo, ben iyiyim," diye garanti verdi adam onlara. "O yaratıkları görünce kendimi biraz kötü hissettim o kadar. Gerçekten aranızda bir ermiş mi var? Bu harika bir şey ama onun şifa verme hünerlerini benim üzerimde boşa harcamayın. Biraz çizik var o kadar. Bu benimkinden çok onların kanı. Arkadaşlarımla birlikte bu ejderanları izliyorduk ki en aşağı kırk hobgoblinin saldırısına uğradık."</p>

  <p class="calibre6">"Ve olanları anlatacak bir sen varsın hayatta," dedi Gilthanas.</p>

  <p class="calibre6">"Evet," diye cevap verdi Eben, elfin kuşku dolu bakışlarına cevaben. "Ben usta bir silahşörüm - senin de bildiğin gibi. Bunları ben öldürdüm" -etrafında yatan altı hobgoblini işaret etti- "sonra kabarık sayıları karşısında düştüm. Diğerleri beni öldü zannedip gitmiş olmalı. Ama benim kahramanlıklarım hakkında bu kadar konuşmak yeter. Sizler de kılıçlarınızı çok iyi kullanıyorsunuz. Ne tarafa gidiyorsunuz?"</p>

  <p class="calibre6">"Gittiğimiz yerin adı Sla-..." diye başladı Caramon ama Gilthanas onun sözünü kesti.</p>

  <p class="calibre6">"Bizim yolculuğumuz gizli," dedi Gilthanas. Sonra öylesine bir ekledi.</p>

  <p class="calibre6">"Usta bir kılıçkullanıcısı işimize yarayabilir."</p>

  <p class="calibre6">"Ejderanlarla savaştığınız sürece, sizin savaşınız benim savaşım demektir," dedi Eben neşeyle. Torbasını bir hobgoblinin cesedinin altından çekerek omzuna attı.</p>

  <p class="calibre6">"Benim adım Eben Taşkıran. Kapıyolu'ndan geliyorum. Belki ailemin adını duymuşsunuzdur," dedi. "Batı tarafında en güzel malikânelerden birine sahiptik..."</p>

  <p class="calibre6">"Tamam işte!" diye bağırdı Fizban. "Hatırladım!"</p>

  <p class="calibre6">Aniden her yer, havada uçuşan yapışkan örümcek ağları ile dolmuştu.</p>

  <p class="calibre6">Güneş kavuşurken grup, yüksek dağ zirveleriyle çevrili açık bir alana varmıştı. Aşağıdaki toprakların hakimiyeti konusunda dağlara kafa tutan, dağlar arasındaki geçidi koruyan koca kale, Pax Tharkas diye biliniyordu.</p>

  <p class="calibre6">Yolarkadaşları kaleye korku dolu bir sessizlikle baktılar.</p>

  <p class="calibre6">Gökyüzüne doğru süzülen ikiz masif kulenin karşısında Tika'nın gözleri yerinden uğradı. "Hayatımda hiç bu kadar büyük bir şey görmemiştim! Kim inşa etti bunu? Çok güçlü insanlar olsa gerek."</p>

  <p class="calibre6">"İnsan değillerdi," dedi Flint hüzünle. Pax Tharkas'a dalgın dalgın bakan cücenin sakalı titredi. "Bunu birlikte çalışan elfler ile cüceler yapmıştı. Bir zamanlar, çok önceleri, her yerde barış varken."</p>

  <p class="calibre6">"Cüce doğru söylüyor," dedi Gilthanas. "Çok yıllar önce Kith-Kanan babasının kalbini kırarak kadim yuvası Silvanesti'den ayrılmıştı. Halkıyla birlikte, Ergoth İmparatoru tarafından, Soykıyımı Savaşlar'ını bitiren Kılıçkabzası Parşömeni'ne göre onlara verilen bu güzel ormanlara gelmişti. Elfler Qualinesti'de Kith-Kanan'ın ölümünden beri barış içinde yaşamıştır. Fakat onun en büyük başarısı Pax Tharkas'ın inşası olmuştu. Elf ve cücelerin krallıkları arasında duran yapı, o zamandan sonra Krynn üzerinden silinen dostluk ruhuyla yapılmıştı. Şimdi bunu, kudretli bir savaş makinesi halinde bir tabya olarak görmek beni hüzünlendiriyor."</p>

  <p class="calibre6">Daha Gilthanas konuşmasını sürdürürken yolarkadaşları Pax Tharkas'ın önündeki kocaman kapının ardına kadar açıldığını gördüler. Bir ordu -ejderanlar, hobgoblinler ve goblinlerin uzun safları- ovalara doğru yürüyüşe geçti. Üflenen boruların sesleri dağların tepelerinden geri yankılandı. Onları yukarıdan büyük kırmızı bir ejderha seyrediyordu. Yolarkadaşları çalıların ve ağaçların arasına saklandılar. Ejderha onları göremeyecek kadar uzakta olduğu halde, bu mesafeden bile ejderha korkusu her yanlarını sarmıştı.</p>

  <p class="calibre6">"Qualinesti'ye doğru gidiyorlar," dedi Gilthanas, sesi titreyerek. "İçeriye girip tutsakları serbest bırakmamız gerek. O zaman</p>

  <p class="calibre6">Verminaard orduyu geri çağırmak zorunda kalır."</p>

  <p class="calibre6">"Pax Tharkas'a mı gireceksiniz!" Eben'in nefesi kesilmişti.</p>

  <p class="calibre6">"Evet," diye cevap verdi Gilthanas gönülsüzce, belli ki bu kadar konuşmuş olmaktan memnun değildi.</p>

  <p class="calibre6">"Uf be!" Eben içinde tuttuğu nefesini saldı. "Gerçekten cesursunuz, söyleyeyim. Demek öyle - peki içeriye nasıl gireceğiz? Ordu gidinceye kadar bekleyecek miyiz? Büyük bir ihtimalle ön kapıda birkaç nöbetçi bırakırlar. Onlarla kolayca başa çıkabiliriz, değil mi koca adam?" Caramon'u dirseğiyle dürttü.</p>

  <p class="calibre6">"Elbette," diye sırıttı Caramon.</p>

  <p class="calibre6">"Planımız bu değil," dedi Gilthanas soğuk bir edayla. Elf, azalmakta olan ışıkta ancak seçilebilen, dağlara doğru uzanan dar bir vadiyi işaret etti. "Bizim yolumuz oradan. Gecenin örtüsü altında geçeceğiz."</p>

  <p class="calibre6">Ayağa kalkarak yürümeye başladı. Tanis ona yetişmek için aceleyle ilerledi. "Bu Eben hakkında ne biliyorsun?" diye sordu yarımelf elfçe, Tika ile çene çalan adama doğru bakarak.</p>

  <p class="calibre6">Gilthanas omuzlarını silkti. "Bizimle birlikte koyakta savaşan adamlarla birlikteydi. Hayatta kalanlar Solace'a götürülmüş ve orada ölmüştü. Demek ki kaçmış. Sonuç olarak ben de kaçabildim," dedi Gilthanas yan gözle Tanis'e bakarak. "Babası ve ondan önce onun babasının zengin birer tacir olduğu Kapıyolu'ndan geliyor. Bizi işitemeyeceği bir yere gittiğinde diğerleri ailesinin bütün parasını kaybettiğini ve o gün, bugündür hayatını kılıcıyla kazandığını söylediler."</p>

  <p class="calibre6">"Ben de bu kadarını tahmin etmiştim zaten," dedi Tanis. "Giysileri zengin giysiler ama daha güzel günleri olduğu belli. Onu yanımıza almakla iyi bir karar verdin."&nbsp;</p>

  <p class="calibre6">"Onu geride bırakmayı göze alamazdım," diye cevap verdi Gilthanas ciddiyetle. "İçimizden birinin gözünü ondan ayırmaması gerek."</p>

  <p class="calibre6">"Evet." Tanis sessizleşti.</p>

  <p class="calibre6">"Ve benim üzerimden de ayırmamanız gerektiğini düşünüyorsun," dedi Gilthanas gergin bir sesle. "Diğerlerinin ne söylediklerini biliyorum - özellikle de şövalyenin. Ama sana yemin ederim ki Tanis ben bir hain değilim! Tek bir şey istiyorum!" Elfin gözleri solan ışıkta alev alev yandı. "Ben Verminaard'ı yok etmek istiyorum. Ejderha halkımı yok ederken onu görmeliydin! Kendi yaşamımı seve seve feda ederdim..." Gilthanas aniden durdu.</p>

  <p class="calibre6">"Ve yanı sıra bizim yaşamlarımızı da mı?" diye sordu Tanis.</p>

  <p class="calibre6">Gilthanas onunla yüzleşmek için döndüğünde badem biçimli gözleri Tanis'e içten duygularla bakıyordu. "Eğer merak ediyorsan Tanis, senin yaşamının benim için anlamı..." Parmaklarını şıklattı. "Ama halkımın yaşamı benim için her şeydir. Bütün umursadığım bu." Sturm onlara yetişirken ilerlemeye devam etti.</p>

  <p class="calibre6">"Tanis," dedi Sturm. "Yaşlı adam haklı. İzleniyoruz."</p>
</body>
</html>
