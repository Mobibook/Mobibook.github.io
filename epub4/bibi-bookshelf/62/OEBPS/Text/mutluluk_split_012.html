<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_10"><span class="idebold">AŞK</span></h1>

  <p class="h2baslik"><span class="idebold">Bir Avcının Anı Defterinden<br class="chapter" />
  İki Üç Sayfa</span></p>

  <p class="normal">Az önce gazetede bir aşk faciası okudum: Erkek kadını öldürmüş, sonra da kendi canına kıymış. Öldürmeyi göze aldığına göre bu kadını gerçekten seviyormuş demek. Ölen kim? Öldüren kim? Bunlar hiç ilgilendirmedi beni; sadece aşkları önemli göründü bana bu talihsiz çiftin. Beni içten etkilediği, düşündürdüğü ve biraz da şaşırttığı için değil, bana bir gençlik anımı, garip bir av anımı hatırlatması bakımından... Öyle bir anı ki, haç işareti gökyüzünde ilk Hıristiyanlara nasıl görünmüşse, aşk, bu faciada bana öyle görünmüştü.</p>

  <p class="normal">Ben ilkel insanın içgüdüleriyle doğdum. Yazmaya yetenekliyimdir, insanlarla birlikte olmaya bayılırım. Ava müthiş tutkunum: Kana bulanmış ay, kan bulaşığı kuştüyü ve kan bulaşığı kendi ellerim beni kendimden geçirircesine zevklendirir.</p>

  <p class="normal">O yıl sonbaharda soğuklar birden bastırmıştı. Amcamın oğlu Karl, de Rouville beni gündoğumunda bataklıkta ördek avlamaya çağırdı.</p>

  <p class="normal">Kırk yaşlarında kızıl saçlı, kızıl sakallı, güçlü kuvvetli bir adamdı bu Karl; köy kibarı; yani yarı yarıya medenileşmiş hayvan; bununla beraber son derece neşeli oğlandı; eskilerin ‘şen şakrak’ dedikleri tipten. Sevimli kafası kusurlarını örter, onu sempatik gösterirdi. Ortasından ufak akarsu geçen bir vadide yarı şato yarı çiftlik, köhne, geniş bir evde oturuyordu.</p>

  <p class="normal">Vadinin tepeleri, sağlı sollu ormanlarla örtülüydü. Bu ortaçağ ormanları görkemli ağaçlarla doluydu; nice yüzyıllar görmüş ağaçlar ki, doğanın başlangıcıyla beraber varolmuş sanılırdı. Bu ormanlarda, yılın her mevsimi en seçkin av kuşlarını bulmak ve vurmak mümkündü. Kalabalık şehirlerimizin semtine uğramadan geçen göçmen kuşlar bile, bu dallar ve ağaçlar ülkesinde uzun zaman öncesinden belki bize bir sığınak, bir köşe kalmıştır umuduyla burada dinlenirlerdi.</p>

  <p class="normal">Vadi, çepeçevre arklarla sulanan geniş bir otlaktı. Daha uzakta kanallara ayrılan akarsu, geniş bir bataklık halinde vadiyi kaplıyordu. Ben ömrümde bu kadar bereketli bir av alanı görmedim. Karl bütün işini gücünü bu alanda görüyor, burasını bir avlanma parkı gibi kullanıyordu.</p>

  <p class="normal">Bataklığı sıkı sıkıya örten, onu hareketli, canlı ve dalgalı hale getiren bitmez tükenmez saz kalabalığı şurada burada dar alanlar oluşturuyordu. Uzun boylu, kuru kemikli sandalcıların ite kaka yürüttükleri yassı kayıklar, durgun suların üstünde sazlara, kamışlara sürüne sürüne ilerler, telaşlı telaşlı yüzen küçük balıkları ürkütüp kaçırırlar, kara tepeli yabantavuklarını suya dalmaya mecbur ederlerdi.</p>

  <p class="normal">Ben akarsuları çok, pek çok severim. Gerçi deniz daha büyük, daha hareketlidir, ama akarsuların güzelliği bambaşkadır. Akarsular, durmadan, dinlenmeden akıp geçip giderler. Bataklıklardaysa suda yaşayan hayvanların esrarengiz hayatının tümü çalkalanır. Bataklıklar, yeryüzünde başlı başına bir dünyadır; bataklıkların değişen bir hayatı, hiç değişmeyen sakinleri, geçici yaratıkları, kendilerine özgü sesleri, kıpırdanışları, gürültüleri ve tılsımları vardır. Bataklık ve sulak bir alan kadar, insana heyecan, korku ve hatta dehşet veren başka bir yer var mıdır yeryüzünde? Bu korku ve dehşet nereden gelir? Kımıldayan saz dalgaları mı, bu dalgalarda uçuşan garip ateşler mi, kamışların üstünde sürüklenen ve ölülerin kefenlerine benzeyen garip buharlar mı, yoksa, zaman zaman top seslerinden ve gök gürültülerinden çok, insana korku salan –bu öylesine hafif, öylesine hoş, öylesine içine girilmez ve anlaşılamaz– su şıpırtıları mı, bu bataklıkları ve rüya gibi alanları bilinmez ve tehlikeli tılsımlar saklayan alanlar haline getiriyor?</p>

  <p class="normal">Hayır, daha başka bir şey, daha değişik, daha derin, daha koyu bir tılsım, belki de hayatın yaradılış sırrı bu kalın sislerin içinde gizlendiği için. Gerçekten de bu hareketsiz, çamurlu bataklık sularında, ıslak toprağın ağır rutubeti içinde güneşin ısısıyla ilk hayat tohumu kımıldamış, titremiş ve açılmış değil midir?</p>

  <p class="normal">Bir akşam vakti kuzenimin evine gittim. Taşları çatlatacak şiddette bir don, ortalığı kasıp kavuruyordu.</p>

  <p class="normal">Akşam yemeğini büyük salonda yedik. Salonun duvarları, büfeleri, tavanları baştan aşağı ağaç dallarına gerilmiş, çivilerle tutturulmuş, kanatları gergin, içleri saman dolu, türlü türlü acayip kuşlarla kaplıydı: Atmacalar, balıkçıllar, baykuşlar, çobanaldatan kuşları, aladoğanlar, şahinler, akbabalar, vb. Kuzenim, fok derisi kıyafetiyle soğuk ülkelerin garip hayvanlarından birine benziyordu. Bana o gece için yapılan av hazırlıkları hakkında bilgi verdi:</p>

  <p class="normal">Sabahın saat üç buçuğunda ayakta olmalıymışız; bize ayrılan pusu yerine ancak bir saatte varabilirmişiz. Şafaktan az önce korkunç bir rüzgâr esmeye başlarmış; bu rüzgâr insanın cildini testere gibi yırtar, kılıç gibi keser, zehirli iğne gibi deler, ateş gibi yakarmış; bu rüzgârdan bizi biraz olsun korumak için, pusu kurulan yerin yakınında buzdan bir kulübe inşa edilmiş.</p>

  <p class="normal">Karl ellerini ovuşturarak konuşuyordu:</p>

  <p class="normal">“Ben ömrümde böyle sert don görmedim: Akşamın henüz altısı, soğuk, sıfırın altında on iki.”</p>

  <p class="normal">Yemeği yer yemez kendimi yatağa attım, ocakta yanan büyük ateşe karşı hayallere daldım. Uyumuşum.</p>

  <p class="normal">Saat üçte uyandırdılar. Hemen koyun derisinden kalın av kürkümü giydim ve bir ayı postuna bürünmüş olan kuzenimin yanına gittim.</p>

  <p class="normal">Üst üste iki fincan sıcak kahve içtik, ardından da ikişer kadeh nefis şampanya yuvarladık; sonra bir rehberin öncülüğünde, Plongeon ve Pierrot adındaki köpeklerimizi alarak yola koyulduk.</p>

  <p class="normal">Daha ilk adımda soğuğun iliklerime kadar işlediğini hissettim. Toprağın ölü hale geldiği gecelerden biriydi bu. Donmuş hava, neredeyse avuçlanabilecek kadar sertti; en hafif bir rüzgâr yoktu; her şey kaskatı kesilmişti. Soğuk, insanın içine işliyor, ısırıyor, kurutuyor, ağaçları, bitkileri, böcekleri, küçük kuşları öldürüyordu: Bu zavallıcıklar, tünedikleri dallardan pıtır pıtır sert toprağa düşüyor ve hemen, düştükleri toprak kadar sertleşiyorlardı.</p>

  <p class="normal">Son yuvarlağını yitiren ay, ufka sarkmış, iyiden iyiye solmuştu. Öylesine zayıf, öylesine halsizdi ki, kıpırdayacak hali kalmamıştı. O da soğuktan donmuş gibi, adeta sert havanın etkisi altında felç olmuşçasına hareketsiz duruyor, yeryüzüne hüzünlü, kuru bir ışık gönderiyordu: Her son yuvarlakta bize gönderdiği solgun, ölgün ışığını.</p>

  <p class="normal">Biz, tüfekler koltukta, eller cepte, eğilmiş, avcı adımıyla yürüyoruz. Buz tutmuş suyun üstünde kaymamak için çizmelerimizi yünlerle sardıktan sonra hiç gürültü çıkarmadan ilerliyoruz. Köpeklerimizin, ağızlarından beyaz soluklar püskürüyor.</p>

  <p class="normal">Kısa zamanda bataklığın kıyısına vardık ve bodur saz ormanı boyunca uzanan bir yola saptık.</p>

  <p class="normal">Dirseklerimiz kamışlara sürünüyor, ardımızda hafif bir hışırtı bırakıyoruz. İçimde, bataklıkların, o ana kadar bana yabancı kalmış güçlü heyecanını duyuyorum. Bir yol dönemecinde, birdenbire karşımıza bizim için inşa edilmiş sığınak çıkıyor. Kulübeye giriyoruz.</p>

  <p class="normal">Karl:</p>

  <p class="normal">“Göçmen kuşların uyanmasını bekleyeceğiz,” dedi, “daha bir saate yakın vaktimiz var.”</p>

  <p class="normal">Battaniyeme sarılarak sırtüstü uzandım, bir taraftan ısınmaya çalışıyor, diğer taraftan, bu belli belirsiz şeffaf kutup evinin duvarlarının arasından acayip bir şekil alan Ay’ı seyrediyordum.</p>

  <p class="normal">Donmuş bataklığın keskin soğuğu, kulübenin duvarlarının soğuğu, gökten yere inen bu parçalayıcı soğukla birleşerek içime işlemişti: Başladım acı acı öksürmeye.</p>

  <p class="normal">Karl telaşlandı:</p>

  <p class="normal">“Bugün fazla bir şey vurmasak da hiç önemi yok; ama senin üşütüp zatürree olmana dayanamam,” dedi.</p>

  <p class="normal">Adamlarına, hemen saz toplayıp getirmelerini emretti. Sazlar toplanıp getirildi ve büyük bir ateş yakıldı. Dumanın çıkması için kulübenin tepesinde bir delik açılmıştı. Alevler, kristal parıltısı veren buzdan bölmelere vurunca kulübede bir buğulanma oldu ve duvarlar hafiften terledi. Karl dışarıdan bağırıyordu:</p>

  <p class="normal">“Gel de manzarayı gör kuzen!”</p>

  <p class="normal">Dışarıya çıkıp baktım; az daha küçük dilimi yutacaktım: Kulübemiz, donmuş bataklıktan fırlamış, göbeği ateşten dev bir elmasa benziyor; köpeklerimizin gölgeleri bu elmas muhafaza içinde fantastik iki hayal gibi kımıldıyordu.</p>

  <p class="normal">Birdenbire başımızın üstünden çığlığa benzer acayip bir ses yükseldi: Kaybolmuş meçhul dünyalardan gelen serseri bir kuş sesi. Anlaşılan sığınağımızın ateş parıltısı vahşi kuşları uyandırmaya başlamıştı.</p>

  <p class="normal">Bu donmuş, bu ölü, bu sessiz dünyada, tepemizden uçan bu hayat belirtisi kadar beni etkilemiş, bana heyecan vermiş olan başka bir şey hatırlamıyorum. Kış günlerinin sabah aydınlığında bir kuşun kanatlarında sürüklenip giden bu çığlık, bana dünyanın bir iç çekişi gibi geldi o anda.</p>

  <p class="normal">Karl:</p>

  <p class="normal">“Ateşi söndürün,” dedi, “şafak söküyor.”</p>

  <p class="normal">Gerçekten de gökyüzü solmaya başlamıştı. Ördek sürüleri, hareketli siyah benekler halinde süratle tepemizden geçiyor, bir görünüp bir kayboluyordu.</p>

  <p class="normal">Bir parıltı, alacakaranlığı yırttı: Karl tüfeğini ateşlemişti. Köpekler ileriye atıldılar. Ben de Karl’ın yaptığını tekrarladım.</p>

  <p class="normal">Pierrot ve Plongeon sevinç havlamalarıyla sağa sola seğirtiyor, topladıkları avları bize getiriyorlardı. Sıcak kana bulanmış kuşlar yüzümüze bakıyor gibiydiler.</p>

  <p class="normal">Gün iyice ağarmaya başlamıştı. Mavi ve parlak bir güneş, vadinin derinliğinden fışkırıyordu. Artık dönmeyi düşündüğümüz sırada, birdenbire boyunları dimdik uzanmış, kanatları alabildiğine gergin bir çift kuş, başımızın üstünden kaydı. Ateş ettim. Biri ayaklarımın ucuna düştü. Gümüş karınlı bir bağırtlak kuşuydu<sup class="calibre2"><a href="../Text/mutluluk_split_028.html#footnote-7235-11" id="footnote-7235-11-backlink">[11]</a></sup> bu. O vurulup düşünce tepemizde bir çığlık koptu: Sağ kalan öteki kuşun çığlığı. Bir inilti gibi kısa kısa, kesik kesik tekrarlandı bu yürek paralayıcı ses. Elimde tuttuğum ölü arkadaşına bakarak mavi gökte deli gibi dönüyordu.</p>

  <p class="normal">Karl, diz çökmüş, eli tetikte onu izliyor, biraz daha yaklaşmasını bekliyordu:</p>

  <p class="normal">“Dişisini öldürdün, artık kaçamaz,” dedi.</p>

  <p class="normal">Gerçekten de kaçmıyordu: Durmadan dönüyor, dönüyor, sanki tepemizde ağlıyordu.</p>

  <p class="normal">Eşini kaybetmiş bu zavallı hayvanın, bir sitem gibi bize fırlattığı kederli feryadını, acı inlemelerini hâlâ unutamam.</p>

  <p class="normal">Bazen tüfeğin tehdidiyle biraz uzaklaşıyor, yoluna devam edecek gibi oluyor, sonra tekrar dönüp eşini aramaya koyuluyordu.</p>

  <p class="normal">Karl:</p>

  <p class="normal">“Dişiyi yere bırak,” dedi, “hemen gelir.”</p>

  <p class="normal">Elimdeki kanlı kuşu yavaşça toprağa bıraktım. Gerçekten de yaklaşıyordu. Dişisinin aşkıyla deliye dönen erkek kuş artık tehlikeden korkmuyor, çok alçaktan uçarak benim öldürdüğüm kuşun çevresinde pervane kesiliyordu.</p>

  <p class="normal">Karl:</p>

  <p class="normal">“Onun daha fazla acı çekmesine izin vermemeliyiz,” dedi ve nişan alıp ateş etti.</p>

  <p class="normal">Havada asılı duran ipliğin kopması gibi bir şey oldu: İpliğe bağlı siyah bir cisim sazlıklar arasına düştü. Pierrot, onu ağzında tutarak bana getirdi.</p>

  <p class="normal">Her ikisini av çantama yerleştirdim ve hemen o gün Paris’in yolunu tuttum.</p>

  <p class="normal"><span class="ideitalik">7 Aralık 1886</span></p>
</body>
</html>
