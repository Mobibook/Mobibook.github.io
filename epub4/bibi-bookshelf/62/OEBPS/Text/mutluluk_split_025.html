<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_23"><span class="idebold">II</span></h2>

  <p class="normal">Odasına kapanmış olan Kontes de Mascaret, infaz vaktine hazırlanan bir ölüm mahkûmu gibi yemek saatini bekliyordu. Kocası ne yapacaktı? Acaba eve dönmüş müydü? Her türlü kabalığı yapmaya alışkın bir zorba olan, her türlü taşkınlığı yapan bu adam, acaba ne tasarlıyor, neye hazırlanıyor, neye karar vermiş bulunuyordu? Konağın içinde çıt çıkmıyordu ve kontes, her an, duvar saatinin akreple yelkovanına bakıyordu. Oda hizmetçisi, akşam yemeği hazırlığı için gelmiş ve sonra çekilip gitmişti.</p>

  <p class="normal">Saat sekizi çaldı ve hemen arkasından odanın kapısı iki kez vuruldu.</p>

  <p class="normal">“Girin.”</p>

  <p class="normal">Uşak göründü ve:</p>

  <p class="normal">“Sofra hazır, Sayın kontes,” dedi.</p>

  <p class="normal">“Kont geldi mi?”</p>

  <p class="normal">“Evet efendim, sayın kont, yemek salonundalar.”</p>

  <p class="normal">Kadın birkaç saniye durakladı, hazırlanmakta olan dramı önceden sezinliyordu, bir süre önce satın aldığı küçük bir tabancayı yanına almayı düşündü. Ama bütün çocukların orada olacağını düşündüğünden yanına hiçbir şey almadı.</p>

  <p class="normal">Salona girdiğinde, kocasının her zaman oturduğu yerin yakınında ayakta beklemekte olduğunu gördü. Birbirlerini hafifçe selamladılar; sofraya oturdular ve bundan sonra, çocuklar da, sırayla yerlerini aldılar. Üç oğul, bakıcıları rahip Marin’le birlikte annenin sağ tarafında, üç kız ise, İngiliz bakıcıları Bayan Smith’le beraber sol tarafta oturuyorlardı. Henüz üç aylık olan son çocuk ise, sütnine ile birlikte odasında yalnızdı.</p>

  <p class="normal">Hepsi de kumral ve en büyüğü on yaşında olan üç kız, mavi elbiseleri, küçük beyaz dantelli süsleriyle, gayet hoş bebekleri andırıyorlardı. En küçüğü henüz üç yaşında yoktu. Hepsi de güzel olan bu kızların, gelecekte anneleri gibi güzel olacağı belliydi.</p>

  <p class="normal">İkisi kumral ve biri esmer olan en büyüğü dokuz yaşındaki üç oğul ise, uzun boylu, geniş omuzlu ve sağlam yapılı erkekler olarak yetişeceklerini şimdiden belli ediyorlardı. Bütün aile, aynı kandanmış gibi, canlı ve sağlıklı görünüyordu.</p>

  <p class="normal">Papaz, her zamanki gibi, duasını etti. Davetli biri olmadığı zaman bu dua yapılıyordu; çünkü, misafir olduğu zaman, çocuklar sofraya alınmıyorlardı.</p>

  <p class="normal">Yemeğe başlanmıştı.</p>

  <p class="normal">Kontes, daha önceden pek kestiremediği bir heyecanın baskısı altında, gözlerini önüne dikmiş duruyor; kont ise, müthiş bir sıkıntının şaşkınlığı içinde dalgın gözleriyle, bir yüzden diğer bir yüze, kâh üç erkek çocuğa, kâh üç kıza bakarak onları inceliyordu. Bardağını hızla masaya koyarken kırdı ve kırmızı şarap örtünün üzerine döküldü. Bu küçük kazanın hafif gürültüsü, kontesi sandalyesinden sıçrattı. İlk kez birbirlerinin yüzlerine baktılar. O andan itibaren, zaman zaman, ister istemez, gözlerin her karşılaşmasında sarsılan vücutlarının ve kalplerinin bütün kasılmasına rağmen, gözlerini bir top namlusu gibi birbirlerine çevirmekten geri kalmadılar.</p>

  <p class="normal">Papaz, nedeninin ne olduğunu anlayamadığı sıkıcı bir durum olduğunu hissederek, konuşacak bir konu bulmayı düşündü. Birtakım konuları birer birer denediyse de, bu çabası bir sonuç vermedi, aklına bir şey gelmiyor, bir konu bulamıyordu.</p>

  <p class="normal">Kontes, kadınlık zarafetiyle, papaza iki üç kez cevap vermeye çalıştı. Ama, kafasının karışıklığı içinde konuşacak kelimeleri bulamıyor ve sesi, yalnız gümüş takımların ve tabakların birbirine temasından oluşan seslerin titrettiği büyük salonun sessizliği içinde onu hemen hemen korkutuyordu.</p>

  <p class="normal">Kocası, birdenbire, ileriye doğru eğilerek:</p>

  <p class="normal">“Bana söylemiş olduğunuz şeyin doğruluğuna şurada, çocuklarınızın önünde yemin eder misiniz?” dedi.</p>

  <p class="normal">Damarlarında birikmiş olan kin, kadını birdenbire ayağa kaldırdı. Bakışına nasıl cevap veriyorsa, bu soruya da aynı enerjiyle cevap vererek, sağ eli oğullarının alnına, sol eli de kızlarının alnına doğru olmak üzere, iki elini kaldırdı; sert, kesin, kararlı ve pervasız bir tavırla:</p>

  <p class="normal">“Çocuklarımın üzerine yemin ederim ki, söylediğim gerçektir,” dedi.</p>

  <p class="normal">Kont ayağa kalktı; peçetesini masanın üzerine fırlatarak öfkeli bir tavırla, sandalyesini duvara doğru itip geri döndü ve tek kelime söylemeden salondan çıktı.</p>

  <p class="normal">Ama kontes, o sırada, kazanmış olduğu ilk zaferinden sonra derin bir nefes alarak, sakin bir sesle:</p>

  <p class="normal">“Merak etmeyin, yavrularım,” dedi. “Babanızın büyük bir kederi var. Çok canı sıkılıyor. Birkaç gün bizimle birlikte olmayacak.”</p>

  <p class="normal">Bundan sonra papaz ve Bayan Smith’le konuştu; bütün çocuklarına müşfik, zarif ve küçük yürekleri okşayan bir annenin o tatlı sözlerini söyledi.</p>

  <p class="normal">Yemek bitince, bütün ev halkıyla oturma salonuna geçti. Büyük çocuklarla gevezelik etti; küçüklere masallar anlattı ve herkesin yatma zamanı gelince, çocukları uzun uzun öptü. Hepsini odalarına gönderdi ve kendisi de yalnız başına odasına girdi.</p>

  <p class="normal">Bekledi; çünkü kocasının geleceğinden şüphe etmiyordu. Bu sırada çocukları yanında olmadığı için, kendini nasıl koruyup, savunduysa, bir insan olarak kendini de savunmaya karar verdi ve dolu tabancasını elbisesinin cebine koyarak gizledi.</p>

  <p class="normal">Vakit ilerledikçe konağın bütün sesleri kesilmişti. Yalnız sokaktan geçen arabaların tekerlek gürültüleri işitiliyor ve bu sesler, ara sıra çoğalıp azalarak devam ediyordu.</p>

  <p class="normal">Kontes şimdi, hiçbir korkusu olmaksızın ve hemen hemen savaşı kazanmış birinin tavrıyla her şeye hazırlıklı olarak, enerjik ve sinirli bir halde bekliyor; zafer gururu duyuyordu; çünkü kocasını bütün zamanlarının, bütün hayatının bir işkencesine sokmuş bulunuyordu.</p>

  <p class="normal">Ama günün ilk aydınlığı perdelerin alt saçaklarından içeri sızarken, kont eve dönmemişti ve kontes şaşkınlıkla kapısını kilitledi ve daha emniyette olmak için sürgüyü sürdü; nihayet yatağına uzandı. Düşünceye dalarak, ne yapacağını bilemeyerek, gözleri açık bir halde kalakaldı.</p>

  <p class="normal">Çayını getirmiş olan oda hizmetçisi ona kocası tarafından gönderilmiş bir mektup uzattı. Oldukça uzun sürecek bir yolculuğa çıkacağını haber veriyor ve mektubun altında not olarak da, noterinin, bütün masrafları karşılayacak parayı sağlayacağını bildiriyordu.</p>
</body>
</html>
