<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_19"><span class="idebold">I</span></h2>

  <p class="normal">“O zamanlar yirmi beş yaşındaydım ve Normandiya kıyıları boyunca resim alıştırmaları yaparak vaktimi geçiriyordum.</p>

  <p class="normal">Doğa üzerinde araştırmalarda bulunup, resim yapmak bahanesiyle, çanta sırtta, handan hana başıboş bir şekilde dolaşmaya “resim öğrenciliği yapmak” diyorum. Tesadüflere bağlı olan bu serseri hayattan daha mükemmel bir şey olduğunu da düşünemiyordum. Hiçbir engel olmaksızın, kaygısız, işsiz ve hatta yarını bile düşünmeye gerek görmeden özgürce yaşamak... Keyfinizden başka bir kılavuza, gözlerinizden başka bir öğüt verene gereksinim duymadan, hoşlandığınız yolu tutup gidersiniz. Durursunuz, çünkü bir dere sizi çekmiştir; çünkü, bir hanın kapısının önünde kızarmış patateslerin kokusu burnunuza gelmiştir. Bazen, bir çiçeğin kokusu ya da bir handa çalışan bir kızın anlamlı ve ürkek bakışı size bu kararı verdirir. Bu köy güzellerine karşı kesinlikle ilgisiz kalamazsınız ve onları hor göremezsiniz. O kızların bir ruhları ve hisleri olduğu gibi, gergin yanakları ve taze dudakları da vardır. Onların sert ve kaba öpücükleri, ham bir meyve gibi kütür kütür ve lezzetlidir. Nereden gelirse gelsin, aşk onlar için her zaman değerlidir. Ortaya çıktığınız zaman çarpan bir kalp, ayrılıp gideceğiniz zaman da ağlayan gözler bulursunuz. Bütün bunlar, o kadar nadir, o kadar tatlı, o kadar değerlidir ki, bunları kesinlikle basit ve önemsiz görmemek gerekir.</p>

  <p class="normal">Ben, bahar çiçekleriyle dolu çukurlarda, ineklerin uyumakta olduğu ahırların arkasında ve günün sıcaklığı dolayısıyla ılıklığını hâlâ koruyan samanlıkların otları üzerinde verilmiş nice randevular bilirim. O kabalıkları içinde, güzel ve olgun kadınların verdiği ince zevklerden daha nazik olan o çekingen ve içten okşayışların anısını hâlâ içimde taşırım.</p>

  <p class="normal">Ama, bütün bu macera yarışlarında özellikle sevilen şey; kır hayatı, ormanlar, güneşin doğuşu, alacakaranlıklar ve mehtaplardır. Bütün bunlar, ressamlar için, yeryüzüyle birlikte yapılan balayı yolculuklarıdır. O uzun buluşma zamanlarında, insan doğayla baş başa yalnız kalmaktadır. Papatyalar ve gelincikler içinde, bir çayırda yatılır ve güneş ışığı altında gözler açıldığı zaman, uzakta, öğle vaktini haber veren sivri çan kulesi ile küçücük köye doğru bakılır.</p>

  <p class="normal">Saç gibi kıvrılmış narin, uzun ve hayat fışkıran otlar arasında, bir meşe ağacının dibindeki bir kaynak kenarında oturulur. Diz çökülür, kaynağın üzerine doğru eğilip, insanın bıyığını ve burnunu ıslatan o soğuk ve berrak sudan içilir. O su, sanki, dudak dudağa öpüşülüyormuş gibi, iç açıcı bir zevkle içilir. Bazen, bu güzel su yolları boyunca kuytu bir yere rastlandı mı, burada çırılçıplak sulara dalınır ve insan, haz verici bir okşama gibi, tepeden tırnağa kadar, bütün bedeninde hafif ve zevkli bir ürperme hisseder.</p>

  <p class="normal">Tepenin üzerinde neşe, küçük göl kenarında ise hüzün hissedilir ve güneşin, kanlı bulutların oluşturduğu bir okyanus içinde boğulduğu, derelerde kızıl yansımalar meydana getirdiği anlarda coşulur. Hele akşam olup da, ay gökyüzünde belirdi mi, gündüzün yakıcı aydınlığında akla gelmeyen her türlü garip şeyler düşünülür.</p>

  <p class="normal">Bu yıl geldiğimiz şu diyarda, yine böyle başıboş bir şekilde dolaşırken, bir akşam üzeri, Yport ile Étretat arasındaki falez<sup class="calibre2"><a href="../Text/mutluluk_split_028.html#footnote-7235-15" id="footnote-7235-15-backlink">[15]</a></sup> üstündeki küçük Benouville kasabasına vardım. Denize dimdik inen kayalardan oluşan çıkıntılarıyla bir duvar gibi düz olan yüksek kıyıları takip ederek Fécamp’dan geliyordum. Uçurum kenarında, engin denizin tuzlu rüzgârı altında bir halı gibi uzanan narin ve yumuşak çimenlerin üzerinde sabahtan beri yürümüştüm. Haykıra haykıra şarkı söyleyip, uzun adımlarla yürüyerek, kâh gökyüzünün mavi zemininde beyaz kanatlarını açarak dolaşan bir martının ağır gidişine ve dönerek süzülüşüne bakarak, kâh yeşil deniz üzerinde bir balıkçı kayığının yelkenini seyrederek tam bir kaygısızlık ve özgürlük içinde mutlu bir gün geçirmiştim.</p>

  <p class="normal">Etrafı iki sıra kayın ağaçlarıyla çevrili bir ormanın ortasında, köylü bir kadının işlettiği bir tür han olan ve içine yolcuların yerleştirildiği küçük bir çiftliği daha önce bana göstermişlerdi.</p>

  <p class="normal">Falezden ayrılarak, iri ağaçların arasındaki köye vardım ve Lecacheur Ana’nın karşısına çıktım. Yabancıları bir tür kuşkuyla daima istemeyerek kabul ediyormuş gibi görünen, buruşuk yüzlü, sert karakterli, yaşlı bir köy kadınıydı.</p>

  <p class="normal">Mayıs ayındaydık; bahçeyi kokulu çiçeklerden bir çatıyla kaplayan elma ağaçları, insanların ve otların üzerine ardı arkası kesilmez bir şekilde düşen küçücük pembe yapraklarını hiç dinmeden bir yağmur gibi serpiyorlardı.</p>

  <p class="normal">“Benim için bir odanız var mı, Bayan Lecacheur?” diye sordum.</p>

  <p class="normal">İsmini bilmeme hayret eden kadın:</p>

  <p class="normal">“Duruma bakılacak olursa hepsi kiralanmış gibi, ama bir bakalım,” diye cevap verdi.</p>

  <p class="normal">Beş dakika içinde anlaştık ve ben, bir yatak, iki sandalye, bir masa ve bir küvetle döşeli bir köy evinin odasında, çantamı yere koydum. İçi dumanlı olan büyük mutfakta, pansiyonerler, çiftlik adamlarıyla birlikte yemeklerini yiyorlardı. Patron, dul bir kadındı.</p>

  <p class="normal">Ellerimi yıkadım; sonra odadan dışarı çıktım. İhtiyar kadın, isten kararmış çengelin asılı olduğu geniş şöminede akşam yemeği için tavuk kızartmakla meşguldü.</p>

  <p class="normal">Kendisine:</p>

  <p class="normal">“Şu sıralarda müşteriniz çok mu?” diye sordum.</p>

  <p class="normal">Kadın, hiç hoşnut değilmiş gibi bir tavırla cevap verdi:</p>

  <p class="normal">“Bir bayan var, yaşlı bir İngiliz. Öteki odayı kullanıyor.”</p>

  <p class="normal">Günlük ücreti artırarak, hava güzel olduğu zaman, bahçede yalnız başıma yemek yeme hakkını elde etmiştim.</p>

  <p class="normal">Sofram kapının önüne kurulmuş ve ben, berrak elma şarabını içerek, bayatlamış, ama lezzetinden hiçbir şey kaybetmemiş olan has ekmekten kopardığım iri bir lokmayı çiğneyerek, butları pek sıska olan tavuğu, dişlerimin arasında kopara kopara yemeye başlamıştım.</p>

  <p class="normal">Yol üzerindeki tahta perde birdenbire açıldı ve acayip bir insan eve doğru yürüdü. Bu bir kadındı, o kadar zayıf, o kadar uzun boylu ve kırmızı kareli bir ekose şala o kadar sıkı sıkıya sarınmıştı ki, beyaz turist şemsiyesini tutan uzun eli, kalçalarının yukarı kısmında görünmemiş olsa, insan neredeyse, bu kadının kolsuz olduğunu sanırdı. Her adım atışında sallanan kır saçlarla çevrelenmiş mumya gibi yüzü beni düşündürüyor, onu bir şeye benzetmeye çalışıyordum. Gözlerini yere dikerek önümden hışımla geçti ve köy evine girdi.</p>

  <p class="normal">Bu acayip kadının görünüşü beni düşündürmüştü. Bu kadın, herhalde, hancının söz etmiş olduğu yaşlı İngiliz olacaktı.</p>

  <p class="normal">O gün, onu bir daha görmedim. Ertesi gün, sizin de bildiğiniz, o Étretat’ya kadar inen küçük vadide resim yapmak için kendime bir yer bulduğum sırada, gözlerimi birdenbire yukarıya doğru kaldırınca, tepenin üst kısmında, dimdik duran acayip bir şey gördüm. Sanki oraya bir sırık dikilmişti. Oydu. Beni görünce ortadan kayboldu.</p>

  <p class="normal">Öğle yemeği için hana döndüm ve bu yaşlı kadınla tanışmak amacıyla, toplu halde yemek yenen sofraya oturdum. Ama kadın, nazik sözlerime cevap vermediği gibi, göstermiş olduğum ilgiye de tamamen duyarsız kaldı. Bardağına su koydum, yemek tabaklarını değiştirmekte acele ettim. Hemen hemen hiç belli olmayan gayet hafif bir baş işareti, gayet kısık bir sesle söylendiği için hiç duyamadığım bir İngilizce kelimenin mırıldanılması, onun bütün teşekkürü oldu.</p>

  <p class="normal">Beni etkilemiş olmasına rağmen, onunla ilgilenmekten vazgeçtim.</p>

  <p class="normal">Aradan üç gün geçmiş ve ben, Bayan Lecacheur’den kadın hakkında birçok şey öğrenmiştim.</p>

  <p class="normal">Adı Bayan Harriet’ti. Yaz mevsimini geçirmek için göz önünde olmayan bir köy arayarak, aşağı yukarı altı hafta önce Benouville’de konaklamış ve oradan kalkıp gitmeye hiç de niyetli değilmiş gibi görünmeye başlamıştı. Sofrada kesinlikle konuşmuyor, bir Protestan propagandası olan küçük bir kitabı okuyarak yemeğini çok çabuk yiyor ve bu kitaplardan hemen hemen herkese dağıtıyordu. Köyün rahibi bile, iki metelik bir komisyon karşılığı çalışan bir çocuk tarafından getirilen bu kitaplardan dört tane almıştı. İngiliz bayan, bazen ortada hiçbir neden yokken, birdenbire hancı kadına: “Tanrı’yı her şeyden fazla severim; yarattığı âlem için de ona hayranım; ona her zaman tapıyorum; onu daima kalbimde taşıyorum,” diyordu. Ve bunu söyledikten sonra, şaşırmış olan köylü kadına kâinatı değiştirmeye tahsis edilmiş olan broşürlerinden bir tanesini sunuyordu.</p>

  <p class="normal">Bu kadın, köyde hiç sevilmiyordu. Köy öğretmeni onun hakkında, “Bu kadın, bir ateist,<sup class="calibre2"><a href="../Text/mutluluk_split_028.html#footnote-7235-16" id="footnote-7235-16-backlink">[16]</a></sup> bir heretik”<sup class="calibre2"><a href="../Text/mutluluk_split_028.html#footnote-7235-17" id="footnote-7235-17-backlink">[17]</a></sup> kararını vermiş ve herkeste bir hoşnutsuzluk baş göstermişti. Bayan Lecacheur’un fikrini almak için ziyaret ettiği papaz ise, “Bu, doğru yoldan ayrılmış bir kadındır; ama Tanrı, günahkârın ölümünü istemez ve zannedersem ahlaki bakımdan mükemmel bir insan,” cevabını vermişti.</p>

  <p class="normal">Bu söylentiler herkesin kafasında birtakım kuşkular uyanmasına neden olmuştu. Başka bir iddiaya göre, bu İngiliz kadın zengindi ve hayatını bütün dünyayı dolaşarak geçiriyordu; çünkü ailesi onu evden kovmuştu. Acaba, ailesi onu neden kovmuştu? Bunun nedeni herhalde dinsiz olmasıydı.</p>

  <p class="normal">Bu İngiliz kadın gerçekte, ilkelerine çok bağlı ve İngiltere’de fazlasıyla bulunan o inatçı Püritenlerden<sup class="calibre2"><a href="../Text/mutluluk_split_028.html#footnote-7235-18" id="footnote-7235-18-backlink">[18]</a></sup> biri; İtalya’da karışıklık çıkararak, İsviçre’yi zehirleyerek, Akdeniz’in o güzel şehirlerini yaşanmaz hale getirerek, acayip tavırlarını, hareketlerini ve âdetlerini, anlatılması imkânsız garip tuvaletlerini her tarafa götürüp yayarak, Avrupa’nın bütün konuksever sofralarını dolaşan o tahammül edilmez yaşlı ve saf kızlardan biriydi.</p>

  <p class="normal">Bir otelde bu tiplerden birini gördüğüm zaman, tarladaki korkuluğu gören kuşlar gibi oradan uzaklaşıyor, kaçıyordum.</p>

  <p class="normal">Bununla beraber bu kızcağız bana o kadar garip görünmüştü ki, üzerimde hiçbir kötü etki bırakmamıştı.</p>

  <p class="normal">Köylü olmayan her şeye elinde olmadan düşman kesilen Bayan Lecacheur, bu yaşlı kıza acayip tavır ve hareketlerinden dolayı, o dar kafası içinde bir çeşit kin besliyordu. Onu tanımlamak için, dudaklarından nasıl döküldüğünü pek kavrayamadığım, kafasının karmakarışık ve esrarengiz çalışmasının nasıl oluşturduğunu pek bilemediğim bir deyim bulmuştu. “Bu kadın cinlere karışmış, bir büyücü,” diyordu. Bu ciddi ve hassas yaratığa yapıştırılan bu etiket, bana çok komik geliyordu. Onu görünce, bu büyücü deyiminin hecelerini yüksek sesle söyleyerek ona aynı şekilde hitap etmek için tuhaf bir zevkin ve isteğin etkisi altında bulunuyordum.</p>

  <p class="normal">Lecacheur Ana’ya, “Bizim büyücü ne yaptı bugün?” diye soruyordum.</p>

  <p class="normal">Köylü kadın, canı sıkılmış olarak cevap veriyordu:</p>

  <p class="normal">“Ne yapsa beğenirsiniz bayım, ayağı zedelenmiş bir kurbağayı alarak odasına götürdü; hayvanı küvetin içine koydu ve bir insana yapar gibi pansuman yaptı. Ne saçma bir iş bu!”</p>

  <p class="normal">Bir keresinde, falezin eteğinde dolaşırken, henüz yeni tutulmuş bir balığı satın almış ve bunu, sadece balığı tekrar denize salıvermek için yapmıştı. Balığın bedelini fazlasıyla almasına rağmen, bu durum, balıkçıyı fena halde kızdırmış ve adamın bir küfür savurmasına neden olmuştu. Adamın cebinden parası alınmış olsa belki bu kadar içerlemezdi. Aradan bir aylık zamanın geçmiş olmasına rağmen, balıkçı öfkesini hâlâ yenemiyor ve sürekli bu olaydan söz ediyordu. Evet, evet, Bayan Harriet bir büyücüydü ve Lecacheur Ana’nın ona bu ismi takması gerçekten de dâhiyane bir buluştu.</p>

  <p class="normal">Gençliğinde askerliğini Afrika’da yaptığı için Kazmacı ismi verilen seyisin de başka fikirleri vardı. Adam, muzip bir tavırla, “Zamanını doldurmuş eski bir insan,” diyordu.</p>

  <p class="normal">Zavallı kız, bunları bir bilmiş olsa?</p>

  <p class="normal">Genç hizmetçi Céleste, ne olduğunu pek bilemediğim bir nedenle, ona hiç de canı gönülden hizmet etmiyordu. Belki de, bir yabancı, başka bir milletten olduğu, başka dil konuştuğu ve başka bir dine mensup olduğu için böyle yapıyordu. Bu kadın, sonuçta bir büyücüydü!</p>

  <p class="normal">Tanrı’yı doğada arayarak, ona karşı bu şekilde hayranlık duyarak, kırlarda gelişigüzel dolaşarak vaktini geçiriyordu. Onu, bir akşam, korulukta yere diz çökmüş buldum. Yapraklar arasında kırmızı bir şeyi görür gibi olduğum için dalları ayırdım; Bayan Harriet, bu şekilde görüldüğü için utanç duymuştu. Gündüzleri ne yapacağını şaşıran baykuşlar gibi ürkerek, gözlerini üzerime dikti ve ayağa kalktı.</p>

  <p class="normal">Bazen kayalıklarda çalışırken, onu falezin kenarında, bir semaforu<sup class="calibre2"><a href="../Text/mutluluk_split_028.html#footnote-7235-19" id="footnote-7235-19-backlink">[19]</a></sup> andıran şeklini birdenbire görüyordum. Bol ışıklı pırıl pırıl parıldayan denize, ateş gibi kızıllaşmış gökyüzüne zevkle, heyecanla bakıyordu. Onu bazen de, küçük vadide, o atletik yapılı İngiliz adamla beraber hızlı hızlı yürürken görüyordum. Neden kaynaklandığını pek bilemediğim bir kuvvetin etkisiyle, sırf onun aydınlık, kuru, ne ifade ettiği anlaşılmaz, içten gelen derin bir sevinçle memnun görünen yüzüne bakmak için ona doğru yürüyordum.</p>

  <p class="normal">Ona, genellikle bir çiftliğin köşesinde, bir elma ağacının gölgesinde, dizlerinin üzerinde küçük kutsal kitabı ve gözleri uzaklara dalmış bir halde, otlara oturmuş olarak rastlıyordum.</p>

  <p class="normal">Ben de, geniş ve çok güzel manzaraları ile pek sakin görünen bu ülkeye bağlanmış olduğum için, artık bir tarafa gidemiyordum. Kimsenin bilmediği ve her şeyden uzak olan bu çiftlikte, bir gün, kendi bedenimizle daha çok kuvvetlendireceğimiz o iyi, sağlıklı, güzel ve yeşil toprakla baş başa, gayet sakin, gayet rahattım. İtiraf etmek gerekirse, beni Lecacheur Ana’nın evinde tutan şey, belki de bir meraktan başka bir şey değildi. Herhalde, o acayip Bayan Harriet’i biraz tanımak ve bu başıboş dolaşan yaşlı, köşesine çekilip, kimseyle görüşmeyen İngiliz kadınlarının ruhsal dünyalarında neler olup bittiğini öğrenmek istiyordum.</p>
</body>
</html>
