<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_16"><span class="idebold">KRALLAR</span></h1>

  <p class="normal">Yüzbaşı Kont de Garens anlatmaya başladı:</p>

  <p class="normal">“Ah, o krallar sofrasını hiçbir zaman unutamam, sık sık hatırlarım. O zamanlar, gözcü alayı süvari çavuşuydum. On beş gündür, bir Alman öncü kuvveti karşısında keşif görevindeydim. Bir gün önce, Almanların o mızraklı süvarilerinden birkaçını kılıçtan geçirmiş, bu sırada üç arkadaşımızı da kaybetmiştik. Bunların arasında o zavallı küçük Raudeville de vardı. Joseph de Raudeville’i herhalde gayet iyi hatırlarsınız.</p>

  <p class="normal">O gün yüzbaşım, yanıma on süvari almamı ve üç hafta içinde tam beş kez bombalanmış olan Porterin kasabasını işgal etmemi, kasabayı bütün gece kontrol altında tutmamı emretmişti. Kasabada sağlam duran ancak yirmi kadar ev ve bir düzine insan kalmıştı.</p>

  <p class="normal">On süvari alarak saat dörde doğru hareket ettim. Akşam üzeri, saat beşte, Porterin’in surlarına vardık. Süvarileri durdurdum ve Marchas’a, gayet iyi tanıyacaksınız, hani Marki de Martel-Auvelin’in küçük kızı ile evlenmiş olan şu Pierre de Marchas’a, kasabaya yalnız başına girmesi ve bana bilgi getirmesi emrini verdim.</p>

  <p class="normal">Yanıma seçerek aldığım süvariler, yüksek ailelere mensup birtakım gönüllülerdi. Bir görevi yaparken, yanıma esaslı ve zeki insanlar alırım. Bu Marchas, açıkgöz, tilki gibi kurnaz, yılan gibi kıvrak bir askerdi. Bir av köpeği bir tavşanı nasıl ortaya çıkarırsa, o da, Prusyalıları öyle ortaya çıkarmayı, açlıktan ölecek bir hale geldiğimiz sırada bize yiyecek bulmayı çok iyi biliyor, aklın almayacağı bir beceriklilikle her şey hakkında bilgi ediniyor ve getirdiği bilgiler de kesinlikle doğru çıkıyordu.</p>

  <p class="normal">Nitekim, on dakika sonra döndü:</p>

  <p class="normal">“Asayiş tamam,” dedi. “Üç günden beri buradan hiçbir Prusyalı geçmemiş. Ne uğursuz bir kasaba bu! Terk edilmiş bir manastırda dört beş hastaya bakan bir hemşireyle konuştum.”</p>

  <p class="normal">Bu bilgiyi aldıktan sonra hareket emrini verdim ve kasabanın ana caddesine girdik. Gecenin koyu karanlığı içinde, zorlukla seçilebilen çatısız duvarlar sağda ve solda hayal meyal göze çarpıyordu. Ara ara, bir pencere camının gerisinden sızan bir ışık parıldıyor; ışığın geldiği yerde, ya çok cesur ya da çok fakir bir ailenin, ayakta zar zor durabilen evini korumak için kaldığı anlaşılıyordu. Yağmur başlıyor ve bu yağmur, daha kaputlarımıza temas edip bizi ıslatmadan donduracak kadar üşütüyordu. Hayvanlarımız, birtakım taşlara, molozlara çarparak sendeleye sendeleye yürüyor, bazen de yere kapaklanıyorlardı. Marchas, yaya olarak önümüzden giderek bize rehberlik ediyor ve hayvanını yularından tutarak peşi sıra çekiyordu.</p>

  <p class="normal">“Yahu, bizi nereye götürüyorsun?” diye sordum.</p>

  <p class="normal">“Güzel bir yere,” diye yanıtladı beni.</p>

  <p class="normal">Ve biraz sonra, tek başına kalmış, her tarafı kapalı ve cadde üzerinde olmasına karşın bahçeleri arka tarafta bulunan küçük bir burjuva evinin önünde durdu.</p>

  <p class="normal">Marchas, demir parmaklıkların yakınında yerden iri bir taş parçası alarak, bu taşla kilidi kırdı ve girişi aştı, omzuyla kapıya yüklenerek açtıktan sonra hep cebinde taşıdığı bir mumu yaktı. Hayatında ilk kez gördüğü bu evde sanki uzun zamandan beri yaşıyormuş gibi, şaşılacak bir rahatlıkla bize rehberlik ederek, hepimizi, gayet konforlu bir görünüşü olan zengin mobilyalı evin içine soktu.</p>

  <p class="normal">Dışarıda kalmış olan iki adam, atlarımıza göz kulak oluyorlardı.</p>

  <p class="normal">Marchas, kendisini takip eden uzun boylu Ponderel’e:</p>

  <p class="normal">“Ahırlar herhalde sol tarafta olacak,” dedi. “İçeri girerken görür gibi oldum. Haydi, hayvanları oraya yerleştir; şimdilik onlara ihtiyacımız yok.”</p>

  <p class="normal">Sonra, bana dönerek:</p>

  <p class="normal">“Emirleriniz?” dedi.</p>

  <p class="normal">Bu çocuk gerçekten beni hayrete düşürecek kadar ataktı.</p>

  <p class="normal">Gülerek cevap verdim:</p>

  <p class="normal">“Ben, nöbetçileri kasabanın çevresine yerleştirmeye gidiyorum. Sonra gelir, seni burada bulurum.”</p>

  <p class="normal">Marchas:</p>

  <p class="normal">“Ne kadar adam alacaksın?” diye sordu.</p>

  <p class="normal">“Beş. Diğerleri, gece saat onda kalkacaklar.”</p>

  <p class="normal">“Pekâlâ. Öyleyse, dört kişiyi yiyecek bulmak, yemek ve sofra hazırlamak için bana bırakıyorsun demek... Ben de, şu şarap mahzenine bir bakayım.”</p>

  <p class="normal">Kırlık alana varana kadar bütün ıssız sokakları dolaştım ve nöbetçileri yerleştirdim.</p>

  <p class="normal">Yarım saat sonra döndüm. Marchas’ı, kendi ifadesine göre, lüks olsun diye, kılıfını çıkarıp attığı koltuğa gömülmüş bir halde buldum. Ayaklarını şömineye tutarak ısınıyor ve kokusu bütün salonu kaplamış olan nefis bir puro tüttürüyordu. Dirsekleri, koltuğun kenarlarına dayanmış, başı omuzlarının arasına gömülmüş, yanakları al al olmuş, gözler pırıl pırıl parlar ve halinden memnun bir durumda, yalnız başına oturuyordu.</p>

  <p class="normal">Bitişik odadan, tabak çanak gürültüsü geliyordu.</p>

  <p class="normal">Sakin bir şekilde gülümseyen Marchas, bana:</p>

  <p class="normal">“Bordo şaraplarını kümeste, şampanyayı giriş basamaklarının altında, elli şişe kadar şarabı da bir armut ağacının dibinde, sebze bahçesinde buldum. İki tavuğumuz, bir kazımız, bir ördeğimiz ve kafes içinde de üç güvercinle bir karatavuğumuz var. Şu anda, hepsi pişiyor. Burası çok güzel, pek harikulade bir yer doğrusu,” dedi.</p>

  <p class="normal">Tam karşısına oturdum. Şöminedeki alevler burnumu ve yanaklarımı kızartıyordu.</p>

  <p class="normal">“Odunu nereden buldun?” diye sordum.</p>

  <p class="normal">Mırıldanır gibi:</p>

  <p class="normal">“Efendinin arabasından,” dedi. “Şu alevlerin manzarasına bak, ne hoş değil mi?”</p>

  <p class="normal">Gülüyor ve onun bu halini pek tuhaf buluyordum.</p>

  <p class="normal">Devam etti:</p>

  <p class="normal">“Bu krallara özgü bir gündür!.. Hepsi güzel, hepsi iyi, ama kraliçe yok, tatsız, sıkıcı bir durum bu!”</p>

  <p class="normal">Yankılar gibi tekrarladım:</p>

  <p class="normal">“Sıkıcı bir durum bu! Peki, ne istiyorsun daha? Yani, ne yapalım?”</p>

  <p class="normal">“Artık onu da kendin bul, keşfet!”</p>

  <p class="normal">“Neyi keşfedeyim?”</p>

  <p class="normal">“Kadınları.”</p>

  <p class="normal">“Kadınları mı? Delirdin mi sen?”</p>

  <p class="normal">“Bir armut ağacının dibinde şarabı buldum, şampanyayı da giriş basamaklarının altından çıkardım. Bütün bu işleri yaparken kimse bana rehberlik etmedi. Oysa, senin işin basit, hem de çok basit. Bir eteklik, belirgin ve kesin bir işarettir. Ara, bul dostum.”</p>

  <p class="normal">O kadar ağır, o kadar ciddi bir tavrı vardı ki, şaka yapıp yapmadığını anlamakta güçlük çekiyordum.</p>

  <p class="normal">Cevap verdim:</p>

  <p class="normal">“Bırak bu sözleri, Marchas. Biliyorsun ki, şakanın sırası değil!”</p>

  <p class="normal">“Görev başında şakalaşmam, bilirsin!”</p>

  <p class="normal">“Ama, ben kadınları nereden bulabilirim? Olur şey mi bu?”</p>

  <p class="normal">“İstersen bulursun, istemen yeter. Kasabada herhalde iki üç kadın kalmıştır. Ara, bul ve getir.”</p>

  <p class="normal">Ayağa kalktım. Şöminenin karşısı çok sıcaktı.</p>

  <p class="normal">Marchas devam etti:</p>

  <p class="normal">“Bir fikir ister misin?”</p>

  <p class="normal">“Söyle, bakalım.”</p>

  <p class="normal">“Git, rahibi bul.”</p>

  <p class="normal">“Rahibi mi bulayım? Ne yapmak için?”</p>

  <p class="normal">“Kendisini yemeğe çağır ve yanında bir kadın getirmesini de rica et.”</p>

  <p class="normal">“Rahip! Bir kadın!”</p>

  <p class="normal">Marchas olağanüstü bir ciddiyetle:</p>

  <p class="normal">“Ben gülmüyorum,” dedi. “Git, papazı bul, durumumuzu ona anlat. Herhalde feci şekilde canı sıkıldığı için mutlaka gelecektir. Ama ona, hiç olmazsa bir kadına, şöyle derli toplu, eli ayağı düzgün kibar bir kadına ihtiyacımız olduğunu, çünkü hepimizin kibar insanlar olduğumuzu söylersin. Papaz, burada herkesi tanır. Eğer gerçekten uygun bir kadın bulunursa, sana mutlaka söyler.”</p>

  <p class="normal">“Sen neler söylüyorsun, Marchas? Bütün bunlar olacak şey mi?”</p>

  <p class="normal">“Azizim Garens, sen bu işi çok iyi başarabilirsin. Hatta çok tuhaf kaçacak. Bizler yaşamasını bilen insanlarız! Ne yaparsan yap, papazı kendine çekmeye, onu kandırmaya, ikna etmeye çalış!”</p>

  <p class="normal">“Hayır, olamaz, imkânsız.”</p>

  <p class="normal">Benim en zayıf taraflarımı bildiği için:</p>

  <p class="normal">“Düşün bir kez,” dedi, “bu, ne harikulade bir şey olacak ve anlatıldığı zaman ne kadar hoşa gidecek. Bütün orduda bu olaydan söz edilecek ve bu olay sana büyük bir şöhret kazandıracak.”</p>

  <p class="normal">Tereddüt ediyordum; o, hâlâ ısrar ediyordu:</p>

  <p class="normal">“Haydi, aslanım, haydi benim küçük Garens’im. Sen takımın komutanısın; bu kasabanın papazını ancak sen görüp konuşabilirsin. Yakışık alan da budur. Rica ederim, haydi git, sana söz veriyorum, savaştan sonra, ben bu macerayı <span class="ideitalik">Revue des deux mondes</span>’da yayımlattıracağım. Bu görevi yapman gerekiyor; çünkü adamlarına karşı böyle bir yükümlülüğün var. Bir aydan beri onları yeterince yürütüp yordun.”</p>

  <p class="normal">Ayağa kalkıp:</p>

  <p class="normal">“Kilise ne tarafta?” diye sordum.</p>

  <p class="normal">“Soldaki ikinci sokaktan gir, sokağın sonunda bir cadde çıkacak karşına, caddenin ucunda kiliseyi göreceksin. Papazın evi kilisenin yanında.”</p>

  <p class="normal">Dışarı çıkarken arkamdan seslendi:</p>

  <p class="normal">“İştahını kabartmak için yemek listemizden de söz etmeyi unutma!”</p>

  <p class="normal">Çok şekilsiz bir tarzda inşa edilmiş olan kilisenin yanındaki papazın evini kolayca buldum. Ne tokmak ne de çıngırak olduğu için kapıyı yumrukladım ve içeriden gür bir ses yükseldi:</p>

  <p class="normal">“Kim o?”</p>

  <p class="normal">Cevap verdim:</p>

  <p class="normal">“Süvari çavuşu.”</p>

  <p class="normal">Kapı tokmağının oynadığını, anahtarın döndüğünü işittim ve biraz sonra kendimi, pehlivan göğüslü, kocaman karınlı, kocaman elli, kırmızı yüzlü, mert tavırlı, uzun boylu bir papazın karşısında buldum.</p>

  <p class="normal">Kendisine asker selamı verdim.</p>

  <p class="normal">“Günaydın, papaz efendi.”</p>

  <p class="normal">Adam önce şaşırır gibi oldu ve gülümseyerek cevap verdi:</p>

  <p class="normal">“Günaydın dostum, buyurun içeri.”</p>

  <p class="normal">Marchas’ın o muazzam şöminesindekinden çok farklı bir ateşin hafif hafif yanmakta olduğu küçük bir odaya girerek papazın peşinden yürüdüm.</p>

  <p class="normal">Bana bir sandalye gösterdi.</p>

  <p class="normal">“Size ne gibi bir hizmette bulunabilirim?” diye sordu.</p>

  <p class="normal">“Papaz efendi, müsaade buyurunuz da, önce kendimi tanıtayım.”</p>

  <p class="normal">Kendisine kartımı uzattım.</p>

  <p class="normal">Adam kartı aldı ve yarım ağızla okudu:</p>

  <p class="normal">“Kont de Garens.”</p>

  <p class="normal">Devam ettim:</p>

  <p class="normal">“Biz, burada on bir kişiyiz, rahip efendi. Bu on bir kişinin beşi nöbette, altısı da kimin olduğu bilinmeyen bir eve yerleşmiş durumda. Altı kişi şunlar: Şimdi karşınızda bulunan Garens ile Pierre de Marchas, Ludovic de Ponderel, Baron d’Etteillis, ressam oğlu Karl Massouligny ve genç bir müzisyen olan Joseph Herbon. Hem bu arkadaşlar adına hem de kendi adıma, akşam soframıza şeref vermenizi rica etmeye gelmiş bulunuyorum. Bu sofra, bir krallar sofrası olacaktır rahip efendi ve bizler, bu yemeğin biraz neşeli geçmesini istiyoruz.”</p>

  <p class="normal">Rahip gülümsüyordu:</p>

  <p class="normal">“Bana öyle geliyor ki, neşenin, eğlencenin hiç de sırası değil, galiba!”</p>

  <p class="normal">Cevap verdim:</p>

  <p class="normal">“Her gün savaşıyor ve çarpışıyoruz, rahip efendi. Bir ay içinde, arkadaşlarımızdan on dördünü kaybettik. Daha dün, üçü savaş meydanında kaldı. Ne yapalım, savaş bu. Her an, hayatımızla oynuyoruz. O hayatı biraz da neşeli geçirmek hakkına sahip değil miyiz? Bizler, Fransızız, gülmeyi sever ve her yerde gülmeyi biliriz. Hatta dedelerimiz, idam sehpasında bile gülüyorlardı! Bu akşam biraz eğlenmek, neşelenmek ve kendini bilen insanlar gibi biraz coşmak istiyoruz. Bizler, öyle kaba saba askerler değiliz, rahip efendi. Elbette, ne demek istediğimi anlıyorsunuz. Nasıl, haksız mıyım?”</p>

  <p class="normal">Adam hemen cevap verdi:</p>

  <p class="normal">“Haklısınız dostum ve ben de sizin bu davetinizi memnuniyetle kabul ediyorum.”</p>

  <p class="normal">Rahip bağırdı:</p>

  <p class="normal">“Hermance!”</p>

  <p class="normal">Yüzü buruşmuş, vücudu iki büklüm olmuş ihtiyar bir köylü kadın ortaya çıktı ve sordu:</p>

  <p class="normal">“Ne var?”</p>

  <p class="normal">“Bu akşam, burada yemek yemeyeceğim, kızım.”</p>

  <p class="normal">“Peki, nerede yiyeceksiniz?”</p>

  <p class="normal">“Süvari askerleriyle beraber olacağım.”</p>

  <p class="normal">Marchas’ın yüzünü görmek için neredeyse, “Hizmetçinizi de getirin,” diyecektim, ama buna cesaret edemedim.</p>

  <p class="normal">Tekrar konuşmaya başladım:</p>

  <p class="normal">“Bilginiz dahilinde, kasabada yaşayan, soframıza davet edebileceğimiz herhangi bir bay ya da bayan biliyor musunuz?”</p>

  <p class="normal">Papaz tereddüt etti; şöyle bir düşünür gibi yaptı ve sonra:</p>

  <p class="normal">“Hayır, hiç kimse yok,” dedi.</p>

  <p class="normal">Israrla:</p>

  <p class="normal">“Hiç kimse yok mu!” dedim. “Nasıl olur, papaz efendi? Bir düşünün bakalım. Hele davetlilerimiz bayanlar olursa, bu çok hoş, çok zarif bir şey olur. Ne diyeyim bilmem ki! Örneğin, fırıncı bayan ile bakkal, saatçi, kunduracı ve eczacı, eşleriyle gelebilirler... Yemeklerimiz fevkalade, çok güzel şarabımız var. Ne bileyim, buradaki halk arasında, iyi bir etki bırakmak bizi çok memnun edecektir.”</p>

  <p class="normal">Rahip uzun uzadıya düşündü; sonra kesin olarak:</p>

  <p class="normal">“Hayır, hiç kimse yok,” dedi.</p>

  <p class="normal">Ben gülmeye başladım:</p>

  <p class="normal">“Soframızda bir kraliçe bulunmaması, çok can sıkıcı olacak, rahip efendi. Aramak, bulmak gerekir. Örneğin, burada evli bir belediye başkanı, evli bir belediye başkan yardımcısı, evli bir belediye meclisi üyesi, evli bir okul müdürü yok mu?..”</p>

  <p class="normal">“Hayır, yok; bütün kadınlar gitti.”</p>

  <p class="normal">“Şu diyarda, soframıza şeref verecek bir köylü kadın da mı yok? Kocası ile gelebilir ve bu davet, içinde bulunduğumuz durum göz önüne alınırsa, onlar için büyük bir zevk olur sanırım.”</p>

  <p class="normal">Tam bu sırada papaz gülmeye, bütün vücudunu sarsacak derecede katıla katıla gülmeye başladı.</p>

  <p class="normal">“Tamam!” diye bağırdı, “işinizi halledeceğim. Güleceğiz çocuklarım, çok güleceğiz. Onlar da pek memnun kalacaklar! Neredesiniz?”</p>

  <p class="normal">Evin yerini tarif ettim; papaz neresi olduğunu hemen anladı.</p>

  <p class="normal">“Çok iyi,” dedi, “o ev, Bertin-Lavaille’ın evidir. Yarım saate kadar dört bayanla gelirim!.. Dört bayan!”</p>

  <p class="normal">Rahip sürekli gülerek, benimle beraber dışarı çıktı ve yanımdan ayrılırken:</p>

  <p class="normal">“Yarım saate kadar Bertin-Lavaille’ın evindeyim,” dedi.</p>

  <p class="normal">Şaşkın, papaza pek de inanmamış bir halde hemen eve dönmüştüm.</p>

  <p class="normal">Marchas beni görünce:</p>

  <p class="normal">“Soframızda kaç kişi olacak?” diye sordu.</p>

  <p class="normal">“On bir. Altı kişi bizleriz, rahiple dört bayanı da ekleyince...”</p>

  <p class="normal">Marchas şaşırmış gibi görünüyor; ben ise, başarmanın gururuyla azametli bir tavır takınıyordum.</p>

  <p class="normal">“Dört bayan, dört bayan dedin, değil mi?”</p>

  <p class="normal">“Evet, dört bayan,” dedim.</p>

  <p class="normal">“Bunlar gerçek kadın mı?”</p>

  <p class="normal">“Gerçek kadın.”</p>

  <p class="normal">“Tuhaf şey! O halde tebrik ederim seni!”</p>

  <p class="normal">“Tebriğini kabul ederim. Zaten bunu hak etmiştim.”</p>

  <p class="normal">Marchas koltuğundan kalktı, kapıyı açtı ve ben, önlerine mavi önlük takmış üç süvari askerinin, tabakları ve bardakları sıralamakla uğraştıkları uzun bir masanın üzerine yayılmış beyaz örtüyü gördüm.</p>

  <p class="normal">Marchas askerlere:</p>

  <p class="normal">“Soframızda kadınlar da bulunacak!” diye seslendi.</p>

  <p class="normal">Üç adam, bu haberi alır almaz, olanca kuvvetleriyle alkışlayarak yerlerinde zıplamaya başladılar.</p>

  <p class="normal">Artık her şey hazırdı. Bekliyorduk. Bir saate yakın bir süre bekledik. Kızartılmış olan kümes hayvanlarının nefis kokusu bütün eve yayılmıştı.</p>

  <p class="normal">Pencerenin kanadına vurulan bir yumruk, hepimizi birden ayağa kaldırdı. İri Ponderel, kapıyı açmaya koştu. Henüz bir dakika bile geçmeden, kapının eşiğinde ufak tefek bir rahibe göründü. Çok zayıf, buruşuk yüzlü, çekingen tavırlı rahibe, kendisine hayretle, ürkmüş gibi bakan dört süvari askerine ayrı ayrı selam veriyordu. Kadının arkasından, antrenin zeminine çarpan birtakım sopaların gürültüsü geliyor ve rahibenin salona girmesiyle birlikte onun peşi sıra yürüyen ve biri sağa, diğeri ise sola doğru kaykılır gibi belli belirsiz hareketlerle sallanan beyaz boneli üç yaşlı kadın görünüyordu. Sendeleyerek, bacağını sürerek, hastalıktan yürüyemez hale gelmiş, yaşlılıktan vücutlarının şekli bozulmuş üç kadın içeriye girmişti. Bu üç hasta kadın, Rahibe Saint-Benoit’nın yönetmekte olduğu düşkünler evinin yürüyebilecek durumdaki üç pansiyoneriydi.</p>

  <p class="normal">Rahibe, sürekli bir ilgi gösterdiği üç hasta kadına doğru döndü ve çavuş şeritlerimi görerek bana hitap etti:</p>

  <p class="normal">“Şu zavallı kadınları düşünmüş olduğunuz için size teşekkür ederim, subayım. Bu kadınlar, hayatın zevkini pek az tatmış insanlardır. Onları davet etmekle kendilerine hem büyük bir mutluluk hem de onur vermiş oluyorsunuz.”</p>

  <p class="normal">Geride, koridorun gölgesinde kalmış olan rahip, muhakkak ki kıs kıs gülüyordu. Marchas’ın yüzüne bakınca, ben de gülmeye başlamıştım. Sonra hemşireye oturacak yer göstererek:</p>

  <p class="normal">“Oturun, rahibe hanım,” dedim, “bu önemsiz davetimizi kabul etmenizden dolayı çok gururlu ve pek mutluyuz.”</p>

  <p class="normal">Kadın üç sandalye alarak, bunları ateşin karşısına sırayla yerleştirdi; üç kadını bu sandalyelere götürdü; birer birer oturttu, bastonlarını, şallarını alıp bir köşeye bıraktı. Sonra zayıf, ama muhakkak ki, vücudunun bazı kısımları su toplamış olan gayet iri karınlı bir kadını göstererek:</p>

  <p class="normal">“Şu bayan, Paumelle Anne’dir,” dedi. “Kocası bir çatıdan düşmüş, oğlu da Afrika’da ölmüştür. Yetmiş iki yaşındadır.”</p>

  <p class="normal">Sonra, uzun boylu ve başını sürekli sallayan ikinci kadını eliyle gösterdi:</p>

  <p class="normal">“Bu bayan da, altmış yedi yaşındaki Jean-Jean Anne’dir. Gözleri pek iyi görmez. Yüzü bir yangında yanmış, sağ bacağı da yarı yarıya kavrulmuştur.”</p>

  <p class="normal">Rahibe, en son olarak bize sağa sola kayan patlak gözleriyle bön bön bakan ve bir çeşit cüceyi andıran üçüncü kadını göstererek:</p>

  <p class="normal">“Saf bir kadındır. Henüz kırk dört yaşındadır,” dedi.</p>

  <p class="normal">Sanki bana, kraliyet ailesine mensup şahsiyetler tanıtılıyormuş gibi, üç kadını da büyük bir saygıyla selamladım ve papaza dönerek:</p>

  <p class="normal">“Böyle bir tanışmaya aracı olduğunuz ve bu zemini bizzat hazırladığınız için size minnettarız,” dedim.</p>

  <p class="normal">Herkes için için gülüyor; yalnızca Marchas gülmüyor, son derecede kızgın görünüyordu.</p>

  <p class="normal">O sırada, Karl Massouligny’nin haykırır gibi yükselen sesi duyuldu:</p>

  <p class="normal">“Sofra hazır, Rahibe Saint-Benoit!”</p>

  <p class="normal">Papazla birlikte kadını öne aldım; sonra, Paumelle Anne’yi ayağa kaldırdım; kolundan tuttum ve bir hayli zorluk çekerek bitişik odaya götürdüm.</p>

  <p class="normal">Bizim uzun boylu Ponderel de, Jean-Jean Anne’yi kaldırıp yürüttü ve küçük Joseph Herbon, et kokularının doldurduğu yemek salonuna doğru saf kadını götürdü.</p>

  <p class="normal">Sofraya geldiğimizde tabaklar önümüzde duruyordu. Bu sırada rahibe, eliyle masaya üç kez vurdu ve kadınlar, askeri disiplin almış kimselerin düzeniyle derhal istavroz çıkardılar. Ondan sonra papazın, Latince duasını alçak sesle okuduğu duyuldu.</p>

  <p class="normal">Sofraya oturulmuş ve bu gülünç yemek ziyafetine kesinlikle katılmamak için hizmet etmek isteyen Marchas’ın getirdiği iki tavuk, sofranın ortasına konulmuştu.</p>

  <p class="normal">Hemen bağırdım:</p>

  <p class="normal">“Şampanya!”</p>

  <p class="normal">Ateş eden bir tabancanın gürültüsüne benzer bir patlama sesi çıktı mantardan ve üç hasta kadının yanına oturmuş olan üç süvari, papazın ve rahibenin direnmelerine rağmen, doldurulmuş olan üç kadehi kadınlara içirdiler.</p>

  <p class="normal">Sanki kendi evindeymiş gibi hareket etmeye alışık ve herkesle çabucak sıkı fıkı dost olan Massouligny, pek tuhaf bir şekilde, Paumelle Anne’ye kur yapmaya başlamıştı. Başından bir sürü felaket geçmiş olmasına rağmen, keyfi daima yerinde kalmış ve neşesinden hiçbir şey kaybetmemiş olan şişik vücutlu kadın, yapmacık olduğu anlaşılan nazlı bir sesle karşılık veriyor ve sofra arkadaşı olan askerin şakalarına o kadar gülüyordu ki, iri karnı kalkıp iniyor ve sofranın üzerine yuvarlanacakmış izlenimini veriyordu. Küçük Herbon, saf kadını sarhoş etmeye çalışıyor ve öyle hiç de cin fikirli bir insan olmayan Baron d’Etteillis ise, Jean-Jean Anne’ye, hayatı, alışkanlıkları ve düşkünler evinin yönetimi ve düzeni hakkında sorular soruyordu.</p>

  <p class="normal">Bu içki olayından çok ürkmüş olan rahibe, Massouligny’ye:</p>

  <p class="normal">“Yapmayın, kadını hasta edeceksiniz!” diye yalvarıyordu. “Rica ederim, onu böyle güldürmeyin!..”</p>

  <p class="normal">Rahibe ayağa kalkıyor; Herbon’un, saf kadının dudaklarının arasından ağzına boşaltmaya çalıştığı kadehi, elinden almaya çalışıyordu.</p>

  <p class="normal">Katıla katıla gülen papaz, rahibeye:</p>

  <p class="normal">“Bırakın canım, bir kereden bir şey olmaz, bırakın,” diye engel olmaya çalışıyordu.</p>

  <p class="normal">İki tavuktan sonra, yanında üç güvercin ile karatavuk bulunan ördek kızartması yenmiş ve bunlardan sonra da, dumanı tüten kaz kızartması sofraya gelmişti.</p>

  <p class="normal">Canlanmış ve hareketlenmiş olan Paumelle Anne ellerini çırpıyordu; Jean-Jean, Baron’un o sonu gelmez sorularına artık cevap vermiyor, saf kadın ise, kendilerine şeker gösterilen küçük çocukların yaptığı gibi, yarı haykırma, yarı iç çekmeye benzer neşeli sesler çıkarıyordu.</p>

  <p class="normal">Bu sırada, papaz:</p>

  <p class="normal">“İzin verirseniz, şu kazın parçalanması işiyle ben ilgileneyim,” dedi.</p>

  <p class="normal">“Hay hay, nasıl isterseniz, papaz efendi.”</p>

  <p class="normal">Rahibe de:</p>

  <p class="normal">“Pencere biraz açılsa iyi olacak,” dedi. “Kadınlar çok kızardılar. Hastalanacaklarından eminim.”</p>

  <p class="normal">Ben, Marchas’a doğru döndüm:</p>

  <p class="normal">“Pencereyi bir dakika kadar açık tut.”</p>

  <p class="normal">Marchas pencereyi açtı; dışarının soğuk havası içeri girerek mumların alevlerini titretmeye ve boynuna bir peçete takmış olan papazın, kanatlarını büyük bir ustalıkla ayırmakta olduğu kazın üzerinden çıkan dumanları savurmaya başladı.</p>

  <p class="normal">Şimdi hiç konuşmuyor; birer birer ayrılmakta olan parçaları, büyük bir tabak içindeki salçaya yatırılan iri hayvanın iştah açıcı manzarasını, papazın hiç durmadan devam eden o ilgi çekici çalışmasını seyrediyorduk.</p>

  <p class="normal">Bizi son derecede dikkat kesilmiş bir hale getiren o oburluk sessizliği içinde sakin sakin dururken, birdenbire, açık pencereden bir silah sesi geldi.</p>

  <p class="normal">Ben hemen ayağa fırladım ve kalkarken sandalyemi arkaya devirdim.</p>

  <p class="normal">“Atlara binilecek!” diye bağırdım. “Marchas, sen iki kişi alıp gideceksin ve durumu öğrenip haber getireceksin. Beş dakikaya kadar burada olmanı istiyorum!”</p>

  <p class="normal">Üç süvari, geceleyin dörtnala uzaklaşırlarken, ben de, evin girişi önünde, diğer iki süvariyle birlikte at üstünde bekliyordum. Bu sırada, papazla rahibe ve diğer üç kadın, korkudan yüzleri allak bullak olmuş bir halde penceredeydiler.</p>

  <p class="normal">Kırda, bir köpek havlamasından başka hiçbir ses işitilmiyordu. Yağmur dinmişti. Hava soğuk, hem de çok soğuktu. Kısa bir süre sonra, bir atın, yalnız bir atın tırıs yürümekte olduğunu sezdim.</p>

  <p class="normal">Gelen Marchas’dı. Bağırdım:</p>

  <p class="normal">“Ne haber?”</p>

  <p class="normal">Adam cevap verdi:</p>

  <p class="normal">“Hiçbir şey yok! François, ‘Kimsin?’ sorusuna cevap vermeyen bir köylüyü yaralamış. Adam, dur uyarısına rağmen yoluna devam etmiş. Getiriyorlar. Ne olduğunu anlayacağız şimdi.”</p>

  <p class="normal">Hayvanların tekrar ahıra sokulması emrini verdim ve iki askeri, diğerini karşılamaya göndererek eve girdim.</p>

  <p class="normal">Bu sırada papaz, Marchas ve ben, yaralıyı üzerine yatırmak için salona bir şilte indirdik. Rahibe, bir peçete yırtarak hazırlık yaptı ve üç kadın da, şaşkına dönmüş bir halde, bir köşede oturup kaldılar.</p>

  <p class="normal">Biraz sonra, yol üzerinden kılıç şıkırtıları geldi; dönmekte olan adamlara ışık tutmak için elime bir şamdan aldım; insan şekline benzer, hareketsiz ve cansız birini taşıyan askerler göründüler.</p>

  <p class="normal">Yaralı, kendisi için hazırlanmış olan şiltenin üzerine yatırıldı. Ben, ilk bakışta adamın ölmek üzere olduğunu anladım.</p>

  <p class="normal">Yaralı adam hırıltılı sesler çıkarıyor ve inledikçe, dudaklarının arasından kanlar sızıyordu. Yanakları, sakalı, saçları, boynu, elbisesi hırpalanmış ve kırmızı şarap fıçısı içinde yıkanmış gibiydi. Üzerindeki, çamurla karışarak pıhtılaşmış kanın manzarası, insana çok korkunç görünüyordu.</p>

  <p class="normal">Geniş bir çoban kebesine<sup class="calibre2"><a href="../Text/mutluluk_split_028.html#footnote-7235-14" id="footnote-7235-14-backlink">[14]</a></sup> bürünmüş olan ihtiyar, artık hiçbir ifadesi kalmamış, feri tamamen kaçmış gözlerini ara sıra açıyor; kendisini vuran avcının ayakları dibinde can çekişen hayvanlar gibi, şaşkın şaşkın bakınıyordu.</p>

  <p class="normal">Papaz birdenbire bağırdı:</p>

  <p class="normal">“Aaa!.. Bu Placide Baba, bizim ihtiyar çoban! Zavallı adam sağır, hiçbir şey işitmez! Ah, Tanrım, bu zavallı adamı vurdunuz!”</p>

  <p class="normal">Rahibe, adamın ceketi ile gömleğini açmıştı; tam göğsünün üzerinde artık kanamayan, morlaşmış küçük bir deliğe bakıyordu.</p>

  <p class="normal">“Yapılacak bir şey yok,” dedi.</p>

  <p class="normal">Çoban, feci şekilde soluyor, her soluğunda ağzından kanlar boşanıyor; ciğerlerinden, devamlı bir hırıltı yükseliyordu.</p>

  <p class="normal">Yaralının karşısında ayakta duran papaz, sağ elini kaldırarak, bir haç işareti yaptı ve ruhları yıkayan Latince sözlerle, ağır ağır duaya başladı.</p>

  <p class="normal">Papaz duasını bitirmeden önce, ihtiyar adam, sanki içinde bir şey kırılıyormuş ve parçalanıyormuş gibi, bir sarsıntı geçirdi. Bu sarsıntıdan sonra nefes almaz oldu. Ölmüştü.</p>

  <p class="normal">Geri döndüğüm zaman, o zavallı, sefil adamın can çekişmesinden daha müthiş, daha korkunç bir manzarayla karşılaştım. Üç ihtiyar kadın ayakta, birbirine sokulmuş bir halde, korku ve dehşetten yüzlerini buruşturuyor ve bu durumlarıyla son derece çirkin görünüyorlardı.</p>

  <p class="normal">Yanlarına yaklaştım; sanki kendilerini öldürecekmişim gibi, kaçıp kurtulmayı deneyerek, bağırmaya başladılar.</p>

  <p class="normal">Yanmış bacağı, artık kendisini taşıyamayan Jean-Jean, boylu boyunca yere uzanmıştı.</p>

  <p class="normal">Rahibe Saint-Benoit, ölüyü bırakarak kadınlara doğru koştu ve bana tek kelime söylemeden, yüzüme hiç bakmadan, kadınları atkılarıyla örttü, bastonlarını ellerine verdi; hepsini kapıya götürdü ve onlarla birlikte gecenin zifiri karanlığında gözden kayboldu.</p>

  <p class="normal">Yanlarına bir asker bile veremeyeceğimi anlamıştım; çünkü, bir kılıç şıkırtısı onları çılgına çeviriyor, müthiş bir şekilde ürkütüyordu.</p>

  <p class="normal">Papaz, sürekli ölüye bakıyordu.</p>

  <p class="normal">Sonunda, bana doğru dönerek:</p>

  <p class="normal">“Ah, ne feci bir olay bu!” dedi.</p>

  <p class="normal"><span class="ideitalik">23 Ocak 1887</span></p>
</body>
</html>
