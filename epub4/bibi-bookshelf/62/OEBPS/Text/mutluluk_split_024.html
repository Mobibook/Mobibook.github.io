<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_22"><span class="idebold">I</span></h2>

  <p class="normal">Gayet güzel iki yağız atın koşulu olduğu zarif fayton, konağın önünde bekliyordu. Haziran sonlarına doğruydu ve saat beş buçuğa geliyordu. Avluyu kaplayan çatılar arasından görünen gökyüzü, parlak, sıcak ve ışıl ışıldı.</p>

  <p class="normal">Kontes de Mascaret, eve dönen kocasını, tam arabaya bineceği sırada gördü. Adam, karısına bakmak için birkaç saniye kadar durdu ve biraz sarardı. Kadın, fidan gibi boyu, oval yüzü, fildişi gibi teni, iri kara gözleri ve simsiyah saçlarıyla pek güzeldi. Adamın yüzüne bakmayarak, hatta onu görmemiş gibi yaparak, kendine özgü gayet vakur bir tavırla arabasına bindi. Bu tavır, uzun zamandan beri, içini zaten kıskançlık kurdu kemiren adamı, gene yüreğinden sarstı. Adam yaklaştı ve karısını selamlayarak:</p>

  <p class="normal">“Gezintiye mi çıkıyorsunuz?” diye sordu.</p>

  <p class="normal">Kadının, kibirli dudaklarının arasından zorla bir iki sözcük çıktı:</p>

  <p class="normal">“İşte, görüyorsunuz!”</p>

  <p class="normal">“Ormana mı?”</p>

  <p class="normal">“Belki.”</p>

  <p class="normal">“Sizinle gelmeme izin var mı?”</p>

  <p class="normal">“Siz bilirsiniz.”</p>

  <p class="normal">Adam, karısının cevabındaki mesafeli tavıra hiç şaşmaksızın, arabaya bindi, karısının yanına oturdu ve:</p>

  <p class="normal">“Ormana!” diye emir verdi.</p>

  <p class="normal">Uşak, arabacının yanına geçti ve atlar, her zaman yaptıkları gibi başlarıyla selam vererek yola doğru tırısa kalktılar.</p>

  <p class="normal">Karı koca, hiç konuşmadan yan yana oturuyorlardı. Adam, laf açmaya fırsat yaratacak bir konu arıyor; ama kadının yüzündeki memnuniyetsiz ifadeden dolayı konuşmaya cesaret edemiyordu.</p>

  <p class="normal">En sonunda, elini usulcacık kontesin eldivenli eline doğru kaydırdı. Ama, kadının kolunu çekişi o kadar sert, o kadar tiksinti doluydu ki, adam, bütün otoritesine ve zorbalığına rağmen, çok zor bir durumda kaldı:</p>

  <p class="normal">“Gabrielle!” diye mırıldandı.</p>

  <p class="normal">Kadın, başını çevirmeksizin, “Ne istiyorsunuz?” diye sordu.</p>

  <p class="normal">“Sizi harikulade buluyorum.”</p>

  <p class="normal">Kontes cevap vermedi ve arabasının içinde, öfkelenmiş bir kraliçe havasıyla istifini hiç bozmayarak tavrını korudu.</p>

  <p class="normal">Şimdi, Champs-Elysées’den Étoile’deki Zafer Takı’na gidiyorlardı. Uzun caddenin sonundaki muazzam anıt, büyük kemeriyle, kızıllaşmış gökyüzüne doğru yükseliyordu. Güneş ise, ufka bir ateş tozu serper gibi, bu kemerin üzerine doğru iniyordu.</p>

  <p class="normal">Orman ve kent yönünde arabalardan oluşmuş bir nehir, sanki birbirine zıt iki akıntı oluşturuyordu.</p>

  <p class="normal">Kont de Mascaret:</p>

  <p class="normal">“Sevgili Gabrielle!” dedi.</p>

  <p class="normal">Kadın bu seslenişe hiç önem vermeyerek, sinirli bir sesle:</p>

  <p class="normal">“Beni rahat bırakın, rica ederim. Hiç olmazsa, arabamın içinde yalnız başıma kalma özgürlüğüm olsun,” diye yanıtladı onu.</p>

  <p class="normal">Adam işitmemiş gibi görünerek devam etti:</p>

  <p class="normal">“Hiçbir zaman bugünkü kadar güzel olmadınız.”</p>

  <p class="normal">Kadının sabrı tükenmişti ve zaptedemediği bir öfkeyle karşılık verdi:</p>

  <p class="normal">“Farkına varmanızın artık bir anlamı yok; çünkü, şunu bilin ki, bundan sonra artık size ait olmayacağım.”</p>

  <p class="normal">Adam şaşırmış, adeta yıkılmıştı, ama eski, sert haline dönerek, âşık bir erkekten daha çok, kaba bir insanı andıran bir ifadeyle:</p>

  <p class="normal">“Bu da ne demek?” dedi.</p>

  <p class="normal">Kadın, araba tekerleklerinin çıkardığı gürültü içinde, sürücülerin hiçbir şey duymamasına rağmen, yine de temkinli davranarak kısık bir sesle tekrarladı:</p>

  <p class="normal">“Ne demek mi? Size söylememi mi istiyorsunuz?”</p>

  <p class="normal">“Evet.”</p>

  <p class="normal">“Her şeyi mi anlatayım?”</p>

  <p class="normal">“Evet.”</p>

  <p class="normal">“O kötü bencilliğinizin kurbanı olduğumdan beri hissettiğim her şeyi anlatayım mı?”</p>

  <p class="normal">Adam, şaşkınlık ve sinirden kıpkırmızı kesilmişti. Dişlerini sıkarak:</p>

  <p class="normal">“Evet, anlatın!” diye homurdandı.</p>

  <p class="normal">Kont de Mascaret, uzun boylu, geniş omuzlu, yakışıklı bir erkekti; tam bir koca, mükemmel bir baba olarak da kibar bir adamdı.</p>

  <p class="normal">Kadın konaktan ayrıldıklarından beri, ilk kez kocasına doğru döndü ve yüzüne dikkatle bakarak:</p>

  <p class="normal">“Ne yazık ki, tatsız şeyler işiteceksiniz,” dedi. “Ama, şunu iyi bilin ki, her şeye karşı hazırlıklıyım, her şeye meydan okuyacağım ve hiçbir şeyden de korkum yok. Siz bugün, benim için alelade, sıradan birinden farklı değilsiniz.”</p>

  <p class="normal">Adam, kadının gözlerinin içine bakıyor ve öfkeden kudurmak üzere olduğunu hissediyordu. Mırıldanır gibi:</p>

  <p class="normal">“Siz çılgınsınız!” diye söylendi.</p>

  <p class="normal">“Hayır, değilim. Artık bana on bir yıldan beri çektirdiğiniz o annelik eziyetinin kurbanı olmak istemiyorum! Şimdi, bir sosyete kadını olarak yaşamak istiyorum. Bütün kadınlar gibi, benim de buna hakkım var.”</p>

  <p class="normal">Adam birdenbire sapsarı oldu, kekeledi:</p>

  <p class="normal">“Anlamıyorum.”</p>

  <p class="normal">“Pekâlâ anlıyorsunuz. Son çocuğumu doğuralı üç ay oldu. Beni girişte gördüğünüz sırada, hâlâ güzel ve gösterdiğiniz bütün çabalara rağmen hâlâ hiç bozulmamış olduğumun farkına vararak, tekrar hamile kalmamın tam zamanı olduğunu düşünmüşsünüzdür herhalde.”</p>

  <p class="normal">“Saçmalıyorsunuz!”</p>

  <p class="normal">“Hayır, saçmalamıyorum. Otuz yaşındayım ve yedi çocuğum var. On bir yıldan beri de evliyiz. Belki, bunun böyle daha on yıl devam edeceğini ve ondan sonra da kıskançlığa son vereceğinizi ümit ediyorsunuz.”</p>

  <p class="normal">Adam, karısının kolunu tutup sıkarak:</p>

  <p class="normal">“Benimle bu şekilde konuşmanıza daha fazla izin veremem,” dedi.</p>

  <p class="normal">“Ben ise, sonuna kadar konuşacağım, söylemem gereken her şeyi söyleyip bitirinceye kadar konuşacağım. Bana engel olmaya kalkarsanız, şu iki adamımızın duyacağı şekilde sesimi yükselteceğim. Arabaya binmenizi bunun için istedim; çünkü şu tanıklar, kendinizi tutmaya ve beni dinlemeye sizi mecbur edeceklerdir. Şimdi beni dinleyin: Siz, bana daima sevimsiz ve itici davrandınız ve ben de sizi hep böyle gördüm. Kesinlikle yalan söylemiyorum. İstemediğim halde benimle evlendiniz; pek zengin olduğunuz için, beni size vermeleri için, zaten sıkıntılı bir durumda olan ailemi zorladınız. Onlar da, ağlamama, sızlamama rağmen, beni bu evliliğe mecbur ettiler.</p>

  <p class="normal">“Beni böylece satın aldınız. Bir kez egemenliğiniz altına girip sadık bir eş olmak ve mümkün olduğu kadar sizi sevmek zorunda olduğumu unutmamak suretiyle, her şeye ayak uyduran, her şeye boyun eğen bir hayat arkadaşı olmaya başlayınca, hiçbir erkekte görülmemiş şekilde kıskanç biri oldunuz ve bu kıskançlık, sizin için küçük düşürücü, benim için de utanç verici olacak şekilde, bayağı, iğrenç bir ispiyonculuğa varacak kadar ileri gitti. Evleneli henüz sekiz ay olmamıştı ki, feci bir şekilde benden şüphelendiniz. Bu şüphelerinizi bana duyurmaktan da çekinmediniz. Ne çirkindi bu! Güzel olmama, hoşa gitmeme, salonlara davet edilmeme, Paris’in en güzel kadınlarından biri olarak gazetelere geçmeme engel olamayınca gösterilen bütün iltifat ve ilgiyi benden uzaklaştırmak için aklınıza gelen her çareye başvurdunuz ve benim artık yaşlanıp bütün erkeklerden tiksinti duyacağım yaşa kadar hayatımı sürekli hamile kalarak geçirmem gibi çok çirkin bir yönteme başvurdunuz. Hayır inkâr etmeyin! Ben, uzun zaman bunun farkına varmadım, ama sonraları anladım. Hatta bu hareketinizi övünerek kız kardeşinize anlattınız; o da bana söyledi. Çünkü beni çok sever ve sizin bu kaba saldırganlığınıza o da isyan etti.</p>

  <p class="normal">“Kavgalarımızı, kırılan kapıları, zorlanan kilitleri hatırlayın! Bana on bir yıldan beri yaşattığınız o hayat, adeta haraya kapatılmış bir kısrak hayatıydı! Sonra, hamile kalınca, beni istemiyor ve yanımdan uzaklaşıyordunuz. Ben ise, aylarca yüzünüzü görmüyordum. Yazlıktaki şatoya gidiyor ve yavrumu orada büyütüyordum. Sonunda yeniden eski gençlik ve güzelliğine kavuşmuş, hiç bozulmamış, çekici, etrafı erkeklerle çevrili olarak ortaya çıkıp sosyeteye mensup genç ve zengin bir kadın gibi yaşamaya başlayacağımı ümit ederken, kıskançlık yine sizi sarıyor ve şu anda bile yine ıstırabını çektiğiniz o kötü ve çirkin huyunuzun pençesine düşerek yine beni takibe başlıyordunuz. Asıl niyetiniz ise, bana sahip olmak değil, sadece benim görünüşümün bozulmasını sağlamaktı.</p>

  <p class="normal">“Bu iğrenç ve o oranda da anlaşılmaz durumu uzun süre kavrayamadım; ne olduğunu anlayamadım. Ama şimdi anlıyor ve çirkin bir şey olduğunu düşünüyorum. Karnımda taşıdığım süre boyunca size verdikleri bütün huzurla çocuklarınıza bağlı kaldınız. Bana duyduğunuz nefret ve aniden yatışan bütün o iğrenç korkularınız ve hamile olduğumu görünce duyduğunuz sevinçle de, onlara hep şefkat gösterdiniz.</p>

  <p class="normal">“O sevinci sizde kaç kez gördüm, hissettim, gözlerinizden okudum ve keşfettim! Çocuklarınızı kanınız gibi değil, zaferleriniz gibi seviyorsunuz. Onlar gerçekten, varlığım, gençliğim, güzelliğim, cazibem, şahsınıza karşı gösterilen ilgi ve edilen iltifatlar, bana söylenmeden etrafımda fısıldaşılan bütün gizli şeyler üzerinden kazanılmış zaferlerdir. Onlarla iftihar ediyorsunuz. Onlarla resmi geçit yapıyor, onları arabayla Boulogne Ormanı’nda gezdiriyor ve Montmorency’de eşeklere bindiriyorsunuz. Aralarında bulunduğunuzun görülmesi, ‘Ne mükemmel baba’ denilmesi için onları tiyatrolara götürüyorsunuz.”</p>

  <p class="normal">Kont, bu anda, kadının bileğini vahşi bir hoyratlıkla tuttu ve o kadar şiddetli sıktı ki, kadın sustu ve canı acıdığından acı bir ses çıkardı.</p>

  <p class="normal">Adam kısık bir sesle:</p>

  <p class="normal">“Çocuklarımı severim, anlıyor musunuz?” dedi. “İtiraf ederek bana söyledikleriniz, bir anne için utanç duyulacak şeylerdir. Şunu bilin ki, bana itaat etmek sizin göreviniz. Bana bağlısınız. Ben, sizin efendinizim. Evet, efendinizim. İstediğim şeyi size yaptırabilirim. Bu, benim hakkım.”</p>

  <p class="normal">Kont bu sözleri söylerken, bir taraftan da karısının parmaklarını kendi iri ve kaslı elinin arasında bir mengene gibi sıkıyordu. Canının yanmasından bitkin düşen kadın, elini bu mengeneden kurtarmak için boşu boşuna uğraşıyor; duyduğu acıdan nefes nefese kalıp gözlerinden yaşlar boşanıyordu.</p>

  <p class="normal">“İşte görüyorsunuz ki, sizin efendinizim ve daha kuvvetliyim.”</p>

  <p class="normal">Kont mengeneyi biraz gevşetince, kadın:</p>

  <p class="normal">“Benim dindar olduğuma inanıyor musunuz?” diye sordu.</p>

  <p class="normal">Adam hayretle, kekeler gibi:</p>

  <p class="normal">“Elbette,” dedi.</p>

  <p class="normal">“Tanrı’ya inandığımı kabul eder misiniz?”</p>

  <p class="normal">“Evet, elbette.”</p>

  <p class="normal">“Bir mihrap önünde yemin ederek yalan söyleyebileceğime ihtimal verir misiniz?”</p>

  <p class="normal">“Hayır.”</p>

  <p class="normal">“Bir kiliseye kadar benimle gelir misiniz?”</p>

  <p class="normal">“Ne yapmak için?”</p>

  <p class="normal">“Görürsünüz. Gelmek ister misiniz?”</p>

  <p class="normal">“Pekâlâ.”</p>

  <p class="normal">Kadın sesini yükselterek:</p>

  <p class="normal">“Philippe!” diye bağırdı.</p>

  <p class="normal">Arabacı, gözlerini hayvanlardan ayırmaksızın, hanımına döndü.</p>

  <p class="normal">“Saint-Philippe-de-Roule Kilisesi’ne gideceğiz.”</p>

  <p class="normal">Boulogne Ormanı’nın girişine varmakta olan fayton yeniden Paris’e doğru döndü.</p>

  <p class="normal">Gezintinin bu yeni kısmı süresince, karı koca hiç konuşmadılar. Araba, kilisenin kapısının önünde durunca, Bayan de Mascaret yere atlayarak, kendisini birkaç adım arkadan takip eden kontla birlikte kiliseye girdi.</p>

  <p class="normal">Hiç durmadan, dua edilen bölüme kadar ilerledi; bir sandalyenin üzerine diz çökerek, yüzünü ellerinin arasına gizledi ve duaya başladı. Dua uzun sürdü ve arkasında duran kocası, onun ağlamakta olduğunu gördü. Kontes çok derin acılar çeken kadınlar gibi sessiz sedasız ağlıyor, ama bütün vücudu sarsılıyordu.</p>

  <p class="normal">Kont de Mascaret, bu durumun fazla uzadığını görünce, kadının omzuna dokundu.</p>

  <p class="normal">Bu dokunuş, bir yanık acısı gibi kadını irkiltti. Ayağa kalkarak gözlerini adamın gözlerine dikti.</p>

  <p class="normal">“Size söyleyeceğim şu: Hiçbir şeyden korkmuyorum, istediğinizi yapın. Canınız isterse, beni öldürebilirsiniz. Çocuklardan biri sizin değil. Beni burada dinleyen Tanrı’nın huzurunda size yemin ederim. Şahsınıza, o iğrenç erkek zulmüne, beni mahkûm ettiğiniz o çocuk doğurma cezasına karşı tek intikamım bu olmuştur. Âşığım kim mi? Bunu asla öğrenemeyeceksiniz! Herkesten şüpheleneceksiniz, ama hiçbir şey öğrenemeyecek, hiçbir şey keşfedemeyeceksiniz. Sırf sizi aldatmak amacıyla kendimi o adama, aşk ve zevk olmaksızın verdim. O da beni anne yaptı. Çocuğu hangisidir acaba? Bunu da kesinlikle öğrenemeyeceksiniz. Yedi çocuğum var, bunların içinden kim olduğunu arayıp bulun. Bunu, size sonra, daha sonra söylemeyi düşünüyorum. Çünkü, bir erkeği aldatırken, o erkek bunu bilecek olursa, o aldatmaya aldatma denemez. Bugün beni itirafta bulunmam için zorladınız; ben de söyleyeceğimi söyledim.”</p>

  <p class="normal">Kadın, caddeye açılan kapıya doğru yöneldi ve acı içinde olan kocasının peşinden hızlı adımlarla gelmesini ve onun şiddetli bir yumruğuyla kaldırımın üzerine yıkılmayı bekleyerek, kiliseden hızla dışarı çıktı.</p>

  <p class="normal">Ama hiçbir şey olmadı. Arabasına bindi. Sıkıntıdan büzülmüş, yaşadığı korkudan nefes nefese kalmıştı. Arabacıya:</p>

  <p class="normal">“Konağa!” diye seslendi.</p>

  <p class="normal">Hayvanlar tırısa kalktılar.</p>
</body>
</html>
