<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_8"><span class="idebold">KURT</span></h1>

  <p class="normal">İhtiyar Marki d’Arville, bu öyküyü bize Saint Hubert’de, Baron de Ravels’in evinde, akşam yemeği biterken anlatmıştı.</p>

  <p class="normal">O gün şatoda avcılar bir geyik kovalamışlardı. Bu takibe katılmayan tek misafir ihtiyar markiydi, çünkü, o hiçbir zaman avlanmazdı.</p>

  <p class="normal">Enfes akşam ziyafeti boyunca hep av hayvanlarının öldürülmesi konuşuldu. Kadınlar bile bu inanılması güç, kanlı öykülerle ilgileniyorlardı. Konuşanlar, insanların hayvanlara nasıl saldırdıklarını –suratlarını türlü mimiklerle buruşturarak– taklit ediyor, kollarını kaldırarak gürleyen bir sesle anlatıyorlardı.</p>

  <p class="normal">Marki d’Arville, biraz ölgün, biraz uyuşuk bir sesle konuşmaya başladı; ama sesi üzüntülü, anlatışı şiirseldi. Bu öyküyü çoğu kez tekrarlamış olmalıydı; çünkü anılarını hızla canlandırmak için ustalıkla seçilmesi gereken sözcükleri büyük bir ustalıkla seçiyordu.</p>

  <p class="normal">“Ben hayatım boyunca avlanmadım. Babam, büyükbabam da avlanmazlardı. Dedemin babası da... O, av hastası bir adamın oğluydu. 1764’te öldü; nasıl öldüğünü size anlatacağım:</p>

  <p class="normal">Adı Jean’dı; evliydi, küçük kardeşi François d’Arville, Lorraine’de, ormanlar arasındaki şatomuzda oturuyordu.</p>

  <p class="normal">François d’Arville, av düşkünlüğü yüzünden bekâr kalmıştı.</p>

  <p class="normal">İkisi de bütün yıl durup dinlenmeden avlanırlardı. Avdan başka bir şeyden anlamaz, yalnız avdan söz eder, yalnız bunun için yaşarlardı. Av tutkusu benliklerini öylesine sarmıştı ki, kafalarında, kalplerinde başka hiçbir şeye yer bırakmamıştı.</p>

  <p class="normal">Avlandıkları sürece, herhangi bir nedenle asla rahatsız edilmek istemezlerdi; bunu şiddetle yasaklamışlardı. Dedem dünyaya geldiği zaman babası bir tilkinin peşinde koşuyormuş. Doğum olayı Jean d’Arville’i yolundan alıkoyamamış; sadece bir küfür savurmuş: ‘Bu piç kurusu avın sonunu bekleyemez miydi yani!’ diye bağırmış.</p>

  <p class="normal">Kardeşi François, ağabeyinden daha tutkulu bir av delisiymiş. Her sabah şafakta kalkar, atlarını ve köpeklerini görmeye gider, sonra herhangi bir av hayvanını ininden çıkartmak için asıl ava çıkana kadar şatonun civarında uçan kuşları vururmuş.</p>

  <p class="normal">Rivayete göre d’Arville kardeşler, son derece iri yarı, kalın kemikli, güçlü kuvvetli, kıllı kimselermiş. Ağabeyinden daha uzun boylu olan küçüğü, öylesine gür sesliymiş ki, haykırdığı zaman ormandaki ağaçların yapraklarını titretirmiş. Bu iki heybetli devin, ava çıkarken hayvanlarını mahmuzlayıp tırısa kaldırmaları tüyler ürpertici bir manzara oluştururmuş.</p>

  <p class="normal">1764 yılında kış çok şiddetli geçmiş ve kurtlar çok azgınlaşmışlar.</p>

  <p class="normal">Yollarda geç kalan köylülere saldırıyorlar, geceleri evlerin çevresinde dolaşıyorlar, bütün gece acı acı uluyorlar ve mandıralara girerek hayvanları parçalıyorlarmış.</p>

  <p class="normal">Ortalıkta heyecanlı rivayetler dolaşmaya başlamış, beyaza çalar, boz renkte ve dana kadar büyük, çok iri, çok heybetli bir kurdun yerleşim yerlerine saldırdığı söyleniyormuş. Bu canavar, iki çocuğu yemiş, bir kadının kolunu koparmış, çok sayıda çoban köpeğini boğmuş. Hatta evlerin kapılarına kadar sokulmaktan bile çekinmiyormuş. Köylüler, canavarın mum alevini titreten soluklarını duyduklarını yeminlerle anlatıyorlarmış. Bütün kasabayı dehşetli bir korku sarmış. Akşam bastırınca kimse evinden dışarı çıkmaya cesaret edemiyormuş. Karanlıklar sanki bu canavarın hayaliyle doluymuş.</p>

  <p class="normal">d’Arville kardeşler onu yakalayıp öldürmeye karar vermişler ve bütün av meraklılarını bu büyük ava çağırmışlar.</p>

  <p class="normal">Ama araştırmalar sonuçsuz kalmış. Ormanlar, fundalıklar tek tek boşu boşuna araştırılmış, canavarı yakalamak şöyle dursun, izine bile rastlanamamış. Aksine hayvan, her araştırma gününün gecesinde, sanki peşine düşenlerden öç almak ister gibi yeni saldırılarda bulunuyor, hiç umulmadık bir yerde ya bir insanı ya da bir büyükbaş hayvanı parçalıyormuş.</p>

  <p class="normal">Nitekim bir gece d’Arville şatosunun domuz ahırına girerek, en gözde iki domuz yavrusunu yemiş.</p>

  <p class="normal">Bu, sanki d’Arville kardeşlere, canavarın açıkça bir meydan okumasıymış; hakaret gibi bir şeymiş; artık bıçak kemiğe dayanmış; bu hayvanın pis vücudunu dünya yüzünden mutlaka kaldırmak gerekiyormuş. Derhal en iri, en korkunç köpeklerini alarak, göğüsleri öfkeyle kabarmış olarak atlarına atlayıp ormanların yolunu tutmuşlar.</p>

  <p class="normal">Sabahtan akşama, parlak güneşin çıplak ağaçlar ardına kavuştuğu ana kadar ormanları, vadileri, fundalıkları hallaç pamuğu gibi atmışlar, ama kurdun izine rastlayamamışlar.</p>

  <p class="normal">Her ikisi de son derece öfkeliymiş; sinirden deliye dönmüşler. Etrafı çalılıklarla örtülü bir yoldan atlarını sürerek dönüyorlarmış. O kadar usta avcı olan kendilerine, bu kurdun böyle oyun etmesini bir türlü hazmedemiyor, ruhlarını kaplayan esrarengiz bir korkuyla bu işe biraz da şaşıyorlarmış.</p>

  <p class="normal">Büyüğü, küçüğüne:</p>

  <p class="normal">‘Bu canavar hiç de tekin bir mahluk değil; bir insan gibi düşünüyor, bir insan gibi planlar yaparak saldırıyor,’ demiş.</p>

  <p class="normal">Küçüğü:</p>

  <p class="normal">‘Ben de aynı kanıdayım. Acaba rahibe gidip kurşunlarımızı kutsal suya batırmamız mı gerekiyor? Yoksa piskopostan bizim için dua etmesini mi rica etsek?’ diye yanıtlamış onu.</p>

  <p class="normal">Sonra susmuşlar.</p>

  <p class="normal">Jean:</p>

  <p class="normal">‘Bak,’ demiş, ‘batan güneşe bak, ne kadar kızıl bu akşam. Galiba büyük kurt başımıza yine bir bela getirecek.’</p>

  <p class="normal">Sözünü daha bitirmeden, atı birdenbire şahlanmış; François’nınki de acı acı kişneyerek ileriye atılmış; tam karşılarına rastlayan sık yapraklarla örtülü bir fundalık, parçalanır gibi iki yana ayrılmış ve baştan başa boz renkte iri bir canavar görünmüş; görünmesiyle de yıldırım gibi ormana dalması bir olmuş.</p>

  <p class="normal">İki kardeş bir sevinç çığlığı atmışlar; atlarının üstüne abanarak; onları mahmuzlarıyla, gürleyen sesleriyle, tepinmeleriyle öylesine canlandırmışlar, öylesine öfkelendirmişler ki, atlar ok gibi ileri atılmışlar. İki dev süvari, bacaklarının arasına kıstırdıkları iki dev hayvanla adeta uçuyorlarmış.</p>

  <p class="normal">Atların karınları, yerdeki çalıları parçalıyor, kurumuş dere yataklarını geçiyor, yamaçlara tırmanıyor, dar geçitleri aşıyor, kardeşler sık sık ciğerlerinin var gücüyle köpeklerini ve adamlarını çağırıyorlarmış.</p>

  <p class="normal">İşte bu çılgınca koşu sırasında büyükbabam Jean, birdenbire başını kalın bir ağaç dalına çarpıp cansız bir halde yere düşmüş.</p>

  <p class="normal">François hemen durmuş; yere atlamış, ağabeyini kollarının arasına almış; başındaki yaradan kanla beraber beyninin de aktığını görmüş.</p>

  <p class="normal">Cesedin yanına çökmüş, şeklini kaybetmiş ve kanlı bir harita halini almış olan bu başı dizlerinin üstüne koymuş, hayranlıkla bakmaya başlamış. Bu arada yavaş yavaş bir korku, o zamana kadar hiç duymadığı garip bir korku, ıssız ormanın korkusu ve kendilerinden öç almak için kardeşini öldürmüş olan esrarengiz kurdun korkusu içini kaplamış.</p>

  <p class="normal">Karanlık iyice artıyor, hızla esen buz gibi bir rüzgâr ağaçları çatırdatıyormuş. François artık burada kalamayacağını anlamış; gücü tükenmiş, bayılacak hale gelmiş. Titreyerek ayağa kalkmış. Ne boruların seslerini, ne köpeklerin havlamalarını işitebiliyormuş artık. Her şey susmuş, karanlığa gömülmüş. Bu dondurucu gecenin gamlı sessizliğinde korkunç şeyler saklıymış.</p>

  <p class="normal">François d’Arville, dev kollarıyla kardeşinin ağır cesedini kucaklayıp kaldırmış, atın sırtına yüklemiş, hayallerle pençeleşerek şatoya doğru yola koyulmuş. Sarhoş gibiymiş ve hiçbir şey düşünemiyormuş.</p>

  <p class="normal">Tam bu sırada bir keçi yolunda korkunç bir heyula belirip hızla aksi yöne geçmiş. Bu, boz renkli canavar kurtmuş. François dehşetli bir ürpermeyle sarsılmış; soğuk su damlası gibi bir şey belkemiğinden aşağı inmiş. Kafasında şeytan korkusu uyanan bir keşiş gibi, korkunç canavarın geri dönmesiyle yarı çıldırmış bir halde kocaman bir istavroz çıkarmış; ama gözleri kardeşinin cesedine takılınca, birdenbire korkusu sevince dönüşmüş, dev gibi cüssesi tarif edilemez bir öfkeyle titremiş, atını mahmuzlayarak canavarın peşinden atılmış.</p>

  <p class="normal">Hiç tanımadığı ormanlardan geçiyormuş. Gözleri, ağaçlara değil, önünden kaçan beyaz lekeye odaklanmış.</p>

  <p class="normal">Onu böylece fundalıklarda, balta görmemiş korularda, kurumuş dere yataklarında kovalamış. Atı da kendisi gibi kudurmuş; bilinmeyen, esrarengiz bir güç onu geriyor, yay gibi ileriye fırlatıyormuş. Boynu dimdik uzanmış, ağaçlara, kayalara çarpıyor, dörtnala koşuyor, koşuyormuş. Ölünün başı ve ayakları eyerden aşağı sarkmış. Dikenler saçlarına takılıyor, başı ağaç kütüklerine çarptıkça etrafına kan pıhtıları sıçratıyor, hayvanın üzengilerini de ağaç kabukları parçalıyormuş.</p>

  <p class="normal">Birdenbire ormandan çıkmışlar. Dağların üstünden ay yükseliyormuş. Bir vadiye dalmışlar. Bu vadi, simsiyah kayalarla çevriliymiş. Her yönü baştan başa taş yığınlarıyla doluymuş ve hiçbir yönden geçit vermiyormuş. Kaçacak yer bulamayan kurt ister istemez geri dönmüş.</p>

  <p class="normal">François, kayalarda gök gürültüsü gibi yankılar yapan bir sevinç narası atıp, elinde bıçağıyla atından yere atlamış.</p>

  <p class="normal">Kurt, sırtı kamburlaşmış, tüyleri diken diken olmuş bir halde onu bekliyormuş; gözleri bir çift yıldız gibi parlıyormuş. Ama dev avcı, canavara saldırmadan önce kardeşini kucaklayarak bir kayanın üstüne oturtmuş, bir kan yığınından ibaret başına taş parçalarından destek yapmış, sonra gür sesiyle kulağına:</p>

  <p class="normal">‘‘Bak Jean! Bak! Şu kurda bak!’ diye seslenmiş.</p>

  <p class="normal">Ve şimşek hızıyla canavarın üstüne atılmış. Bir dağı devirecek, taşları avuçlarında eritecek güçte hissediyormuş kendini. Kurt, onu ısırmak ve karnını deşmek için saldırmış, ama François, bıçağını kullanmaya bile gerek görmeden kurdu boğazından yakalamış ve yavaş yavaş boğmaya başlamış. Hem boğuyor, hem de sevinç naraları atarak kardeşine sesleniyormuş:</p>

  <p class="normal">‘Kurdu görüyor musun Jean? Nasıl geberttiğimi, nasıl boğduğumu görüyor musun?’</p>

  <p class="normal">Kurt çok fazla direnememiş, hareketsizleşip ölmüş.</p>

  <p class="normal">François, canavarın leşini sürükleyip getirerek, kardeşinin ayaklarının dibine fırlatmış:</p>

  <p class="normal">‘İşte!’ diye bağırmış, ‘bütün dünyayı velveleye veren canavarın sonu! Doya doya bak Jean!’</p>

  <p class="normal">Sonra, kardeşinin cesediyle kurdun leşini atına yükleyip, şatonun yolunu tutmuş.</p>

  <p class="normal">Şatoda, canavarın ölümünü anlatırken zafer naraları atıyor, kardeşinin nasıl öldüğünü açıklarken saçını sakalını yoluyormuş. Tepine tepine gülüyor, inleye inleye ağlıyormuş.</p>

  <p class="normal">Biraz kendini toplayınca gözyaşlarına boğularak şöyle demiş:</p>

  <p class="normal">‘Bu zavallı Jean, hiç olmazsa kurdu nasıl boğduğumu görseydi, eminim ki mutlu ölürdü.’</p>

  <p class="normal">Büyükbabamın dul karısı, o gün oğluna avdan nefret etme duygusunu aşılamış ve bu, babadan oğula aktarıla aktarıla bana kadar geldi.”</p>

  <p class="normal">Marki d’Arville susmuştu. Dinleyenlerden biri:</p>

  <p class="normal">“Bu bir efsane değil mi?” diye sordu.</p>

  <p class="normal">Marki:</p>

  <p class="normal">“Hayır,” dedi, “baştan başa gerçek!..”</p>

  <p class="normal">Bir kadın tatlı bir sesle söze karıştı:</p>

  <p class="normal">“Efsane ya da gerçek, ne olursa olsun, insanın bu tür tutkuları olması çok hoş bir şey...”</p>

  <p class="normal"><span class="ideitalik">14 Kasım 1882</span></p>
</body>
</html>
