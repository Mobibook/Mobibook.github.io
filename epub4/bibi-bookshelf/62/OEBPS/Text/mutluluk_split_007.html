<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_5"><span class="idebold">AY IŞIĞI<sup class="calibre2"><a href="../Text/mutluluk_split_028.html#footnote-7235-4" id="footnote-7235-4-backlink">[4]</a></sup></span></h1>

  <p class="normal">Papaz Marignan görevini layıkıyla, savaşımcı bir ruhla yerine getiren, oldukça uzun boylu, ince yapılı bir adamdı. Bağnazdı, coşkuluydu, ama aynı zamanda da çok dürüsttü.</p>

  <p class="normal">İnandığı şeylerden zerre kadar kuşku duymaz, düşüncelerinde en ufak bir değişiklik olmazdı. İnançlarında son derece samimiydi. Tanrı’nın amaçlarını, niyetlerini iyi kavradığını düşünürdü.</p>

  <p class="normal">Küçük köy kilisesinin yanındaki papaz evinin bahçesinde geniş adımlarla dolaşırken zaman zaman kendine, “Tanrı bunu niye böyle yaptı, bunu niye şöyle yaptı?” diye sorular sorar, ancak sofuca bir alçakgönüllülükle, “Tanrım, senin iradene akıl sır ermez,” diye kestirip atacak biri olmadığı için, “Ben Tanrı’nın hizmetkârıyım, ben onun niyetlerini bilmek, eğer bilmiyorsam sezip çözmek zorundayım,” derdi.</p>

  <p class="normal">Tabiattaki her şeyin mutlak ve hayranlık verici bir iradeyle yaratıldığına inanırdı. Ona göre “niçin”lerle “çünkü”ler hep birbirini dengelerdi. Şafaklar insanların mutlulukla uyanmasını sağlamak, günler ürünleri olgunlaştırmak, yağmurlar ekinleri sulamak, akşamlar uykuya hazırlanmak, gecenin karanlığı uyumak için yaratılmıştı. Örneğin dört mevsim tam da tarımsal üretimin gereklerine göreydi. Tam tersine, doğanın kendi başına bir iradesi olmadığını, aslında her şeyin iklim değişikliklerinin, çağların, maddenin katı kurallarına uyduğunu aklına bile getirmezdi.</p>

  <p class="normal">Papaz Marignan karısından nefret ederdi. Ondan nedenini tam bilmeden nefret eder, içgüdüsel olarak küçümserdi. İsa Peygamber’in sözlerini tekrarlar, “Kadın, ikimizin arasında ortak olan ne var?” diye sorar; sonra da, “insanın Tanrı bile eserinden pek memnun değil diyeceği geliyor,” derdi. Papaz için kadınlar şairin dediği gibi on iki kere karışık ve uygunsuz çocuktu.<sup class="calibre2"><a href="../Text/mutluluk_split_028.html#footnote-7235-5" id="footnote-7235-5-backlink">[5]</a></sup> İlk erkeği felakete sürüklemişti. Zayıf, tehlikeli, cehennemlik edici, baştan çıkarıcı, şaşırtıcı bir yaratıktı. Onların sevgi dolu ruhlarından, insanı doğru yoldan çıkaran vücutlarından daha fazla nefret ederdi. Zaman zaman bu sevginin kendisine de yöneldiğini hisseder, bundan rahatsız olurdu.</p>

  <p class="normal">Papaz Marignan’a göre Tanrı kadını yalnızca erkeği sınamak, denemek için yaratmıştı. Savunma önlemleriyle, tuzağa düşme korkusuyla yaklaşılmalıydı onlara. Kadın, gerçekten de yarı açık dudaklarıyla uzanmış kollarıyla tam bir tuzaktı erkek için.</p>

  <p class="normal">Kendini Tanrı’ya adayan rahibelere karşı hoşgörülüydü yalnızca. Ama yine de katı davranırdı onlara. Çünkü bir papaz olmasına rağmen, bu rahibelerin zincire vurulmuş ve bu tür duyguları bastırılmış yüreklerinin derinliğinden kendisine doğru o ebedi sevginin geldiğini hissederdi.</p>

  <p class="normal">Keşiş gözlerine göre dindarlıktan yaşarmış gözlerinden; işin içine cinsiyetlerinin karıştığı vecde gelişlerden; İsa’ya karşı duydukları coşkun aşktan anlardı bunu. Bu aşk sinirlendirirdi onu. Kadınlara özgü bir aşktı bu, tensel bir aşktı... Kendisiyle konuştukları zamanki yumuşak ses tonlarında yere dikili gözlerinde, kendilerine sert davrandığı zaman boyun eğmişlikten kaynaklanan gözyaşlarında, son derece itaatkâr tavırlarında bile hissederdi bu kahrolası sevgiyi.</p>

  <p class="normal">Manastırdan çıkarken cüppesini silkeler, adeta kaçarcasına uzaklaşırdı oradan.</p>

  <p class="normal">Küçük bir komşu evde annesiyle birlikte yaşayan bir yeğeni vardı.</p>

  <p class="normal">Marignan, öteden beri yeğenini rahibe yapmayı düşünürdü, ama kız güzel, hoppa, kuş beyinli ve alaycıydı; kendini Tanrı’ya adayıp dünya nimetlerinden yoksun kalmayı aklının ucundan bile geçirmiyordu.</p>

  <p class="normal">Kız gelir gelmez amcasının boynuna atıldı:</p>

  <p class="normal">“Aslan amcacığım, yeğenini öpmeyecek misin?”</p>

  <p class="normal">Rahip onu eliyle itti:</p>

  <p class="normal">“Sen artık öpülecek çağı geçtin.”</p>

  <p class="normal">“Ama ben seni öpmek istiyorum.”</p>

  <p class="normal">“Öpemezsin! Öpmek günahtır!”</p>

  <p class="normal">“Aaa, o da ne demek öyle?”</p>

  <p class="normal">“İşte o demek. Tanrı öpmeyi yasaklamıştır.”</p>

  <p class="normal">Kız somurttu önce, ama bir fırsatını bulup amcasına sarıldı, kocaman bir öpücük konduruverdi yanağına.</p>

  <p class="normal">“Ben yasak masak tanımam, sevdiğim insanı böyle öperim işte.”</p>

  <p class="normal">Rahip, bir çift taze ılık dudağın yanağına değmesinden aldığı hazzı yenerek, irkildi ve:</p>

  <p class="normal">“Eğer bu da onlardansa, bunun da ruhu şeytanın pençesine takılmışsa, yemin ederim tatlı canına acımam, kuş gibi koparırım kafasını,” diye düşündü.</p>

  <p class="normal">“Darıldın mı bana amcacığım?”</p>

  <p class="normal">“Darılmadım, ama bir daha bunu yapma.”</p>

  <p class="normal">“Tamam, tamam yapmam. Ama bana söyler misin lütfen; insanın, anasını, babasını, amcasını öpmesinde ne kötülük olabilir ki? Doğal bir ihtiyaç değil mi bunlar?”</p>

  <p class="normal">“Değildir. Öpmek, öpüşmek şeytanın insanlara öğrettiği kötü bir iştir; baştan çıkarıcı bir davranıştır. Saf, temiz bir sevgi, insanın davranışlarıyla belli eder kendini; bunu belli etmek için öpüşmeye ihtiyaç yoktur.”</p>

  <p class="normal">Böyle bir mantık Henriette’i güldürmekten başka bir işe yaramamıştı. O yine bildiğini okumaya devam etti.</p>

  <p class="normal">Kız gençlik çağına girince kısa zamanda köyün sevgilisi olup çıktı. Delikanlılar arasında kızı elde etmek için bir yarıştır başladı; kıyasıya bir yarış. Ama Henriette bunların hiçbirine yüz vermiyor, biraz da amcasının korkunç tutuculuğundan ve öfkesinden korkuyordu.</p>

  <p class="normal">“Bak amcacığım,” diyordu, “şu kelebeğin kanatlarındaki ince nakışlara bak, şu çiçeklerin renklerine, kokularına, güzelliklerine bak; insan bunları sevmez, öpmez de ne yapar yani? Bunları da mı sevmek günah? Bunları da mı öpmek günah?”</p>

  <p class="normal">“Öpmek günahtır,” diye homurdanıyordu papaz.</p>

  <p class="normal">“Neden günah olsun?”</p>

  <p class="normal">“Tanrı babamız öyle buyurmuş.”</p>

  <p class="normal">“Amaaan, ööööf; bu Tanrı Baba da ne yaptığını bilmiyor demek ki!”</p>

  <p class="normal">“Sus kız, daha beter günaha giriyorsun.”</p>

  <p class="normal">Henriette kıkır kıkır gülüyor, amcasını büsbütün kızdırmamak için daha ileri gitmiyordu.</p>

  <p class="normal">Bir sabah papaz tıraş olurken, kilise bekçisinin karısı:</p>

  <p class="normal">“Papaz efendi, papaz efendi,” dedi, “sana bir şey söyleyeceğim, ama korkuyorum.”</p>

  <p class="normal">“Münasebetsiz bir şeyse hiç söyleme!”</p>

  <p class="normal">“Söylemeye mecburum.”</p>

  <p class="normal">“Öyleyse söyle!”</p>

  <p class="normal">“Yeğeniniz var ya... Bayan Henriette... Tanrım, nasıl söylemeli, bilmem ki...”</p>

  <p class="normal">“E, ne olmuş yeğenime?”</p>

  <p class="normal">“Bayan Henriette’in bir sevgilisi var!”</p>

  <p class="normal">Papaz bu “sevgili” sözcüğünü duyar duymaz heyecanından yanağını boydan boya kesti.</p>

  <p class="normal">“Evet, saygıdeğer peder, bir sevgilisi var yeğeninizin; her akşam siz yattıktan sonra dere boyunda buluşup sabahlara kadar fink atıyorlar. Bütün köyün dilinde. Nasıl olsa bu rezaleti öğrenecektiniz, bari benden öğrenin dedim.”</p>

  <p class="normal">“Yalan söylüyorsun Mélanie.”</p>

  <p class="normal">Kadın istavroz çıkardı:</p>

  <p class="normal">“Yalan söylüyorsam Hazreti İsa beni çarpsın! Saat on birde uyumayıp düşün peşlerine, kendi gözlerinizle görün!”</p>

  <p class="normal">Papaz taş kesilmişti.</p>

  <p class="normal">Bütün gün yemedi, içmedi, öfkesinden baygınlıklar geçirdi.</p>

  <p class="normal">Akşam sofrasında Henriette:</p>

  <p class="normal">“Ne oldun amcacığım?” dedi, “hasta mısın? Yüzün sapsarı.”</p>

  <p class="normal">“Bir şeyim yok, sen yemeğini ye!”</p>

  <p class="normal">Rahip erkenden odasına çekildi, güçlü köylü yumruğuyla kalın bastonunu kavradı ve bir sandalyenin arkalığına indirdi, sandalye paramparça oldu.</p>

  <p class="normal">“Sizin kafalarınızı işte böyle kıracağım alçak namussuzlar!” diye homurdandı.</p>

  <p class="normal">Saat tam on birde paltosuna büründü, bastonunu aldı ve evden fırladı.</p>

  <p class="normal">Ama fırlamasıyla duraklaması bir oldu. Ay, yusyuvarlaktı. Ağaçlar, nefti gölgelerini yerlere seriyor, ıhlamurlar, insanın içini bayıltan, nefis kokularını havaya yayıyorlardı. Bu öyle muhteşem bir tabloydu ki, papazı bir anda mest edip kendinden geçirmeye yetti. Papaz, Tanrı’nın bu güzel eserini seyretmek için adımlarını daha da yavaşlattı.</p>

  <p class="normal">Dereye yaklaştığında yeğenini de, yeğeninin sevgilisini de unutmuştu.</p>

  <p class="normal">Vecd içinde yüzüyor gibiydi.</p>

  <p class="normal">Derenin hafif şırıltısı, akan, köpüren, çağlayan sular. Ay ışığıyla yakamozlanan dalgacıklar. Mavimtırak gökte göz kırpan binlerce yıldız, dağılan bulut parçaları ve madeni sesleriyle durmadan vraklayan kurbağalar.</p>

  <p class="normal">Rahip Marignan iyice kendinden geçmişti.</p>

  <p class="normal">“Tanrım,” diye mırıldandı, “yağmuru yarattın, toprağı sulamak için; güneşi yarattın, dünyayı aydınlatmak için; geceyi yarattın, insanları huzura kavuşturmak için. Peki de bu kokuları, bu sesleri, bu müziği, bu ışıkları, bu güzellikleri, kimin için, ne için yarattın?”</p>

  <p class="normal">Bir kayanın üstüne çöktü, gözlerini gökyüzünün derinliklerine çevirerek cevap bekledi.</p>

  <p class="normal">Birdenbire, yüz adım ötede, ağaçların dalları açıldı, iki gölge belirdi. Sarmaş dolaş bir çift, sanki Tanrı’nın ona fırlattığı canlı bir cevap gibi rahibe doğru geliyordu. Göklerin derinliklerinde sanki Tanrı dile gelmişti:</p>

  <p class="normal">“İşte bunlar için. O dediklerini bunlar için yarattım. Senin işin ne burada! Defol buradan, defol!”</p>

  <p class="normal">Rahip utancından titredi, paltosuyla yüzünü örttü ve oradan hemen ayrıldı.</p>

  <p class="normal"><span class="ideitalik">19 Ekim 1882</span></p>
</body>
</html>
