<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_15"><span class="idebold">MEZAR</span></h1>

  <p class="normal">1883 yılının 17 Temmuz günü, sabahın iki buçuğunda, mezarlığın bir köşesindeki küçücük bir evde oturan Béziers Mezarlığı’nın bekçisi, mutfağa kilitli köpeğin havlamalarıyla uyandı.</p>

  <p class="normal">Hemen aşağı indi; sanki, evin etrafında bir serseri dolaşıyormuş gibi, hayvanın acıyla havlayarak kapının altını kokladığını gördü. Bekçi Vincent tüfeğini aldı ve dikkatli adımlarla dışarı çıktı.</p>

  <p class="normal">Köpek, General Bonnet yolu yönünde koştu ve Bayan Tomoiseau’nun mezarının yanında durdu.</p>

  <p class="normal">Bekçi, ihtiyatla ilerlerken, Malenvers yolu tarafında hafif bir ışık gördü. Mezarlar arasında kayar gibi yürüdü ve kutsallığa karşı korkunç bir şey yapıldığına tanık oldu.</p>

  <p class="normal">Bir gün önce gömülmüş genç bir kadının cesedini mezardan çıkarmakta olan bir adam, cesedi mezarın dışına koymaya çalışıyordu.</p>

  <p class="normal">Bir taş yığını üzerine konulmuş küçücük ve soluk ışıklı bir fener, bu iğrenç sahneyi aydınlatıyordu.</p>

  <p class="normal">Bekçi Vincent, sefil adamın üzerine atıldı ve onu yere yıktı, ellerini bağlayıp en yakındaki polis karakoluna teslim etti.</p>

  <p class="normal">Bu adam, Courbataille adlı, güngörmüş, zengin bir genç avukattı.</p>

  <p class="normal">Adamın mahkemesi başlamıştı. Savcı, iddianamesini okurken, çavuş Bertrand’ın zamanında canavarca yaptığı şeyi hatırlatıyor ve bu şekilde dinleyicileri coşturuyordu. Herkesin vücudunu bir titremedir sarmıştı.</p>

  <p class="normal">İddianamenin okunması bittikten sonra, “İdam! İdam!” haykırışları yükselmeye başlamış ve mahkeme başkanı, düzeni korumakta bir hayli zorluk çekmişti.</p>

  <p class="normal">Sonra, kalın bir sesle:</p>

  <p class="normal">“Sanık,” dedi, “kendinizi savunmak için bir diyeceğiniz var mı?”</p>

  <p class="normal">Avukat tutmaya gerek görmemiş olan Courbataille ayağa kalktı. Uzunca boylu, esmer, temiz yüzlü, enerjik tavırlı ve cesur bakışlı güzel bir gençti.</p>

  <p class="normal">Mahkemeyi dolduran kalabalıktan ıslık sesleri yükselmeye başlamıştı.</p>

  <p class="normal">Adam soğukkanlılığını kaybetmedi; önce biraz hafif, ama sonra perdesi yavaş yavaş yükselen bir sesle konuşmaya başladı:</p>

  <p class="normal">“Sayın başkan,</p>

  <p class="normal">Sayın jüri üyeleri,</p>

  <p class="normal">Söyleyeceklerim çok az ve kısa. Cesedini mezarından çıkardığım kadın metresimdi. Onu seviyordum.</p>

  <p class="normal">Onu şehvetli bir aşkla, ruhun ve yüreğin sadece bir yakınlığıyla değil, tam ve mutlak bir aşkla, çılgın bir tutkuyla seviyordum...</p>

  <p class="normal">Şimdi beni dinleyin:</p>

  <p class="normal">Ona ilk kez rastladığım zaman, garip bir heyecana kapıldığımı hissettim. Benim bu heyecanımın, ne şaşkınlık, ne hayranlık ne de öyle vurulma diye tabir edilen ani bir tutkunlukla ilgisi vardı. Bu heyecan hissi, sanki ılık bir banyo içine girilmiş gibi, oldukça zevkli bir rahatlıktı, bir huzurdu. Hareketleri beni büyülüyor, sesi beni mest ediyor ve nihayet bütün varlığı, bende, kendisine bakmakla doyamadığım sonsuz bir zevk oluşturuyordu. Onu sanki uzun zamandır tanıyormuşum gibi bir hisse kapılıyordum. Onda sanki, benim ruhumdan kopmuş bazı şeyler vardı.</p>

  <p class="normal">Kendisini tanıdıkça, içimden onu daha fazla görmek geliyordu. Elinin elime dokunmasından öyle bir haz alıyordum ki, ben böyle bir zevki hiçbir zaman tadamaz, hayal bile edemezdim. Hele gülümsemesi, bana öyle çılgıncasına bir neşe veriyordu ki, bu neşenin taşkınlığıyla koşmak, dans etmek, yerlerde yuvarlanmak istiyordum.</p>

  <p class="normal">Metresim olmuştu.</p>

  <p class="normal">Bunun da ötesinde, o benim bütün hayatım olmuştu. Artık dünyadan hiçbir şey beklemiyor, hiçbir şey istemiyordum. Hiçbir arzum olmadığı gibi hiçbir şeye karşı hırsım da kalmamıştı.</p>

  <p class="normal">Bir akşamüstü, nehir boyunca yürüyüşe çıkmış, biraz uzağa gitmiştik, yağmura yakalandık. Soğuk aldı.</p>

  <p class="normal">Ertesi gün hastalandı ve zatürree olduğu anlaşıldı. Sekiz gün sonra, durumu büsbütün kötüleşti.</p>

  <p class="normal">O can çekişirken ben de neye uğradığımı şaşırmış, adeta yıkılmıştım. Sağlıklı düşünemiyordum.</p>

  <p class="normal">Ama o ölünce, hissettiğim ani ümitsizlik beni o kadar sarstı ki, artık hiçbir şey düşünemez oldum. Ağlıyor, sürekli ağlıyordum.</p>

  <p class="normal">Cenaze töreninin o korkunç aşamalarında, yüreğimi dağlayan öyle bir acı vardı ki, bu acı, kesinlikle bir delinin ıstırabından başka bir şey değildi. O gittikten ve toprağa gömüldükten sonra, aklım birden başıma geldi. O müthiş ıstırapla kıvranmaya başladım.</p>

  <p class="normal">İşte, o zaman, kafama şöyle bir fikir saplandı:</p>

  <p class="normal">Onu artık hiç göremeyecektim.</p>

  <p class="normal">Bir insan, bütün gün aynı şeyi düşündü mü, mutlaka aklını yitirir! Düşünün bir kez! Taparcasına sevdiğiniz bir varlık hem de bütün dünya üzerinde bir ikincisinin bulunmasına imkân olmayan bir varlık artık yoktur. Oysa, bu varlık hayatınıza girmiştir; sizinle aşk denilen o esrarengiz bağı oluşturmuştur. Onun gözleri, size uzaydan daha geniş, dünyadan daha hoş, daha sevimli gelmektedir. Konuşurken, sesi, tatlı bir müzik gibi, sizi mutluluğun en yüksek düzeyine çıkarmaktadır.</p>

  <p class="normal">Ve bu varlık, birdenbire ortadan yok oluyor! Düşünün bir kez! Kayboluyor, sonsuza dek kayboluyor, tamamen yok oluyor. Ölüyor. Bu kelimenin ne demek olduğunu anlıyor musunuz? Bu varlık, artık hiç yok ve asla var olamayacaktır. Artık o gözler bakmayacak; insan sesleri arasında benzerine rastlanması asla mümkün olmayan o ses, hiçbir şey söylemeyecek, konuşmayacaktır.</p>

  <p class="normal">Onun yüzüne benzer hiçbir yüz bir daha doğmayacaktır. Asla! Asla! O vücut ve o yüz, bir daha dünya üzerinde görünmeyecektir. Binlerce, milyonlarca, milyarlarca kadın doğacaktır; ama bütün doğacak kadınların arasında o bulunmayacaktır; hiçbir zaman bulunmayacaktır. Ama bu nasıl olur? İşte, insan bunu düşünürken deliriyor.</p>

  <p class="normal">Ancak yirmi yıl yaşadı; fazla yaşayamadı ve sonsuza dek yok oldu!</p>

  <p class="normal">Düşünüyor, gülüyor ve beni seviyordu. Vücudu, o taze, ılık, tatlı, beyaz, güzel vücudu, toprak altında, bir tabut içinde çürüyecekti. Ama ruhu, acaba ona ne olacaktı?</p>

  <p class="normal">Artık onu görememek, hiç görememek vardı! O bedenin çürümesi düşüncesi beynimi kemiriyordu. İşte, bu düşünceyle onu bir kez daha görmek, yüzüne bir kez daha bakmak istedim!</p>

  <p class="normal">Bir kürek, bir fener, bir de çekiç alarak yola çıktım. Mezarlığın duvarından içeri atladım ve mezarını buldum. Üstündeki toprak, henüz tamamen basılmamıştı.</p>

  <p class="normal">Tabutu gördüm. Bir tahtasını kaldırdım. Burnuma ağır bir koku geldi. Oysa, onun yatağı ne güzel kokardı!</p>

  <p class="normal">Buna rağmen tabutu açtım; lambamı aşağı indirdim ve onu gördüm. Mosmor olmuş ve şişmiş yüzü korkunçtu. Evet, oydu. O anda bütün varlığımı bir dehşet kapladı. Ama yine de kolumu uzattım; o korkunç yüzü kendime çekmek için saçlarından tuttum!</p>

  <p class="normal">İşte, tam bu sırada yakalandım.</p>

  <p class="normal">O çürümeye yüz tutmuş bedenin hiç hoşa gitmeyecek kokusu, sevgilimin kokusuymuş gibi beynimi sardı ve bütün geceyi bu kokuyu duyarak geçirdim.</p>

  <p class="normal">Hakkımda dilediğiniz kararı verebilirsiniz.”</p>

  <p class="normal">Mahkeme salonuna acayip bir sessizlik çökmüş gibiydi. Jüri karar vermeye çekilmişti.</p>

  <p class="normal">Jüri birkaç dakika sonra döndüğünde sanık, oldukça korkusuz ve hatta hiçbir şey düşünmüyormuş görünüyordu.</p>

  <p class="normal">Hâkim, kararı okumaya başlayarak, sonuçta, sanığın masum olduğunu bildirdi.</p>

  <p class="normal">Adam hiç tepki vermezken dinleyiciler kararı alkışladılar.</p>

  <p class="normal"><span class="ideitalik">29 Temmuz 1883</span></p>
</body>
</html>
