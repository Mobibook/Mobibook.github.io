<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_4"><span class="idebold">MEKTUPLARIMIZ</span></h1>

  <p class="normal">Sekiz saatlik tren yolculuğu boyunca kimi yolcular uyumuş, kimileri uyuyamamıştı. Bana gelince bütün bir yolculuk boyunca gözümü bile kırpmamıştım.</p>

  <p class="normal">Saat beşe doğru dostlarım Muret d’Artus’ların Abelle’deki malikânesine vardım. Her yıl olduğu gibi üç haftalık tatilimi burada geçirecektim.</p>

  <p class="normal">Geçen yüzyılın sonlarında Muret d’Artus’ların büyükbabalarından birinin yaptırdığı ve ondan aileye kalan hoş bir yapıydı bu malikâne. İçinde sürekli oturulan o canlı, o hareketli evlerden biriydi; hani o hiç değişmeyen, hiçbir şeyi yok olmayan, hiç insansız ve misafirsiz kalmayan evlerden. Bunlar hep tıklım tıklım eşya ile doludurlar; bu eşyalar hep aynı yerde durur; renkleri atmış ve yer yer bozulmuş olsalar da, asla atılmaz, ancak çocukların kaldığı odalarda, yeni doğan bir kardeşin yatak vb. eşyaları için bir yer açılırdı.</p>

  <p class="normal">Bina, yuvarlak taştan yapılmış bir köprüyle ulaşılan, nehre kadar eğimli doğal bir parkın ortasında, küçük bir tepenin üstündeydi. Irmağın arka tarafındaki çayırlarda taze ot yiyen gözleri çiy damlalarıyla dolmuş ıslak kocaman inekler ağır ağır salınırdı.</p>

  <p class="normal">Ben severim bu evi, nedense pek severim. Bir insan bir şeyi mutlaka kendine mal etmek ister, ona karşı nasıl dayanılmaz bir heves ve istek duyarsa ben de bu eve karşı aynı sıcak duyguları taşırım. Her sonbaharda buraya büyük bir sevinçle gelir, buradan büyük bir kederle ayrılırım.</p>

  <p class="normal">Muret d’Artus’lar bir akraba gibi ağırlarlardı beni. Akşam yemeğinde dostum Paul Muret’ye:</p>

  <p class="normal">“Eee, bu yıl hangi odayı veriyorsunuz bana?” diye sordum.</p>

  <p class="normal">“Rose Hala’nın odasını veriyoruz,” dedi.</p>

  <p class="normal">Bir saat sonra Bayan Muret, iki yetişkin kızı ve iki haylaz oğluyla beraber cümbür cemaat Rose Hala’nın odasına çıktık. Şimdiye kadar hiç kalmadığım bu odaya yerleşecektim.</p>

  <p class="normal">Yalnız kalınca, kendimi alıştırmak için başladım çevremi incelemeye. Duvarları, mobilyaları gözden geçirdim. Bu odaya birkaç kez girip çıkmışlığım, bir göz atmışlığım vardı, hepsi o kadar. Bu odaya adını veren Rose Hala’nın yağlıboya portresini şöyle böyle hatırlıyordum.</p>

  <p class="normal">Zamanla silikleşmiş bu portredeki buruşuk yüzlü yaşlı Rose Hala beni pek az ilgilendiriyordu. İyi bir kadın olduğu her halinden belli oluyordu. Mutfak işlerinde becerikli olduğu kadar ahlaki yönü sağlam, güvenilir; tutarlı bir kadın; taşralı aileler arasında buruşuk yüzü, titiz huyu, mızmız karakteriyle çevresindeki şenliği az da olsa olumsuz yönden etkileyen kadınlardan biri olmalıydı.</p>

  <p class="normal">Bununla beraber ondan söz edildiğini hiç duymamıştım; ne nasıl bir hayat sürdüğünden, ne de nasıl öldüğünden haberim vardı. Bu yüzyılda mı, yoksa geçen yüzyılda mı yaşamıştı? Sade, sıradan ya da heyecan dolu bir hayattan sonra mı ayrılmıştı bu dünyadan? Öteki dünyaya, yaşlı, bakire bir kız, evli bir kadın, şefkatli bir ana ruhu mu, yoksa aşk tutkusuyla sarılmış günahkâr bir ruh mu götürmüştü? Hiçbirini bilmiyordum; benim için Rose Hala sadece ismen vardı ve itiraf etmeliyim ki bu isim bana gülünç, kaba, hatta bayağı geliyordu.</p>

  <p class="normal">Bir şamdan aldım; şamdanın ışığını, onun yüksekte duran yaldızlı eski bir çerçeve içindeki, hiçbir özelliği olmayan yüzüne doğru tuttum. Sonra bu yüzü, anlamlı bir ifadeden yoksun, çirkin, hatta itici bularak şamdanı indirdim.</p>

  <p class="normal">İçinde birçok insanın yaşadığı, pek çok yüreğin çarptığı, acı çektiği buna benzer evlerin hepsinde olduğu gibi; tahtaların, kumaşların, sandalyelerin, boyaların esrarengiz kokularıyla dolu bu oda bana sıkıcı gelmeye başlamıştı.</p>

  <p class="normal">Yattım, ama uyuyamadım, bir iki saat sağa sola döndükten sonra kalkıp mektup yazmaya karar verdim.</p>

  <p class="normal">İçinde kâğıt, kalem bulacağımı umarak pirinç çubuklu, akaju<sup class="calibre2"><a href="../Text/mutluluk_split_028.html#footnote-7235-3" id="footnote-7235-3-backlink">[3]</a></sup> bir yazı masasını açtım; ama kirpi oku gibi ucu körelmiş, kullanıla kullanıla aşınmış bir kalemle, perişan, eski püskü kâğıtlardan başka bir şey bulamadım. Yazı masasının kapağını kapamak üzereyken parlak bir şey gözüme çarptı. Bu, bir rafın köşesinde küçük bir çıkıntı yapan, sarı, çivi başı gibi bir şeydi. Parmağımla itince kımıldadı. Ucunu iki tırnağımın arasında tutarak çekebildiğim kadar çektim. Yavaş yavaş dışarı çıkıyordu. Tahtanın içindeki bir deliğe sokularak saklanmış, uzun, altın bir iğneydi bu. Acaba ne işe yarıyordu? Aklıma ilk gelen bazı sırları saklayan bir çekmecenin zembereği ya da anahtarı olabileceğiydi. Aradım, taradım; epey uğraştım; en az iki saat uğraştırdı beni. İki delik keşfettim, ama bunlar bir yarığın içindeydi. İğneyi oraya soktum, küçük bir tahta parçası düştü. İki paket mektup gördüm: Mavi kurdeleyle bağlı, sararmış mektuplar. Bu mektupları okudum ve içlerinden ikisini aynen buraya alıyorum:</p>

  <p class="normal">&nbsp;</p>

  <p class="normal"><span class="ideitalik">Sevgili Rose,</span></p>

  <p class="normal"><span class="ideitalik">Mektuplarınızı geri istiyorsunuz. İşte hepsini gönderiyorum. Çok üzgünüm. Niçin korktunuz acaba? Mektuplarınızı kaybederim diye mi? Oysa kilit altında gözüm gibi saklıyorum onları. Çalarlar diye mi korktunuz yoksa? Buna imkân var mı hayatım? Bu değerli hazinelere kim dokunmaya cesaret edebilir?</span></p>

  <p class="normal"><span class="ideitalik">Evet, üzüntü içindeyim. Soruyorum size; bu mektupları benden isterken hiç acı duymadınız mı? Beni sevmiş olmaktan bu kadar mı pişmansınız? Biliyorum; beni hâlâ seviyorsunuz, ama belki kalbinizi bana vermekle kalmayarak aşkınızı da bu kâğıtlara dökmüş olduğunuz için kendinizi suçlu sayıyorsunuz. İnsanlar seviştikleri sürece, her fırsatta aşklarını birbirlerine tekrarlamak isterler. Söyleyemediklerimizi kalemlerimize söyletmek en büyük zevkimizdir. Çünkü sözler uçucudur; havayı yumuşak, ılık, hafif bir musikiyle dolduran sözler anılarda kalır; ama yazılar öyle midir? Onları gözlerimizle görürüz, okuruz, istediğimiz zaman, istediğimiz kadar ellerimizle, parmaklarımızla, dudaklarımızla okşayabiliriz de.</span></p>

  <p class="normal"><span class="ideitalik">Anlayacağınız, mektuplarınızı geri gönderiyorum. Anlaşılan, her şey olup bittikten sonra siz de ötekiler gibi, bütün kadınlar gibi, bu artık geri çevrilmez, silinmez bağlılıkların tatlı utancına kapılmışsınız; sevdiğiniz adama mektuplar yazmış olmaktan ruhunuz örselenmiş, anılarınız incinmiş; bu cümleleri tekrarladıkça, bir gün bunlar beni lekeleyebilir diye düşünmüş ve korkmuş olmalısınız.</span></p>

  <p class="normal"><span class="ideitalik">Artık içiniz rahat edebilir, çünkü mektuplarınıza kavuştunuz.</span></p>

  <p class="normal"><span class="ideitalik">Sizi seviyorum.</span></p>

  <p class="normal">&nbsp;</p>

  <p class="normal"><span class="ideitalik">Dostum,</span></p>

  <p class="normal"><span class="ideitalik">Hayır anlamadınız, keşfedemediniz. Ben hiç de üzgün değilim; size aşkımı yazmış olmaktan pişmanlık duymuyorum; duymayacağım da. Her zaman da yazacağım, ama siz mektuplarımı okuduktan sonra geri vereceksiniz. Bunun nedenini söylersem sizi gücendirebilirim; bundan da korkuyorum.</span></p>

  <p class="normal"><span class="ideitalik">Bu neden, sandığınız gibi şairane değil, sadece pratiktir. Korkuyorum; ama sizden değil, tesadüften, tesadüflerden korkuyorum. Ben suçluyum; bu suçun başkalarının başlarını derde sokmasını istemem. İyi anla bunu; sen, ben, ikimizden biri günün birinde ölecek.</span></p>

  <p class="normal"><span class="ideitalik">Mademki her gün ata biniyorsunuz, attan düşüp ölebilirsiniz; bir kavgada, bir düelloda, bir kazada, bir kalp sektesiyle; ne bileyim, bir yığın nedenden dolayı ölebilirsiniz; çünkü dünyada kaçınılmaz tek şey ölüm.</span></p>

  <p class="normal"><span class="ideitalik">Peki, ne olacak o zaman? Kız kardeşiniz, erkek kardeşiniz, yengeniz mektuplarımı bulacaklardır. Onların beni sevdiklerine inanıyor musunuz? Ben inanmıyorum. İnansam bile, böyle bir sırrı saklayacaklarına ihtimal verilebilir mi?</span></p>

  <p class="normal"><span class="ideitalik">Kendimden önce senin ölebileceğini düşünmekle, üstelik aile bireylerinin ağızlarını sıkı tutacaklarından şüphe etmekle kabalık ettiğimi biliyorum, ama bugün yarın hep ölecek değil miyiz? İkimizden birimiz mutlaka diğerinden önce toprak altına girecek; o halde tehlikeleri önceden hesaplamak ve ona göre önlem almak gerekmez mi?</span></p>

  <p class="normal"><span class="ideitalik">Sizin mektuplarınızı ben, küçük yazı masamın gizli gözünde benimkilerle yan yana saklayabilirim; aynı mezarda yatan sevgililer gibi. İpek muhafazalarında baş başa uyuyan bu mektupları, istediğiniz zaman size gönderebilirim. Okursunuz, iade edersiniz.</span></p>

  <p class="normal"><span class="ideitalik">Diyeceksiniz ki, ya ilk önce siz ölürseniz, ya kocanız bu mektupları bulursa?</span></p>

  <p class="normal"><span class="ideitalik">Oh, ben hiçbir şeyden korkmuyorum. Bir kez o, zaten benim çekmecemin sırrını bilmez; bu sırrı arayıp bulmak zahmetine de katlanmaz; ben öldükten sonra tesadüfen onları bulacak olsa bile, artık korkacak durumda olmayacağıma göre, bunun da bir önemi kalmayacaktır.</span></p>

  <p class="normal"><span class="ideitalik">Ölenlerin gizli çekmecelerinde bulunan aşk mektupları hakkında hiç kafa yordunuz mu siz? Ben uzun uzun düşündüm bunları. Beni mektuplarımı sizden istememe zorlayan, işte bu düşüncelerdir.</span></p>

  <p class="normal"><span class="ideitalik">Siz de düşününüz, bunu anlıyor musunuz? Bir kadın kendisine duyulan sevgiyi anlatan mektupları asla yırtmaz, yakmaz, yok etmez. Bizim ümidimiz, bütün bekleyişlerimiz, hayallerimiz, bu mektuplardan ibarettir. Adımızı taşıyan, bizi hoş sözcüklerle okşayan bu küçük kâğıt parçaları bizim kutsal hazinelerimizdir. Biz bu küçük tapınaklara taparcasına saygı duyarız; çünkü onların içindeki tanrıçalarızdır biz.</span></p>

  <p class="normal"><span class="ideitalik">Sizin aşk mektuplarınız, bizim güzelliğimizin, zarafetimizin, cazibemizin kanıtları, bizim samimi kadın gururumuzdur. Onlar bizim kalbimizin bir parçasıdır. Hayır, hayır, hiçbir kadın, hiçbir zaman bu mektupları yok edemez.</span></p>

  <p class="normal"><span class="ideitalik">Evet dostum, herkes gibi biz de öleceğiz ve mektuplarımızı biri bulacaktır. Kim bulacak? Kocalarımız mı? Ne yaparlar bu mektupları bulunca? Ne yapacaklar? Hiç; yırtıp atacaklardır.</span></p>

  <p class="normal"><span class="ideitalik">Düşünün: Her gün sevilen kadınlar ölüyor; her gün bunların günah ve ihanet kanıtları kocalarının eline geçiyor; öyleyken hiçbir zaman rezalet çıkmıyor, hiçbir düello yapılmıyor.</span></p>

  <p class="normal"><span class="ideitalik">Düşünün: Bir erkek kalbi nedir? Sizler ancak yaşayan bir kişiden öç almayı bilirsiniz; namusunuza gölge düşüren adamı vurup öldürürsünüz. Niçin? Yaşadığı için. Oysa eşiniz öldükten sonra bir ihaneti belgeleyen kanıtları yakar, rakibinizle ilgili, ihanetle ilgili hiçbir şeyi öğrenmek istemezsiniz; üstelik rakibinizin elini sıkmaya devam eder, hatta ve hatta bu ihanet belgeleri, yabancı ellere geçmeden ortadan kalktığı için memnun bile olursunuz.</span></p>

  <p class="normal"><span class="ideitalik">Ohh, tanıdığım aileler arasında bu günah belgelerini rahatça yakmış, yaktıktan sonra da rahatlayıp derin nefes almış nice kocalar tanıdım ben; oysa bu aldatılan kocalar, karıları hayattayken bu belgeleri ele geçirselerdi küplere biner, intikam peşinde koşarlardı.</span></p>

  <p class="normal"><span class="ideitalik">Namus kavramı çok değişti dostum. Ölüm, ailede işlenen günahlar için bir zamanaşımı kuralı atmıştır ortaya ve kocalarımız bu kurala seve seve boyun eğmektedirler.</span></p>

  <p class="normal"><span class="ideitalik">Kısacası ben, sizin elinizde bulunan ve her ikimiz için tehlike yaratan mektupları, işte bu bakımdan, rahatlıkla saklayabilirim. Şimdi haksız olduğumu bir kez daha söylemeye cesaret edin bakalım.</span></p>

  <p class="normal"><span class="ideitalik">Sizi seviyor ve saçlarınızdan öpüyorum.</span></p>

  <p class="normal"><span class="ideitalik">Rose</span></p>

  <p class="normal"><span class="ideitalik">29 Şubat 1888</span></p>
</body>
</html>
