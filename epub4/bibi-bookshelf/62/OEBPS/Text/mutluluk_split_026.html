<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_24"><span class="idebold">III</span></h2>

  <p class="normal">Operada, Robert le Diable temsilinin perde arasıydı. Orkestranın yakınında, şapkaları başlarında, altın ve kıymetli taştan düğmeleri pırıl pırıl parıldayan beyaz gömleklerinin üstündeki yeleklerin önü açık, ayakta duran erkekler, müzik ve insan sesleri içinde, güzel yüzleri ve parlak omuzlarıyla, serada aydınlatılmış ve açılmış çiçekleri andıran dekolte kadınlarla dolu localara bakıyorlardı.</p>

  <p class="normal">Sırtlarını orkestraya dönmüş iki arkadaş da, aralarında konuşarak, bütün bu zarafet galerisini, mücevherleri, lüksü ve gösterişli kalabalığı; bütün bu gerçek ya da sahte sergiyi seyrediyorlardı.</p>

  <p class="normal">İki arkadaştan ismi Roger de Salins olanı, arkadaşı Bernard Grandin’e:</p>

  <p class="normal">“Kontes de Mascaret’ye bak,” dedi. “Her zamanki gibi ne kadar güzel.”</p>

  <p class="normal">Diğeri, tam karşılarındaki locaya baktı. Hâlâ çok genç görünen bir kadın, harikulade güzelliği ile tiyatro salonundaki gözleri üzerine çeker gibiydi. Fildişi renkli mat cildi, ona bir taraftan heykel şekli verirken, diğer taraftan, bir gece gibi simsiyah olan saçlarının üzerinde gökkuşağı şeklinde elmaslarla süslü zarif bir taç, bir samanyolu gibi pırıl pırıl parıldıyordu.</p>

  <p class="normal">Bernard Grandin, bir süre baktıktan sonra, samimi bir ifadeyle cevap verdi:</p>

  <p class="normal">“Gerçekten çok güzel.”</p>

  <p class="normal">“Şimdi acaba kaç yaşındadır?”</p>

  <p class="normal">“Bekle. Sana işin doğrusunu söyleyeyim. Onu çocukluğundan beri tanırım... Kendisini daha genç kızken görmüştüm. Şimdi, herhalde, otuz... otuz... otuz altı yaşında olsa gerek.”</p>

  <p class="normal">“Mümkün değil.”</p>

  <p class="normal">“Eminim.”</p>

  <p class="normal">“Olsa olsa yirmi beş.”</p>

  <p class="normal">“İyi ama, yedi çocuğu var.”</p>

  <p class="normal">“İnanılacak gibi değil.”</p>

  <p class="normal">“Yedi çocuk da hayatta. Çok iyi bir anne olduğu gibi, çok hoş, çok sakin ve çok da kibar bir kadındır. Harika bir aile kadını.”</p>

  <p class="normal">“Garip şey! Bu kadının hiçbir zaman adı çıkmadı.”</p>

  <p class="normal">“Hiçbir zaman.”</p>

  <p class="normal">“Peki, kocası? Garip bir adam galiba?”</p>

  <p class="normal">“Hem evet, hem de hayır. Aralarında belki de küçük bir olay geçmiştir, asla bilinemeyecek, ama aşağı yukarı tahmin edilebilecek küçük bir karı koca anlaşmazlığı olmuştur herhalde.”</p>

  <p class="normal">“Ne gibi?”</p>

  <p class="normal">“Pek bir şey bilemiyorum. Mascaret, mükemmel bir koca olmasına rağmen iyi yaşamasını bilen bir erkektir. İyi bir koca olmasının yanı sıra, müthiş bir karakteri vardır, titiz ve huysuzdur. Bir süredir karısına gayet ilgisiz davranıyor. Söylendiğine göre, bir üzüntüsü, bir kaygısı, içini kemiren bir kurt varmış. Bu yüzden adeta ihtiyarlamış, çökmüş deniyor.”</p>

  <p class="normal">İki arkadaş, daha sonra aile içinde başlangıçta pek fark edilmeyen, ama sonraları doğan o bir türlü anlaşılmaz ve gizli sıkıntılar, birbirine zıt karakterler ya da fiziki uygunsuzluklar üzerine birkaç dakika kadar filozofça konuştular.</p>

  <p class="normal">Bayan Mascaret’ye bakmaya devam eden Roger de Salins:</p>

  <p class="normal">“Bu kadının yedi çocuğu olması, akıl almaz bir şey!” dedi.</p>

  <p class="normal">“Evet, hem de on bir yılda. Öyle kolay kolay bitmeyecekmiş gibi görünen parlak dönemine girmek için, üretim dönemini otuz yaşında kapamıştır sanırım.”</p>

  <p class="normal">“Zavallı kadınlar!”</p>

  <p class="normal">“Neden acıyorsun ki onlara?”</p>

  <p class="normal">“Neden mi? Aman dostum, düşünsene bir kez! Böyle bir kadın için on bir yıl hamilelik ne demektir! Ne cehennemi bir hayattır o! Normal bir kadını, sürekli çocuk doğuran, basit bir makine haline getiren o çirkin üretim yasasına bazı şeyler feda edilmektedir. Bu feda edilen şeyler de, bütün gençlik, bütün güzellik ve başarılı olma idealleridir.”</p>

  <p class="normal">“Ne demek istiyorsun? Doğanın gereği bu!”</p>

  <p class="normal">“Evet, doğrudur; ama ben, doğanın düşmanımız olduğunu ve bizi hiç durmadan hayvanlığa doğru sürüklediği için, o doğayla mücadelenin şart olduğunu söylemek istiyorum. Dünya üzerinde temiz, güzel, zarif ve ideal olan ne varsa Tanrı değil, insan zekâsı yapmıştır. Doğayı dile getirip, anlatarak, şairler gibi hayranlıkla seyrederek, sanatkârlar gibi bir amaç kazandırarak; yanılmakla beraber doğa olaylarında yine de birtakım nedenler bulan bilginler gibi, onu yorumlayarak, yaratılışa güzellik, sihir, büyü katarak esrarengiz hale getiren bizleriz. Tanrı ancak, hastalık tohumlarıyla dolu olup hayvani gelişmesinden birkaç yıl sonra, bütün çirkinliklerle, düşkünlüğün bütün zaaflarıyla, birtakım hastalık ve sakatlıklarla ihtiyarlayan kaba saba mahlûklar yaratmaktadır. Görünüşe bakılacak olursa, onları pis bir şekilde çoğaltmak ve sonra da, yaz akşamlarında, ömürleri bir günlük olan böcekler gibi öldürmek için dünyaya getirmektedir. ‘Pis bir şekilde çoğaltmak’ diyorum ve bu sözümde ısrar ediyorum. Gerçekten, canlının çoğalmasını sağlayan bu çirkin ve gülünç çiftleşme eylemi kadar anlamsız, iğrenç hiçbir şey yoktur. İnce ruhlar, bu ilişkiye her zaman isyan etmişlerdir ve sonsuza dek de isyan edeceklerdir. Mademki, o eli sıkı yaratıcı tarafından icat edilmiş olan bütün organlar, (yaşama ve çoğalma gibi) iki amaca hizmet etmektedir; şu halde, o yaratığın acaba neden bireysel fonksiyonların en soylusu olan bu kutsal görevi yerine getirmesi için, hiç de pis olmayan diğer organları seçmemiştir? Gıdalarla bedeni besleyen ağız, aynı zamanda söz ve düşünceyi yaymaktadır. Ciğerlere yaşamamız için gereken havayı sağlayan burun; çiçeklerin, ormanların, ağaçların, denizin kokusu gibi dünyanın bütün güzel kokularını beyne ulaştırmaktadır. Benzerlerimizle bağlantı kurmamıza aracı olan kulak, bize müziği bestelemek, hayal kurmak, mutluluğu, sonsuzluğu, hatta seslerle birlikte maddi zevki bile yaratma imkânını vermektedir. Hani insanın neredeyse, yaratıcının, erkekle kadının karşılaşmasını soylulaştırmaya, güzelleştirmeye ve ideal bir şekle sokmaya kesinlikle engel olmak istediğini söyleyeceği geliyor. Bununla beraber insan, aşkı bulmuştur ki, bu da, Tanrı’ya verilen bir cevap olarak hiç de kötü değildir. Bu aşk, şiirle öyle süslenmiştir ki, kadın çoğunlukla nelere katlandığını, ne gibi ilişkiler kurmaya mecbur edildiğini bu aşk sayesinde unutmaktadır. Aramızda, heyecanlara boğularak kendilerini aldatmaya gücü yetmeyenler eğlence ve zevke düşmüşler ve bunu nezih bir hale sokmaya çalışmışlardır ki, bu da, bir çeşit Tanrı’ya karşı gelmek, güzelliğe ahlaksızca saygı göstermek demektir.</p>

  <p class="normal">“Ama (bunlar gibi davranmayan) normal bir insan, doğanın yasasına bağlı hayvan gibi, çocuklar dünyaya getirmektedir.</p>

  <p class="normal">“Şu kadına bak bir kez! Güzel olmak, hayranlıkla seyredilmek, sevilmek, tapılmak için doğmuş olan bu elmasın, bu incinin, hayatının on bir yılını Kont de Mascaret’ye vâris yetiştirmek için geçirdiğini düşünmek acı bir şey değil midir?”</p>

  <p class="normal">Bernard Grandin, gülerek:</p>

  <p class="normal">“Bütün bu düşüncelerde gerçek payı çok,” dedi, “ama seni anlayacak insan da pek az.”</p>

  <p class="normal">Salins canlandı:</p>

  <p class="normal">“Benim Tanrı’yı nasıl kavradığımı bilir misin? Dur da sana anlatayım: O, yalnızca, bir balığın denize yumurta bırakması gibi, uzaya milyarlarca dünyalar serpen, bizim için meçhul ve muazzam bir yaratıcı organ gibidir. Yaratır, çünkü işi yaratmaktır. Ama, her çeşit yaratıklarının birbiriyle olan ilişkilerinden ve birbirlerine uygun olup olmadığından habersizdir. İnsan zekâsı, yaratıcının, bol miktarda yaratıklarının tesadüflerinden üremiş, hayırlı küçük bir arızadır. Bu arıza, kalıcı olmayan, önceden kestirilemeyen bir şeydir ve dünya ile beraber kaybolmaya mahkûmdur. Bununla beraber o zekâ, ebedi başlangıçların yeni konumlarıyla ya aynen ya da değişik olarak, bu dünyada ya da başka bir âlemde tekrar ortaya çıkabilecektir.”</p>

  <p class="normal">Arkadaşını dikkatle dinlemekte olan Grandin, onun bu varsayımsal düşüncelerini uzun zamandır biliyordu.</p>

  <p class="normal">“O halde sen, insan zekâsının ilahi doğuşun körlüğü içinde, kendiliğinden oluşmuş bir ürün, beklenmedik bir araz olduğu düşüncesindesin?”</p>

  <p class="normal">“Elbette! Biz buna zekâ, beynimizdeki sinir merkezlerinin bir işlevi diyebiliriz; yeni karışımlardan oluşmuş, ne olduğunun önceden bilinmesi mümkün olmayan kimyevi faaliyetleri andıran, hatta sürtünmelerden ya da umulmayan yakınlıklardan meydana gelmiş bir elektrik üretimine ve yaşamakta olan maddenin sonsuz ve bereketli çoğalmasıyla doğan bütün doğa olaylarına benzeyen tesadüfi bir işlevi.</p>

  <p class="normal">“Ama, azizim, bir kimse çevresine şöyle bir baktı mı, mesele kendiliğinden bütün açıklığı ile ortaya çıkar. Eğer insan zekâsı, yaratıcının yarattığı gibi kalarak, isteyen, araştıran, daima hareket eden ve acı duyan zekâdan tamamen farklı olarak, hayvani bir yazgıya boyun eğerek var olsaydı, biz, herhalde bugünkü durumumuzda bulunmaz; mağaralar içinde, ağaçlar altında, öldürdüğümüz hayvanların ve kardeşlerimizin etiyle ya da güneş ve yağmur altında yetişmiş çiğ sebzelerle beslenerek çırılçıplak yaşardık.</p>

  <p class="normal">“Ama, bütün bu âlemin yalnız bizim gibi yaratıklar için yaratılmadığını anlamak için bir saniyecik düşünmek yeter. Kafamızdaki hücrelerin bir sinir mucizesiyle gelişmiş olan tamamen güçsüz ve cahil olan zekâ, bizleri birer bilgili, aydın insanlar yapmaktadır.</p>

  <p class="normal">“Şu dünyayı, Tanrı’nın, üzerindeki canlıya hayat verdiği zamanki gibi seyret. O dünyanın özellikle hayvanlar için hazırlandığı, bitkilendirildiği ve ağaçlandırıldığı açıkça görülmüyor mu? Orada bizler için ne var? Hiçbir şey yok. Oysa, hayvanlar için mağaralar, ağaçlar, yapraklar, kaynaklar, yuvalar, inler, gıdalar, içilecek şeyler ve nihayet her şey var. Benim gibi titiz insanlar, bu dünya üzerinde kendilerini hiçbir zaman rahat hissedemezler. Oysa, cahiller, hayatlarından memnundurlar ve tatmin edilmiş durumdadırlar. Ama, şairler, ince ruhlu insanlar, hayalciler, araştırmacılar kuruntucular için durum hiç de öyle değildir! Ah, zavallı insanlar!</p>

  <p class="normal">“Lahana, havuç, soğan, şalgam ve turp yerim; çünkü, bunlara alışmaya mecbur edilmişimdir; çünkü, başka bir şey yetişmemektedir. Ama, at ile ineğin gıdası nasıl ot ile yonca ise, bu bitkiler de tavşanların ve keçilerin de gıdasıdır. Bir buğday tarlasındaki başaklara baktığım zaman, bütün o buğdayların yalnız benim ağzım için değil, serçelerin ve tarla kuşlarının gagaları için de toprakta filizlenmiş olduğundan şüphe etmiyorum. Ekmeği çiğnerken, gelinciğin ve tilkinin tavukları yemesi gibi, kuşların hakkını yiyorum gibi geliyor bana. Bıldırcın, güvercin ve keklik, atmacanın avları; koyun, karaca ve öküz de, et yiyen büyük vahşi hayvanların kısmetleri değiller midir?</p>

  <p class="normal">“Azizim, hayvanların bu dünya üzerinde yaşamaktan başka yapacak hiçbir işleri yoktur. Kendi evlerinde gibi barınmakta ve beslenmektedirler. İçgüdüleri gereğince, geviş getirmekten, avlanmaktan, birbirlerini yemekten başka marifetleri yoktur; çünkü, Tanrı, bu hayvanlar için huzur, sükûnet ve sakinlik diye bir şeyi hiç düşünmemiştir. Azgın mahlûkların birbirlerini yok etmelerini ve parçalayıp yemelerini böyle buyurmuştur.</p>

  <p class="normal">“Bizlere gelince, durumumuz büsbütün başkadır. Şu bitki köklerinden ve taşlardan ibaret olan toprak üzerinde iyi kötü yaşayabilmek için bizlere çalışma, çaba, sabır, icat etme, düşünme, sanayi, erdem ve deha gerekmektedir. Ama, kendimize hiç de layık olmadığımız halde, iyi kötü yaşamamızı düzenlemek için doğanın gerektirdiklerine karşı neler yaptığımızı bir düşün.</p>

  <p class="normal">“Ne kadar uygar, ne kadar zeki ve yontulmuş isek, o kadar da, Tanrı’nın iradesini benliğimizde temsil eden hayvani içgüdüyü mağlup edip zaptetmeye zorunluyuz.</p>

  <p class="normal">“Düşün ki, çoraptan telefona kadar her şeyi, her alanda birçok şeyi içeren uygarlığı icat etmemiz gerekmiştir. Her gün gördüğün ve kullandığın bütün şeyleri ve her şekil ve çeşitte bize yarayan bütün bunları düşün bir kez.</p>

  <p class="normal">“Hayvani hayatımızın kaderini yumuşatmak için evlerden başlayarak nefis gıdalar, bonbonlar, pastalar, içkiler, kumaşlar, elbiseler, ziynet eşyası, yataklar, somyalar, arabalar, demiryolları ve bir sürü makine icat edip imal ettik. Bunlardan başka, bilimi, güzel sanatları, yazıyı ve şiiri bulduk. Evet, sanatı, şiiri, müziği, resmi yarattık. İdeal olan her şey bizden gelmektedir. Hayatın bütün zarafeti, kadınların süsü, erkeklerin hüner ve erdemleri hep bizim icadımızdır.</p>

  <p class="normal">“Şu tiyatroya bak. Burada, bizim tarafımızdan yaratılmış, insana ait bir dünya yok mu?</p>

  <p class="normal">“Bayan de Mascaret denilen şu kadına da bak. Tanrı onu, bir mağara içinde çıplak ya da hayvan postu örtünmüş olarak yaşamak üzere yaratmıştır. Böylesi daha iyi değil mi? Şunu da söyleyeyim ki, kocası olacak o kaba adamın, böyle bir hayat arkadaşına sahip olduktan, onu yedi kez anne yapacak kadar bir köylü gibi hareket ettikten sonra, böyle birdenbire ortaya çıkarıvermesinin nedeni bilinebilir mi?”</p>

  <p class="normal">Grandin cevap verdi:</p>

  <p class="normal">“Bu işte, yalnız bir neden olabilir, dostum. Adamcağızın, sürekli evinde yatıp kalkmasının kendisine pahalıya mal olduğunu düşünmesi ve bu nedenle, tasarruf kaygısıyla, senin felsefe yapıp aşağıladığın aynı ilkelere uyması mümkündür.”</p>

  <p class="normal">Son perdenin gongu üç kez vurdu. İki arkadaş, yerlerine döndüler, şapkalarını çıkardılar ve oturdular.</p>
</body>
</html>
