<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_6"><span class="idebold">KÜTÜK</span></h1>

  <p class="normal">Küçük salonun duvarları kalın halılarla kaplı, odanın içi ferahlatıcı bir kokuyla doluydu. Geniş şöminede odunlar alev alev yanıyor; şöminenin üstündeki abajurdan yayılan tatlı ışık, karşılıklı oturan iki kişinin yüzlerini aydınlatıyordu.</p>

  <p class="normal">Bunlardan biri ev sahibesiydi. Yaşlı bir kadındı bu; yaşlıydı, ama yüzü buruşmamıştı, adeta pürüzsüzdü. Uzun yıllar en seçkin esanslarla yıkanmış, kokular sürmüştü. Her sabah banyo yaptığı için, ıtırla yoğurulmuş gibi beyaz cildi, en hafif dokunuşlara karşı hâlâ olanca duyarlılığını koruyor; elini öpecek olsanız, içiniz Floransa’nın süsen çiçeği pudrasına özgü o tatlı, sarhoş edici kokuyla doluyordu.</p>

  <p class="normal">Diğeri, onun bekâr bir dostuydu; o da en az onun kadar yaşlıydı ve onun da saçları bembeyazdı. Bir yolculukta tanışmışlar, dost olmuşlar, birbirlerine duydukları yakınlıktan ötürü bu dostluğu sürdürmeye başlamışlardı. Adam, her hafta kadının ziyaretine gelmeyi alışkanlık haline getirmişti.</p>

  <p class="normal">Bir dakikadır susuyorlardı. İkisinin de gözleri şöminedeki ateşe dikilmişti. Karşı karşıya oturmanın tadını çıkarmak için durmadan konuşmaktansa, tatlı bir sessizlik içinde kendilerini hayallere kaptırmayı tercih ediyorlardı.</p>

  <p class="normal">Tam bu sırada şöminedeki kökü tutuşmuş iri bir odun, demir ızgarayı devirerek yere düştü ve kıvılcımlar saçarak halının üstüne yuvarlandı.</p>

  <p class="normal">Yaşlı kadın hafif bir çığlıkla geriye doğru sıçradı; ama adam soğukkanlılığını kaybetmedi; bir tekmeyle meşe odununu şömineye geri iteledi ve ayağıyla halının üstündeki kıvılcımlara basarak söndürdü.</p>

  <p class="normal">Tehlike ucuz atlatılmış, odada yalnızca bir yanık kokusu kalmıştı.</p>

  <p class="normal">Erkek, tekrar yerini alırken gülümseyerek kadına baktı:</p>

  <p class="normal">“Korktunuz, değil mi?”</p>

  <p class="normal">“Çok... Siz olmasaydınız ne yapardım ben?”</p>

  <p class="normal">Yaşlı adam hâlâ gülümsüyordu. Kadın, bu gülümsemenin altında bir şeyler gizlendiğini sezdi.</p>

  <p class="normal">Adam:</p>

  <p class="normal">“Bana daima neden evlenmediğimi, niçin bekâr kalmayı tercih ettiğimi sorardınız. İşte ben, tıpatıp bu ocaktan düşen odun gibi bir olay yüzünden evlenmedim,” dedi.</p>

  <p class="normal">Kadın, gençliğe özgü parlaklığını çoktan kaybetmiş olmasına karşın, yine de her şeyi bilmek, her şeyi öğrenmek isteyen kadınlar gibi merakla bakışlarını adama dikmişti:</p>

  <p class="normal">“Yaaa, öyle mi?” dedi.</p>

  <p class="normal">“Canınızı sıkmazsam anlatayım size; zaten kısa bir öyküdür.”</p>

  <p class="normal">“Zevkle dinlerim!”</p>

  <p class="normal">“Efendim, genç yaşımda Julien adında çok sevdiğim bir arkadaşım vardı. Birbirimize yürekten bağlıydık, adeta içtiğimiz su ayrı gitmezdi. Ancak bir gün bu arkadaşımla aramıza beklenmedik bir soğukluk girdi ve bir daha hiç bir araya gelmemek üzere ayrıldık. Hiç kopmayacakmış gibi görünen bu bağ nasıl olmuştu da böyle birdenbire kopmuştu? Neden kopmuştu? Bunu kimse anlayamamış, kimse bu ayrılığa bir anlam verememişti. Ben size işin içyüzünü anlatacağım:</p>

  <p class="normal">Julien’le okullarımızı bitirdikten sonra bir pansiyonda beraber kalıyorduk. O kadar iyi anlaşıyorduk ki hiçbir şeyin bu birlikteliği bozamayacağına inanıyorduk.</p>

  <p class="normal">Bir akşam Julien, pansiyona biraz sarhoş geldi ve bana evlenmeye karar verdiğini söyledi. Bu haber karşısında sarsıldım. Bir şeyi çalınmış ya da ihanete uğramış bir adam gibi içimde bir şey kırılmıştı. Neydi bu? Bilmiyorum. Birbirine perçinli denecek kadar bağlı iki dosttan biri evlendi mi, bütün bu perçinler, bütün bu bağlar çözülüverir. Kıskanç bir kadın sevgisi iki erkek arasına girdi mi, bunların birbirlerine karşı besledikleri güven ve sevgi de sarsılır; çünkü kadının aşkı, iki erkek arasındaki bu güven ve sevgiye anlayış göstermez.</p>

  <p class="normal">Julien nişanlısıyla tanıştırdı beni. Tanrı biliyor ya güzel bir genç kızdı Berthe. Harika, çekici biriydi diyebilirim. Kaşlar, gözler, saçlar, boy bos kusursuzdu. Suluboya resimler gibi insanın içini sarıveren tatlı bir güzellik. Bir tek şeyini beğenmemiştim: Gözlerini. Bu kapkara, pırıl pırıl tutkulu gözler Julien’ciğin başına çok çoraplar öreceğe benziyordu.</p>

  <p class="normal">“Kısa zamanda evlendiler. Önceleri pek uğramıyordum semtlerine. Ne olur ne olmaz, belki yeni evlileri rahatsız ederim diye hani. Dünyada aralarındaki üçüncü bir kişinin varlığına en az tahammülü olanlar yeni evlilerdir. En çok yalnız kalma ihtiyacı duyanlar onlardır çünkü.</p>

  <p class="normal">Julien ikide bir bana:</p>

  <p class="normal">‘Canım,’ diyordu, ‘ne işin var o karanlık pansiyonda? Akşamları bize gel; burada yemeğini yer, sonra pansiyona dönersin!’</p>

  <p class="normal">Karısı da aynı fikirdeydi, hatta daha ileri gidiyor, davetlerini ısrar derecesine vardırıyordu.</p>

  <p class="normal">Gerçekten de tek başıma pansiyon hayatı benim için çok sıkıcı olmaya başlamıştı. Bir aralık evlenmeyi bile düşünmedim değil.</p>

  <p class="normal">Karlı, fırtınalı bir gecede erkenden pansiyona geldim. Kapının altından içeri atılmış bir mesaj buldum. Julien şöyle yazıyordu:</p>

  <p class="normal">‘Bu akşam yemekten sonra saat on bire kadar büroda kalmak zorundayım, Berthe’i yalnız bırakmak istemiyorum. Bize gel, beraber yemek yiyelim. Sonra ben dönünceye kadar Berthe’e arkadaşlık edersin!’</p>

  <p class="normal">Mesajın altında bir not: ‘Sakın atlatmaya kalkma ha, kafanı kırarım.’</p>

  <p class="normal">Çaresiz kalktım, gittim. Beni karşıladıkları sırada Berthe:</p>

  <p class="normal">‘Bu fikri ben verdim Julien’e,’ dedi, ‘kötü mü yaptım?’</p>

  <p class="normal">Elimi ona uzatarak:</p>

  <p class="normal">‘Çok naziksiniz,’ dedim, ‘sizi sıkmamaya çalışacağım.’</p>

  <p class="normal">Avuçlarımda kadının parmaklarının asabi basıncını duydum. Bu ne demekti şimdi?</p>

  <p class="normal">Yemek yedik, sonra Julien:</p>

  <p class="normal">‘Hadi çocuklar, bana müsaade, güle güle oturun,’ diyerek çıktı, gitti.</p>

  <p class="normal">İlk kez yalnız kalıyorduk Berthe’le. Çok yeni bir şeydi bu benim için. Aldı mı beni bir sıkıntı, çöktü mü üstüme bir pısırıklık; ne yapacağımı, ne söyleyeceğimi bilmiyordum. İlk önce havadan sudan söz açtım, sonunu getiremedim bir türlü. Aksiliğe bakın ki o da benimle konuşmuyordu. Ocağın yanında karşı karşıya oturuyorduk. Berthe, ayaklarını ateşe uzatmış, hareketsiz duruyordu. Sözün gerisini getiremeyince ben de ona uydum; sustum. İnsanlar niçin bazen söyleyecek söz bulmakta zorluk çeker ya da hiç bulamazlar?</p>

  <p class="normal">Dışarıda fırtına gümbürdüyor, rüzgâr camları sarsıyor. Oturduğumuz oda ılık. Ocakta odunlar korlaşıyor; beyazımtırak, kızıl korlar.</p>

  <p class="normal">Berthe:</p>

  <p class="normal">‘Ocağa biraz daha odun atsanız; görüyorsunuz ki ateş sönmek üzere,’ dedi.</p>

  <p class="normal">Hay Tanrı razı olsun, bana iş çıkarmıştı. Odunluğu açtım, sağlamından iri bir kütük aldım, diklemesine korların üstüne oturttum, ocağın ızgarasını kapadım, tekrar yerime oturdum.</p>

  <p class="normal">Kütük biraz sonra alevlendi, alevler bütün kütüğü yavaş yavaş sardı; sonunda sıcaklık uzaktan yüzümüzü yakmaya başladı.</p>

  <p class="normal">Berthe:</p>

  <p class="normal">‘Şimdi de pek sıcak oldu,’ dedi, ‘şu kanepeye geçelim!’</p>

  <p class="normal">‘Şu kanepe’ diye gösterdiği, iki kişinin zar zor sığacağı daracık bir kanepeydi. Diz dize sıkışarak oturduk. Berthe, bir bacağını öteki bacağının üstüne attı. Birbirine sürten ipek çoraplarının ve iç çamaşırlarının tatlı hışırtısını duydum. Yarı açık göğsünün tam ortasında derin bir çizgi görünüyor, saç buklelerinin uçları hafiften yüzüme sürtünüyordu. Bana biraz daha yaslandı. Vücudunun ılık teması ve taze kadın kokusu başımı döndürüyordu. Tanrım, sen bilirsin!</p>

  <p class="normal">Kara gözlerinin tutkulu, biraz da alaylı bakışlarıyla yan yan beni süzüyordu. Birdenbire damdan düşer gibi:</p>

  <p class="normal">‘Kuzum Bay Paul,’ dedi, ‘siz hiç âşık olmadınız mı?’</p>

  <p class="normal">Afalladım ve kekeledim:</p>

  <p class="normal">‘Ben mi?.. Ne demek?.. Her erkek gibi ben de âşık oldum elbette...’</p>

  <p class="normal">‘Canım, söyleyecek hiçbir şey bulamıyorsunuz, işte size ilginç bir konu, anlatsanıza!’</p>

  <p class="normal">Emir ahlak, kural tanımaz derler ya, ben de eskiden bir kitapta okuduğum macerayı şipşak kendime mal ederek anlatmaya başladım.</p>

  <p class="normal">Beni dikkatle dinler görünüyordu, ama okuduğum maval onu hiç sarmamıştı. Bunu yüzünün ifadesinden anlıyordum. İkide bir sözümü keserek:</p>

  <p class="normal">‘Bu anlattığınız da aşk mı yani? Siz buna aşk mı diyorsunuz?’ diyordu.</p>

  <p class="normal">‘Pekâlâ; nasıl olmalı aşk sizce?’</p>

  <p class="normal">‘Aşk, güçlü, tutkulu olmalı... Yakıcı, yıkıcı olmalı... Aşk dünyada hiçbir engel tanımaz, her şeyi kırar geçirir. Kanun, ilke, aile bağlılığı, namus, şeref, onur, her şeyi hiçe sayar, çiğner geçer. Ben aşk diye böylesine derim.’</p>

  <p class="normal">‘Siz öyle düşünebilirsiniz, ben böyle bir aşk anlayışına katılamıyorum.’</p>

  <p class="normal">Bana doğru dönmeden, sesini alçaltarak yavaşça:</p>

  <p class="normal">‘Bir kadın,’ diye mırıldandı, ‘güzel, genç, ateşli bir kadın, size, sizi sevdiğini söylerse ne yaparsınız örneğin?’</p>

  <p class="normal">‘Bu, söyleniş şekline bağlı,’ dedim, ‘ne şekilde söylenirse ona göre...’</p>

  <p class="normal">‘Saçma,’ diye sözümü kesti; ‘söyleniş şekli dediğiniz şey saçma.’</p>

  <p class="normal">Sonra sesini biraz daha alçaltarak:</p>

  <p class="normal">‘Örneğin ben,’ dedi, ‘ben sizi çılgınca sevdiğimi söylersem ne yaparsınız?’</p>

  <p class="normal">Eeeeh, saygıdeğer hanımefendi, artık oyun oynamıyorduk. Berthe’in kolları boynuma dolanıvermişti. Dudakları, dudaklarımın üstünde dolaşıyor, vereceğim cevabı değerlendirmeye hazırlanıyordu.</p>

  <p class="normal">Julien’e ihanet etmek ve bu yoz, güzel mahlûkun tutkusuna alet olmak? Hayır, hayır, böyle şeyleri düşünecek halde değildim artık. İş çığrından çıkmış, ok yaydan fırlamıştı; ben ona, o bana, birbirimizi parçalayıp yok etmek ister gibi bir şiddet ve öfkeyle sarılmıştık. Bu melodram sahnesinin, birkaç dakika içinde utanç veren perdesiyle üstümüze kapanması kaçınılmazdı. Ama, o kütük yok mu, az önce ocağa diklemesine koyduğum kütük, en kritik anımızda ızgarayı devirerek –anlaşılan mandalını iyi kapatmamıştım– alev alev odanın ta ortasına yuvarlanmaz mı? Birbirine sarılmış yumaklar, birdenbire nasıl çözülüverirlerse, Berthe’le ben deliler gibi çözüldük birbirimizden. Demin yaptığım gibi, bir tekmede meşe kütüğünü ocağa fırlattım; halının üstüne düşen kor parçalarını ayağımla ezdim. Tam bu sırada kapı açıldı, Julien içeriye girdi:</p>

  <p class="normal">‘Oh, oh,’ diyordu, ‘görüyorum ki hiç kötü vakit geçirmemişsiniz. Ama üstünüz başınız neden karmakarışık böyle? Hem bu oda niye yanık kokuyor?’</p>

  <p class="normal">Berthe, kocasının boynuna atıldı, yatıştırılamamış bir tutkunun öfkesiyle ağlar gibi:</p>

  <p class="normal">‘Ah, kocacığım, sorma başımıza gelenleri,’ dedi, ‘Paul burada olmasaydı her şeyimiz yanıp kül olacaktı.’</p>

  <p class="normal">Ve şömineden düşen odun olayını anlattı.</p>

  <p class="normal">Ben, sonunu beklemeden kaçtım. Sonra bu olup bitenin huzursuz edici etkisi altında onlardan yavaş yavaş uzaklaştım. Belki de Berthe’in, Julien’in kalbine bir kuşku soktuğu duygusuydu bu uzaklaşmanın nedeni.</p>

  <p class="normal">Nihayet düşündüm madam, çok düşündüm. Hadi ben de evleneyim, diyordum, ben de evleneyim, ama ya şömineden odun düşmez de namusum iki paralık olursa ne yapardım? Siz söyleyin, lütfen ne yapardım?”</p>

  <p class="normal"><span class="ideitalik">26 Ocak 1882</span></p>
</body>
</html>
