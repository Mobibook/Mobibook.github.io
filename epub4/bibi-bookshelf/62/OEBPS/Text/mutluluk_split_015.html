<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_13"><span class="idebold">MÜCEVHERLER</span></h1>

  <p class="normal">Bay Lantin, genç kızla, çalıştığı dairenin şef yardımcısının evinde düzenlenen bir toplantıda tanışmış, görür görmez de çılgınca âşık olmuştu.</p>

  <p class="normal">Bu genç kız, yıllar önce ölmüş bir taşra vergi tahsildarının çocuğuydu. Kız, babasının ölümünden sonra, annesiyle birlikte Paris’e gelmiş ve annesi, onu, uygun bir gençle evlendirme umuduyla, bazı burjuva aileleriyle dostluk kurmaya başlamıştı. Ana kız fakirdiler; ama sayılıp sevilen, sakin ve iyi huylu insanlardı. Genç kız bir delikanlının bütün hayatını bağlamak için hayalinden geçirdiği o namuslu kadın örneği gibiydi. Mütevazı güzelliğinde, meleksi bir saflığın sihri bulunuyor; dudaklarından hiç eksik olmayan o hafif gülümseme, kalbinin bütün güzelliğini yansıtıyordu.</p>

  <p class="normal">Onu herkes övüyor; tanıyan herkes, sürekli olarak, “Bu kızı kim alırsa çok mutlu olur. Bundan daha iyisi can sağlığı,” diyordu.</p>

  <p class="normal">O sıralarda, İçişleri Bakanlığı’nda başmemur olup yılda üç bin beş yüz frank maaş alan Bay Lantin, genç kızla evlenmeye talip olmuş ve isteğinin kabul edilmesi üzerine evlenmişti.</p>

  <p class="normal">Onunla inanılmaz derecede çok mutlu olmuştu. Kadın, evini öyle becerikli bir tutumlulukla idare ediyordu ki, sanki lüks içinde yaşıyorlardı. Hele kocasına gösterdiği ilgi, sözlerindeki incelik ve tavırlarındaki zarafet görülmeye değerdi. Bay Lantin, karısının bu çekici haline pek bağlıydı; tanışmalarından bu yana altı yıl geçtiği halde, onu, ilk günlerin sevgi ve heyecanı ile seviyordu.</p>

  <p class="normal">Yalnız, onun iki tutkusundan pek hoşlanmıyordu. Bu tutkulardan biri tiyatro, diğeri ise sahte mücevherlerdi.</p>

  <p class="normal">Kadının arkadaşları, (mütevazı devlet memurlarının karılarından bazılarını tanıyordu) seyrettikleri piyesleri ona her zaman ballandıra ballandıra anlatıyor ve hatta ilk temsilleri bile övmekten geri kalmıyorlardı. Akşam işten feci şekilde yorgun dönen kocasını bu piyeslere sürüklüyordu. Adam bu durum karşısında bazen, tanıdığı herhangi bir kadınla tiyatroya gitmesini ve kendisinin kusuruna bakılmamasını rica ederek onun gönlünü almaya çalışıyor; kadın da, böyle bir davranışı, görgü kurallarına pek uygun bulmamasına karşın, kocasının teklifini kabul etmek zorunda kalıyordu.</p>

  <p class="normal">Tiyatroya duyduğu bu şiddetli tutku, kısa bir süre sonra kadında süslenme ve mücevher takma ihtiyacını doğurmuştu. Elbiseleri çok sadeydi; ama sade olmakla beraber, daima zarif ve mütevazıydı. Çekici güzelliği, daima sakin, daima güleryüzlü hali, elbiselerinin sadeliğine yepyeni bir tat, yepyeni bir zevk katıyordu. Bütün bu gösterişten uzak sadeliğe karşılık, kulaklarına elması andıran iki taş takmayı âdet edinmişti; yalancı inci kolyeler, altın suyuna batırılmış bilezikler, kıymetli taşları andıran çeşitli cinsteki camlarla süslü taraklar kullanıyordu.</p>

  <p class="normal">Karısının bu sahte mücevherlere böylesine tutku duymasından biraz canı sıkılan kocası, genellikle:</p>

  <p class="normal">“Sevgilim,” diyordu, “hakiki mücevherler alamayan bir kadının bütün süsü, güzelliği ve zarafetidir. Bu da, muhakkak ki, mücevherlerin en nadidesidir.”</p>

  <p class="normal">Kadın ise, tatlı tatlı gülümsüyor ve:</p>

  <p class="normal">“Ne yapayım, seviyorum bunları,” diye tekrarlıyordu. “Bu da benim kusurum. Haklı olduğunu çok iyi biliyorum. Ama ne bileyim, sahte de olsa, mücevherlere bayılıyorum!”</p>

  <p class="normal">İnci gerdanlıkları parmaklarına doluyor; birtakım yontulmuş kristaller pırıl pırıl parlarken:</p>

  <p class="normal">“Şunlara bak, ne kadar da güzel yapılmış,” diyordu. “İnsan, neredeyse, hakiki olduğuna yemin edecek.”</p>

  <p class="normal">Bay Lantin, gülümseyerek:</p>

  <p class="normal">“Ne diyeyim, sende Çingene zevki var,” diye yanıtlıyordu onu.</p>

  <p class="normal">Bazı akşamlar, baş başa kaldıkları bir sırada kadın, Bay Lantin’in “hırdavat” dediği sahte mücevherleri koyduğu maroken kaplı kutuyu getirip çay içtikleri masanın üzerine yerleştiriyor; sanki, gizli ve derin bir zevki tadıyormuş gibi, bütün o sahte mücevherleri adeta tutkuyla inceliyor; gülmek ve şakalaşmak için herhangi bir kolyeyi kocasının boynuna zorla taktıktan sonra, “Aman ne kadar gülünç oldun!” diye kahkahalar atıyordu. Daha sonra, kocasının kollarının arasına atılıp onu çılgıncasına, kendinden geçercesine öpüyordu.</p>

  <p class="normal">Bir kış gecesi, kadın operaya gitmiş ve soğuktan tir tir titreyerek eve dönmüştü. Ertesi gün öksürmeye başlamış, sekiz gün sonra da zatürreeden ölmüştü.</p>

  <p class="normal">Lantin de karısı ile birlikte mezara girmek istemişti. Adam, o kadar müthiş bir ümitsizliğe ve kedere kapılmıştı ki, saçları bir ay içinde ağarmıştı. Ölen eşinin anısıyla, onun gülümseyişiyle, tatlı sesiyle ve nihayet onun bütün büyüsüyle sürekli tazelenen o dayanılmaz acının etkisiyle, sabahtan akşama kadar durmadan ağlıyordu.</p>

  <p class="normal">Zaman, onun acısını kesinlikle dindiremiyordu. Bürodaki çalışma saatleri sırasında, genellikle arkadaşları yanına gelip günün olaylarından biraz konuşup söz açmaya kalkışacak olsalar, derhal yüzü asılıyor, gözleri yaşlarla doluyor, tuhaf bir hal alıyor ve hıçkıra hıçkıra ağlamaya başlıyordu.</p>

  <p class="normal">Düşünmek için her gün kapandığı hayat arkadaşının odasını hiç değiştirmeden olduğu gibi tutuyor; bütün eşyalar, hatta elbiseler, son günde nasıl kalmışlarsa, öylece oldukları gibi duruyorlardı.</p>

  <p class="normal">Ama hayat ona çok zor gelmeye başlamıştı. Karısının eline teslim ettiği ve evin bütün ihtiyaçlarına yeten maaşı, şimdi, bir başına kaldığı halde, kendine bile yetmiyordu. Şimdi artık hiç içemediği o nefis şarapları o güzel yemekleri karısının nasıl bulup buluşturduğunu o mütevazı gelirle evi nasıl bu kadar iyi yönettiğini düşündükçe şaşırıyordu.</p>

  <p class="normal">Bu yüzden biraz borçlanmış ve para bulmak için türlü çarelere başvuranların durumuna düşmüştü. Sonunda, bir sabah, daha ay sonuna tam bir hafta olmasına karşılık cebinde metelik bulunmadığını görünce, bazı şeyleri satmayı düşündü ve karısının pek sevdiği o “hırdavat” kutusunu hemen tasfiye etmeyi kafasına koydu. Bunu mutlaka yapacaktı; çünkü, vaktiyle sinirlerine pek dokunan o “göz boyayıcı” şeylere karşı kalbinin derinliğinde adeta bir tür kin beslemişti. Zaten, her gün karşısında gördüğü bu şeyler, sevgili karısının tatlı anısını lekeliyordu.</p>

  <p class="normal">Sahte mücevherler içinden bir seçme yaparak, büyük kolyeyi elden çıkarmaya karar verdi; iyi işlenmiş olan bu sahte kolyenin altı ya da sekiz frank edebileceğini hesapladı.</p>

  <p class="normal">Kolyeyi cebine koydu ve kendine güven veren bir kuyumcu dükkânı arayarak bulvar boyunca bakanlığa doğru yürüdü.</p>

  <p class="normal">Nihayet bir dükkân gördü; sefaletini böylece açığa vurmasından, oldukça değersiz bir şeyi satmaya kalkışmasından biraz utanarak dükkândan içeri girdi.</p>

  <p class="normal">Kuyumcuya:</p>

  <p class="normal">“Şu parçaya ne değer biçeceğinizi öğrenmek istiyorum,” dedi.</p>

  <p class="normal">Adam, sahte kolyeyi eline aldı, inceledi, evirdi çevirdi, eliyle tartar gibi yaptı, eline bir büyüteç aldı, çırağını çağırdı, ona hafifçe bazı şeyler söyledi, kolyeyi tezgâhın üzerine koydu, nasıl parladığını görmek için de kolyeye uzaktan baktı.</p>

  <p class="normal">Bütün bu merasimden fevkalade canı sıkılan Bay Lantin, “Canım efendim, hiçbir değeri olmadığını biliyorum,” demek için ağzını açmak üzereyken, kuyumcu konuştu:</p>

  <p class="normal">“On iki binle on beş bin frank arasında bir değeri var. Elinize nasıl geçtiğini bana belgeleyebilirseniz, ancak o zaman sizden satın alabilirim.”</p>

  <p class="normal">Adam gözlerini iri iri açtı; hiçbir şey anlamaksızın ağzı açık kaldı. Sonunda, kekeler gibi:</p>

  <p class="normal">“Ne diyorsunuz siz?” dedi. “Bundan emin misiniz?”</p>

  <p class="normal">Kuyumcu, onun bu şaşkınlığına karşı sert bir sesle:</p>

  <p class="normal">“Daha fazlasını veren bulursanız, ona satabilirsiniz,” dedi. “Bana göre, en fazla on beş bin eder. Eğer, daha iyi fiyat veren bulamazsanız, tekrar bana gelebilirsiniz.”</p>

  <p class="normal">Bay Lantin, tamamen ahmaklaşmış bir halde kolyeyi aldı; yalnız başına kalma, ihtiyacı duyarak dışarı çıktı.</p>

  <p class="normal">Sokakta, kendisini bir gülme tuttu ve, “Hay budala herif!” diye söylendi. “Ya, teklifini hemen kabul etseydim, sonrası ne olacaktı? İşte, gerçeği ile sahtesini ayırt edemeyecek kadar acemi bir kuyumcu!”</p>

  <p class="normal">Paix Caddesi’nin başındaki başka bir kuyumcu dükkânına girdi. Adam, kolyeyi görür görmez, yüksek sesle:</p>

  <p class="normal">“Tamam,” dedi, “tanıdım bu kolyeyi; ben sattım.”</p>

  <p class="normal">Bay Lantin, hayli şaşkın bir halde:</p>

  <p class="normal">“Ne eder?” diye sordu.</p>

  <p class="normal">“Ben, bu kolyeyi yirmi beş bine sattım, bayım. Sizin de bildiğiniz gibi, yasal yükümlülüklere uymak için, bu kolyenin elinize nasıl geçtiğini bana bildirdiğiniz takdirde, on sekiz bine geri almaya hazırım.”</p>

  <p class="normal">Bay Lantin, bu kez, şaşkınlıktan eli ayağı tutmaz bir halde sandalyenin üzerine çöküverdi.</p>

  <p class="normal">“Ama, ama,” diye tekrarladı, “iyice incelediniz mi? Ben bunu, şimdiye kadar sahte zannediyordum.”</p>

  <p class="normal">Kuyumcu:</p>

  <p class="normal">“İsminizi lütfeder misiniz, bayım?” dedi.</p>

  <p class="normal">“Hay hay. İsmim Lantin’dir. İçişleri Bakanlığı’nda memurum. Martyrs Caddesi 16 numarada oturuyorum.”</p>

  <p class="normal">Kuyumcu defterini açtı, araştırdı:</p>

  <p class="normal">“Bu kolye, gerçekten 20 Temmuz 1876 tarihinde, Martyrs Caddesi 16 numarada oturan Bayan Lantin’in adresine gönderilmiştir,” dedi.</p>

  <p class="normal">Bunun üzerine iki adam, birbirlerinin gözlerinin içine baktılar. Lantin, şaşkınlıktan bitkindi, kuyumcu ise, bir hırsızla karşılaştığını zannediyordu.</p>

  <p class="normal">Kuyumcu sözüne devam ederek:</p>

  <p class="normal">“Bu kolyeyi sadece yirmi dört saat için bana bırakabilir misiniz?” dedi. “Size bir makbuz vereyim.”</p>

  <p class="normal">Bay Lantin:</p>

  <p class="normal">“Elbette,” diye cevap verdi. Kendisine uzatılan kâğıdı katlayarak cebine koydu.</p>

  <p class="normal">Sonra caddeden karşıya geçti, yukarıya doğru çıktı, yolunu şaşırdığını anlayarak tekrar Tuileries’ye indi, Seine’i geçti, yanıldığını anladı ve kafası allak bullak Champs-Elysées’ye döndü. Düşünmek, muhakeme etmek, anlamak için kendini sürekli zorluyordu. Karısı, bu kadar değerli bir şeyi nasıl satın alabilirdi! Elbette alamazdı! Şu halde, bu bir hediyeydi! Bir hediye! Ama kimin hediyesi? Neden?</p>

  <p class="normal">Duraklamıştı; caddenin tam orta yerinde ayakta duruyordu. Korkunç bir şüphe beynini kemiriyordu. Ama nasıl olurdu? O kadın ki!.. Demek, mücevherlerin hepsi de hediyeydi! Üzerine bastığı yer çöker gibi oluyor, karşısında bir ağaç devriliyor, kollarını uzatıyor ve sonunda her türlü duygudan yoksun bir halde, olduğu yere yıkılıyordu.</p>

  <p class="normal">Yoldan geçenlerin kendisini götürdükleri bir eczanede kendine geldi. Evine götürüldü; eve kapanıp kaldı.</p>

  <p class="normal">Bağırmamak için bir mendili ısırarak, gece oluncaya kadar feci şekilde ağladı. Sonra yorgunluk ve kederden bitkin bir halde kendini yatağına atıp derin bir uykuya daldı.</p>

  <p class="normal">Odaya giren güneş ışığıyla uyandı; işe gitmek için yavaşça kalktı. O kadar üzüntü ve sarsıntıdan sonra çalışmak çok zordu. Şefine bir mazeret mektubu yazmayı düşündü ve yazdı. Sonra, kuyumcuya gitmek gerektiğini de düşündü ve duyduğu utanç hissiyle yüzü kıpkırmızı kesildi. Uzun süre düşünür gibi durdu. Bununla beraber, kolyeyi o adama bırakamazdı. Sonunda, giyinip dışarı çıktı.</p>

  <p class="normal">Hava güzeldi; masmavi gökyüzü gülümser gibi şehrin üzerini kaplıyordu. Bay Lantin’in önü sıra elleri cebinde, birtakım işsiz güçsüzler yürüyordu. Onların yürüyüşlerine bakarken, “İnsan, servet sahibi olunca kendini mutlu hissediyor!” diyordu. “Para oldu mu, kederlere, ıstıraplara bile dayanılabiliyor! Para olunca, istenilen yere gidiliyor, seyahat ediliyor, eğleniliyor! Ah, bir zengin olsaydım!”</p>

  <p class="normal">Lantin, iki günden beri ağzına bir şey koymadığı için, birdenbire açlığını hissetti. Ama meteliği yoktu. Bir anda tekrar kolyeyi hatırladı. On sekiz bin frank! On sekiz bin frank! Ama bu bir servet demekti!</p>

  <p class="normal">Paix Caddesi’ne çıktı ve kuyumcu dükkânının karşısında, kaldırımın üzerinde bir aşağı, bir yukarı dolaşmaya başladı. On sekiz bin frank! Belki yirmi kez dükkâna girmeye yeltendiyse de duyduğu utanç onu engelledi.</p>

  <p class="normal">Ama karnı açtı hem de çok açtı. Cebinde de tek metelik yoktu. Birdenbire kararını verdi; düşünmeye zaman bulmamak için, caddenin bir tarafından diğer tarafına koşarak geçti ve hızla kuyumcu dükkânına girdi.</p>

  <p class="normal">Kuyumcu, onu görünce hemen harekete geçti ve nazik bir gülümseyişle oturacak yer gösterdi. Kuyumcuda çalışanlar da gözleri ve dudakları neşeyle dolu, Lantin’in oturduğu yana bakarak mağazanın ön tarafına geldiler.</p>

  <p class="normal">Kuyumcu:</p>

  <p class="normal">“Bilgi aldım, bayım,” dedi. “Eğer, satış teklifinde bulunacaksanız, söylemiş olduğum bedeli ödemeye hazırım.”</p>

  <p class="normal">Lantin, şaşkın bir halde:</p>

  <p class="normal">“Pekâlâ,” dedi.</p>

  <p class="normal">Kuyumcu, bir çekmeceden on sekiz adet iri boyda kâğıt para çıkardı; bunları sayarak Lantin’e uzattı. O da, küçük bir makbuz imzalayarak, titrek bir elle paraları cebine koydu.</p>

  <p class="normal">Sonra, dışarı çıkmak üzereyken, sürekli gülümseyen kuyumcuya döndü ve gözlerini yere dikerek:</p>

  <p class="normal">“Aynı şekilde elime geçmiş başka mücevherler de var,” dedi. “Acaba satın alabilir misiniz?”</p>

  <p class="normal">Kuyumcu eğilerek:</p>

  <p class="normal">“Elbette, efendimiz,” diye cevap verdi.</p>

  <p class="normal">Dükkân çalışanlarından biri, rahatça gülebilmek için dışarı çıktı; bir diğeri de, gürültüyle burnunu sildi.</p>

  <p class="normal">Tavrı sakin, ama yüzü kızarmış olan Lantin:</p>

  <p class="normal">“Pekâlâ getiririm,” dedi.</p>

  <p class="normal">Ve gidip mücevherleri almak için bir arabaya bindi.</p>

  <p class="normal">Bir saat sonra, kuyumcu dükkânına döndüğünde hâlâ yemek yememişti. Kuyumcu ile birlikte, bütün parçaları birer birer elden geçirip incelemeye başladılar.</p>

  <p class="normal">Lantin, şimdi, mücevherlerin değeri hakkında münakaşa ediyor, kızıyor, satış defterlerinin kendisine gösterilmesini istiyor ve meblağlar yükseldikçe onun sesi de gitgide yükseliyordu.</p>

  <p class="normal">Yapılan hesaplamaya göre, iri pırlanta küpeler yirmi bin frank, bilezikler otuz beş bin, broş, yüzük ve madalyonlar on altı bin, zümrüt ve gök yakuttan bir iğne on dört bin, altın zincire bağlı bir gerdanlık oluşturan tek taş elmas kırk bin: Hepsi yüz doksan altı bin frank ediyordu.</p>

  <p class="normal">Kuyumcu, sözde safiyane bir şakayla:</p>

  <p class="normal">“Bir kimsenin bütün tasarrufunu mücevherata yatırması tuhaf şey,” dedi.</p>

  <p class="normal">Lantin vakur bir tavırla cevap verdi:</p>

  <p class="normal">“Bu da, parayı değerlendirmenin bir yolu.”</p>

  <p class="normal">Lantin, ertesi gün için, ikinci bir ekspertiz yapılmasını kararlaştırdıktan sonra dükkândan çıktı.</p>

  <p class="normal">Caddede yalnız başına kalınca, Vendome sütununa sanki basit bir sırıkmış gibi tırmanma arzusuyla baktı. Gökyüzüne kadar yükseliyormuş gibi görünen imparator heykelinin üzerinden atladı ve birdir bir oynayacak kadar kendini hafif hissetti.</p>

  <p class="normal">“Voisin” lokantasına yemek yemeye gitti ve şişesi yirmi frank olan şaraptan içti.</p>

  <p class="normal">Sonra, bir araba tutarak ormanda bir gezinti yaptı. Çalışanlara küçümseyerek bakıyor ve yoldan geçenlere de, “Ben de zenginim. İki yüz bin frankım var!” diye bağırmamak için kendini zor tutuyordu.</p>

  <p class="normal">Bir ara, görevi, çalışmakta olduğu bakanlık aklına geldi. Arabasını o tarafa doğru çektirdi ve şefinin karşısına çıkınca:</p>

  <p class="normal">“İstifamı vermeye geldim, efendim,” dedi. “Üç yüz bin franklık bir servete kondum da...”</p>

  <p class="normal">Eski mesai arkadaşlarının birer birer elini sıktı ve onlara yeni hayatında neler yapmayı düşündüğünü anlattı; sonra, İngiliz kahvesinde akşam yemeği yemeye gitti.</p>

  <p class="normal">Kendisine çok kibar gibi görünen bir adamın yanında otururken, dört yüz bin franklık bir servete konduğunu bir tür hafiflikle söyleyerek, özel hayatını yabancı bir adama anlatma arzusuna karşı koyamadı.</p>

  <p class="normal">Hayatında ilk kez, tiyatroda sıkılmadı ve geceyi kızlarla geçirdi.</p>

  <p class="normal">Altı ay sonra tekrar evlenmişti. İkinci karısı oldukça namuslu görünüyordu, ama huysuz bir karakteri vardı. Onu pek üzüyor, pek sıkıyordu.</p>

  <p class="normal"><span class="ideitalik">27 Mart 1883</span></p>
</body>
</html>
