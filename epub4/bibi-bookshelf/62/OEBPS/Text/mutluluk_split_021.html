<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_20"><span class="idebold">II</span></h2>

  <p class="normal">Birbirimizle pek tuhaf bir şekilde tanışmıştık. Bana oldukça iddialı gibi görünen bir çalışmayı henüz tamamlamıştım. Nitekim bu tablo, on beş yıl sonra on bin franka satıldı. Tablo, iki kere ikinin dört etmesi kadar basit ve akademik kuralların dışında bir şeydi. Tuvalin büyük kısmı, bir kayayı, esmer, sarı, kırmızı yosunlarla kaplı, üzerine güneşin zeytinyağı gibi aktığı muazzam bir kayayı temsil ediyordu. Arkamda olduğu için görünmeyen güneşin ışığı taşın üzerine düşüyor ve kayayı yaldızlı bir şekilde parıldatıyordu. İşte hepsi bu kadardı. Birinci plan, çok aydınlık, alevli ve gayet hoştu.</p>

  <p class="normal">Sol tarafta deniz vardı; ama bu bildiğimiz renkteki deniz değil, arduvazdan, koyu renkteki gökyüzü altında yeşil renkte, yeşim taşı gibi bir denizdi.</p>

  <p class="normal">Çalışmamdan o kadar memnundum ki, tabloyu hana götürürken, sevincimden ne yapacağımı bilemiyordum. Herkesin bu tabloyu hemen görmesini istiyordum. Hatta, hatırladığıma göre, tabloyu yol kenarındaki bir ineğe göstermiş ve hayvana bağırmıştım: “Haydi yavrum, bak şuna! Böyle tabloları öyle her zaman göremezsin!”</p>

  <p class="normal">Evin önüne geldiğim zaman, avaz avaz bağırarak, Lecacheur Ana’yı hemen çağırdım:</p>

  <p class="normal">“Hey patron, gel de şuna bir bak!”</p>

  <p class="normal">Köylü kadın geldi; hiçbir şeyi ayırt edemeyen, tablonun bir öküzü mü, yoksa bir evi mi temsil ettiğini bile göremeyen gözleriyle eserime baktı, durdu.</p>

  <p class="normal">Tam bu sırada, kolumu kaldırmış tabloyu tutarak hancı kadına gösterirken, Bayan Harriet eve dönmüş arkamdan geçiyordu. Bayanın bunu görmemesine imkân yoktu; çünkü tabloyu o şekilde tutuyordum ki, onun gözlerinden kaçması imkânsızdı. Nitekim hemen durdu, ilgilendi ve şaşırdı. Tablodaki kaya onun kayası, hayallere dalmak için üzerine çıktığı kendi kayasıydı.</p>

  <p class="normal">Gayet güçlü İngilizvari bir, “Oooo!” sesi çıkardı ve ben de gülümseyerek kendisine döndüm.</p>

  <p class="normal">“En son çalışmam, bayan,” dedim.</p>

  <p class="normal">Kendinden geçmiş gibi, komik ve dokunaklı bir halde mırıldandı:</p>

  <p class="normal">“Ah, bayım, siz doğayı anlıyorsunuz, hem de çok heyecan verici bir şekilde...”</p>

  <p class="normal">Ne yalan söyleyeyim kızardım ve sanki iltifat eden bir kraliçeymiş gibi heyecanlandım. Tutulmuş, büyülenmiş ve mağlup edilmiştim. Şerefim hakkı için söyleyeyim ki, onu kucaklayıp öpmek istiyordum!</p>

  <p class="normal">Her zaman olduğu gibi, yine sofrada onun yanına oturdum.</p>

  <p class="normal">İlk kez yüksek sesle konuştu:</p>

  <p class="normal">“Ah, doğayı çok severim!”</p>

  <p class="normal">Kendisine ekmek, su, şarap verdim. Şimdi, bütün bu ikramlarımı hafif bir mumya tebessümüyle kabul ediyordu. Resim hakkında konuşmaya başladım.</p>

  <p class="normal">Yemekten sonra sofradan beraber kalktık; bahçede yürüyüş yaparak dolaştık; daha sonra, herhalde denizin üzerinde batan güneşin o müthiş yangınına kapılmış olarak, faleze doğru açılan tahta perdeyi araladım ve yan yana, birbiriyle anlaşan ve birbirine nüfuz eden iki insan gibi, gayet memnun bir halde yola çıktık.</p>

  <p class="normal">Ilık ve yumuşak bir akşamdı; ruhun ve bedenin huzur içinde olduğu o akşamlardan biriydi. Her şeyde bir zevk, her şeyde sanki bir büyü vardı. Otların ve yosunların kokusuna tamamen bulanmış olan ılık hava, yabani çiçek kokusuyla koku duygusunu, deniz tadıyla damağı ve insanın içine işleyen yumuşaklığıyla ruhu okşuyordu. Şimdi uçurumun kenarında yürüyorduk. Biz, böyle engin deniz üzerinde, ona hâkim bir durumdayken, yüz metre kadar aşağımızda olan deniz de, küçük dalgalarını kıyılara yuvarlıyordu. Ve biz, ağzımız açık, göğsümüz genişlemiş bir halde, okyanustan gelen, bedenimize ve yüzümüze çarpan o serin, hafif dalgalarla uzun uzun öpüşmüş olan tuzlu meltemi içiyorduk.</p>

  <p class="normal">Kareli şalına sarınmış olan İngiliz, muazzam güneşin denize doğru inişine bakıyordu. Karşımızda, uzakta, gözlerin görebildiği en uzak noktada, bütün yelkenlerini açmış üç direkli bir geminin silueti, tutuşmuş gibi görünen ufukta beliriyor; başka bir gemi, bütün ufku kapayan sonsuz bir bulutu arkasında bırakıp dumanlarını çıkararak, daha yakın bir mesafeden geçip gidiyordu.</p>

  <p class="normal">Kızıllaşmış küre, yavaşça ufka iniyordu. Kısa bir süre sonra, hareketsiz gibi görünen geminin tam arkasından suya değiyor; yavaş yavaş sulara dalıyor ve okyanus tarafından yutuluyordu. Daldığı, küçüldüğü, nihayet gözden kaybolduğu görünüyordu. Artık bitmişti. Yalnız, küçük gemi, gökyüzünün uzaktaki yaldızlı zemini üzerinde profilini hâlâ gösteriyordu.</p>

  <p class="normal">Bayan Harriet, günün alevli sonunu tutkuyla seyrediyordu. Gökyüzünü, denizi, bütün ufku kucaklamak için, taşkın bir istek duyduğundan hiç kuşku yoktu.</p>

  <p class="normal">“Ah!.. Seviyorum... Seviyorum... Çok seviyorum,” diye mırıldandı. “Küçük bir kuş olmak isterdim... Gökyüzüne doğru uçmak için...”</p>

  <p class="normal">Kadın, genellikle gördüğüm gibi, kırmızı şalı içinde, yüzü kızarmış bir halde falezin üzerine dikilmiş, ayakta duruyordu. Albümüme onun bir krokisini çizmek istiyordum. Onun bu haline bir hayranlık karikatürü denebilirdi.</p>

  <p class="normal">Gülmemek için geri döndüm.</p>

  <p class="normal">Sonra, bir arkadaşımla konuşuyormuşum gibi, mesleğin terimlerini kullanarak renklerin tonları, değerleri, sertlikleri üzerinde durarak ona resimden söz ettim. Konuşmadan bir şeyler anlamaya ve kelimelerin karanlık anlamlarını sezmeye çalışarak, düşüncelerimi anlamaya çalışan bir insan gibi beni dikkatle dinliyordu.</p>

  <p class="normal">Arada sırada:</p>

  <p class="normal">“Ah, evet, anlıyorum, anlıyorum, çok heyecan verici,” diyordu.</p>

  <p class="normal">Hana dönmüştük.</p>

  <p class="normal">Ertesi gün, beni görünce neşeyle gelerek elini uzattı ve derhal dost olduk.</p>

  <p class="normal">Gayet iyi kalpli ve son derece heyecanlı biriydi. Elli yaşında olduğu halde, kız kalmış bütün kadınlar gibi çelişki doluydu: Mayhoşlaşmış bir masumiyet içinde tohuma kaçmış gibi görünüyorsa da; kalbinde, iç âleminde, çok genç ve gayet coşkun bazı duyguları muhafaza ettiği anlaşılıyordu. Çok eskimiş ve bir hayli dinlenmiş sert bir içki gibi, coşkun bir sevgiyle, erkeklere hiçbir zaman göstermediği şehvetli bir aşkla, doğayı ve hayvanları seviyordu.</p>

  <p class="normal">Yavrularını emziren bir köpek, bacakları arasında dolaşan tayıyla birlikte çayırda koşan bir kısrak, gagalarını açmış olan başları iri, vücutları tüysüz yavru kuşlarla dolu bir yuva manzarasının onun kalbinde abartılı bir heyecan uyandırdığı kesindi.</p>

  <p class="normal">Münzevi yaşayan, avare dolaşan ve hazin bir şekilde yalnız başına yemek yiyen zavallı insanların, gülünç ve acınacak bir halde olan zavallı mahlukların hepsini, bu kadını tanıdıktan sonra sevmeye başlamıştım.</p>

  <p class="normal">Kısa bir süre sonra, bana söyleyecek bir şeyi olduğunu fark etmiştim; ama hiç cesaret edemiyor, ben de, onun bu çekingenliğiyle eğleniyordum. Sabahları, kutum sırtımda yola çıktığım zaman, konuşmaksızın, gözle görünür derecede sıkıntılı bir durumda söze başlamak için kelimeler arayarak, bana köyün sonuna kadar eşlik ediyordu. Sonra, beni birdenbire terk ediyor; seker gibi yürüyerek, çabucak uzaklaşıyordu.</p>

  <p class="normal">Nihayet bir gün cesaretlendi:</p>

  <p class="normal">“Sizi görmek istiyorum, nasıl resim yapıyorsunuz? İzin verir misiniz? Çok merak ediyorum,” dedi.</p>

  <p class="normal">Bunları söylerken sanki son derece cüretkâr sözler söylemiş gibi kıpkırmızı kesilmişti.</p>

  <p class="normal">Onu, büyük bir çalışmaya başladığım Petit-Val’ın iç tarafına doğru götürdüm.</p>

  <p class="normal">Bütün dikkatini bana verip her hareketimi takip ederek, arkamda ayakta durdu.</p>

  <p class="normal">Sonra, birdenbire belki de beni sıkmaktan çekinerek:</p>

  <p class="normal">“Teşekkür ederim,” dedi ve uzaklaştı.</p>

  <p class="normal">Ama, çok az bir zaman içinde, daha samimi oldu ve her geçen gün, daha çok belli olan bir zevkle bana eşlik etmeye başladı. Elinden almama kesinlikle izin vermediği açılır kapanır sandalyesini koltuğunun altında taşıyor, yanı başıma oturuyordu. Fırçamın bütün hareketlerini gözleriyle takip ederek, saatlerce hareketsiz ve sessiz duruyordu. Hiç umulmadık bir etki yapan bir rengi boyadığım zaman, kendini tutamayarak, şaşkınlıktan, sevinçten ve hayranlıktan ibaret hafif bir, “Ah!” sesi çıkarıyordu. Tuvallerime derin bir saygı duyuyor, ilahi eserin küçük bir parçasıymış gibi insan elinden çıkmış bir kopya için, hemen hemen dini bir saygı besliyordu. Çalışmalarım ona, kutsallığı tasvir eden tablolar gibi görünüyor ve bazen de telkinde bulunmayı deneyerek, bana Tanrı’dan söz ediyordu.</p>

  <p class="normal">Onun tuhaf bir Tanrısı vardı. Bu Tanrı, öyle büyük imkânları ve büyük kudreti olan bir Tanrı değil, bir tür köy filozofuydu. Çünkü Harriet, kötülüklere engel olmayan bu Tanrı’yı, daima pek üzgün bir halde tasvir ediyordu. Tanrı’ya ait bilinmeyenlerin esasını biliyormuş gibi görünüyor, “Tanrı böyle istiyor” ya da, “Tanrı istemiyor” tarzında konuşuyordu ki, bu ifadede, bir çavuşun bir askere, “Albay böyle emretti,” deyişi gibi bir hal vardı.</p>

  <p class="normal">Bana anlatmak için kendini pek zorladığı o yüce düşüncelerle ilgili cehaletime için için üzülüyor ve ben, her gün; ceplerimde, şapkamın içinde, boya kutumda, sabahları odamın kapısının önüne bıraktığım boyalı ayakkabılarımın içinde o küçük dini broşürlerini buluyordum.</p>

  <p class="normal">Çok samimi bir rahatlıkla ona eski bir arkadaş gibi davranıyordum. Ama, kısa bir zaman sonra, tavırlarının biraz değişmiş olduğunu gördüm ve ilk zamanlarda bu konuya pek önem vermedim.</p>

  <p class="normal">İster küçük vadimin içinde olsun, isterse herhangi bir yolda olsun, çalıştığım bir sırada, onun hızla gelerek, aniden ortaya çıktığını görüyordum. Ya koşmuş olmasından ya da herhangi derin bir heyecanın etkisinden nefes nefese kalmış bir halde, birdenbire oturuyordu. Yüzü kızarıyor; hiçbir millette görülmeyen o İngiliz kırmızılığına bürünüyor; sonra toprak rengini alıyor ve neredeyse bayılacakmış gibi oluyor, daha sonra, yavaş yavaş, yüzünün eskisi gibi doğal halini aldığını görüyordum. Bu sırada konuşmaya başlıyordu.</p>

  <p class="normal">Sonra gene, birdenbire, bir sözü yarıda bırakarak ayağa kalkıyor ve o kadar acele, o kadar acayip bir şekilde gidiyordu ki, hoşuna gitmeyen ya da canını sıkan bir şey yapıp yapmadığımı düşünüp kendi kendime soruyordum.</p>

  <p class="normal">Nihayet, tanışmamızın ilk zamanlarında biraz değişmiş olan bu tavır ve hareketleri normal karşılamak gerekeceğini düşünüyordum.</p>

  <p class="normal">Rüzgârın kırbaçladığı sahil boyunca saatlerce yürüdükten sonra çiftliğe döndüğü zaman, helezon şeklinde örülmüş saçları çoğunlukla çözülmüş oluyor ve sanki yayı kırılmış gibi sarkıyordu. Önce, bu halinden dolayı bir endişe duymuyor ve kız kardeşi olan rüzgârın bozmuş, dağıtmış olduğu saçlarından hiç sıkılmayarak, sofraya oturup yemeğini yiyordu.</p>

  <p class="normal">Oysa, şimdi, saçlarını düzeltmek için odasına çıkıyor, kendine özen gösteriyor ve onu daima utandıran teklifsiz bir iltifatla, “Bugün bir yıldız gibi güzelsiniz, Bayan Harriet,” dediğimde, yanaklarına o anda kan hücum ediyor ve bu yanaklar, bir genç kızın, hem de on beş yaşındaki bir kızın yanakları gibi kızarıyordu.</p>

  <p class="normal">Ondan sonra, yine tamamen vahşileşiyor ve resim yaparken beni görmeye gelme alışkanlığını bırakıyordu. “Bir kriz bu, herhalde,” diye düşünüyordum. Ama, o kriz hiç geçmiyordu. Kendisiyle konuşurken, ya yapmacık bir kayıtsızlıkla ya da asabi bir şekilde bana cevap veriyordu. Ani hareketleri, sabırsızlıkları oluyordu. Kendisini ancak yemeklerde görüyordum, artık aramızda hiç konuşmuyorduk. Bilmeyerek yaptığım herhangi bir kaba hareketle onu kendimden soğuttuğumu düşünüyordum.</p>

  <p class="normal">Bir akşam, ona sordum:</p>

  <p class="normal">“Benimle neden eskisi gibi samimi değilsiniz, Bayan Harriet? Hoşunuza gitmeyen bir şey mi yaptım acaba? Bu haliniz beni çok üzüyor?”</p>

  <p class="normal">Tamamen tuhaf bir sinirlilikle cevap verdi:</p>

  <p class="normal">“Eskiden nasılsam, yine öyleyim. Bu doğru değil, doğru değil.”</p>

  <p class="normal">Ve koşarak odasına kapandı.</p>

  <p class="normal">Zaman zaman bana garip bir şekilde bakıyordu. O zamandan beri çoğunlukla kendi kendime söylemişimdir ki, ölüm mahkûmları da son saatlerinin geldiği kendilerine haber verildiğinde, herhalde böyle bakarlar. Gözlerinde bir tür çılgınlık, mistik ve haşin bir çılgınlık vardı ve daha başka şeyler de vardı ki; bir heyecan ateşi, öfkeli, hırslı, sabırsız, açığa çıkmamış, çıkması da imkânsız olan şey karşısında aciz bir arzuydu bu! Ve bana öyle geliyordu ki, onun benliğinde, zaptetmek istediği meçhul bir kuvvete ve belki de bambaşka bir şeye karşı kalbinin boğuşmakta olduğu bir mücadele de vardı... Bilemem ki?.. Ne bileyim?</p>
</body>
</html>
