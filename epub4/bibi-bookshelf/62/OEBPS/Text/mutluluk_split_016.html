<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_14"><span class="idebold">BAYAN BAPTISTE</span></h1>

  <p class="normal">Loubain garının yolcu salonuna girdiğim zaman, ilk işim saate bakmak oldu. Paris ekspresine binmek için iki saat on dakika kadar beklemem gerekiyordu.</p>

  <p class="normal">Kendimi, birdenbire, on saatlik bir mesafeyi yürüdükten sonra yorulmuş biri gibi hissettim; zaman öldürmenin çaresini duvarlarda bulacakmışım gibi çevreme bakındım. Salondan çıktım ve ilgilenecek bir şeyler bulmak ümidiyle garın kapısının önünde durdum.</p>

  <p class="normal">Küçük şehrin evleri, birbirinden farklı iki sıra binalar arasındaydı, çelimsiz akasyaların dikili olduğu bir tür bulvar olan cadde, bir tepeye kadar yükselerek uzayıp gidiyor; caddenin sonunda, sanki bir park varmış gibi, ağaçlar görünüyordu.</p>

  <p class="normal">Zaman zaman, su birikintilerinin üzerinden hafifçe atlayan bir kedi, şoseyi karşıdan karşıya geçiyor; yerinde duramayan bir fino köpeği yemek artıkları arayarak, bütün ağaç diplerini kokluyordu. Ortalıkta hiç kimseyi göremiyordum.</p>

  <p class="normal">Kasvet verici bir cesaretsizlik bütün benliğimi sarmıştı. Ne yapmalıydım? Garın küçük kahvehanesinde, önümde içilemeyecek kadar kötü bir şişe bira ve o yörenin sıkıcı bir gazetesi olduğu halde, o bitmek tükenmek bilmez ve geçirilmesi çok zor zamanı düşünürken, benim bulunduğum caddeye girmek için yan taraftaki sokaktan dönen bir cenaze alayı gördüm.</p>

  <p class="normal">Cenaze arabasının görünüşü, beni biraz oyaladı. Hiç olmazsa, on dakikalık bir zaman kazanmıştım.</p>

  <p class="normal">Ama, birdenbire dikkat kesildim. Cenazeyi yalnızca sekiz erkek takip ediyordu, biri ağlıyor, diğerleri ise aralarında dostça konuşuyorlardı. Cenazede papaz yoktu. “İşte, papaz olmayan bir cenaze merasimi” diye düşündüm ve sonra, Loubain gibi bir şehirde, böyle bir görevi yerine getirebilecek en aşağı yüz kadar özgür düşünceli insan bulunması gerektiğini aklımdan geçirdim. Ama tuhaf bir durumla karşılaşmıştım. Alayın süratli yürüyüşü, ölünün hiçbir tören yapılmadan; kısacası; dini bir tören yapılmaksızın gömüleceğini gösteriyordu.</p>

  <p class="normal">Yapacak bir işim olmadığı için, bir sürü karışık varsayımla da merakım büsbütün arttı. Cenaze alayı önümden geçerken aklıma garip bir fikir geldi. Bu fikir de, o sekiz adamla birlikte cenazenin peşinden yürümekti. Bu şekilde kendime oyalanacak en aşağı bir saatlik bir iş bulmuş olacaktım. Böylece kederli bir tavırla en geridekilerin arkasından yürümeye başladım.</p>

  <p class="normal">Arkadaki iki kişi, başlarını şaşkınlıkla geriye çevirdiler; sonra, aralarında sessizce konuştular. Herhalde şehirden olup olmadığımı birbirlerine soruyorlardı. Daha sonra, önlerinden yürüyen iki kişinin fikrini almak istedikleri sırada, o iki adam da kim olduğumu anlayabilmek için yüzüme dikkatle baktı. Bu dikkatli ve meraklı bakışlar canımı sıkıyordu. Buna bir son vermek için yakınımda yürüyenlere sokuldum. Kendilerini selamladıktan sonra:</p>

  <p class="normal">“Konuşmanıza engel olduğum için affınızı rica ederim,” dedim. “Papaz olmadığını görünce, taşıdığınız cenazenin kim olduğunu bilmememe rağmen, sizi hemen takip etmek istedim.”</p>

  <p class="normal">Adamlardan biri:</p>

  <p class="normal">“Ölen bir kadın,” dedi.</p>

  <p class="normal">Şaşkınlıkla sordum:</p>

  <p class="normal">“Ama bu, papaz olmayan bir cenaze töreni, öyle değil mi?”</p>

  <p class="normal">Bana açıklama yapmak isteyen diğer bir adam söz alarak:</p>

  <p class="normal">“Hem evet, hem de hayır,” dedi. “Papazlar, cenazenin kiliseye sokulmasını kabul etmediler.”</p>

  <p class="normal">Ben, bu kez şaşkınlık ve hayretle, “Yaa!” dedim. Ama, yine de hiçbir şey anlamadım.</p>

  <p class="normal">Yakınımdaki adam, kısık bir sesle beni aydınlatmak istedi:</p>

  <p class="normal">“Bu, başlı başına bir hikâyedir. Bu genç kadın kendini öldürdü; dini tören yapılmamasının nedeni bu. Şu önden yürüyen ve ağlayan da kocası.”</p>

  <p class="normal">Bunun üzerine kararsız kalıp:</p>

  <p class="normal">“Beni merakta bıraktınız ve bu ölüm olayı ilgimi çekti, bayım,” dedim. “Şu hikâyeyi anlatmanızı sizden rica etsem, acaba bir münasebetsizlikte bulunmuş olur muyum? Eğer, canınızı sıkıyorsam, hiçbir şey söylemediğimi varsayabilirsiniz.”</p>

  <p class="normal">Adam dostça bir hareketle kolumdan tuttu:</p>

  <p class="normal">“Hiç sıkılmam, ne münasebet!” dedi. “Yalnız, biraz geride kalalım. Size söyleyeceğim şeyler son derece hazin. Şu yukarıda ağaçlarını gördüğünüz mezarlığa varıncaya kadar bir hayli zamanımız var.”</p>

  <p class="normal">Ve adam anlatmaya başladı:</p>

  <p class="normal">“Bayan Paul Hamot adlı bu genç kadın, ülkenin zengin tüccarlarından Bay Fontanelle’in kızıydı. Bu kızcağız, daha on bir yaşında bir çocukken, başından müthiş bir macera geçti. Uşak ona tecavüz etti. Sefil herifin bu işi yaptığı anlaşılınca, korkunç olay mahkemeye intikal etti ve yabani herifin zavallı kıza üç ay boyunca bu rezaleti sürdürdüğü ortaya çıktı. Sonuçta adam, müebbet hapse mahkûm edildi.</p>

  <p class="normal">Küçük kız, namussuzluk damgasını yemiş olarak, yalnız başına, arkadaşsız bir halde ve alnına dokunduklarında dudaklarının kirleneceğini sanan birtakım büyükler tarafından istemeden öpüle öpüle büyüdü.</p>

  <p class="normal">Şehir için bir çeşit canavar, bir yaratık haline geldi. Ondan söz edilirken, yavaşça ‘Şu bildiğiniz küçük Fontanelle,’ deniliyor, o geçerken, sokaktaki herkes sırtını dönüyordu. Onu gezmeye götürecek dadı bulmak için bir hayli zahmet çekiliyor; başka ailelerin hizmetçileri, sanki yaklaşanlara bir hastalık bulaştıracakmış gibi bu çocuktan uzak duruyorlardı.</p>

  <p class="normal">Bu zavallı küçüğün, her gün öğleden sonra oyun oynamaya çıkan çocukların bulunduğu bahçedeki halini görünce insanın içi sızlıyordu. Oynayıp eğlenmekte olan diğer çocuklara kederle bakarak, dadısı yanında, ayakta, yalnız başına duruyordu. Bazen, çocukların arasına karışma isteğine kendisini kaptırarak, ürkek hareketlerle korka korka ilerliyor ve sanki, aralarında bulunmaya layık olmadığını biliyormuş gibi, çekingen adımlarla bir grubun arasına karışıyordu. Bu sırada, bahçenin banklarında oturan anneler, dadılar ve teyzelerin, kimi çocuğunu, kimi de kendisine emanet edilmiş olan kızı derhal elinden tutarak oradan uzaklaştırıyordu. Küçük Fontanelle, bu hareketin anlamını pek anlamıyordu, ama şaşkın bir halde yalnız başına kalıyor; üzülerek ağlamaya başlıyordu. Hıçkıra hıçkıra ağlarken, yüzünü dadısının göğsüne gizlemeye çalışıyordu.</p>

  <p class="normal">Büyüdü; ama durum daha da kötüleşti. Aileler, genç kızlarını, sanki veba hastalığı varmış gibi, ondan uzak tutuyorlardı. Düşünün bir kez, bu kızcağız hiçbir şey bilmiyordu; başından geçen olayın o korkunç anlamı hakkında da herhangi bir fikri yoktu.</p>

  <p class="normal">Yeni ve korkunç bir maceranın gerçekleşmesinden korkuluyormuş gibi yanında dadısıyla birlikte sokaktan geçerken, üzerine çöktüğünü hissettiği o esrarengiz utancın etkisi altında gözlerini yere dikiyor ve sanıldığı kadar saf olmayan diğer kızlar, belli etmeden ona bakarlarken aralarında fısıldaşıyorlar ve eğer o, bu kızların bakışlarını tesadüfen yakalayacak olursa, hepsi de başlarını hemencecik çeviriyorlardı.</p>

  <p class="normal">Ona zoraki selam veriyorlardı. Yalnızca, bazı erkek çocuklar onunla görüşüyor, anneler ise onu görmezlikten geliyorlardı. Birkaç küçük serseri, kendisini bu hale sokmuş olan uşağın isminden dolayı ona, “Bayan Baptiste” adını takmıştı.</p>

  <p class="normal">Hiç kimse onun ruhundaki gizli ıstırabı bilmiyordu, çünkü hiç konuşmuyor, asla gülmüyordu. Ailesi bile, sanki onarılmaz bir hata işlemiş de bu hataya son derecede kızmışlar gibi, onun karşısında canları sıkılmış bir halde duruyorlardı.</p>

  <p class="normal">Öyle ya, şerefli bir insan ağır hapisten çıkmış birine, o biri oğlu bile olsa, gönül rahatlığıyla elini uzatabilir miydi? Bay ve Bayan Fontanelle, kızlarını, hapisten çıkmış bir oğul gibi görüyorlardı.</p>

  <p class="normal">Uzun boylu, soluk benizli, ince ve zarif yapılı, güzel bir kızdı. O olay olmasa, benim de muhakkak ki, çok hoşuma giderdi.</p>

  <p class="normal">On sekiz ay önce, buraya yeni bir ilçe kaymakamı atandı ve bu kaymakam, görünüşe göre Latin Mahallesi’nde yaşayan tuhaf bir genci, özel sekreteri olarak yanında getirdi.</p>

  <p class="normal">Delikanlı, Bayan Fontanelle’i görünce ona âşık oldu. Kendisine her şey anlatıldı. O da şu cevabı vermekle yetindi: ‘Adam sen de, ne önemi var! Bu durum, gelecek için bir garanti demektir. Sonradan olacağına önceden olması daha iyi. Hiç olmazsa, bu kadınla rahat bir uyku uyurum.’</p>

  <p class="normal">Nitekim, kıza kur yapmaya başladı. Evlenme teklifinde bulundu ve onunla evlendi. Cüretkâr bir genç olduğu için, sanki ortada hiçbir şey yokmuş gibi, evlenmesi nedeniyle birtakım ziyaretler yaptı. Bazıları bu ziyaretleri iade ettiler; bazıları da bundan çekindiler. Nihayet, olay unutulmaya başlandı ve genç kadın, herkesin arasında yerini aldı.</p>

  <p class="normal">Size şunu söylemek isterim ki, kocasına bir ilaha tapar gibi tapıyordu. Düşününüz bir kez, bu adam, ona şerefini iade ettirmiş, onu toplumun içine sokmuş, herkesin ne düşündüğünü bir kenara koyarak, hakaretlere göğüs gererek, pek az erkeğin cesaret edebileceği bir şey yapmıştı. Kadın, kocasına karşı son derece büyük bir sevgi ve bağlılık sergiliyordu.</p>

  <p class="normal">Hamile kalmıştı ve bu öğrenildiği zaman, sanki anne olursa artık kesinlikle tertemiz biri olacakmış gibi, en katı düşünenler bile ona kapılarını açmışlardı. Bu, çok tuhaf bir şeydi, ama böyleydi işte.</p>

  <p class="normal">Geçen günkü mahalli müzik bayramına kadar her şey iyi ve yolunda gitmişti. Kaymakam, çevresinde şehrin ileri gelenleri ve resmi memurlarla birlikte, gösterilere başkanlık ediyor, nutkunu söylüyordu. Ayrıca özel kâtibi Paul Hamot madalyaların dağıtılmasında ona yardım ediyordu.</p>

  <p class="normal">Çok iyi bilirsiniz ki, bu gibi işlerde, insanların ölçüyü kaybetmelerine neden olan kıskançlıklar ve rekabetler vardır.</p>

  <p class="normal">Şehrin bütün bayanları, orada, tribünde oturmuşlardı.</p>

  <p class="normal">Mormillon Mahallesi’nin müzik şefi de sırası gelince ilerledi. Onun takımı, ikincilik madalyası kazanmıştı. Öyle ya, herkese birincilik madalyası verilemezdi ki!</p>

  <p class="normal">Özel kâtip madalyayı uzatırken, adamın, madalyayı almasıyla kâtibin yüzüne fırlatması bir oldu ve, ‘Sen şu madalyayı Baptiste için saklasan iyi olur. Birincilik madalyasını benden daha çok, ona vermen gerekir,’ diye bağırdı.</p>

  <p class="normal">Bu sırada, halkın arasında bir gülüşme başlamıştı. Bu gibi durumlarda merhamet ve nezaket nedir bilmeyen halk, bakışlarını zavallı kadına dikmişti.</p>

  <p class="normal">Ah, bayım, siz bir kadının nasıl delirdiğini hiç gördünüz mü? Herhalde görmemişsinizdir. İşte, biz böyle bir manzara karşısında kaldık! Kadın ayağa kalktı; oradan kaçıp kurtulmak istiyormuş gibi, bulunduğu yerde üç kez kalkıp oturdu ve çevresindeki kalabalığı yaramayacağını anladı.</p>

  <p class="normal">Kalabalık, bir taraftan, ‘Hey, Bayan Baptiste!’ diye bağırıyor; bir taraftan neşeyi, bir taraftan da tepkiyi gösteren büyük bir kargaşa yaratıyorlardı.</p>

  <p class="normal">Bu, tam bir kargaşaydı; her kafadan bir ses çıkıyordu. Herkes, bu mutsuz kadının feci bir şekil almış yüzünü görmek için ayaklarının ucuna basarak kafasını uzatıyor; kocalar, onu göstermek için karılarını kucaklayıp havaya kaldırıyor; bazıları, ‘Hangisi, şu mavili mi?’ diye soruyorlardı. Küçük çocuklar, horoz sesleri çıkarıyor; yer yer gürültülü kahkahalar her yanı çınlatıyordu.</p>

  <p class="normal">Kadın, bulunduğu koltukta, sanki herkesin görmesi için oturtulmuş gibi, şaşkın ve bitkin bir halde hiç kımıldamıyordu. Ne ortadan kaybolabiliyor, ne yerinden kımıldayabiliyor ne de yüzünü gizleyebiliyordu. Sanki, kuvvetli bir ışık gözlerini kamaştırıyormuş gibi, gözkapaklarını sürekli açıp kapıyor; yokuş tırmanan bir beygir gibi soluyordu.</p>

  <p class="normal">Onu bu halde görmek, insanın yüreğini parçalıyordu.</p>

  <p class="normal">Bay Hamot, o kaba adamı boğazından yakalamıştı; korkunç bir dövüş başlamış, yerde yuvarlanıyorlardı.</p>

  <p class="normal">Tören durmuştu.</p>

  <p class="normal">Bir saat sonra, Hamot’lar evlerine dönerken, kendisine edilen hakaretten sonra tek kelime bile konuşmamış olan, ama, sanki kurulmuş bir zemberek gibi bütün sinirleri birden boşalan genç kadın, kocasının yakalamasına fırsat vermeden köprünün korkuluğunun üstünden kendini nehre atmıştı.</p>

  <p class="normal">Köprünün kemeri altındaki sular derindi. Kadın ancak iki saat sonra bulunabildi. Bulunduğu zaman, ölmüştü.”</p>

  <p class="normal">Hikâyeyi anlatan adam sustu. Sonra:</p>

  <p class="normal">“İçinde bulunduğu durumu düşünürsek, belki de en iyi hareketi yapmış oldu,” dedi. “Bazen silinmeyen öyle şeyler vardır ki. Kilisenin neden dini tören yapmayı reddettiğini şimdi artık anladınız mı? Eğer, dini bir tören yapılmış olsaydı, bütün şehir katılırdı. Ama ne çare ki, bir taraftan intihar, diğer taraftan öteki olay olunca, aileler gelmeye çekindiler. Esasen, burada, papaz olmadan defin töreni yapmak çok zordur.”</p>

  <p class="normal">Mezarlığın kapısını geçiyorduk. Hıçkıra hıçkıra ağlayan zavallı delikanlıya yaklaşıp elini sıkmak ve baş sağlığı dilemek için tabutun mezara indirilmesini bekledim.</p>

  <p class="normal">Gözleri yaşla dolu olan genç adam bana şaşkınlıkla baktı:</p>

  <p class="normal">“Teşekkür ederim, teşekkür ederim,” dedi.</p>

  <p class="normal">Ve ben, böyle bir cenazenin arkasından gittiğim için hiç de pişman değildim.</p>

  <p class="normal"><span class="ideitalik">28 Kasım 1882</span></p>
</body>
</html>
