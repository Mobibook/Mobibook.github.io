<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_21"><span class="idebold">III</span></h2>

  <p class="normal">Bir süreden beri, her sabah, şafakla kalkıyor, konusu şöyle olan bir tablo üzerinde çalışıyordum:</p>

  <p class="normal">Böğürtlen ve ağaçlarla örtülü iki yamacın hâkim olduğu derin ve sarp bir uçurum, bazen gün doğarken, vadicikler üzerinde uçuştuğu görülen o pamuklar içinde kaybolmuş, boğulmuş gibi uzayıp giden süt gibi beyaz bir buhar tabakası. Bu kalın ve aynı zamanda şeffaf sis tabakasının derinliğinde, bir çift insanın geldiği görülüyor ya da seziliyordu. Bu çiftin birbirleriyle sarmaş dolaş olmuş bir oğlanla bir kız olduğu, kızın başını oğlana doğru kaldırdığı, oğlanın da ona doğru eğildiği ve her ikisinin de dudak dudağa oldukları görülüyordu.</p>

  <p class="normal">Güneşin ilk ışığı, dallar arasından süzülerek, bu sabah sisinin içinden geçiyor; âşıkların arka tarafını pembe bir yansımayla aydınlatıyor; onların belli belirsiz gölgelerini gümüşi bir aydınlık içine geçiriyordu. Ne yalan söyleyeyim, tablo güzel, çok güzeldi.</p>

  <p class="normal">Küçük Étretat Vadisi’ne giden yokuşta çalışıyordum. O sabah, şans eseri ortalıkta hafif bir sis vardı ki, bu sis benim için pek gerekliydi.</p>

  <p class="normal">Karşıma bir şey, hayalet gibi bir şey dikildi. Bu Bayan Harriet’ti. Beni görünce kaçmak istedi. Ama, ben, bağırarak kendisini çağırdım:</p>

  <p class="normal">“Hemen gelin bayan, küçük bir tablom var. Size göstermek isterim.”</p>

  <p class="normal">İstemiyormuş gibi nazlı bir şekilde yaklaştı. Tablomu kendisine uzattım. Hiçbir şey söylemedi; ama uzun bir süre resme bakarak hareketsiz kaldı ve sonra birdenbire ağlamaya başladı. Gözyaşlarını tutmak için nefsiyle mücadele eden kimseler gibi kasılıyor, kendini tutamıyor ve tamamen boşalmış, bir çocuk gibi ağlıyordu. Nedenini pek anlayamadığım bu kederden ben de heyecana kapılmış ve çok üzüntü duymuştum, birden ayağa kalktım. Hiç düşünmeden hızla hareket ederek tam bir Fransız gibi, ani bir şefkat hissine kapılarak onun ellerini tuttum.</p>

  <p class="normal">Ellerini birkaç saniye ellerimin içinde bıraktı. Elleri, sanki bütün sinirleri gerilmiş gibi ellerimin içinde titriyordu. Sonra, ellerini birdenbire çekti; daha doğrusu, onları ellerimin arasından söktü.</p>

  <p class="normal">Hissetmiş olduğum o titremenin ne olduğunu anlamıştım; yanılmama imkân yoktu. İster on beş, isterse elli yaşında olsun, ister basit tabakadan, isterse kibar sınıfından olsun, bu titreme, bir kadının aşk titremesiydi ki, doğrudan doğruya kalbime etki ediyor ve onu anlamakta kesinlikle yanılmıyordum.</p>

  <p class="normal">Bütün zavallı varlığı titremiş, sarsılmış, perişan olmuştu. Bunu biliyordum. Bir kelime bile söylememe fırsat bırakmadan, bir mucize karşısındaymışım, sanki bir suç işlemişim de üzgünmüşüm gibi, beni şaşkın bir durumda bırakarak çekip gitti.</p>

  <p class="normal">Öğle yemeği için çiftliğe dönmedim. Macerayı hem komik hem de üzüntü verici bularak, gülünç bir durumda olduğunu düşünerek, onun çılgınlık derecesinde mutsuz olduğuna hükmederek, gülmekten daha çok ağlama ihtiyacını duyarak falez kenarında bir tur atmaya gittim.</p>

  <p class="normal">Ne yapmanın daha iyi olacağını kendi kendime soruyordum.</p>

  <p class="normal">Bana göre, kalkıp gitmekten başka yapılacak bir şey yoktu ve bu konudaki kararımı da hemen verdim.</p>

  <p class="normal">Biraz üzüntülü, biraz da hayallere dalmış, akşam yemeği vaktine kadar ötede beride serseri gibi dolaştıktan sonra yemek saatinde çiftliğe dönmüştüm.</p>

  <p class="normal">Her zamanki gibi sofraya oturulmuştu. Bayan Harriet de oradaydı. Hiç kimseyle konuşmadan, gözlerini kaldırmaksızın ağır ağır yemeğini yiyordu. Yüzü ve tavrı her zamanki gibiydi.</p>

  <p class="normal">Yemeğin bitmesini bekledim ve ev sahibesine dönerek:</p>

  <p class="normal">“Eee, Bayan Lecacheur,” dedim, “artık yakında sizden ayrılacağım.”</p>

  <p class="normal">İyi kalpli kadıncağız hem hayret ederek hem de üzülerek, o güçlü sesiyle bağırdı:</p>

  <p class="normal">“Ne diyorsunuz? Bizi bırakacak mısınız? Ne kadar da alışmıştım size!”</p>

  <p class="normal">Bayan Harriet’e göz ucu ile bakıyordum; yüzünde hiçbir değişiklik olmamıştı. Ama, küçük hizmetçi Céleste, gözlerini kaldırarak bana bakıyordu. On sekiz yaşında, al yanaklı, körpe, bir at gibi kuvvetli, üstelik de gayet temiz ve iri yapılı bir kızdı. Hep hanlara uğrayıp oralarda yatıp kalktığım için, alışkanlıktan, kızı bazen gizli köşelerde sıkıştırarak kucaklıyor ve öpüyordum. Yaptığım bütün iş bundan ibaretti.</p>

  <p class="normal">Akşam yemeği yenmiş ve sofradan kalkmıştık.</p>

  <p class="normal">Ben bahçeyi bir baştan bir başa dolaşarak, elma ağaçları altında pipomu içmeye gitmiştim. Bütün gün boyunca kafamda toplanmış olan düşünceler, sabahki o tuhaf keşif, benimle ilgili o gülünç ve tutkulu aşk, bu belirtiden sonra aklıma gelen birtakım hoş ve üzücü anılar, gideceğimi haber verince hizmetçinin üzerime dikilmiş olan o bakışları, kısacası bütün bu karmakarışık his ve fikirler, şimdi bana neşe veriyor; beni taşkınlığa sevk edecek ve şaşkınca hareketler yaptıracak kadar hafifliğe düşürüyordu.</p>

  <p class="normal">Gece bastırıp da ağaçların altı iyice karardıktan sonra, avlunun öte tarafındaki kümesi kapamaya giden Céleste’i gördüm. Onun kesinlikle duyamayacağı hafif adımlarla koşarak, kızın bulunduğu tarafa gittim ve tavukların girip çıktıkları kümes kapısının kapağını indirdikten sonra, ayağa kalkmak için doğrulduğu bir sırada, kollarından tutarak o tombul yüzünün hemen hemen her tarafını öpmeye başladım. Kız, bu yaptığıma alışık olduğu için hem bir taraftan gülüyor hem de ellerimden kurtulmaya çabalıyordu.</p>

  <p class="normal">Onu neden bıraktım? Neden hemen geri döndüm? Arkamda birinin bulunduğunu nasıl hissettim? Hiç bilmiyorum.</p>

  <p class="normal">Bayan Harriet eve dönüyordu. Bizi görmüş, bir hayalet görmüş gibi hareketsiz donakalmış, sonra gecenin karanlığında gözden kaybolmuştu.</p>

  <p class="normal">Sanki kötü bir şey yapıyormuşum gibi, bu şekilde onun tarafından yakalanmaktan dolayı çok mahçup, pek şaşkın ve gayet ümitsiz bir halde içeri girdim.</p>

  <p class="normal">Haddinden fazla sinirli bir durumdaydım, kafam kötü düşüncelerle sarsıldığından, uykum kaçtı. Kötü bir gece geçirdim. Birinin ağladığını işitir gibi oluyordum. Herhalde yanılıyordum. Hatta birçok kez, evin içinde dolaşıldığını ve dış kapının açıldığını da sandım.</p>

  <p class="normal">Sabaha karşı halsiz düştüm ve nihayet uyku beni ele geçirdi. Geç uyandım ve hâlâ mahçup bir halde ve nasıl bir tavır takınacağımı bilmeksizin yemek vaktinde ortaya çıktım.</p>

  <p class="normal">Bayan Harriet’i hiç kimse görmemişti. Kendisi yemeğe beklendiyse de, ortalıkta görünmedi. Bayan Lecacheur, odasına girmiş ve İngiliz’in dışarı çıkmış olduğunu anlamıştı. Herhalde çoğunlukla yaptığı gibi güneşin doğuşunu görmek için yine şafakla dışarı çıkmıştı.</p>

  <p class="normal">Bu duruma hiç kimse şaşmamıştı; yemek sessiz sedasız yenilmeye başlandı.</p>

  <p class="normal">Hava sıcak, hem de çok sıcaktı; tek yaprağın bile kıpırdamadığı o yakıcı ve ağır günlerden biriydi. Dışarıda, bir elma ağacının altına masa çekilmişti. Seyisin zaman zaman kilerden doldurup getirdiği elma şarabından bol bol içiliyordu. Céleste, mutfaktan yemekler taşıyordu. Yemek, patatesli koyun yahnisi, tavşan kızartması ve salatadan ibaretti. Sonra, önümüze mevsimin turfanda ürünü olan bir tabak kiraz koydu.</p>

  <p class="normal">Hizmetçi kıza, kirazları yıkamak için, kuyudan bir kova su çekip getirmesini rica ettim.</p>

  <p class="normal">Kız beş dakika sonra gelerek, kuyunun kurumuş olduğunu haber verdi. Bütün ipi salıverdiği ve kova da kuyunun dibine vardığı halde, boş olarak yukarı çıkmıştı.</p>

  <p class="normal">Bayan Lecacheur, bu işi bizzat kendisi yapmak isteyerek, kuyunun başına gidip aşağıya baktı. Ama, geri dönerek kuyunun dibinde bir şeyler gördüğünü ve bu gördüğü şeylerin hiç de normal olmadığını söyledi. Komşulardan biri, sırf öç almak için, hiç şüphesiz kuyunun içine saman atmış olacaktı.</p>

  <p class="normal">Daha iyi görebileceğimi umarak, kuyuya ben de bakmak istedim ve kuyunun ağzına kadar gidip aşağıya doğru baktım. Belirsiz bir şeyi görür gibi oldum. Ne olabilirdi ki? Bunun üzerine, bir ipin ucuna fener bağlayarak, aşağı sarkıtmayı düşündüm. Fener yavaş yavaş aşağıya indikçe, sarı ışığı kuyunun taş duvarlarında titrek yansımalar yapıyordu. Dört kişi, kuyunun ağzından aşağıya doğru eğilmiştik. Seyisle Céleste de yanımıza gelmişlerdi. Fener, beyazlı siyahlı, acayip ve ne olduğu anlaşılmayan bir cisim üzerinde durdu.</p>

  <p class="normal">Seyis bağırdı:</p>

  <p class="normal">“Bu, bir at! Tırnağını gördüm. Çayırdan kaçtıktan sonra, bu gece düşmüş olacak!”</p>

  <p class="normal">Ama ben, birdenbire iliklerime kadar titredim. Bir ayak, sonra dikilmiş bir bacak görüyordum. Bedenle diğer bacak sular içindeydi.</p>

  <p class="normal">Dilim dolaşır gibi oldu ve o kadar kuvvetli şekilde titremeye başladım ki, fener sarsılmaya, sallanmaya başladı.</p>

  <p class="normal">“Aşağıda bulunan şey... şey... bir kadın... Bayan Harriet,” dedim.</p>

  <p class="normal">Seyis hiç şaşırmadı. Çünkü, Afrika’da böyle şeyleri çok görmüştü.</p>

  <p class="normal">Bayan Lecacheur ile Céleste, hıçkırarak koşup oradan kaçtılar.</p>

  <p class="normal">Ölünün kuyudan çıkarılması işiyle ilgilenmem gerekti. Uşağı belinden sağlamca bağlayarak, kuyunun makarası vasıtasıyla kuyudan aşağıya yavaşça salıverdim ve adam karanlığa dalarken, ona dikkatle baktım. Adamın bir elinde fener, diğer elinde ise bir ip vardı. Kısa bir süre sonra, arzın merkezine varmış gibi gür bir sesle:</p>

  <p class="normal">“Durdurun!” diye bağırdı.</p>

  <p class="normal">Onun sudan bir şey çıkardığını, diğer bacağı da tuttuğunu ve iki ayağı yan yana getirerek bağladığını gördüm. Uşak tekrar bağırdı:</p>

  <p class="normal">“Çekin!”</p>

  <p class="normal">İpi çekmeye başlamıştım; ama, kollarımın kesildiğini, adalelerimin gevşediğini hissediyor; ipi bırakıvermekten, adamı da aşağı düşürmekten korkuyordum. Uşağın başı kuyunun ağzında görününce, sanki kuyunun dibinde olan şeyin ne olduğunu bilmiyormuşum da bir haber bekliyormuşum gibi:</p>

  <p class="normal">“Neymiş?” diye sordum.</p>

  <p class="normal">Her ikimiz de, kuyunun taştan kenarının üzerine çıkarak, karşılıklı durarak eğildik ve cesedi yukarı çekmeye başladık.</p>

  <p class="normal">Bayan Lecacheur ile Céleste, evin duvarının arkasına gizlenmiş, bizi uzaktan gözlüyorlardı. Suda boğulmuş kadının siyah ayakkabılarıyla beyaz çoraplarının kuyudan dışarıya çıktığını görünce, ortadan kaybolmuşlardı.</p>

  <p class="normal">Seyis topuklardan tuttu; zavallı hafif kızı, gayet biçimsiz bir durumda kuyudan dışarı çekti. Başı ve yüzü mosmordu, zedelenmişti, çok korkunçtu. Tamamen çözülmüş olan uzun kır saçları ıslak ve çamurlu bir halde sarkıyordu.</p>

  <p class="normal">Seyis şaşırmıştı:</p>

  <p class="normal">“Tanrım, amma da zayıfmış!..” dedi.</p>

  <p class="normal">Odasına götürdük ve iki kadın hiç ortaya çıkmadıklarından, seyisle ben, onu cenaze için hazırladık.</p>

  <p class="normal">Yara bere içinde olan hazin yüzü yıkayıp temizledim. Gözlerinin biri, parmağımın temasıyla biraz aralandı; hayatın diğer tarafından geliyormuş gibi görünen o kadavraların soluk, soğuk ve müthiş bakışıyla bana baktı. Elimden geldiği kadar onu temizledim, üstünü başını düzelttim, saçlarını topladım. Çok büyük bir günah işliyormuş gibi, utanç içinde ve çaresiz bir durumda, üzerindeki ıslak elbiseleri çıkardım. Zavallı kızcağızın uzun kolları dal gibi zayıftı.</p>

  <p class="normal">Sonra, dışarı çıkarak gelincik, papatya ve diğer kokulu çiçeklerden demetler yapıp bunlarla yatağı süsledim.</p>

  <p class="normal">Bundan sonra da, ölüyle yalnız başıma kaldığım için, usulen yapılması gereken formalitelerle ilgilendim. Cebinden çıkan ve herhalde son anlarında yazmış olduğu bir mektupta, son günlerini geçirmiş olduğu bu köye gömülmesini istiyordu. Çok kötü bir düşünce yüreğimi sıkıyordu. Bu yörede kalmak istemesi benim yüzümden miydi acaba?</p>

  <p class="normal">Akşama doğru, civarın bütün geveze kadınları ölüyü seyretmek için geldilerse de, içeri girmelerine engel oldum. Yalnız başıma kalmak istiyordum. Nitekim, bütün geceyi ölünün başında beklemekle geçirdim.</p>

  <p class="normal">Mumların ışığında, ülkesinden çok uzakta ölen, hem de feci şekilde ölen ve hepimiz için meçhul olan kadına bakıyordum. Acaba, bir tarafta dostları, akrabası, ailesi var mıydı? Çocukluğunu nerede geçirmişti? Evinden kovulmuş bir köpek gibi yapayalnız, başıboş, şaşkın bir halde nereden gelmişti? O biçimsiz vücutta, bütün hayatı boyunca utanç duyulacak bir yük gibi taşınan o bedende, bütün ilgiyi, bütün sevgiyi kendinden uzaklaştırmış olan o gülünç kalıp içinde nasıl bir ıstırabın ve ümitsizliğin sırrı vardı?</p>

  <p class="normal">Hayatta, muhakkak ki, birçok mutsuz insanlar vardı. Acımasız doğadaki o ebedi adaletsizliğin bu insanın üzerine nasıl çökmüş olduğunu hissediyordum! Belki de, dünyada en kısmetsiz insanların bile sahip oldukları şeyleri hiçbir zaman göremeden, bir kez bile olsa sevilme ümidini besleyemeden onun için her şey bitmişti artık. Bunun için mi gizleniyor, bunun için mi başkalarından kaçıyordu? İnsanlar dışındaki her şeyi, bütün canlıları bunun için mi o kadar çok seviyordu?</p>

  <p class="normal">Onun, Tanrı’ya tam bir inancı olduğunu ve dünya üzerindeki sefaletinin mükâfatını öteki tarafta göreceğini umduğunu anlıyordum. Şimdi artık o beden dağılacak ve bitki olacaktı. Güneşte gelişecek, inekler tarafından koparılıp yenilecek, kuşlar tarafından tane olarak götürülecek ve bu hayvanların eti, gene, insan eti haline gelecekti. Ama, ruh denilen şey o karanlık kuyunun dibinde sönmüştü. Artık ıstırap çekmeyecekti. Doğmasını sağlayacak başka hayatlara karşılık kendi hayatını değiştirmişti.</p>

  <p class="normal">Saatler, bu acı ve sessizlikle baş başa kalmış, geçip gidiyordu. Soluk bir aydınlık, günün doğmakta olduğunu haber verdi; sonra, kızıl bir ışın yatağa kadar yansıdı; yatak çarşafları ve ellerin üzerine bir hat çekti. Bu, onun çok sevdiği bir zamandı. Uyanan kuşlar ağaçlarda cıvıldaşıyorlardı.</p>

  <p class="normal">Pencereyi ardına kadar açtım; bütün gökyüzünün bizi görmesi için perdeleri çektim. Buz gibi olmuş cesedin üzerine eğilerek, zedelenmiş olan başı ellerimin arasına aldım; sonra, yavaşça, hiç korkmaksızın, hiçbir tiksinti duymaksızın, asla dudak değmemiş olan o dudakların üzerine bir öpücük, uzun bir öpücük kondurdum.”</p>

  <p class="normal">Léon Chenal susmuştu. Kadınlar ağlıyorlardı. Arabacının yanında oturan Kont d’Étraille’ın sürekli burnunu sildiği işitiliyordu. Yalnız arabacı uyukluyordu. Artık sırtlarında kırbacı hissetmeyen atlar ise, yürüyüşlerini yavaşlatıyorlar, arabayı gevşek çekiyorlardı. Ve araba, sanki hüzün yüklenmiş de birdenbire ağırlaşmış gibi zorlukla ilerleyebiliyordu.</p>

  <p class="normal"><span class="ideitalik">9 Temmuz 1883</span></p>
</body>
</html>
