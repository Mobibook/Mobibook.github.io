<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mutluluk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik1" id="calibre_toc_12"><span class="idebold">ÇOCUK</span></h1>

  <p class="normal">Jacques Bourdillère, uzun zaman önce ben hiç evlenmeyeceğim diye yemin etmiş, ama bir gün, birdenbire fikrini değiştirmişti. Bu fikir değişikliği de, bir yaz plajdayken, aniden oluvermişti.</p>

  <p class="normal">Bir sabah kumlar üzerine uzanmış, sudan çıkan kadınları seyrederken, küçücük bir ayak vücuduna dokunur gibi oldu. Gözlerini yukarıya kaldırınca, karşılaştığı biri anında aklını başından aldı. Plaj havlusuyla sıkı sıkıya sarılmış olan bu kişinin yalnızca başıyla topukları görünüyordu. Jacques, zevkine ve iyi yaşamaya düşkün bir insandı. Onu böyle hemen ilgilendiren önce vücut güzelliği, sonra da, yanakları ve dudakları taptaze olan bir genç kızın saflığı ve şirinliğiydi.</p>

  <p class="normal">Kızı ailesiyle tanıştırmış, aile ondan hoşlanmış ve Jacques da çok kısa bir zaman içinde çılgın bir âşık olmuştu. Berthe Lannis’i uzaktan, sarı kumlu uzun plajda gördüğü zaman, yüreği oynuyor, saçlarının ucuna kadar titriyor, çok heyecanlanıyordu. Onun yanında olunca sessizleşiyor; kalbinde bir çeşit çalkalanma, kulaklarında uğultu ve beyninde de korkuyla hiçbir şey söyleyemediği gibi, hiçbir şey de düşünemiyordu. Acaba, aşk denilen şey bu muydu?</p>

  <p class="normal">Bunu bilmiyor ve bundan da hiçbir şey anlamıyordu; ama, ne olursa olsun, bu genç kızla mutlaka evlenmeyi aklına koymuştu.</p>

  <p class="normal">Kızın ailesi, delikanlının kötü şöhretini bildiği için evlenme konusunda uzun süre kararsız kalmıştı. Çünkü delikanlının eski bir metresi vardı ve ona son derece güçlü bağlarla bağlıydı. Zaman zaman bu ilişki bitti deniyor, ama bir zincirle birbirlerine bağlıymışlar gibi hiç kopmuyorlardı.</p>

  <p class="normal">Delikanlı kısa ya da uzun süreli, bir sürü kadınla dostluk etmiş ve o kadınların hiçbirine bağlanmamıştı. İşin aslına bakılacak olursa, o bütün kadınları seviyordu.</p>

  <p class="normal">Uzun zaman birlikte yaşadığı o kadından da, kadının hiç değilse bir kez olsun tekrar görüşmek isteğine karşın hemen ayrılmış ve ortadan kaybolmuştu. Bir arkadaşın aracılığıyla, kadının geçimini sağlayacak parayı ödemiş, ama buna karşılık, artık onun lafını bile duymak istemediğini, kendisini tamamen unutmasını ve ismini bile ağzına almamasını söylemişti. Kadın sürekli mektup yazıyor, ama o bu mektupların hiçbirini açmıyordu. Her hafta düzenli gelen mektuplardan, terk edilmiş kadının kargacık burgacık yazısını tanıyor, ona karşı duyduğu tiksinti her geçen hafta daha büyüyor; zarfı hiç açmadan içindeki mektupla birlikte yırtıyor, mektuptaki yalvarma ve şikâyetleri tahmin ettiği için, tek bir satırını bile okumaya gerek görmüyordu.</p>

  <p class="normal">Almış olduğu ayrılma kararına bağlılığı konusundaki azmine pek inanılamadığı için, bütün kış boyunca beklenilmiş ve evlenme teklifi ancak baharda kabul edilmişti.</p>

  <p class="normal">Düğün, mayısın ilk günlerinde, Paris’te yapılacaktı.</p>

  <p class="normal">Yeni evlilerin klasik balayı yolculuğuna çıkmamalarına karar verilmişti. Genç evliler, verilecek küçük bir balodan sonra, ilk gecelerini ailenin yanında geçirecekler, daha sonra da, ertesi günün sabahı, birbirleriyle tanışıp seviştikleri yer olduğu için, çok hoşlandıkları o plaja gideceklerdi.</p>

  <p class="normal">Gece olmuştu; büyük salonda dans ediliyordu. Her ikisi de, parlak ipeklilerle döşenmiş ve muazzam bir yumurta gibi tavana asılmış çok iri renkli fenerin soluk, loş ışığında Japon tarzı bir kanepeye oturmuşlardı. Yarı aralık duran pencereden, ara sıra dışarının serin havası gelir gibi oluyor; bu hava, yüzlerini adeta okşuyordu. Gece ılıktı ve sakin geçiyordu ve havada baharın nefis kokuları duyuluyordu.</p>

  <p class="normal">Konuşmuyorlar, bir şey söylemiyorlar; bazen, birbirlerinin ellerini sımsıkı tutuyorlardı. Berthe hayatındaki bu büyük değişiklikten şaşırmış, gözleri dalgın bir halde sessizce duruyor; heyecanla gülümsüyor, neredeyse ağlayacakmış gibi görünüyor, ama aynı zamanda nedenini pek kavrayamadığı için tedirginlik duyduğu bu değişiklik sonucunda, dünyanın da değiştiğini sanarak, bütün bedenine, bütün ruhuna anlatılması olanaksız ve zevkli bir yorgunluğun çöktüğünü hissederek, taşkın bir sevinç göstermeye de hazır bir durumda bulunuyordu.</p>

  <p class="normal">Jacques, yüzünde sabit bir gülümsemeyle dikkatle ona bakıyordu. Konuşmak istiyor, söyleyecek bir şey bulamıyor ve bütün vücudunu sarmış olan aşk ateşi ile onun elini sıkarak orada öylece duruyordu. Arada sırada, hafifçe “Berthe,” diye mırıldanıyor ve genç kız da, her defasında, gözlerini kaldırarak ona tatlı tatlı, sevgi dolu gözlerle bakıyor, bir süre birbirlerini böylece seyrediyorlardı.</p>

  <p class="normal">Birbirlerine söyleyecek hiçbir şey bulamıyorlardı. Davetliler, onları sanki tek başlarına bırakmışlardı; ama, bazen dans edenlerden bir çift, onların yanından geçerken, sanki gizli bir duruma tanık olmuş ya da gizli bir şey keşfetmiş gibi, onlara göz ucuyla şöyle bir bakıyorlardı.</p>

  <p class="normal">Yan taraftaki bir kapı açılmış ve bir hizmetkâr, üzerine, ‘acele’ notu yazılmış bir mektup bulunan tepsiyle içeri girmişti. Jacques, titrek bir elle zarfı aldı, derin bir korkuya kapıldı. Bu korku, hiç beklenmedik bir zamanda gelen felaketlerin o bilinmeyen korkusuna benziyordu.</p>

  <p class="normal">Yazısını hiç tanımadığı zarfa uzun uzun baktı. Okumamak, hiçbir şey öğrenmemek için zarfı açmak istemiyor, buna cesaret edemiyordu. Sonunda, zarfı cebine koyarak, kendi kendine, “Yarın. Yarın uzakta olacağım, bunun ne önemi var?” diyordu. Ama, zarfın bir köşesindeki altı çizilmiş, iri harflerle yazılı, “çok acele” yazısı onu düşündürüyor ve ürkütüyordu. Sonunda, karısına, “İzin verir misin?” dedi ve zarfı yırtarak mektubu okudu. Okuduktan sonra da, yüzü sapsarı kesildi. Mektubu önce bir hamlede, sonra yavaş yavaş ve adeta heceler gibi okumuştu.</p>

  <p class="normal">Başını kaldırdığında, yüzü tamamen değişmiş ve çok bozulmuştu. Kekeler gibi:</p>

  <p class="normal">“Sevgilim,” dedi, “çok iyi bir arkadaşımın başına büyük, çok büyük bir felaket gelmiş... Bana ihtiyacı olduğunu bildiriyor... Bir ölüm kalım meselesi için hemen gitmem gerekiyor... Yirmi dakika kadar yanından ayrılmama izin verir misin? Hemen dönerim.”</p>

  <p class="normal">Berthe titreyerek ve korkulu bir sesle:</p>

  <p class="normal">“Gidebilirsin, canım!” dedi.</p>

  <p class="normal">Henüz ona soru sormaya, kendisine bilgi vermesi için onu zorlamaya cesaret edecek kadar karısı olmamıştı. Jacques ortadan kaybolmuş ve Berthe de yalnız kalınca salonda dans edenleri seyredip müzik dinlemeye başlamıştı.</p>

  <p class="normal">Jacques, eline geçen ilk şapkayı başına yerleştirdi, herhangi bir pardösüyü üstüne geçirdi ve koşarak merdivenden indi. Tam sokağa çıkacağı sırada, antredeki havagazı lambasının altında durdu, mektubu bir kez daha okudu.</p>

  <p class="normal">Mektupta şunlar yazılıydı:</p>

  <p class="normal"><span class="ideitalik">“Bayım,</span></p>

  <p class="normal"><span class="ideitalik">Anlaşıldığına göre, eski metresiniz olan Ravet adlı kadın, sizden olduğunu iddia ettiği bir çocuk doğurmuş bulunmaktadır. Anne, ölüm döşeğinde ziyaretinizi rica etmektedir. Pek mutsuz görünen ve merhamete layık bulunan bu kadının son arzusunu yerine getirmenizi sizden istemek için bu mektubu yazıyorum. Saygılarımla,</span></p>

  <p class="normal"><span class="ideitalik">Dr. Bonnard.”</span></p>

  <p class="normal">Jacques, ölüm döşeğindeki kadının odasına girdiği zaman, kadın gerçekten son saatlerini yaşıyordu. Jacques önce onu tanıyamadı. Doktorla iki hastabakıcı, kadına gereken özeni gösteriyor, odada, büyük bir karışıklık ve perişanlık göze çarpıyordu. Karyolanın arka tarafında, bir beşik içinde yatan çocuğun ağlaması duyuluyor ve çocuğun her ağlayışında, buz kompresi altında titreyen acılı annenin doğrulmaya çalıştığı görülüyordu.</p>

  <p class="normal">Kadın sürekli kan kaybediyor; doğumun neden olduğu bu durum onu ölüme sürüklüyor, bütün hayatı akıp gidiyor, buzla yapılan komprese, tedavi ve gösterilen özene rağmen, o bir türlü dindirilemeyen basur kanaması devam ediyor, artık hızla son ana yaklaşıyordu.</p>

  <p class="normal">Kadın Jacques’ı tanımış ve kollarını kaldırmak istemişti. Çok halsiz ve bitkin olduğu için bunu yapamadı; ama, çökük yanaklarından aşağı gözyaşları akmaya başladı.</p>

  <p class="normal">Jacques, yatağın yanında diz çöktü; kadının yataktan sarkan elini tutarak, titreye titreye öptü; sonra yavaş yavaş, o kuruyup küçülmüş yüze eğildi. Hastabakıcılardan biri elinde bir şamdanla ayakta duruyor, kadının yanından uzaklaşmış olan doktor ise, odanın iç tarafına bakıyordu.</p>

  <p class="normal">Kadın, sesi sanki çok uzaklardan geliyormuş gibi, soluyarak:</p>

  <p class="normal">“Ölüyorum artık sevgilim,” dedi. “Ben ölene kadar burada kalacağına söz ver. Beni şimdi bırakman doğru olmaz! Son anımda beni bırakma!”</p>

  <p class="normal">Jacques hıçkıra hıçkıra ağlayarak kadının alnından ve saçlarından öpüyordu. Hafif bir sesle cevap verdi.</p>

  <p class="normal">“Sakin ol, kalacağım.”</p>

  <p class="normal">Kadın biraz konuşabilmek için birkaç dakika kadar bekledi ve sonra:</p>

  <p class="normal">“Küçük senindir,” dedi. “Senin çocuğun olduğuna Tanrı huzurunda, ruhum üzerine, şu ölüm anının kutsallığı üzerine yemin ederim. Ben, senden başka bir erkeği sevmedim. Çocuğu bırakmayacağına dair bana söz ver.”</p>

  <p class="normal">Jacques, bir damla kan kalmamış o kupkuru bedeni kollarının arasına almaya çalışıyordu. Vicdan azabıyla, üzüntüden çılgına dönmüş bir halde kekeledi:</p>

  <p class="normal">“Yemin ediyorum, onu büyüteceğim ve seveceğim. Yanımdan kesinlikle ayrılmayacak.”</p>

  <p class="normal">Kadın, bu söz üzerine Jacques’ı öpmek istedi. Bitkin başını kaldırmaya gücü olmadığı için, bir öpücük istiyormuş gibi, bembeyaz kesilmiş dudaklarını uzattı.</p>

  <p class="normal">Biraz rahatlayıp sakinleşince, çok hafif bir sesle mırıldandı:</p>

  <p class="normal">“Onu kucağına al, sevip sevmediğini göreyim.”</p>

  <p class="normal">Jacques, çocuğu beşiğinden alarak kadınla kendisi arasında yavaşça yatağa yatırdı ve çocuk o anda ağlamayı kesti.</p>

  <p class="normal">Kadın:</p>

  <p class="normal">“Artık kıpırdama!” dedi.</p>

  <p class="normal">Jacques bu söz üzerine hareket etmez oldu ve son titreyişlerle sarsılan eli, ateş gibi yanan kendi elinin içinde tutarak, öylece kaldı. Arada sırada, kaçamak bir bakışla saate bakıyordu; gece yarısının geçtiğini, saatin bire, daha sonra ikiye geldiğini gördü.</p>

  <p class="normal">Doktor çekilmişti; iki hastabakıcı da, odanın içinde yavaş adımlarla bir süre dolaştıktan sonra, iskemleler üzerinde uyuklamaya başlamışlardı. Çocuk da uyuyor; gözleri kapalı olan anne ise dinleniyormuş gibi sakin görünüyordu.</p>

  <p class="normal">Soluk sabah aydınlığının çaprazlamasına asılmış perdelerden içeri sızmakta olduğu bir sırada, kadın, çok ani ve çocuğunu karyoladan yere düşürecek kadar şiddetli bir hareketle kollarını uzattı. Boğazından hırıltıya benzer bir ses çıktı; sonra, sırt üstü, hareketsiz kaldı. Ölmüştü.</p>

  <p class="normal">Koşuşan hastabakıcılar:</p>

  <p class="normal">“Artık bitti!” dediler.</p>

  <p class="normal">Jacques bir zamanlar sevmiş olduğu kadına son bir kez baktı. Saat sabahın dördünü gösterirken, pardösüsünü unutarak üzerindeki siyah elbiseyle dışarı fırladı ve kollarının arasına aldığı çocukla birlikte oradan uzaklaştı.</p>

  <p class="normal">Yalnız başına kalmış olan genç karısı, Japon tarzı küçük kanepede, önce sakin sakin onu beklemişti. Geciktiğini fark edince, sözde kayıtsız bir tavırla, ama oldukça endişeli ve sıkıntılı olarak salona girmişti. Annesi onu yalnız görünce:</p>

  <p class="normal">“Kocan nerede kızım?” diye sormuştu.</p>

  <p class="normal">O da şu cevabı vermişti:</p>

  <p class="normal">“Odasında, neredeyse gelir.”</p>

  <p class="normal">Ama, aradan bir saat geçince, herkesin ona kocasının nerede olduğunu sorması üzerine nihayet, mektuptan ve Jacques’ın o mektubu okuduktan sonra darmadağın olan yüzünden ve bir felaket ihtimalinden söz edip endişelerini belirtmişti.</p>

  <p class="normal">Uzun bir süre beklemekle geçmiş; davetliler birer birer gitmişler; yalnız her iki tarafın ailesiyle en yakın dost ve akrabalar kalmıştı. Gece yarısı olunca, bütün bedeni sarsılarak hıçkıra hıçkıra ağlayan gelini yatağına yatırmışlardı. Annesi ile iki teyzesi yatağın yanında oturmuş, sessiz ve üzgün bir halde onun ağlayışını dinliyorlardı. Baba, araştırma yapılması için polise gitmişti.</p>

  <p class="normal">Saat beşte koridordan, hafif ve ürkek bir ayak sesi gelir gibi oldu. Bir kapı açılıp yavaşça kapandı; sonra, bir kedi miyavlamasını andıran ince bir çığlık, sessizliğe bürünmüş olan evin içinde yankılar yaparak dolaştı.</p>

  <p class="normal">Bütün kadınlar ayağa fırladılar ve Berthe, annesi ile teyzelerinin engellemelerine rağmen, sabahlığını sırtına geçirerek hemen odadan dışarıya fırladı.</p>

  <p class="normal">Öteki odanın ortasında, bitkin ve soluk soluğa bir halde ayakta duran Jacques, kollarının arasında bir çocuk tutuyordu.</p>

  <p class="normal">Dört kadın da, delikanlıya dehşetle baktılar; ama Berthe birdenbire kendini toparlayıp, kocasına doğru koştu:</p>

  <p class="normal">“Ne oldu, söyle, ne oldu?”</p>

  <p class="normal">Jacques deli gibi görünüyordu. Boğuk bir sesle, kesik kesik cevap verdi:</p>

  <p class="normal">“Oldu... Şey oldu... Bir çocuğum oldu... Annesi de biraz önce öldü.”</p>

  <p class="normal">Jacques, bu sözü söylerken, ellerinin arasında beceriksizce tuttuğu küçük çocuğu gösteriyordu.</p>

  <p class="normal">Berthe tek kelime söylemeden çocuğu kucağına alarak öpüp bağrına bastırdı; sonra, yaşlı gözlerini kocasına doğru kaldırarak:</p>

  <p class="normal">“Annesi öldü mü dedin?” diye sordu.</p>

  <p class="normal">Jacques cevap verdi:</p>

  <p class="normal">“Evet... Az önce... Kollarımın arasında... İlişkimizi bu yaz kesmiştim... Hiçbir şeyden haberim yoktu... Beni doktor çağırdı.”</p>

  <p class="normal">Bu sırada, Berthe hafifçe mırıldandı:</p>

  <p class="normal">“O halde, bu küçüğü biz büyüteceğiz.”</p>

  <p class="normal"><span class="ideitalik">24 Temmuz 1882</span></p>
</body>
</html>
