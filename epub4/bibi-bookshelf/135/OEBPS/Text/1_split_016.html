<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre2" />
  15</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Tokyo’ya vardığımda saat dörde geliyordu. Şimamoto’nun döneceği umuduyla öğleden sonraya kadar Hakone’deki yazlığımda kalmıştım. Beklemek işkence gibiydi, ben de mutfağı temizleyip evdeki bütün kıyafetleri düzenleyerek zaman öldürdüm. Yalnızlık üstüme üstüme geliyordu; kuşların ve araçların her zamanki sesleri bir tuhaf geliyordu sanki. Bütün sesler durdurulamayan bir gücün altında bükülüp eziliyor gibiydi. Bunların tam ortasında, bir şeyler olmasını bekliyordum. <span class="ideitalik">Bir şeyler</span> olmak zorundaydı, buna emindim. Böyle son bulamazdı.</p>

  <p class="normal1">Ama hiçbir şey olmadı. Şimamoto, kafasına bir kez koyduğu şeyden cayacak bir kadın değildi. Tokyo’ya geri dönmem gerekiyordu. Çok düşük bir ihtimal de olsa bana ulaşmaya çalışırsa kulübü arardı. Ne olursa olsun daha fazla beklemenin mantığı yoktu.</p>

  <p class="normal1">Eve dönerken kafamı toplamak için kendimi zorladım. Dönüşleri kaçırdım, kırmızıda geçtim ve yanlış yola saptım. Kulübe vardığımda ankesörlü telefondan evi aradım. Yukiko’ya vardığımı ve doğrudan işe gideceğimi haber verdim.</p>

  <p class="normal1">“Seni merak ettim. En azından arayabilirdin.” Sesi tatsız ve kuru geliyordu.</p>

  <p class="normal1">“Ben iyiyim. Merak etme” dedim. Sesimin ona nasıl geldiğine dair hiçbir fikrim yoktu. “Fazla zamanım yok, hesapları kontrol etmeye ofise oradan da hemen kulübe geçeceğim.”</p>

  <p class="normal1">Ofise gidip masamda oturarak akşama kadar oyalanmayı başardım. Önceki gece olanları gözümün önüne getirmeye çalıştım. Ben uyurken kalkıp hiç uyumadan şafaktan önce gitmiş olmalıydı. Şehre nasıl geri döndüğüne dair bir fikrim yoktu. Ana cadde çok uzaktı ve sabahın o saatinde Hakone dağlarının civarında otobüs veya taksi bulmak neredeyse imkânsızdı. Üstelik topuklu ayakkabı giymişti.</p>

  <p class="normal1">Beni neden bu şekilde terk etmek zorundaydı? Bu soru Tokyo’dan dönerken yol boyunca bana işkence etmişti. Her şeyimle onun olacağımı söylemiştim, o da benim olacaktı. Aramızdaki bütün duvarları yıkıp sevişmiştik. Yine de tek kelime açıklama yapmadan beni öylece bırakarak çekip gitmişti. Hediye olduğunu söylediği plağı bile yanına almıştı. Bu yaptıklarında bir tür tutarlılık veya mantık olmalıydı, fakat şu an mantıklı düşünmekten çok uzaktım. Düşünce vagonlarının hepsi yoldan çıkmıştı. Kendimi düşünmeye zorlamaktan sonunda kafam zonklamaya başlamıştı. Ne kadar bitkin olduğumu fark ettim. Ofisimdeki yatağa uzandım, sırtımı duvara yaslayarak gözlerimi kapattım ve tekrar açacak gücü kendimde bulamadım. Yapabildiğim tek şey hatırlamaktı. Önceki gecenin anıları kendini tekrar eden sonsuz bir kaset gibi hiç durmadan çalıp durdu. Şimamoto’nun vücudu. Gözleri kapalı sobanın yanına uzanmış çıplak bedeni, en ince detayına kadar –boynu, memeleri, kalçaları, kasıklarındaki tüyleri, cinsel organı, sırtı, beli, bacakları. Her biri o kadar yakın, o kadar berraktı ki. Gerçeklikten daha yakın ve daha berrak.</p>

  <p class="normal1">O küçücük odada tek başıma oturmuş bu yanılsamalara kapılarak gerçek hayattan kopmuştum. Ofisten çıkıp amaçsızca ortalıkta gezinmeye başladım. Nihayet kulübe varıp arka tarafta tıraş oldum. Bütün gün yüzümü yıkamamıştım ve üzerimde hâlâ dün geceden kalma kıyafetlerim vardı. Çalışanlarımın bir şey söylemeseler de bana garip gözlerle baktıklarını hissetmiştim. Şimdi eve gidip Yukiko’nun karşısına çıkarsam her şeyi itiraf edeceğimi biliyordum. Şimamoto’yu nasıl sevdiğimi, önceki geceyi onunla beraber geçirdiğimi ve neredeyse her şeyi –evimi, kızlarımı, işimi bir kenara atmak üzere olduğumu.</p>

  <p class="normal1">Yukiko’ya her şeyi anlatmam gerektiğini biliyordum. Ama yapamadım. Sonra da olmadı. Doğru ile yanlışı birbirinden ayıracak veya bana ne olduğunu anlayacak gücüm kalmamıştı artık. Dolayısıyla eve gitmedim. Hiçbir işe yaramayacağını bilmeme rağmen kulübe dönüp Şimamoto’yu bekledim. İlk önce diğer barıma gidip orada olup olmadığına baktım sonra da kapanana kadar Robin’s Nest’te bekledim. Barla ilgili her zamanki konuşmaları yaptım. Aklımda Şimamoto’nun vücudu varken, bar için en uygun ses düzenini ayarladım. Vajinasının beni ne kadar nazikçe kabul ettiğini düşündüm, nasıl ismimi haykırdığını. Her telefon çalışında kalbim yerinden fırlayacak gibi oluyordu.</p>

  <p class="normal1">Bar kapanıp herkes evine dağıldığında bar iskemlesine oturup içmeye devam ettim. Ne kadar içersem içeyim sarhoş olamıyordum. Aslında içtikçe görüntüler daha da netleşiyordu. Eve vardığımda saat ikiydi ve Yukiko uyumamış, beni beklemişti. Uyku tutmayınca mutfak masasında tek başıma viski içtim. O da bir bardak alarak yanıma geldi.</p>

  <p class="normal1">“Bir şeyler dinleyelim” dedi. Elimi kasetlerin üstüne atarak bir tanesini kasetçalara yerleştirdim ve çocukları uyandırmamak için sesini kıstım. Masada karşı karşıya oturmuş, viski içerek bir süre sessiz kaldık.</p>

  <p class="normal1">“Büyük ihtimalle hayatında biri var” dedi Yukiko, gözlerini üzerime dikerek.</p>

  <p class="normal1">Başımı salladım. Sözlerinde kararlı bir hava ve ehemmiyet vardı. Benimle konuşmak için bu kelimeleri kafasından kaç kere geçirmişti kim bilir?</p>

  <p class="normal1">“Ve gerçekten ondan hoşlanıyorsun. Sıradan bir çapkınlık değil.”</p>

  <p class="normal1">“Haklısın” dedim. “Küçük bir kaçamak değil. Ama düşündüğün gibi bir şey de değil.”</p>

  <p class="normal1">“<span class="ideitalik">Ne</span> düşündüğümü nereden biliyorsun?” diye sordu. “Aklımdan geçenleri gerçekten bildiğini mi düşünüyorsun?”</p>

  <p class="normal1">Bir şey söyleyemedim. Yukiko da sessiz kaldı. Müzik usulca çalıyordu. Vivaldi veya Telemann. İkisinden biri. Melodiyi çıkaramadım.</p>

  <p class="normal1">“Ne düşündüğüme dair hiçbir fikrin olmadığını düşünüyorum” dedi. Yavaşça, çocuklara bir şey açıklıyormuş gibi her kelimeyi tane tane söyleyerek konuşuyordu. “Bir fikrin olduğunu sanmıyorum.”</p>

  <p class="normal1">Yanıt vermeyeceğimi görerek bardağını alıp içkisini yudumladı. Çok yavaş hareketlerle başını salladı. “Bu kadar aptal olduğumu düşünmüyorsundur umarım. Seninle yaşıyorum, seninle sevişiyorum. Bir süredir bir başkasının olduğunu biliyordum.”</p>

  <p class="normal1">Susarak ona baktım.</p>

  <p class="normal1">“Seni suçlamıyorum” diyerek devam etti. “Başkasını seviyorsan, yapılacak pek bir şey yok. Canın kimi isterse onu seversin. Bunu biliyorum. Güzel günlerimiz oldu ve bana iyi baktın. Seninle yaşamaktan çok mutluydum. Beni hâlâ sevdiğini düşünüyorum fakat sana yetmediğim gerçeğinden kaçamayız. Bunun olacağını biliyordum. Dolayısıyla başkasına âşık olduğun için seni suçlamıyorum. Kızgın da değilim. Olmam gerekir, ama değilim. Yalnızca acı çekiyorum. Çok fazla. Bunun ne kadar üzücü olabileceğini tahmin ettiğimi düşünmüştüm, ama yanılmışım.”</p>

  <p class="normal1">“Özür dilerim” dedim.</p>

  <p class="normal1">“Özür dileyecek bir şey yok” dedi. “Beni terk etmek istiyorsan, sorun değil. Tek kelime etmeyeceğim. Benden ayrılmak mı istiyorsun?”</p>

  <p class="normal1">“Bilmiyorum” diye yanıtladım. “Neler olduğunu açıklayabilir miyim?”</p>

  <p class="normal1">“O kadınla aranda geçenleri mi kastediyorsun?”</p>

  <p class="normal1">“Evet” dedim.</p>

  <p class="normal1">Başını kendinden emin bir ifadeyle olumsuz anlamda salladı. “Onun hakkında hiçbir şey duymak istemiyorum. Bana daha fazla acı çektirme. İkinizin ne tür bir ilişki yaşadığı veya nasıl planlar yaptığınız umurumda değil. Duymak istemiyorum. Bilmek istediğim benden ayrılıp ayrılmayacağın. Eve, paraya –hiçbir şeye– ihtiyacım yok. İstersen çocukları da al. Ciddiyim. Ayrılmak istiyorsan söylemen yeterli. Tek bilmek istediğim bu. Daha fazlasını dinlemek istemiyorum. Sadece evet ya da hayır.”</p>

  <p class="normal1">“Bilmiyorum” dedim.</p>

  <p class="normal1">“Benden ayrılmak isteyip istemediğini bilmediğini mi söylüyorsun?”</p>

  <p class="normal1">“Hayır. Sana cevap verebilecek durumda olup olmadığımı bile bilmiyorum.”</p>

  <p class="normal1">“Ne zaman bileceksin?”</p>

  <p class="normal1">Başımı salladım.</p>

  <p class="normal1">“Tamam o zaman. Bu konuyu düşün.” İç geçirdi. “Beklemek sorun değil. İstediğin kadar düşünebilirsin.”</p>

  <p class="normal1">&nbsp;</p>

  <p class="normal1">Bu olaydan sonra salondaki kanepede yattım. Arada bir çocuklar gecenin ortasında kalkıp neden orada uyuduğumu soruyorlardı. Bugünlerde çok gürültülü horladığımı ve anneleriyle ayrı odalarda yatma kararı aldığımızı söylüyordum. Yoksa anne hiç uyuyamazdı. Kızlardan biri kanepede yanıma kıvrıldı. Ona sıkıca sarıldım. Bazen yatak odasından Yukiko’nun ağlama sesleri geliyordu.</p>

  <p class="normal1">Sonraki iki hafta boyunca durmaksızın Şimamoto’yla yaşadıklarımızı düşündüm. Şimamoto’yla geçirdiğim o geceye dair en ufak detayı aklımda canlandırıp bir anlam çıkarmaya çalıştım. Kollarımın arasındaki o sıcacık bedenini hatırladım. Beyaz elbisesinden sarkan kolları. Nat King Cole şarkıları. Sobadan gelen ışık. Konuştuğumuz her bir kelimeyi tek tek düşündüm.</p>

  <p class="normal1">Konuştuklarımız arasından en çok şu söylediklerini: <span class="ideitalik">Bende hiçbir şeyin orta yolu yok. Ortası olmayan şeyler vardır ve bunun gibi şeylerin olduğu yerde orta yol yoktur.</span></p>

  <p class="normal1">Ve benim sözlerim: <span class="ideitalik">Ben kararımı çoktan verdim, Şimamoto-san. Son gidişinde bunları düşündüm ve bu karara vardım.</span></p>

  <p class="normal1">Arabada bana doğrulttuğu gözleri geldi aklıma. O delici bakışları yanaklarıma vuruyordu. Alelade bir bakıştan çok farklıydı. Ölümün kokusu etrafında dolaşıyordu. Ölmeyi düşünüyordu. Bu nedenle Hakone’ye gelmişti –benimle beraber ölmek için.</p>

  <p class="normal1"><span class="ideitalik">“Ve seni her şeyinle alırım. Bunu anlıyor musun? Bunun ne anlama geldiğinin farkında mısın?”</span></p>

  <p class="normal1">Şimamoto bunu söylediğinde, canımı istemişti. Ancak şimdi anlıyordum.</p>

  <p class="normal1">Ben kararımı vermiştim, o da öyleydi. Nasıl bu kadar kör olabilmiştim? Gece seviştikten sonra Tokyo’ya dönerken direksiyonu yana kırarak ikimizi de öldürmeyi planlamıştı. Başka seçeneği kalmamıştı. Ama bir şeyler onu durdurdu ve her şeyi geride bırakarak ortadan kayboldu.</p>

  <p class="normal1">Böyle ölümcül bir noktaya nasıl varmıştı? Neden? Daha da önemlisi onu bu denli umutsuzluğa düşüren kimdi? Nasıl olup da son çare olarak ölüm kaçış yolu olmuştu? Bir dedektif gibi ipuçlarını toparlamaya çalışıyordum ama elimde hiçbir şey yoktu. Gizemleriyle birlikte kayıplara karışmıştı. Bu defa <span class="ideitalik">muhtemelen’</span>ler veya <span class="ideitalik">bir süre’</span>ler yoktu –sessizce uçup gitmişti. Bedenlerimiz bir olmuştu fakat bana kalbini açmayı reddetmişti.</p>

  <p class="normal1"><span class="ideitalik">Bazı şeyler bir kez ilerledi mi başladıkları yere geri dönemezler, Hacime,</span> demişti kararlı bir şekilde. Gecenin ortasında uzandığım kanepeden Şimamoto’nun bu sözleri tekrarladığını duyuyordum. <span class="ideitalik">Dediğin gibi, keşke bir yerlere gidip hayata tekrar başlayabilsek. Maalesef ben hiçbir yere gidemem. Fiziksel olarak imkânsız.</span></p>

  <p class="normal1">Sonra Şimamoto bir bahçede, ayçiçeklerinin önünde görünüyor, utangaç bir tebessüm ediyor, tekrar on altı yaşına geri dönüyordu. <span class="ideitalik">Seni görmeye gelmemeliydim aslında. Başından beri biliyordum. Böyle olacağını tahmin etmiştim. Ama kendime engel olamadım. Seni görmem gerekiyordu, gördüğümde de konuşmadan edemedim. Hacime, ben buyum. Böyle planlamıyorum ama elimi değdirdiğim her şeyi sonunda mahvediyorum.</span></p>

  <p class="normal1">Bundan sonra onu ancak rüyalarımda görecektim. Buradaydı ve çekip gitti. Orta yolu yoktu. <span class="ideitalik">Muhtemelen</span>, sınırın güneyinde bulabileceğiniz bir kelimedir. Ama asla ve asla güneşin batısında değil.</p>

  <p class="normal1">Her gün gazeteleri baştan sona tarayıp kadın intiharlarıyla ilgili haberleri okuyordum. Birçok insanın kendini öldürdüğünü keşfetmiştim, ama ölen hep başka biriydi. Bildiğim kadarıyla müthiş bir gülümseyişi olan otuz yedi yaşındaki bu kadın hâlâ hayattaydı. Hayatımdan sonsuza dek çıkmış olsa bile.</p>

  <p class="normal1">&nbsp;</p>

  <p class="normal1">Dışarıdan bakıldığında yaşantım eskisi gibiydi. Arabada hep beraber şarkılar söyleyerek çocukları anaokuluna götürüp getiriyordum. Bazen anaokulunun önündeki arabalardan biri 260E’li kadının oluyor, biraz sohbet ediyorduk. Onunla konuşmak unutmamı sağlıyordu, en azından bir süreliğine. Her zamanki gibi konuştuğumuz konular sınırlıydı. Aoyama’yla ilgili şeylerden bahsediyorduk, doğal gıdalar, kıyafetler. Her zamankinden.</p>

  <p class="normal1">İşyerinde de normale dönmüştüm. Her gece takım elbisemi giyip barla ilgili konuları hallediyor, çalışanların fikir ve önerilerini dinliyor, elemanlardan birine hediye almak gibi ufak tefek şeylerle ilgileniyordum. Akşam saatlerinde gelen bir müzisyene yemek ısmarlamak, kokteyllerin kıvamında olup olmadığını kontrol etmek, piyanonun sesinde pürüz var mı bakmak, gürültücü birkaç ayyaşı gözaltında tutmak –hepsini yaptım. Her tür sorunu anında çözüyordum. Her şey saat gibi işliyordu, fakat eski heyecanım kalmamıştı. Kimse şüphelenmedi neyse ki. Dışarıdan bakıldığında her zamanki gibiydim. Aslına bakarsanız daha sıcak, kibar ve hiç olmadığı kadar konuşkandım. Ama bar taburelerinden birine oturup şöyle bir mekâna baktığımda her şey monoton ve donuk görünüyordu. Özene bezene dekore edilmiş, havada asılı duran rengârenk şato gitmiş, önümde tipik, gürültülü bir bar kalmıştı –yapay, yüzeysel ve şekilsiz. İçki içenleri paralarından ayırma amacına hizmet etmek için kurgulanmış bir sahne düzeni. Bütün illüzyonlar bir nefeslik dumanla yok oluvermişti. Çünkü Şimamoto bir daha bu barları asla şereflendirmeyecekti. Bar tezgâhına oturmayacaktı; içecek bir şeyler söylediğinde o gülüşünü hiç göremeyecektim.</p>

  <p class="normal1">Evdeki rutin hayatım da olduğu gibi devam ediyordu. Pazar günleri ailemle akşam yemeği yiyor, çocukları parka veya hayvanat bahçesine gezmeye götürüyordum. Yukiko bana en azından görünüşte, eskisi gibi davranıyordu. Her konudan konuşuyorduk. Aynı çatı altında yaşayan çocukluk arkadaşları gibi olmuştuk. Söyleyemediğimiz bazı kelimeler, bilmediğimiz bazı gerçekler vardı. Yine de havada gizli bir düşmanlık yoktu. Sadece birbirimize dokunmuyorduk. Gece ayrı yataklarda yatıyorduk –ben kanepede, Yukiko yatak odasında. Görünüşteki tek değişiklik buydu.</p>

  <p class="normal1">Bazen sadece hareket ettiğimiz, bize biçilen rolleri oynadığımız gerçeğine tahammül edemiyordum. Hayati önemde bir şeyleri yitirmiştik ve hâlâ eskisi gibi devam edebiliyorduk. Kendimi berbat hissediyordum. Böylesi boş, anlamsız bir hayat Yukiko’yu çok üzüyordu. Sorusuna bir cevap vermek istiyor ama yapamıyordum. Ondan ayrılmak istemiyordum elbette ama ben kimdim ki bunu söylemeye kalkacaktım? Ben –neredeyse ailesini bir kenara atacak olan adam. Sırf Şimamoto bir daha dönmemek üzere gitti diye eski hayatıma neşeyle geri dönüp hiçbir şey olmamış gibi davranamazdım. Hayat bu kadar kolay değildi, öyle olmasını da beklemiyordum. Üstelik Şimamoto’nun beynimdeki hatıraları hâlâ çok berrak, çok gerçekti. Ne zaman gözlerimi kapatsam vücudunun tüm ayrıntıları gözlerimin önüne geliyordu. Avucumun içinde hissettiğim yumuşaklığını ve kulağıma fısıldayışını bir türlü aklımdan çıkaramıyordum. Aklım bu kadar keskin ve taze anılarla doluyken Yukiko’yla sevişemezdim.</p>

  <p class="normal1">Yalnız kalmak istiyor, başka bir şey aklıma gelmediğinden her sabah havuza gidiyordum. Sonra ofise uğruyor, gözlerimi tavana dikerek Şimamoto’nun hayalinde kayboluyordum. Beynimin bir köşesinde Yukiko’nun hâlâ cevaplamadığım sorusu vardı ve boşluktaydım. Sonsuza kadar böyle kalamazdım. Bu doğru değildi. Bir insan, eş, baba olarak sorumluluklarımı yerine getirmeliydim. Bu hayaller etrafımı kuşattığı sürece felç olmuş gibiydim. Şimamoto’nun geleceğini düşündüğüm için, yağmur yağdığında durum daha da kötü bir hal alıyordu: usulca kapıyı açacak, üzerindeki yağmur kokusunu içeriye taşıyacaktı. Yüzündeki gülümsemeyi aklımda canlandırabiliyordum. Yanlış bir şey söylediğimde kafasını sallayacak ve sürekli gülümseyecekti. Kelimelerim gücünü kaybetti, cama yapışan yağmur damlaları gibi gerçeklikle olan bağlarımı yavaşça yitirdim. Yağmurlu gecelerde nefes alamıyordum. Yağmur, zaman ile gerçekliği iç içe geçirmişti. Bu hayallerden yorulup bitkin düştüğümde dışarıdaki manzaraya bakıyordum. Cansız, kupkuru bir yerde terk edilmiştim. Görüntüler dünyadaki renkleri yutuyordu. Her şey, görebildiğim her şey dümdüz, eğreti duruyordu. Her şey kum rengiydi sanki. Okuldan arkadaşımın söyledikleri aklımdan çıkmıyordu bir türlü. <span class="ideitalik">Bir sürü farklı yaşam şekilleri vardır. Ve farklı ölüm şekilleri. Ama sonunda... geriye sadece bir çöl kalır.</span></p>

  <p class="normal1">&nbsp;</p>

  <p class="normal1">Sonraki hafta, sanki pusuda bekliyormuş gibi başıma birbiri ardına garip olaylar geldi. Pazartesi sabahı, özel bir nedeni yokken içinde yüz bin yen olan zarf aklıma geldi ve alıp bakmaya karar verdim. Yıllar önce onu büromdaki çekmecelerden birine koymuştum, kilitli bir çekmeceydi, üstten ikinci. Büroma taşındığımda zarfla birlikte diğer kıymetli şeyleri o çekmeceye koymuştum; arada bir orada olup olmadığına bakmak dışında zarfa elimi sürmemiştim. Ama artık zarf yoktu. Onu yerinden kıpırdattığımı hatırlamadığım için bu olay garip hatta esrarengizdi. Bundan şüphem yoktu. Sadece emin olmak için diğer çekmeceleri de açıp baştan aşağı kontrol ettim. Zarf yok.</p>

  <p class="normal1">Onu en son ne zaman gördüğümü hatırlamaya çalıştım. Kesin tarihi çıkaramadım. Üstünden çok uzun süre geçmemişti, çok yeni de değildi. Bir ay önce, belki iki. En fazla üç.</p>

  <p class="normal1">Hayretler içinde sandalyeme oturup gözümü çekmeceye diktim. Belki biri odaya gelmiş, çekmeceyi açıp zarfı almıştı. Bu pek olası değildi –nakit para ve diğer şeyler zarfın içindekinden daha değerliydi ve olduğu gibi duruyordu. Yine de her şey ihtimal dahilindeydi. Ya da belki farkında olmadan zarftan kurtulmuş ve her nedense onu hafızamdan silmiştim. Tamam, dedim kendi kendime. Ne önemi var? Ondan bir gün kurtulacaktım nasılsa. Başıma sadece dert açmıştı, değil mi?</p>

  <p class="normal1">Yine de zarfın ortadan kaybolduğunu gördükten sonra onun var olup olmadığı meselesi zihnimi kurcalamaya başlamıştı. Baş dönmesi gibi, tuhaf bir duyguya kapılmıştım. Zarfın aslında hiçbir zaman var olmadığı olasılığı içimde yükselip, zihnimin içinde şiddetle dallanıp budaklanıyor, onun <span class="ideitalik">gerçek</span> olduğuna olan inancımı hırsla eziyor, yiyip bitiriyordu.</p>

  <p class="normal1">Hafıza ve duyular bu kadar belirsiz ve her yöne eğilimli olduğundan, olayların gerçekten yaşandığını ispatlamak için daima belirli bir gerçekliğe –alternatif gerçeklik diyelim– güveniriz. Belli bir şekilde algıladığımız olaylar ne dereceye kadar göründükleri gibidir ve bu olaylar ne dereceye kadar biz onları öyle adlandırdığımız için öyledir bilmek mümkün değildir. Bu nedenle gerçekliğe gerçeklik diyebilmek için başka bir gerçekliğe gereksinim duyarız. Ama bu başka gerçeklik temel olarak üçüncü bir gerçekliğe ihtiyaç duyar. Bilincimizin sınırları içinde sonsuz bir zincir yaratılır ve gerçekten burada olduğumuz duygusunu veren, var olduğumuzu söyleyen zincir buradan beslenir. Fakat bu zinciri koparacak bir şeyler olur ve zarar görürüz. Gerçek nedir? Zincirin kopan tarafının burasındaki mi? Ya da orada, diğer tarafındaki mi?</p>

  <p class="normal1">Bu noktada hissettiğim işte böyle bir kopuş duygusuydu. Zarfla ilgili her şeyi unutmaya karar vererek çekmeceyi kapattım. O zarftaki parayı daha ilk aldığımda fırlatıp atmalıydım. Saklamak hataydı.</p>

  <p class="normal1">&nbsp;</p>

  <p class="normal1">Aynı hafta çarşamba günü Şimamoto’ya benzeyen bir kadını takip ederek arabayla Gaien Higaşidori’ye gidiyordum. Mavi koton pantolon, bej rengi mont ve beyaz spor ayakkabılar giymişti. Yürürken bacağını sürüklüyordu. Onu görür görmez etrafımdaki her şey dondu. Göğsümde sıkışan bir hava kütlesi boğazıma kadar dayandı. <span class="ideitalik">Şimamoto</span>, diye düşündüm. O olup olmadığını anlamak için biraz ilerleyerek dikiz aynasından baktım, fakat yüzü kalabalığın içinde kaybolmuştu. Arkamdaki arabalardan bir dolu korna yiyerek frene asıldım. Kadının yürüyüşü, saçlarının uzunluğu –kesinlikle Şimamoto’ydu. Hemen arabayı durdurmaya çalıştım fakat görebildiğim bütün park yerleri doluydu. İki yüz metre kadar gittikten sonra nihayet arabayı koyacak bir yer buldum ve koşarak geriye, onu bulmaya gittim. Ama görünürde yoktu. Çılgınlar gibi sağa sola koşturdum. Bir bacağı sakat, çok uzağa gitmiş olamaz dedim kendi kendime. İnsanları ittirerek, sağa sola bakmadan karşıdan karşıya geçerek bir yaya üst geçidine çıkıp aşağıda gördüğüm bütün insanlara baktım. Gömleğim terden su içinde kalmıştı. Çok geçmeden dank etti. Kadın diğer bacağını sürüklüyordu. <span class="ideitalik">Ve Şimamoto’nun bacağı artık sakat değildi.</span></p>

  <p class="normal1">Başımı iki yana sallayıp derin bir nefes aldım. Bende bir sorun olmalıydı. Başım dönüyor, düşecek gibi hissediyordum. Trafik ışıklarının direğine yaslanarak bir süre gözlerimi ayaklarıma diktim. Işık yeşilden kırmızıya, sonra tekrar kırmızıdan yeşile döndü. İnsanlar karşıdan karşıya geçti, bekledi, geçti, direğe doğru kalabalıklaştı, yerimden kıpırdamadım.</p>

  <p class="normal1">Birden başımı kaldırdım ve Izumi’nin yüzünü gördüm. Tam önümden geçen bir taksinin içindeydi. Camdan doğruca bana bakıyordu. Taksi kırmızı ışıkta durmuş, aramızda en fazla üç adımlık mesafe kalmıştı. Artık o bildiğim on yedi yaşındaki kız değildi, yine de onu bir bakışta tanıdım. İlk öptüğüm, yirmi yıl önce kollarımın arasına aldığım kız. Çok uzun zaman önce bir sonbahar günü öğleden sonra kıyafetlerini çıkarıp jartiyer askısını kaybeden kız. Yirmi yılda insanlar değişir. Ama bu oydu. <span class="ideitalik">Çocuklar ondan korkuyor</span> demişti eski arkadaşım. Bunu söylediğinde ne demek istediğini anlayamamıştım. Bu sözlerin taşıdığı anlamı yakalayamamıştım. Ama şimdi, İzumi’yi karşımda görünce anladım. Yüzündeki şeye ifade bile denemezdi. Hayır, bu sözler yeterince açıklayamıyor. Şöyle söyleyebilirim: en küçük parçasına kadar boşaltılan bir oda gibi, ifade diyebileceğiniz her şeyin ortadan kaldırılıp geriye hiçbir şey kalmaması. Yüzünde herhangi bir duygunun kalıntısı bile yoktu; derin bir okyanusun dibi gibi durgun ve ölüydü. Tamamen ifadesiz bu yüz şimdi doğruca bana bakıyordu. En azından bana baktığını düşünüyordum. Gözleri tam bulunduğum noktaya çevrilmişti fakat yüzünden hiçbir şey anlaşılmıyordu. Ya da şöyle diyelim, yüzünde şu vardı: mutlak boşluk.</p>

  <p class="normal1">Şaşakalmıştım, nutkum tutulmuştu. Vücudumu zar zor taşıyarak yavaşça soluk aldım. Bir veya iki dakikalığına kendimi kaybettim, etrafımdaki şeyler kalın, jölemsi bir kaosun içinde eriyip gidiyordu. İstemdışı olarak elimi uzattım ve taksinin penceresine dokundum, parmak uçlarımla camın yüzeyini elledim. Nedenini bilmiyorum. Gelip geçen insanlardan birkaçı durup korkuyla bana baktılar. Kendimi tutamıyordum. Camın üstünden, İzumi’nin çehresiz çehresini okşuyordum. İzumi parmağını kıpırdatmadı, hatta göz bile kırpmadı. Ölmüş müydü? Yoo, ölmemişti. Göz kırpmayan bir dünyada, hâlâ hayattaydı. O pencere camının ardında, derin, sessiz bir dünyada yaşıyordu. Ve dudakları hareketsiz, uçsuz bucaksız bir hiçliği anlatıyordu.</p>

  <p class="normal1">Sonunda yeşil ışık yandı ve taksi hareket etti. İzumi’nin yüzü son ana kadar değişmedi. Bulunduğum noktaya kök salmış, taksi bir dizi araç tarafından yutulana kadar ardından bakakalmıştım.</p>

  <p class="normal1">&nbsp;</p>

  <p class="normal1">Arabama geri yürüyüp kendimi koltuğa bıraktım. Buradan çıkmam gerekiyordu. Tam arabayı çalıştıracakken feci bir mide bulantısı başladı, bağırsaklarım dışarı çıkacaktı sanki. Ama kusmadım. İki elimi de direksiyona dayayarak on beş dakika kadar öylece oturdum. Koltukaltlarım terden batmıştı ve vücudumdan kötü bir koku geliyordu. Şimamoto’nun narince dokunduğu beden bu değildi. Etrafa iğrenç kokular yayan, orta yaşlı bir adamın vücuduydu.</p>

  <p class="normal1">Birkaç dakika sonra bir polis memuru arabama yaklaşarak camı tıklattı. Ben de açtım. “Buraya park edemezsiniz, beyefendi” dedi camdan içeriye göz atarak. “Aracınızı buradan çekin.” Kafa salladım ve arabayı çalıştırdım.</p>

  <p class="normal1">“Kötü görünüyorsunuz, hasta mısınız?” diye sordu.</p>

  <p class="normal1">Bir şey söylemeden hayır anlamında başımı salladım ve devam ettim.</p>

  <p class="normal1">Kendime gelmem birkaç saat sürdü. Resmen içim çekilmişti, ardımda boş bir kabuk bırakarak tamamen eriyip yok olmuştum. İçimdeki bir oyuktan kulağıma sesler geliyordu. Arabamı Aoyama Mezarlığı’nın içine park ettim ve ön camdan kayıtsızca gökyüzüne baktım. İzumi orada beni bekliyordu. Her zaman bir yerlerde beni bekliyordu. Bir köşeden döndüğümde, camın arkasında görünmemi bekliyordu. Beni takip ediyordu. Ben fark etmemiştim sadece.</p>

  <p class="normal1">Sonraki birkaç gün konuşamadım. Konuşmak için ağzımı açıyordum ama İzumi’nin taşıdığı hiçliği anlatırmışçasına kelimeler ortadan kayboluyordu.</p>

  <p class="normal1">Bu garip yüzleşmeden sonra Şimamoto’ya ait anılar yavaş yavaş sönükleşmeye başladı. Dünya eski rengine döndü ve çaresizce ay yüzeyinde yürüyormuşum hissinden artık kurtuldum. Belli belirsiz, sanki bir pencerenin ardından birine bakarmış gibi yerçekimindeki bir değişimi ve üstüme yapışan bir şeyden yavaş yavaş sıyrıldığımı fark edebiliyordum.</p>

  <p class="normal1">İçimdeki bir şey kesilip atılmıştı. Usulca. Sonsuza dek.</p>

  <p class="normal1">&nbsp;</p>

  <p class="normal1">Piyano üçlüsü ara verdiğinde yanlarına gidip piyaniste artık “Star-Crossed Lovers” parçasını çalmalarına gerek olmadığını söyledim. Elimden gelen en güzel gülümsemeyi takındım. “Benim için yeterince bu şarkıyı çaldınız. Artık bitirme zamanı geldi.”</p>

  <p class="normal1">Aklında bir şeyleri tartıyormuş gibi bana baktı. İkimiz arkadaştık, birkaç kez beraber bir şeyler içmiş ve her zamanki kibar muhabbetimizi muhafaza etmiştik.</p>

  <p class="normal1">“Tam anlayamadım” dedi. “Bu parçayı kendi yorumumla çalmamı mı istemiyorsunuz? Yoksa bir daha hiç çalmamamı mı istiyorsunuz? Arada büyük fark var ve bu konuyu netleştirmek isterim.”</p>

  <p class="normal1">“Çalmanızı istemiyorum” dedim.</p>

  <p class="normal1">“Çalma şeklimi mi beğenmiyorsunuz?”</p>

  <p class="normal1">“Sizin çalma şeklinizle hiçbir sorunum yok. Harikasınız. Bu şarkının altından kalkabilecek çok insan tanımıyorum.”</p>

  <p class="normal1">“O zaman duymak istemediğiniz şey sadece şarkı.”</p>

  <p class="normal1">“Öyle diyebiliriz” diye yanıtladım.</p>

  <p class="normal1">“Bana biraz <span class="ideitalik">Kazablanka</span> gibi göründü!” dedi.</p>

  <p class="normal1">“Galiba öyle” dedim.</p>

  <p class="normal1">Bu konuşmadan sonra ne zaman beni görse “As Time Goes By” parçasını çalmaya başlıyordu.</p>

  <p class="normal1">O müziği bir daha duymak istemememin Şimamoto’dan kalan anılarla hiçbir alakası yoktu. <span class="ideitalik">Şarkı, eskisi gibi hissettirmiyordu sadece.</span> Nedenini bilmiyordum. Yıllar önce o melodide yakaladığım o özel şey artık yoktu. Hâlâ çok güzel bir müzikti, ama o kadar. Çok güzel bir parçanın ölmüş bedenine takılıp kalmaya hiç niyetli değildim.</p>

  <p class="normal1">&nbsp;</p>

  <p class="normal1">Yukiko odaya girdiğinde, “Ne düşünüyorsun?” diye sordu.</p>

  <p class="normal1">Saat sabahın ikisiydi. Kanepeye uzanmış, gözlerimi tavana dikmiştim.</p>

  <p class="normal1">“Bir çöl düşünüyorum” dedim.</p>

  <p class="normal1">“Bir çöl mü?” dedi. Dizimin dibine oturarak bana baktı. “Ne tür bir çölmüş bu?”</p>

  <p class="normal1">“Öyle sıradan bir çöl işte. Birkaç kum tepesi ve kaktüslü. Orada birçok şey var, orada yaşıyorlar.”</p>

  <p class="normal1">“Ben de bu çölün içinde miyim?” diye sordu.</p>

  <p class="normal1">“Tabii ki içindesin” dedim. “Hep beraber orada yaşıyoruz. Ama aslında yaşayan tek şey çölün kendisi. Tıpkı filmdeki gibi.”</p>

  <p class="normal1">“Hangi film?”</p>

  <p class="normal1">“<span class="ideitalik">Yaşayan Çöl</span>, Disney filmi.” Çöl hakkında bir belgesel. Küçükken izlemedin mi hiç?”</p>

  <p class="normal1">“Hayır” dedi. Bunun biraz garip olduğunu düşündüm. İlkokuldayken bütün arkadaşlarım o filmi görmek için sinemaya akın etmişti. Ama Yukiko benden beş yaş küçüktü. Vizyona girdiğinde izleyemeyecek kadar küçük olabilir.</p>

  <p class="normal1">“Neden bu pazar o filmi alıp izlemiyoruz? İyi bir filmdir. Manzarası güzel, her tür çiçek ve hayvanın yaşadığı bir yer. Çocukların hoşuna gidecek.”</p>

  <p class="normal1">Yukiko gülümsedi. Çok uzun zamandır onu gülümserken görmemiştim.</p>

  <p class="normal1">“Benden ayrılmak istiyor musun?” diye sordu.</p>

  <p class="normal1">“Yukiko, seni seviyorum” dedim.</p>

  <p class="normal1">“Belki öyledir, ama sana sorduğum şey benden ayrılmak isteyip istemediğin. Cevabı evet veya hayır. Başka bir yanıt kabul etmiyorum.”</p>

  <p class="normal1">“Senden ayrılmak istemiyorum” dedim başımı sallayarak. “Bunu söylemeye hakkım yok belki, ama senden ayrılmak istemiyorum. Şimdi senden ayrılırsam bana ne olacağını bilemiyorum. Yine yapayalnız kalmak istemiyorum. Ölsem daha iyi.”</p>

  <p class="normal1">Elini uzattı ve göğsüme koydu. Gözlerimin ta içine baktı. “Hakları falan unut. Kimsenin bu tür hakları olduğunu sanmıyorum” dedi.</p>

  <p class="normal1">Elinin sıcaklığını göğsümde hissettiğimde ölümü düşündüm. O gün Şimamoto’yla otobanda ölmüş olabilirdim. Eğer ölseydim, bedenim var olmazdı. Sonsuza dek yok olup giderdim. Tıpkı diğer şeyler gibi. Ama buradayım işte. Ve Yukiko’nun sıcak eli göğsümün üzerindeydi.</p>

  <p class="normal1">“Yukiko” dedim. “Seni çok seviyorum. Seni ilk gördüğüm günden beri sevdim ve hâlâ aynı şeyleri hissediyorum. Seninle karşılaşmamış olsaydım hayatım çekilmez olurdu. Bunun için sana ne kadar minnettar olduğumu anlatamam. Ama şimdi seni üzüyorum. Çünkü bencil, yola gelmez, değersiz insanın biriyim. Ortada belli bir neden yokken etrafımdakileri incitiyor, sonunda da kendimi incitiyorum. Başkasının hayatını ve kendiminkini mahvediyorum. İsteyerek yapmıyorum ama böyle oluyor.”</p>

  <p class="normal1">“Buna şüphe yok” dedi Yukiko kısık bir sesle. Gülümsemesinden kalan izler ağzının kenarlarında duruyordu. “Kesinlikle bencil, yola gelmez birisin ve evet, beni incittin.”</p>

  <p class="normal1">Bir süre ona baktım. Sözleri beni suçlar gibi görünmüyordu. Ne kızgın ne de üzgündü. Sadece görünen gerçekleri dile getiriyordu.</p>

  <p class="normal1">Bir süre doğru kelimeleri bulmaya çalışarak bekledim. “Kendimi sürekli başka biri olmaya uğraşıyormuş gibi hissediyorum. Yeni bir yer bulmaya, yeni bir hayata başlamaya, yeni bir ben olmaya çalışıyorum sanki. Bu büyümenin bir parçası sanırım, aynı zamanda kendini yeniden keşfetme çabası. Yeni bir ben olarak her şeyden kurtulabilirdim. Kendimden kaçabileceğime cidden inandım –çabalamaya devam ettiğim sürece. Ama hep sonunda dibe vurdum. Her nereye gidersem gideyim karşımda hep kendimi buldum. Eksikler olduğu gibi kaldı. Aynı eksik parçalar asla doyuramayacağım bir açlıkla üstüme geliyordu. Galiba beni tanımlayan şeyler bu noksanlıkların ta kendisiydi. Senin için yeni biri olmak istiyorum. Kolay olmayabilir ama her şeyimi verirsem eğer değişmeyi başarırım belki. Doğrusunu söylemek gerekirse geçmişe gidip aynı konumda olsam, yine aynı şeyleri defalarca yapardım. Seni tekrar tekrar incitirdim. Hiçbir şeye söz veremem. Hakkım olmadığını söylerken kastettiğim şey buydu. İçimdeki bu gücü alt edeceğime inanmıyorum sadece.”</p>

  <p class="normal1">“Ve sürekli bu güçten kaçmaya mı çalıştın?”</p>

  <p class="normal1">“Galiba” dedim.</p>

  <p class="normal1">Eli hâlâ göğsümün üstünde duruyordu. “Zavallı adam seni” dedi. Duvarda kocaman harflerle yazılmış bir yazıyı yüksek sesle okuyordu sanki. Belki de gerçekten duvarda yazıyordu, kim bilir.</p>

  <p class="normal1">“Ne diyeceğimi bilemiyorum” dedim. “Senden ayrılmak istemediğimi biliyorum. Ama doğru yanıtın bu olduğuna emin değilim. Bunu seçecek kişinin ben olup olmadığını bile bilmiyorum. Yukiko, sen acı çekiyorsun. Bunu görebiliyorum. Elini burada hissediyorum. Ama görülebilen ve hissedilenlerin ötesinde şeyler de vardır. Duygular diyelim bunlara. Veya olasılıklar. Bir yerlerden geliyor, içimdeki şeylerle birbirine karışıyorlar. Seçebileceğim veya cevap verebileceğim bir şey değil.”</p>

  <p class="normal1">Yukiko uzun süre bir şey söylemedi. Arada sırada dışarıdan bir kamyon geçiyordu. Camdan dışarıya baktım ama hiçbir şey göremedim. Yalnızca geceyi gündüze bağlayan isimsiz bir zaman ve boşluk.</p>

  <p class="normal1">“Son birkaç haftadır gerçekten öleceğimi sandım” dedi Yukiko. “Seni tehdit etmek için falan söylemiyorum. Gerçek bu. O kadar yalnız ve mutsuzdum. Ölüm bu kadar acı değil. Bir odadan havanın yavaşça çekilmesi gibi içimdeki yaşama isteği usulca çekiliyordu. İnsan böyle hissederken ölüm o kadar da uzak değildir. Çocukları düşünmedim bile. Ben öldükten sonra onlara ne olacağı aklımın ucundan geçmedi. O kadar yalnızdım. Bunu bilmiyordun, değil mi? Bu konuyu ciddi ciddi düşünmedin bile, değil mi? Nasıl hissediyordum, ne düşünüyordum, ne yapmayı planlıyordum.”</p>

  <p class="normal1">Hiçbir şey söylemedim. Elini göğsümden çekerek kucağına koydu.</p>

  <p class="normal1">“Her neyse, ölmemiş olmamın sebebi, şu an hayatta olmamın sebebi senin bana geri dönme ihtimalindi. Tekrar benim olma ihtimalin. Bunun haklarla, doğru veya yanlışlarla bir ilgisi yok. Yola gelmez biri olduğun doğrudur belki. Değersiz biri. Ama beni yine incitebilirsin. Asıl önemli olan nokta bu değil. Hiçbir şey anlamıyorsun.”</p>

  <p class="normal1">“Büyük ihtimalle öyle” dedim.</p>

  <p class="normal1">“Ve hiçbir şey sormuyorsun” dedi.</p>

  <p class="normal1">Bir şey söylemek için ağzımı açtım fakat kelimeler çıkmadı. Haklıydı: Ona hiçbir şey sormamıştım. Niye sormamıştım? Bilmem.</p>

  <p class="normal1">“Hak dediğimiz şeyleri şu andan itibaren inşa edeceksin” dedi Yukiko. “Ya da <span class="ideitalik">biz</span> inşa edelim. Beraber birçok şey oluşturduğumuzu düşünüyorduk ama elimizde hiçbir şey yok. Hayat çok pürüzsüz gitti. Fazla mutluyduk. Sen de böyle düşünmüyor musun?”</p>

  <p class="normal1">Başımı salladım.</p>

  <p class="normal1">Yukiko iki elini de göğsünde kavuşturdu ve bana baktı. “Benim de hayallerim vardı, biliyorsun. Ama yolun bir yerinde ortadan kayboldular. Senle tanışmadan önce. Onları öldürdüm. Onları parçalayıp bir kenara attım. Artık ihtiyaç duymadığım bir iç organ gibi içimden söküp attım. Bunun doğru olup olmadığını bilmiyorum. O zamanlar yapabildiğim tek şeydi... Bazen o rüyayı görürüm. Devamlı aynı rüya. Elinde bir şeyle biri yanıma geliyor ve şöyle diyor: ‘Burada bir şey unutmuşsun.’ Seninle yaşamaktan çok mutluyum. Hiçbir şeyin özlemini duymadım ve asla şikâyet etmedim. Yine de bir şey peşimi bırakmıyordu. Gecenin ortasında ter içinde uyanıyordum. İçimden attığım şey peşime düşmüştü. Kovalanan tek kişinin sen olduğunu düşünüyorsun ama yanılıyorsun. Bir şeylerini söküp atan, kaybeden tek kişi sen değilsin. Ne demek istediğimi anlıyor musun?”</p>

  <p class="normal1">“Sanırım” dedim.</p>

  <p class="normal1">“Beni yine üzeceksin belki. O zaman nasıl tepki vereceğimi bilemiyorum. Belki bir dahaki sefere ben seni üzeceğim. Kimse kimseye söz veremez. İkimiz de hiçbir vaatte bulunamayız. Ama seni hâlâ seviyorum.”</p>

  <p class="normal1">Onu yanıma çektim ve saçlarını okşadım.</p>

  <p class="normal1">“Yukiko” dedim, “yarın yeniden başlayalım. Bugün çok geç oldu. Yepyeni bir günle doğru yola başlamak istiyorum.”</p>

  <p class="normal1">Yukiko bir süre yüzüme baktı. “Hâlâ bana hiçbir şey sormadığını düşünüyorum.”</p>

  <p class="normal1">“Yarın yepyeni bir hayata başlamak istiyorum. Ne dersin?” diye sordum.</p>

  <p class="normal1">“Bence iyi fikir” dedi, dudaklarında hafif bir tebessümle.</p>

  <p class="normal1">&nbsp;</p>

  <p class="normal1">Yukiko yatak odasına döndükten sonra kanepeye uzanıp bir süre tavana baktım. Bir özelliği yoktu, sıradan bir dairenin tavanı. Yine de onu dikkatle inceledim. Bir arabanın ışığı düzenli olarak üzerinde parlıyordu. Atık hayal görmüyordum. Şimamoto’nun memelerinin yumuşaklığı, sesi, teninin kokusu –hepsi sönüp gitmişti. İzumi’nin ifadesiz yüzü ve bizi ayıran taksi camı gözümün önüne geldi. Gözlerimi kapatıp Yukiko’yu düşündüm. Tekrar ve tekrar söylediklerini düşündüm. Gözlerim kapalı vücudumun içindeki kıpırtıları dinledim. Gerçekten değişebilirdim. Değişmeliydim.</p>

  <p class="normal1">Yukiko ve çocuklarla ilgilenecek gücüm var mıydı, bilmiyordum. Yanılsamaların bir faydası yoktu, gözümün önünden gitmeyen bana özel düşlerin. Görebildiğim kadarıyla boşluk böyle bir şeydi –bir boşluk. Daha önce o boşluğa düşmüş ve kurtulmak için kendimi zorlamıştım. Ve şimdi başladığım yere dönmüştüm. Bu duruma alışsam iyi olacaktı. Kimse benim için hayaller üretmeyecekti –başkaları için bir şeyler yapmanın sırası bendeydi. O düşlerin hiçbir gücü yoktu, eğer hayatımın bir anlamı varsa yapmam gereken şey de buydu.</p>

  <p class="normal1"><span class="ideitalik">Muhtemelen.</span></p>

  <p class="normal1">Şafak yaklaştığında uyumaya çalışmayı bıraktım. Pijamamın üzerine bir hırka geçirdim, mutfağa doğru giderek biraz kahve yaptım. Mutfak masasına oturdum ve her geçen dakika gökyüzünün biraz daha aydınlanışını izledim. Şafağı görmeyeli çok olmuştu. Gökyüzünün bir köşesinde mavi bir bulut çizgisi belirdi ve kâğıdın üstündeki mavi mürekkep gibi yavaşça ufka doğru yayıldı. Dünyadaki bütün mavileri bir araya toplayıp en mavisini, ideal maviyi seçmek isteseydiniz seçeceğiniz mavi bu olurdu. Aklımdan hiçbir şey geçirmeyerek dirseklerimi masaya dayadım ve bu manzaraya baktım. Güneş kendini ufuktan gösterdiğinde mavi renk, güneş ışığı tarafından yutulmuştu. Mezarlığın üstünde, bembeyaz bir bulut gezinmeye başladı. Yeni bir gün başlamıştı. Bugünün ne getireceğini bilmiyordum.</p>

  <p class="normal1">Kızlarımı anaokuluna bırakıp yüzmeye gidebilirdim. Her zamanki gibi. Ortaokulda sürekli gittiğim yüzme havuzunu hatırladım. Oradaki koku, tavanda yankılanan sesler. Yeni bir şeyler olmanın eşiğindeydim. Aynanın karşısına geçtiğimde vücudumdaki değişiklikleri görebiliyordum. Gecenin sessizliğinde, vücudumun gelişme seslerini duyabildiğime yemin edebilirim. Yepyeni biri olmak üzere, daha önce hiç bulunmadığım bir yere gidiyordum.</p>

  <p class="normal1">Mutfak masasından mezarlığın tepesindeki tek parça buluta bakıyordum. Bulut bir santimetre bile kıpırdamadı. Sabit duruyordu, o noktaya saplanmıştı. Kızlarımı uyandırma zamanı. Şafak çoktan sökmüştü ve uyanma vaktiydi. Yeni bir güne benden çok onların ihtiyacı vardı. Odalarına gidecek, battaniyelerini açacak, sıcacık bedenlerine dokunup yeni günü müjdeleyecektim. Yapmam gereken şey buydu. Ama mutfak masasından bir türlü kalkamadım. Vücudumdaki bütün güç tükenmişti, sanki biri arkama geçip çaktırmadan fişimi çekmişti. İki dirseğim de masanın üzerinde, avuçlarımla yüzümü kapattım.</p>

  <p class="normal1">O karanlığın içinde denize yağmur yağdığını gördüm. Uçsuz bucaksız sulara usul usul yağıyordu, etrafta bunu görecek kimse yoktu. Damlalar deniz yüzeyine vuruyor ama balıklar bile yağmurun yağdığını bilmiyordu.</p>

  <p class="normal1">Biri gelip nazikçe elini omzuma koyana dek denizi düşündüm.</p>

  <div class="calibre1" id="calibre_pb_17"></div>
</body>
</html>
