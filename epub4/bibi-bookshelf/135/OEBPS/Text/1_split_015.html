<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_14"><br class="calibre2" />
  14</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Beyaz bir elbisenin üzerine lacivert, biraz büyükçe bir ceket giymişti. Balık şeklinde küçük gümüş bir broş yakasını onurlandırıyordu. Fazla şatafatlı olmayan, basit kesimli bir elbiseydi, ama onun üzerinde gördüğünüzde dünyanın en pahalı elbisesi olduğuna yemin edebilirdiniz. Onu son gördüğümden beri teni daha da bronzlaşmıştı.</p>

  <p class="normal1">“Bir daha hiç gelmeyeceğini düşünmüştüm” dedim.</p>

  <p class="normal1">“Seni her görüşümde aynı şeyi söylüyorsun” dedi gülerek. Her zamanki gibi yanımdaki tabureye oturarak ellerini bar tezgâhının üzerine koydu. “Ama bir süre gelemeyeceğime dair bir not bırakmıştım sana değil mi?”</p>

  <p class="normal1">“<span class="ideitalik">Bir süre</span> sözleri ölçülebilir özellikte değil. En azından bekleyen kişi açısından” dedim.</p>

  <p class="normal1">“Bu sözün gerekli olduğu zamanlar vardır bazen. Tek söyleyebileceğin şeyin bu olduğu zamanlar” dedi.</p>

  <p class="normal1">“<span class="ideitalik">Muhtemelen</span> de ağırlığı ölçülemeyen bir kelime.”</p>

  <p class="normal1">“Haklısın” dedi, o bildik tebessümüyle. Uzak bir yerlerden yüzüne doğru hafif bir rüzgâr esmişti. “Özür dilerim. Kendimi aklamaya çalışmıyorum ama inan yapabileceğim hiçbir şey yoktu. Söyleyebileceklerim onlardı.”</p>

  <p class="normal1">“Özür dilemene gerek yok. Daha önce de söylediğim gibi, burası bir bar ve sen bir müşterisin. Canın ne zaman isterse o zaman gelirsin. Buna alışkınım. Ben öylesine söyleniyordum. Beni ciddiye alma.”</p>

  <p class="normal1">Barmeni çağırdı ve bir kokteyl söyledi. İnceliyormuş gibi yakından bana baktı. “Normalden farklı giyinmişsin bu sefer.”</p>

  <p class="normal1">“Bu sabah yüzmeye gittim, üstümü değiştirmedim. Vaktim olmadı” dedim. “Böyle giyinmek hoşuma gidiyor. Kendimi gerçek benmişim gibi hissediyorum yeniden.”</p>

  <p class="normal1">“Daha genç görünüyorsun. Kimse otuz yedi yaşında olduğunu tahmin edemez.”</p>

  <p class="normal1">“Sen de otuz yedi göstermiyorsun.”</p>

  <p class="normal1">“On iki yaşımda da göstermiyorum.”</p>

  <p class="normal1">“O da doğru” dedim.</p>

  <p class="normal1">Kokteylinden bir yudum aldı. Uzaktan gelen bir sesi dinlermiş gibi gözlerini yavaşça kapadı. Gözleri kapalıyken, gözkapaklarının hemen üstündeki küçük çizgileri bir kez daha fark ettim.</p>

  <p class="normal1">“Hacime” dedi, “barlarındaki kokteyller hakkında düşündüm de. Gerçekten canım çekti. Nereye gidersen git, buradakiler gibi kokteyller bulamıyorsun.”</p>

  <p class="normal1">“Uzak bir yerlere mi gittin?”</p>

  <p class="normal1">“Neden soruyorsun?” dedi.</p>

  <p class="normal1">“Senden dolayı” diye yanıtladım. “Havan. Bir süre uzak bir yerlere gitmiş gibisin.”</p>

  <p class="normal1">Bakışlarını bana doğrulttu ve başını salladı. “Hacime, uzun süredir...” diye başladı, ama aniden aklına bir şey gelmiş gibi sustu. Doğru kelimeleri bulmaya çalıştığını söyleyebilirim. Dudağını ısırarak bir kez daha gülümsedi. “Her neyse, üzgünüm. Sana haber vermeliydim ama bazı şeyleri olduğu gibi bırakmayı tercih ettim. Deyim yerindeyse, sakladım. Buraya gelebilirim de gelmeyebilirim de. Geleceğim varsa, gelirim. Gelmediğimde başka yerdeyimdir.”</p>

  <p class="normal1">“Bunun ortası yok mu?”</p>

  <p class="normal1">“Ortası yok” dedi. “Neden? Çünkü orası ortası olmayan şeylerin yeri.”</p>

  <p class="normal1">“Ortası olmayan nesnelerin bulunduğu ortası olmayan bir yer” dedim.</p>

  <p class="normal1">“Kesinlikle.”</p>

  <p class="normal1">“Başka bir deyişle, köpeklerin olmadığı bir yerde köpek kulübelerinin olmaması gibi.”</p>

  <p class="normal1">“Evet; köpek yoksa kulübe de yok” dedi Şimamoto. Yaramaz bir yüz ifadesiyle yüzüme baktı. “Garip bir mizah anlayışın var, bunu biliyor muydun?”</p>

  <p class="normal1">Genelde olduğu gibi piyano üçlüsü “Star-Crossed Lovers” parçasını çalmaya başladı. Bir süre orada öylece oturup sessizce dinledik.</p>

  <p class="normal1">“Sakıncası yoksa bir şey sorabilir miyim?”</p>

  <p class="normal1">“Sorabilirsin tabii” dedim.</p>

  <p class="normal1">“Bu şarkıyla arandaki bağ ne?” diye sordu. “Görünüşe bakılırsa ne zaman burada olsan bu parçayı çalıyorlar. Âdetiniz mi?”</p>

  <p class="normal1">“Hayır. Sadece şarkıyı sevdiğimi biliyorlar.”</p>

  <p class="normal1">“Çok güzel bir şarkı.”</p>

  <p class="normal1">Başımla onayladım. “Parçanın kendi içinde ne kadar karmaşık olduğunu, güzel bir melodiden daha fazlasını barındırdığını fark etmem uzun zamanımı aldı. Hakkını vererek çalmak için özel bir müzisyene ihtiyaç var” dedim. “Duke Ellington ile Billy Strayhorn yıllar önce parçayı beraber yazdılar. Elli beş yılında, yanılmıyorsam.”</p>

  <p class="normal1">“<span class="ideitalik">Star-crossed</span> derken neyi kastediyorlar?”</p>

  <p class="normal1">“Bilirsin, âşıklar talihsiz bir yıldızın altında doğarlar. Bahtsız âşıklar. Burada Romeo ve Juliet’e gönderme yapıyor. Bu parçayı Ellington ve Strayhorn Ontario Shakespeare Festivali için yazdılar. Orijinal plakta Juliet bölümünü alto saksofonla Johnny Hodges, Romeo bölümünü de tenor saksofonla Paul Gonsalves çalıyordu.”</p>

  <p class="normal1">“Âşıklar talihsiz bir yıldızın altında doğarlar” dedi. “İkimiz için yazılmış gibi sanki.”</p>

  <p class="normal1">“Bizim âşık olduğumuzu mu söylüyorsun?”</p>

  <p class="normal1">“Sence değil miyiz?”</p>

  <p class="normal1">Ona doğru baktım. Artık gülümsemiyordu. Gözlerinin içinde süzgün bir ışık vardı.</p>

  <p class="normal1">“Şimamoto-san, hakkında hiçbir şey bilmiyorum” dedim. “Gözlerine her bakışımda bunu hissediyorum. On iki yaşındayken hakkında daha çok şey biliyordum. Yan apartmanda oturan, aynı sınıfta okuduğumuz Şimamoto-san. Fakat bu yirmi beş yıl önceydi. Twist dansı modaydı ve insanlar hâlâ trene biniyorlardı. Ne kasetçalar, ne tampon, ne hızlı tren vardı ne de diyet yemekleri. Uzun yıllar öncesinden bahsediyorum. Bunların dışında hakkında ne bildiğime gelince, karanlıktayım.”</p>

  <p class="normal1">“Gözlerimde gördüklerin bunlar mı? Hakkımda hiçbir şey bilmediğin?”</p>

  <p class="normal1">“Gözlerinde hiçbir şey yazmıyor” diye yanıtladım. “<span class="ideitalik">Benim</span> gözlerimde yazıyor. Seninkilerde sadece yansımasını görüyorum.”</p>

  <p class="normal1">“Hacime” dedi, “Sana daha fazla anlatmam gerektiğinin farkındayım. Gerçekten. Bu konuda yapabileceğim bir şey yok. Bu yüzden lütfen daha fazla sorma.”</p>

  <p class="normal1">“Dediğim gibi, kendi kendime söyleniyorum sadece. Bunları ciddiye alma.”</p>

  <p class="normal1">Parmağını yakasına götürerek balık şekilli broşuna dokundu. Sessizce piyano üçlüsünü dinledi. Performans sona erdiğinde alkışlayarak kokteylinden bir yudum aldı. Sonunda derin bir nefes çekerek bana döndü. “Altı ay uzun bir süre” dedi. “Fakat büyük ihtimalle, muhtemelen, bir süre daha sana uğrayabilirim.”</p>

  <p class="normal1">“Şu eski sihirli sözcükler” dedim.</p>

  <p class="normal1">“Sihirli sözcükler?”</p>

  <p class="normal1">“<span class="ideitalik">Muhtemelen</span> ve <span class="ideitalik">bir süre.</span>”</p>

  <p class="normal1">Bana bakıp güldü. Küçük çantasından bir sigara çıkarıp çakmakla yaktı.</p>

  <p class="normal1">“Bazen sana baktığımda, çok uzak bir yıldıza bakıyormuşum gibi hissediyorum” dedim. “Göz kamaştırıcı fakat on milyonlarca yıl öncesinden gelen bir ışık. Hatta belki de yıldız artık yok. Yine de bazen o ışık bana her şeyden daha gerçek görünüyor.”</p>

  <p class="normal1">Şimamoto hiçbir şey söylemedi.</p>

  <p class="normal1">“Buradasın” diyerek devam ettim. “En azından buradaymış gibi görünüyorsun. Belki de yoksun. Belki de bu sadece gölgen. Gerçek sen başka bir yerde. Ya da çok, çok uzun zaman önce ortadan kaybolmuştun zaten. Anlamak için elimi uzatıyorum ama sen bir <span class="ideitalik">muhtemelen</span> bulutunun arkasına gizlenmişsin. Sonsuza dek böyle devam edebileceğimizi mi düşünüyorsun?”</p>

  <p class="normal1">“Mümkün. En azından şimdilik” diye yanıtladı.</p>

  <p class="normal1">“Gördüğüm kadarıyla garip bir mizah anlayışına sahip olan tek kişi ben değilim” dedim ve güldüm.</p>

  <p class="normal1">O da gülümsedi. Yağmur dindi, bulutların arasından yavaşça bir çizgi açıldı ve güneşin ilk ışıkları belirdi –işte böyle bir tebessüm. Gözlerinin kenarlarındaki küçük, sıcak çizgiler mükemmel bir vaadi taşıyor gibiydi.</p>

  <p class="normal1">“Hacime” dedi, “sana bir hediye aldım.”</p>

  <p class="normal1">Kırmızı kurdeleyle bağlanmış güzel bir paketi bana uzattı.</p>

  <p class="normal1">“Plağa benziyor sanki” dedim, büyüklüğüne ve şekline bakarak.</p>

  <p class="normal1">“Nat King Cole’un bir plağı. Eskiden beraber dinlediğimiz plak. Hatırladın mı? Onu sana veriyorum.”</p>

  <p class="normal1">“Teşekkürler. Ama onun sende kalması gerekmiyor mu? Babandan yadigâr değil miydi?”</p>

  <p class="normal1">“Bende başka da var. Bu senin için.”</p>

  <p class="normal1">Pakete baktım, elimi uzatarak kurdeleyi çözdüm. Çok geçmeden etraftan gelen bütün sesler –bardaki insan gürültüsü, piyano üçlüsünün müziği– dalgalar geri çekilmiş gibi uzaklarda solup gittiler. Sadece ikimiz kaldık. Kalan her şey birer illüzyon, sahnedeki kâğıttan kartonlardı. Var olan, <span class="ideitalik">gerçek</span> olan ikimizdik.</p>

  <p class="normal1">“Şimamoto-san” dedim, “Neden bir yerlere gidip bu plağı dinlemiyoruz?”</p>

  <p class="normal1">“Harika olurdu” dedi.</p>

  <p class="normal1">“Hakone’de küçük bir yazlığım var. Orda bir teyp de var ve şu an boş. Gecenin bu saatinde oraya bir buçuk saatte varırız.”</p>

  <p class="normal1">Saatine baktı. Sonra da bana. “Şimdi oraya mı gitmek istiyorsun?”</p>

  <p class="normal1">“Evet” dedim.</p>

  <p class="normal1">Gözlerini kıstı. “Ama saat on buçuk oldu. Şimdi yola çıkarsak geri döndüğümüzde saat çok geç olur. Bunu düşünmüyor musun?”</p>

  <p class="normal1">“Yoo, sen?”</p>

  <p class="normal1">Bir defa daha saatine baktı. On saniye kadar gözlerini kapattı. Gözlerini tekrar açtığında sanki uzak bir yerlere gidip bir şeylerini bırakmış ve geri dönmüş gibi yüzünde yepyeni bir ifade belirmişti. “Tamam” dedi. “Hadi o zaman.”</p>

  <p class="normal1">&nbsp;</p>

  <p class="normal1">Bar müdürüne telefon edip ben yokken işe göz kulak olmasını rica ettim –kasanın kilitlenmesi, faturaların düzenlenmesi, paraların bankanın emanet kasasına konması. Eve kadar yürüdüm ve garajdan BMW’mi çıkarttım. Yakındaki ankesörlü telefondan karımı arayarak bu gece Hakone’ye gideceğimi söyledim.</p>

  <p class="normal1">“Bu saatte mi?” dedi şaşırarak. “Gecenin bu saatinde neden Hakone’ye gitmen gerekiyor?”</p>

  <p class="normal1">“Düşünmem gereken şeyler var” dedim.</p>

  <p class="normal1">“Gece gelmiyorsun o zaman?”</p>

  <p class="normal1">“Muhtemelen gelmiyorum.”</p>

  <p class="normal1">“Hayatım, olanlarla ilgili düşündüm de gerçekten özür dilerim. Sen haklıydın. Bütün hisselerden kurtuldum. Şimdi neden eve gelmiyorsun?”</p>

  <p class="normal1">“Yukiko, sana kızgın değilim. Hiç değilim. Bu konuyu unut. Sadece biraz düşünmeye ihtiyacım var. Bana bir gece ver, tamam mı?”</p>

  <p class="normal1">Bir süre bir şey söylemedi. Sonra “Tamam” dedi. Sesi bitkin geliyordu. “Hakone’ye git. Arabayı dikkatli kullan. Hava yağmurlu.”</p>

  <p class="normal1">“Tamam.”</p>

  <p class="normal1">“Anlamadığım bir sürü şey var” dedi karım. “Bana bir tek şey söyle... Sorun ben miyim?”</p>

  <p class="normal1">“Hayır değilsin” diye yanıtladım. “Seninle bir ilgisi yok. Bir problem varsa bu benimle ilgili. Sen canını sıkma tamam mı? Biraz kafamı toplamam gerek.”</p>

  <p class="normal1">Telefonu kapatıp bara geri döndüm. Yukiko’nun ses tonundan anladığım kadarıyla bütün gün öğlen konuştuklarımızı düşünmüştü. Yorgundu, kafası karışıktı. Buna üzülüyordum. Yağmur hızını kesmeden yağıyordu. Şimamoto’ya arabanın kapısını açtım.</p>

  <p class="normal1">“Gitmeden önce telefon etmen gereken birileri yok mu?” diye sordum.</p>

  <p class="normal1">Kafasını hayır anlamında salladı. Haneda Havalimanı’ndan arabayla dönerken olduğu gibi başını cama yaslayıp gözlerini dışarıya çevirdi.</p>

  <p class="normal1">Hakone yolunda çok az trafik vardı. Atsugi’de Tomei anayolundan dönerek doğruca Odawara otoyolundan devam ettim. Saatte yaklaşık seksen veya doksan kilometre hızla gidiyordum. Yağmur bazen bütün camı kaplıyordu fakat yol boyunca bütün rampaları ve virajları ezbere biliyordum. Otobana çıktıktan sonra neredeyse tek kelime etmedik. Bir Mozart dörtlüsü açarak dikkatimi yola verdim. Şimamoto camdan dışarıya bakarken düşünceye dalmıştı. Sık sık bana doğru bakıyordu. Her baktığında boğazım kuruyordu. Rahatlamaya çalışarak birkaç kez yutkundum.</p>

  <p class="normal1">“Hacime” dedi. Kouzu civarındaydık. “Barın dışında caz dinlemiyor musun?”</p>

  <p class="normal1">“Hayır, dinlemiyorum. Genelde klasik dinlerim.”</p>

  <p class="normal1">“Neden?”</p>

  <p class="normal1">“Sanırım caz işimin bir parçası olduğu için. Kulüpten çıktığımda farklı bir şeyler dinlemek istiyorum. Hatta bazen rock bile dinliyorum, ama caz pek değil.”</p>

  <p class="normal1">“Eşin ne tür müziklerden hoşlanıyor?”</p>

  <p class="normal1">“Genelde ben ne dinliyorsam. Tek başınayken pek müzik dinlemez. Teybi kullanmayı bilip bilmediğinden bile emin değilim.”</p>

  <p class="normal1">Şimamoto kaset kutusuna uzanarak birkaç kasete göz gezdirdi. Bir tanesi kızlarımla arabada beraber dinlediğimiz kasetti. “İnatçı Polis Amca” ve “Lale”. Kaseti incelerken ve kapaktaki Snoopy resmine bakarken uzaydan gelen bir şeyi keşfetmiş gibi bakıyordu.</p>

  <p class="normal1">Tekrar bana dönerek dikkatle yüzüme baktı. “Hacime” dedi kısa bir aradan sonra. “Araba kullanırken bazen sana baktığımda direksiyonu yana kırmak istiyorum. O zaman ölürdük, değil mi?”</p>

  <p class="normal1">“Kesin ölürdük. Saatte seksenle gidiyoruz.”</p>

  <p class="normal1">“Benimle ölmek istemezsin sanırım?”</p>

  <p class="normal1">“Ölmek için daha güzel yollar hayal ediyorum.” Güldüm. “Üstelik daha plağı dinlemedik bile. Burada olmamızın sebebi o değil mi?”</p>

  <p class="normal1">“Merak etme” dedi. “Öyle bir şey yapmayacağım. Sadece arada bir aklımdan geçiriyorum.”</p>

  <p class="normal1">&nbsp;</p>

  <p class="normal1">Daha ekim ayının başlarında olmamıza rağmen Hakone’de geceler dondurucu derecede soğuktu. Eve varır varmaz ışıkları yakıp salondaki gaz sobasını açtım. Sonra bardan bir şişe brendi, raftan da iki bardak aldım. Yıllar önceki gibi kanepede yan yana oturduk, pikaba Nat King Cole plağını yerleştirdim. Gaz sobasından çıkan kırmızı ışık brendi bardaklarımıza yansıyordu. Şimamoto iki bacağını da altına kıvırmıştı. Bir kolunu kanepenin arkasına yaslamış, diğerini kucağına koymuştu. Aynı eski günlerde olduğu gibi. Muhtemelen o zamanlar bacağını saklamak istemiş, alışkanlığı bugüne kadar devam etmişti. Nat King Cole, “South of the Border”ı söylüyordu. Bu müziği duymayalı kaç yıl olmuştu?</p>

  <p class="normal1">“Çocukken bu plağı dinlediğimde sınırın güneyinde ne olduğunu merak ederdim hep” dedim.</p>

  <p class="normal1">“Ben de” dedi. “Büyüyüp İngilizce sözleri okuduğumda hayal kırıklığına uğramıştım. Şarkı Meksika hakkındaydı. Sınırın güneyinde olağanüstü bir şeylerin olduğunu düşünürdüm hep.”</p>

  <p class="normal1">“Ne mesela?”</p>

  <p class="normal1">Şimamoto saçlarını düzelterek başının arkasında topladı. “Emin değilim. Çok güzel, büyük ve yumuşak bir şey.”</p>

  <p class="normal1">“Çok güzel, büyük ve yumuşak” diye tekrarladım. “Yeniliyor mu?”</p>

  <p class="normal1">Güldü. Aradan beyaz dişleri göründü. “Şüpheliyim.”</p>

  <p class="normal1">“Dokunuluyor mu peki?”</p>

  <p class="normal1">“Muhtemelen.”</p>

  <p class="normal1">“Yine <span class="ideitalik">muhtemelen</span>ler.”</p>

  <p class="normal1">“<span class="ideitalik">Muhtemelen’</span>lerle dolu bir dünya” dedi.</p>

  <p class="normal1">Elimi uzatarak kanepenin arkasında duran parmaklarının üzerine koydum. Tenine dokunmayalı çok uzun zaman olmuştu, uçakla İşikava’dan dönüşümüzden beri. Parmaklarımı elinde gezdirdiğimde önce bana baktı, sonra başını önüne eğdi.</p>

  <p class="normal1">“Sınırın güneyinde, güneşin batısında” dedi.</p>

  <p class="normal1">“Güneşin batısında?”</p>

  <p class="normal1">“<span class="ideitalik">Sibirya histerisi</span> hastalığını duydun mu?”</p>

  <p class="normal1">“Hayır.”</p>

  <p class="normal1">“Bunu uzun zaman önce bir yerde okumuştum. Belki de ortaokulda. Hangi kitapta okuduğumu bir türlü hatırlayamıyorum. Neyse, Sibirya’da yaşayan çiftçilerin başına geliyor. Söyleyeceklerimi kafanda canlandır şimdi. Sen bir çiftçisin, Sibirya tundrasında tek başına yaşıyorsun. Aralıksız her gün tarlalarını sürüyorsun. Görünürde hiçbir şey yok. Kuzeyde ufuk, doğuda ufuk, güneyde, batıda, hepsinde aynı şey. Her sabah güneş doğduğunda tarlaya çalışmaya gidiyorsun. Güneş tepeye çıktığında öğle arası veriyorsun. Güneş battığında eve yatmaya gidiyorsun.”</p>

  <p class="normal1">“Aoyama’da bir bar sahibinin hayat tarzına pek uygun değil yani.”</p>

  <p class="normal1">“Kesinlikle.” Gülümsedi ve başını hafifçe sağa döndürdü. “Neyse, bu döngü yıllarca böyle devam ediyor.”</p>

  <p class="normal1">“Ama Sibirya’da kışın tarlada çalışmazlar.”</p>

  <p class="normal1">“Kışın dinleniyorlar” dedi. “Kışın evde kalıp ev işleriyle ilgileniyorlar. Bahar geldiğinde tekrar tarlalara dönüyorlar. Sen bu çiftçisin. Hayal et.”</p>

  <p class="normal1">“Tamam” dedim.</p>

  <p class="normal1">“Ve sonra içinde bir şeyler ölüyor.”</p>

  <p class="normal1">“Nasıl yani?”</p>

  <p class="normal1">Başını salladı. “Bilmiyorum. Bir şeyler. Her gün güneşin doğuşunu, sonra da batışını izliyorsun ve içinde bir şey yitip gidiyor. Sabanını bir kenara atıp kafan boş bir şekilde batıya doğru yürümeye başlıyorsun. Güneşin batısındaki bir yerlere doğru. Takıntılı biri gibi ara vermeden, yemeden, içmeden yere yığılıp ölene kadar yürümeye devam ediyorsun. İşte bunun adı <span class="ideitalik">Sibirya Histerisi</span>.</p>

  <p class="normal1">Yerde cansız yatan bir Sibirya çiftçisinin bedenini gözümün önüne getirmeye çalıştım.</p>

  <p class="normal1">“Peki ne var orada, güneşin batısında?” diye sordum.</p>

  <p class="normal1">Yine başını salladı. “Bilmiyorum. Belki hiçbir şey. Veya bir şeyler. En azından sınırın güneyindekinden farklı bir şey.”</p>

  <p class="normal1">Nat King Cole “Pretend”i söylemeye başladığında Şimamoto, tıpkı eskiden olduğu gibi kısık bir sesle şarkıya eşlik etmeye başladı.</p>

  <p><br class="chapter" /></p>

  <p class="indentmetin">Pretend you’re happy when you’re blue</p>

  <p class="indentmetin">It isn’t very hard to do.</p>

  <p><br class="chapter" /></p>

  <p class="normal1">“Şimamoto-san” dedim, “sen gittikten sonra uzun zaman seni düşündüm. Altı ay her gün, sabahtan akşama kadar. Düşünmemeyi denedim ama beceremedim ve şu sonuca vardım. Sensiz yapamıyorum. Seni bir daha asla yitirmek istemiyorum. Bir süre kelimelerini de artık duymak istemiyorum. Ya da <span class="ideitalik">muhtemelen</span>’leri. Bir süre görüşemeyeceğimizi söyleyerek ortadan kaybolacaksın. Tekrar ne zaman geleceğini de kimse bilemeyecek. Bir daha geri dönmeyebilirsin ve ben kalan hayatımı seni görmeyi umarak geçirebilirim. Buna dayanamıyorum. Hayatın anlamını kaybediyorum o zaman.”</p>

  <p class="normal1">Dudağında hafif bir tebessümle konuşmadan bana bakıyordu. Hiçbir şeyin bozamayacağı, ardında neyin yattığını belli etmeyen dingin bir tebessüm. Önüme çıkan bu tebessümün, o an hissettiğim duyguları içime gömdüğünü düşündüm. Bir an için bilincimi yitirdim sanki, kimdim, neredeydim. Bir süre sonra tekrar kelimelerimi toparladım.</p>

  <p class="normal1">“Seni seviyorum” dedim. “Hiçbir şey bunu değiştiremez. Böyle özel duygular insanın içinde asla ve asla yok olmaz. Seni o kadar çok kaybettim ki. Ama bu sefer gitmene izin veremem. Geçen birkaç ay bana bunu öğretti. Seni seviyorum ve bir daha beni bırakmanı istemiyorum.”</p>

  <p class="normal1">Cümlemi bitirdiğimde gözlerini kapattı. Gaz sobasından kırmızı bir ışık yayılıyor, Nat King Cole o eski şarkılarını söylemeye devam ediyordu. Bir şeyler daha söylemem gerekiyor diye düşündüm, aklıma hiçbir şey gelmedi.</p>

  <p class="normal1">“Hacime” diyerek başladı, “bu çok önemli, onun için lütfen dikkatle dinle. Daha önce de söylediğim gibi bende hiçbir şeyin orta yolu yok. Ya hep ya da hiç. Bu böyle. Bu şekilde devam etmekte senin açından bir sakınca yoksa ben bir engel göremiyorum. Daha ne kadar bu şekilde devam ederiz bilemiyorum ama elimden gelenin en iyisini yapmaya çalışırım. Seni görme fırsatım varsa, gelirim. Ama yoksa da yoktur. Her canım istediğinde yanına gelemem. Bu düzen seni tatmin etmeyebilir ama tekrar gitmemi istemiyorsan beni her şeyimle almalısın. Her şeyimle. Taşıdığım bütün bavullarla, bana ait olan bütün şeylerle. Ben de seni her şeyinle alırım. Bunu anlıyor musun? <span class="ideitalik">Bunun ne anlama geldiğinin farkında mısın?</span>”</p>

  <p class="normal1">“Evet” dedim.</p>

  <p class="normal1">“Ve hâlâ benimle olmak istiyorsun?”</p>

  <p class="normal1">“Ben kararımı çoktan verdim, Şimamoto-san” dedim. “Son gidişinde bunları düşündüm ve bu karara vardım.”</p>

  <p class="normal1">“Fakat Hacime, bir karın ve iki çocuğun var. Onları seviyorsun. Onlar için en doğru olanı yapmaya çalışıyorsun.”</p>

  <p class="normal1">“Onları seviyorum elbette. Hem de çok. Onlarla ilgilenmek de istiyorum. Ama eksik bir şey var. Bir ailem ve bir işim var, ikisinden de hiçbir şikâyetim yok. Mutlu olduğumu söyleyebilirsin. Yine de seninle tekrar karşılaştıktan sonra bir şeyin eksik olduğunu fark ettim. Asıl soru <span class="ideitalik">neyin</span> eksik olduğu. Bir şeyler noksan. İçimde ve hayatımda. O parçam sürekli aç, sürekli susuz. Ne karım ne de çocuklarım o boşluğu doldurabiliyor. Dünyada bunu yapabilecek yalnızca bir kişi var. Sen. Sadece şimdi, bu susuzluk dindiğinde ne kadar boş olduğumu fark ediyorum. Ve yıllardır ne kadar aç, susuz kaldığımı. Öyle bir dünyaya geri dönemem.”</p>

  <p class="normal1">Şimamoto iki elini de boynuma dolayarak başını omzuma yasladı. Bedenin yumuşaklığını hissedebiliyordum. Sıcacık bedenini benimkine yapıştırmıştı.</p>

  <p class="normal1">“Ben de seni seviyorum, Hacime. Hayatımda sevdiğim tek insansın. Seni ne kadar sevdiğimin farkında olduğunu sanmıyorum. Seni on iki yaşımdan beri seviyorum. Biri bana sarıldığında hep sen aklıma geliyorsun. İşte bu yüzden seni tekrar görmek istemedim. Çünkü bir kere görürsem artık dayanamayacaktım. Yine de kendimi alıkoyamadım. Başlangıçta gerçekten sen olup olmadığını anlayıp eve gitmeyi düşünmüştüm. Fakat seni görünce konuşmadan edemedim.” Başı hâlâ omzumdaydı. “On iki yaşımdan beri bana sarılmanı hayal ettim. Bunu hiçbir zaman bilmedin, değil mi?”</p>

  <p class="normal1">“Hayır” diyerek onayladım.</p>

  <p class="normal1">“On iki yaşımdan beri sana sarılmak istedim, çıplak. Farkında değildin sanırım.”</p>

  <p class="normal1">Onu kendime çekip öptüm. Kıpırdamadan gözlerini kapattı. Dillerimiz birbiriyle buluştu, memelerinin hemen altında kalp atışını hissedebiliyordum. Tutkulu, ılık kalp atışları. Gözlerimi kapatarak damarlarında akan kanı düşündüm. Yumuşacık saçlarını okşayarak kokusunu içime çektim. Elleri sırtımda geziyordu. Plak bitti ve elini eski yerine koydu. Bir kez daha yağmurun sesini dinleyerek birbirimize sımsıkı sarılmıştık. Bir süre sonra gözlerini açtı. “Hacime” diye fısıldadı, “bundan emin misin? Benim için her şeyi bir kenara atmak istediğine emin misin?”</p>

  <p class="normal1">Başımı salladım. “Evet. Bu konuyu çok düşündüm.”</p>

  <p class="normal1">“Ama benimle karşılaşmasaydın huzurlu bir hayatın olacaktı. Kafan şüphe ve tatminsizlikle dolu olmayacaktı. Öyle değil mi?”</p>

  <p class="normal1">“Belki. Ama seninle karşılaştım. Bunu geriye alamayız” dedim. “Tıpkı bana bir keresinde söylediğin gibi, geriye döndüremeyeceğin bazı şeyler vardır. Sadece ileriye doğru gidebilirsin. Şimamoto-san, sonumuzun ne olacağı umurumda değil; tek bildiğim şey seninle oraya gitmek istediğim. Ve yeniden başlamak.”</p>

  <p class="normal1">“Hacime” dedi, “üstünü çıkarıp vücudunu görmeme izin verir misin?”</p>

  <p class="normal1">“Sadece ben mi üstümdekileri çıkaracağım?”</p>

  <p class="normal1">“Evet. Önce sen baştan aşağı soyunacaksın. Vücudunu izlemek istiyorum. Sen istemiyor musun?”</p>

  <p class="normal1">“Önemli değil. Eğer öyle istiyorsan” dedim. Sobanın önünde soyundum. Spor ceketimi, polo gömleğimi, kot pantolonumu, çoraplarımı, tişörtümü, külotumu, hepsini çıkarttım. Şimamoto dizlerimin üzerinde durmamı istedi. Penisimin şimdiden sertleşmiş olması beni biraz utandırdı. Her yerime bakmak için ayağa kalkıp arkama geçti. Ceketi hâlâ üstündeydi.</p>

  <p class="normal1">“Tek taraflı çıplak olmak biraz garip geliyor” diyerek güldüm.</p>

  <p class="normal1">“Bu çok hoş, Hacime” dedi. Yaklaştı, nazikçe penisimi eline aldı ve dudaklarımdan öptü. Ellerini göğsüme koydu, uzun uzun göğüs uçlarımı emdi ve kasıklarımdaki tüyleri okşadı. Kulağını göbeğime koydu ve testislerimi ağzına aldı. Her yerimi öptü. Topuklarıma kadar. Bütün zamanı programlamıştı sanki, okşama zamanı, sıvazlama, emme.</p>

  <p class="normal1">“Sen soyunmayacak mısın?” diye sordum.</p>

  <p class="normal1">“Daha var” diye yanıtladı. “Doya doya vücudunu seyretmek, istediğim kadar dokunmak, emmek istiyorum önce. Eğer şimdi soyunursam bana dokunmak istersin, değil mi? Yapmamanı söylesem bile kendini tutamayacaksın.”</p>

  <p class="normal1">“Bu konuda haklısın.”</p>

  <p class="normal1">“Öyle olsun istemiyorum. Buraya gelmemiz çok zaman aldı. Nazikçe, ağır ağır olsun istiyorum. Sana bakmak, ellerimle dokunmak, dilimle emmek istiyorum. Her şeyi denemek istiyorum –<span class="ideitalik">usulca</span>. Böyle yapamazsam bir sonraki aşamaya geçemem. Hacime, yaptığım şeyler biraz garip görünse de merak etme olur mu? Yapmam gerek. Tek kelime etme, yapmama izin ver sadece.”</p>

  <p class="normal1">“Umurumda değil. Ne yapmak istiyorsan yap. Ama böyle izlenmek tuhaf hissettiriyor.”</p>

  <p class="normal1">“Ama sen benimsin, tamam mı?”</p>

  <p class="normal1">“Tamam.”</p>

  <p class="normal1">“Demek ki ortada utanılacak bir şey yok, değil mi?”</p>

  <p class="normal1">“Sanırım haklısın” dedim. “Buna alışacağım.”</p>

  <p class="normal1">“Biraz daha sabırlı olmayı dene. Çok uzun zamandır bunu hayal ediyordum.”</p>

  <p class="normal1">“Vücudumu izlemek mi hayalindi? Üstünü çıkarmadan bütün vücuduma dokunmak?”</p>

  <p class="normal1">“Evet” diye yanıtladı. “Yıllardır bedenini hayal ediyorum. Penisin neye benziyor, ne kadar sertleşiyor, ne kadar büyük.”</p>

  <p class="normal1">“Neden bunları düşündün?”</p>

  <p class="normal1">“Neden mi?” dedi inanamayarak. “Sana seni sevdiğimi söylüyorum. Sevdiğin adamın vücudunu düşlemenin ne sakıncası var? Sen benim vücudumu hayal etmedin mi?”</p>

  <p class="normal1">“Ettim” dedim.</p>

  <p class="normal1">“Mastürbasyon yaparken beni hayal ettiğine bahse girerim.”</p>

  <p class="normal1">“Evet. Ortaokul ve lisede” dedim, sonra da düzelttim. “Yani, aslında çok olmadı.”</p>

  <p class="normal1">“Ben de öyle. Vücudunu hayal ettim. Kadınlar da yapar, bilirsin” dedi.</p>

  <p class="normal1">Onu bir kez daha kendime çekerek yavaşça öptüm. Dili ağzımın içinde yavaşça geziniyordu. “Seni seviyorum, Şimamoto-san” dedim.</p>

  <p class="normal1">“Seni seviyorum, Hacime” dedi. “Senden başka kimseyi sevmedim. Seni biraz daha seyredebilir miyim?”</p>

  <p class="normal1">“Tabii” diye cevapladım.</p>

  <p class="normal1">Ellerini nazikçe penisimde ve testislerimde gezdirdi. “Harikalar” dedi. “Hepsini yalayıp yutmak istiyorum.”</p>

  <p class="normal1">“Ben ne yaparım o zaman?”</p>

  <p class="normal1">“Ama ben onları yalayıp yutmak istiyorum” dedi. Onları tartıyormuş gibi uzun, çok uzun süre avucunun içinde tuttu. Penisimi usulca, özen göstererek yavaşça emerek içine çekti. Sonra yüzüme baktı. “İlk seferde istediğim gibi yapabilir miyim? Müsaade eder misin?”</p>

  <p class="normal1">“Mahsuru yok. Canın ne istiyorsa yap” dedim. “Beni yutmak haricinde tabii.”</p>

  <p class="normal1">“Biraz utanıyorum, bir şey söyleme tamam mı?”</p>

  <p class="normal1">Söz verdim. “Söylemem.”</p>

  <p class="normal1">Dizlerimi yere koyduğumda sol kolunu belime doladı. Elbisesi hâlâ üzerindeydi ama diğer eliyle çoraplarını ve ayakkabılarını çıkarıyordu. Sonra penisimle testislerimi avuçlayarak emmeye başladı. Diğer elini elbisesinin altına götürdü. Bir yandan penisimi yalarken diğer yandan elini orasında yavaşça gezdiriyordu.</p>

  <p class="normal1">Bir şey demedim. Tarzının bu olduğunu düşündüm. Dilinin ve dudaklarının hareketlerini ve eteğinin altında yavaşça kıpırdayan elini izledim. Bovling salonunun otoparkındaki Şimamoto’yu hatırladım birden –kâğıt gibi bembeyaz ve kaskatı. Gözlerinin ta içinde neler gördüğümü net şekilde hatırladım. Kapkaranlık bir yerde, bir yer altı buzulu kadar soğuk. Yeniden yüzeye çıkmasına izin vermeyen, etraftaki bütün sesleri yutan inanılmaz derin bir sessizlik. Kati, mutlak bir yalnızlık.</p>

  <p class="normal1">İlk kez ölümle burun buruna gelmiştim. Dolayısıyla ölümün nasıl bir şey olduğuna dair kafamda net bir şekil yoktu. Ama oradaydı, gözlerimin önünde, burnumun hemen dibinde. Bu ölümün yüzü, diye düşündüm. Ve ölüm bir gün sıranın bana da geleceğini söyledi. Er ya da geç herkes karanlığın kalbine, tek bir sesin yankılanmadığı bu sonsuz yalnız derinliklere düşer. Eğilip dipsiz karanlık kuyuya baktığımda kendimi nefessiz kalmış, boğulacakmış gibi hissettim.</p>

  <p class="normal1">Bu kara, dondurucu derinliklerle karşılaştığımda onun adını tekrarladım. Defalarca üst üste, <span class="ideitalik">Şimamoto-san.</span> Ama nafile, sesim bu uçsuz bucaksız hiçlikte yitip gitmişti. Ona o kadar ihtiyacım olmasına rağmen gözlerinin içinde hiçbir şey değişmedi. Rüzgârın duvar boşluklarından geçerken çıkardığı ses gibi hâlâ garip nefes alıyordu. Düzenli solukları bana hâlâ dünyanın bu tarafında olduğunu söylüyordu. Ama gözlerinden, ölüme çoktan teslim olduğu okunuyordu.</p>

  <p class="normal1">Gözlerinin ta içine bakıp adını söylediğimde bedenim o dipsiz kuyulara düşmüştü. Bir vakum etrafımdaki bütün havayı çekiyormuş gibi öbür dünya da beni sürekli yanına çekiyordu. O gücü şimdi bile hissedebiliyordum. <span class="ideitalik">Beni</span> istemişti.</p>

  <p class="normal1">Gözlerimi sıkıca yumdum ve o anları kafamdan atmaya çalıştım.</p>

  <p class="normal1">Elimi uzatıp saçlarını okşadım. Kulaklarına dokundum, elimi alnına koydum. Bedeni sıcak ve yumuşaktı. Penisimi, sanki hayatı emiyormuş gibi emiyordu. Eli, gizli bir işaret diliyle konuşuyormuş gibi eteğinin altındaydı. Kısa süre sonra ağzına boşaldım; eteğinin altındaki eli hareket etmeyi kesti ve Şimamoto gözlerini kapattı. Spermlerimi son damlasına kadar yuttu.</p>

  <p class="normal1">“Özür dilerim” dedi.</p>

  <p class="normal1">“Özür dilenecek bir şey yok ki” dedim.</p>

  <p class="normal1">“İlkinde bu şekilde olmasını istedim” dedi. “Utanç verici ama buna ihtiyacım vardı. İkimiz için bir çeşit yolculuk ayini gibi. Ne demek istediğimi anlıyor musun?”</p>

  <p class="normal1">Onu kendime çekerek yanağımı onunkine dayadım. Sıcacıktı. Saçını yana çekerek kulağını öptüm ve gözlerinin içine baktım. Onların içinde kendi yansımamı görebiliyordum. Dipsiz derinliklerin içindeki gözlerinde bir pınar vardı. Ve daha ilerisinde de bir ışık. Hayat ışığı diye düşündüm. Bir gün ortaya çıkacaktı, ama şimdilik oradaydı. Bana gülümsedi. Her zamanki çizgiler gözlerinin kenarlarında belirdi. Minik çizgilerini öptüm.</p>

  <p class="normal1">“Şimdi üstümdekileri çıkarma sırası sende” dedi. “Ve istediğini yapma sırası.”</p>

  <p class="normal1">“Pek yaratıcı olmayabilirim, standart pozisyonu seviyorum, olur mu?” dedim.</p>

  <p class="normal1">“Olur tabii” dedi. “Ben de seviyorum.”</p>

  <p class="normal1">Elbisesini ve sutyenini çıkararak onu yatağa yatırdım ve her yerini öptüm. Vücudunun her santimetrekaresine dokunarak her karışını öptüm. Acele etmeden yapılan bir keşifti. Bu aşamalara gelebilmek için çok yol kat etmiştik ve istediğim en son şey acele etmekti. Daha fazla dayanamayacak hale gelene kadar kendimi erteledim. Ve yavaşça içine girdim.</p>

  <p class="normal1">&nbsp;</p>

  <p class="normal1">Gün doğmadan biraz önce uykuya daldık. Bazen ateşli, bazen romantik kaç kez seviştiğimizi hatırlayamıyordum. Bir defasında sevişmenin ortasında, hâlâ içindeyken birden çıldırdı, deliler gibi çığlık atarak sırtımı yumruklamaya başladı. Bir süre ona sımsıkı sarıldım. Onu sımsıkı tutmazsam parçalara ayrılacaktı sanki. Yatıştırmak için bir müddet sırtını sıvazladım. Boynunu öptüm ve saçlarını parmaklarımla taradım. Artık bildiğim serinkanlı, kontrollü Şimamoto değildi. İçindeki o buzdan savunma duvarları birer birer eriyor, su yüzeyine çıkıyordu. Nefesini, varlığının uzaktan gelen işaretlerini hissediyordum.</p>

  <p class="normal1">Onu yanıma çekerek titreyişinin içime sızmasına izin verdim. Yavaş yavaş, işte böyle bana ait olmuştu.</p>

  <p class="normal1">“Hakkındaki her şeyi bilmek istiyorum” dedim. “Şimdiye kadarki hayatının nasıl geçtiği, nerede yaşadığın. Evlenip evlenmediğin. Her şey. Artık gizem yok, çünkü daha fazla dayanamayacağım.”</p>

  <p class="normal1">“Yarın” dedi. “Yarın sana her şeyi anlatacağım. Dolayısıyla şimdi sorma. Olduğun gibi kal. Sana şimdi söylersem bir daha dönüşü olmaz.”</p>

  <p class="normal1">“Geriye dönmüyorum nasılsa. Hem kim bilir, belki de yarın hiç gelmez. O zaman da asla öğrenememiş olurum.”</p>

  <p class="normal1">Tam konuşacakken beni bir öpücükle susturdu.</p>

  <p class="normal1">“İnşallah kel bir akbaba gelip yarını yer” dedi. “Kel bir akbabanın bunu yapması muhtemel mi?”</p>

  <p class="normal1">“Evet muhtemel. Kel akbaba sanatı yer, bir de yarınları.”</p>

  <p class="normal1">“Normal akbaba da...”</p>

  <p class="normal1">“... isimsiz insanların bedenlerini yer” dedim. “Kel akbabalardan çok farklı olarak.”</p>

  <p class="normal1">“Kel akbaba sanatı ve yarınları yiyor o zaman?”</p>

  <p class="normal1">“Doğru.”</p>

  <p class="normal1">“Güzel bir kombinasyon.”</p>

  <p class="normal1">“Tatlı olarak da baskıdaki kitapları yer.”</p>

  <p class="normal1">Şimamoto güldü. “Her neyse, yarına kadar” dedi.</p>

  <p class="normal1">&nbsp;</p>

  <p class="normal1">Ve yarın oldu. Kalktığımda yalnızdım. Yağmur dinmişti ve yatak odasının penceresinden içeri parlak, şeffaf sabah güneşi giriyordu. Saat dokuzu geçiyordu. Şimamoto yatakta değildi yine de yan yastıktaki çukur burada yatmış olduğunu gösteriyordu. Etrafta görünmüyordu. Yataktan çıkıp salona, ona bakmaya gittim. Mutfağa, çocuk odasına ve banyoya baktım. Yok. Elbiseleri gitmişti, ayakkabıları da. Gerçek dünyaya dönmeye çalışarak derin bir nefes aldım. Fakat bu gerçeklik daha önce gördüğüm hiçbir şey gibi değildi: olması gerekenle örtüşmeyen bir gerçeklik.</p>

  <p class="normal1">Üstümü giyip dışarı çıktım. BMW gece park ettiğim gibi yerli yerinde duruyordu. Belki de erken kalkıp yürüyüşe çıkmıştı. Evin içinde her yere baktım, sonra da arabaya atlayıp en yakın kasabaya gittim. Şimamoto’dan eser yoktu. Eve geri döndüm ama orada değildi. Bir not bırakmış olabileceğini düşünerek evi karış karış aradım. Orada olduğuna dair hiçbir belirti yoktu.</p>

  <p class="normal1">Ev onsuz boş ve boğucuydu. Hava kum gibi bir toz tabakasıyla kaplıydı, her nefes alışımda boğazıma takılıyordu. Plağı, bana verdiği Nat King Cole plağını hatırladım. Ne kadar aradıysam da bulamadım. Yanında götürmüş olmalıydı.</p>

  <p class="normal1">Şimamoto bir kez daha hayatımdan kaybolmuştu. Bu sefer umut bağlayacağım bir dayanak da bırakmamıştı. Ne <span class="ideitalik">muhtemelen’</span>ler, ne de <span class="ideitalik">bir süre’</span>ler.</p>
</body>
</html>
