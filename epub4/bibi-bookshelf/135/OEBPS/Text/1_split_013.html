<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_12"><br class="calibre2" />
  12</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">O günden itibaren bahar gelene kadar neredeyse her hafta Şimamoto’yla buluştuk. Barlardan birine saat dokuzdan sonra, Robin’s Nest’e uğradığından daha sık geliyordu. Bara oturuyor birkaç kokteyl içtikten sonra saat on bir civarı kalkıyordu. Yan yana oturup konuşuyorduk. Çalışanlarımın ne düşündüğünü bilmiyordum ama umurumda değildi. İkimiz söz konusu olduğunda, okul yıllarımızda olduğu gibi arkadaşlarımın ikimizin hakkında ne düşündüğünü önemsemiyordum.</p>

  <p class="normal1">Fırsat buldukça beni arıyor öğle yemeğine davet ediyordu. Çoğunlukla Omote Sando’daki bir kafede buluşuyorduk. Hafif bir öğün yedikten sonra yürüyüşe çıkıyorduk. İki, en fazla üç saat beraber oluyorduk. Ayrılma zamanı geldiğinde saatine göz atıyor ve bana gülümsüyordu. “Hımm, artık gitsem iyi olacak” diyordu. Bu gülüşün altındaki duyguları okuyamıyordum. Gideceği için üzgün mü değil mi, yoksa benden kurtulacağı için mutlu mu, hiçbir fikrim yoktu. Gerçekten eve gitmek zorunda olduğunu bile söyleyemem.</p>

  <p class="normal1">Her neyse, beraber olduğumuz birkaç saat boyunca neredeyse hiç susmuyorduk. Yine de bir kere bile birbirimize dokunmamıştık. Ne elimi omzuna koydum ne de elini tutmaya çalıştım.</p>

  <p class="normal1">Tokyo’nun caddelerini gezdiğimizde her zamanki havalı, çekici gülümsemesini takınıyordu. İşikava’da geçirdiğimiz o soğuk şubat günündeki gibi acı veren, şiddetli duygular yoktu. O gün gösterdiği cana yakınlığı artık yoktu. Sözlere dökülmemiş bir anlaşma gibi ikimiz de o küçük geziden hiç söz etmedik.</p>

  <p class="normal1">Yan yana yürüdüğümüzde içinde ne tür duygular uyandığını merak ediyordum. Ve bu duyguların onu nereye götüreceğini. Bazen doğrudan gözlerinin içine bakıyor, orada sadece yalın bir sessizlik görebiliyordum. Hep olduğu gibi gözkapaklarındaki çizgi beni ufka, çok uzak yerlere götürüyordu. Sonunda, beraber dışarı çıkmalarımızdan, İzumi’nin içindeki yalnızlığı anladım. Şimamoto’nun içinde kendi küçük dünyası vardı. Sadece ona özel, benim giremeyeceğim bir dünya. Bir keresinde o dünyaya açılan kapıda bir çatlak oluşmuştu. Ama artık kapalıydı.</p>

  <p class="normal1">Kendimi yine çaresiz, kafası karışık on iki yaşında bir çocuk gibi hissediyordum. Ne yapmam gerektiğini, ne diyeceğimi bilemiyordum. Biraz sakinleşip kafamı kullanmaya çalıştım. Umutsuz vakaydım. Söylediğim ve yaptığım her şey yanlıştı. Hissettiğim bütün duyguları o pırıltılı tebessüm yutmuştu. <span class="ideitalik">Merak etme</span>, diyordu bana. <span class="ideitalik">Her şey yoluna girecek.</span></p>

  <p class="normal1">Şimamoto’nun hayatına dair her şey karanlıktı. Nerede yaşadığını bile bilmiyordum. Ya da kiminle kaldığını. Şimdi evli miydi, yoksa boşanmış mıydı? Bildiğim tek şey geçen şubat ayında doğan bebeğinin bir gün sonra öldüğüydü. Hayatında bir kere bile çalışmamıştı. Yine de yüklü miktarda parası olduğunu gösteren çok pahalı kıyafetler giyiyor, aksesuarlar takıyordu. Bütün bildiğim buydu. Bebeği doğduğunda muhtemelen evliydi, ama emin olamıyordum. Her gün evlilik dışı binlerce çocuk dünyaya gelmiyor mu?</p>

  <p class="normal1">Zaman geçtikçe Şimamoto biraz ortaokul ve lise günlerinden bahsetmeye başladı. O günler ile şu anki hayatı arasında bağlantı olmadığı için o konulardan konuşmaktan çekinmiyordu. Okul yıllarında, korkunç derecede yalnız olduğunu keşfettim. Büyüdükçe etrafındaki herkese karşı elinden geldiğince dürüst olmaya çalışmış ve bahanelerle işin içinden sıyrılmamıştı. “Bahaneler bulmaya bir kez başladın mı, ardı arkası kesilmez” demişti. “Öyle bir hayat sürdüremezdim.” Ama işler düzgün gitmemişti. Bacağıyla ilgili durumu, aptal yanlış anlaşılmalara yol açarak onu çok incitmişti. Yavaş yavaş içine kapanmıştı. Sabah kalktığında kusmaya başlayarak okula gitmeyi reddetmişti.</p>

  <p class="normal1">Liseye başlarken çektirdiği bir fotoğrafı gösterdi. Bir bahçede, ayçiçeklerinin ortasında bir sandalyede oturuyordu. Mevsim yazdı, üzerinde kot şort ve beyaz bir tişört vardı. Muhteşem görünüyordu. Kameraya kocaman gülümsüyordu. Bugünkü gülüşüne kıyasla biraz daha kendinin farkında görünüyordu. Ne olursa olsun mükemmel bir gülüştü. Tehlikeli bir yönü olduğu için insanları daha da etkileyen türden bir gülüş. Her günü ıstırap içinde geçen yalnız bir kızın gülümsemesi olmadığı kesindi.</p>

  <p class="normal1">“Bu resme bakarak” dedim, “yeryüzündeki en mutlu kız olduğunu söyleyebilirim.”</p>

  <p class="normal1">Başını ağır ağır salladı. Gözlerinin kenarlarında büyüleyici çizgiler oluştu; geçmişte kalan çok uzak bir manzarayı hatırlıyor gibi görünüyordu. “Hacime, fotoğraflara bakarak hiçbir şey söyleyemezsin. Onlar sadece birer gölge. Gerçek ben çok daha farklı. Bir fotoğraftan anlaşılamaz.”</p>

  <p class="normal1">Fotoğraf göğsüme bir sancı saplamıştı. Ne kadar korkunç bir zaman kaybettiğimi hatırlatmıştı bana. Geri getirmek için ne kadar çabalasam da getiremeyeceğim kıymetli yıllar. Zaman sadece orada, o yerde akıyordu. Uzun denilebilecek bir süre fotoğrafa baktım.</p>

  <p class="normal1">“Bu kadar ilgini çeken ne?” diye sordu.</p>

  <p class="normal1">“Zamandaki boşluğu doldurmaya çalışıyorum” diye yanıtladım. “Seni en son yirmi beş yıl önce görmüştüm. Az da olsa bu boşluğu doldurmak istiyorum.”</p>

  <p class="normal1">Gülümsedi ve sanki yüzümde tuhaf bir şey varmış gibi kafası karışarak bana baktı. “Garip” dedi. “Sen o zaman boşluğunu doldurmaya çalışıyorsun. Bense olduğu gibi boş kalmasını istiyorum.”</p>

  <p class="normal1">Ortaokul ve lise yılları boyunca gerçek anlamda bir erkek arkadaşı olmamıştı. Güzel bir kız olduğu için erkekler onunla ilgileniyordu ama Şimamoto pek oralı olmuyordu. Birkaçıyla kısa süreler flört etmişti.</p>

  <p class="normal1">“O yaştaki erkek çocuklar pek sevilecek türden değildir. Sen de bilirsin. Ergen oğlanlar kaba ve bencildir. Akılları fikirleri ellerini bir kızın eteğinin altına sokmaktadır. Hayal kırıklığına uğramıştım. İkimizin yaptığı şeyleri yapmak istiyordum.”</p>

  <p class="normal1">“Evet, ama ben on altı yaşındayken pek de farklı değildim –kaba, bencil ve elini bir kızın eteğinin altına sokmaya çalışan. Özetle aynen böyleydim.”</p>

  <p class="normal1">“O zaman iyi ki seninle karşılaşmamışım” diyerek gülümsedi. “On iki yaşında hoşça kal deyip otuz yedi yaşında yeniden karşılaşmak. Belki de bizim için en iyisi buydu, kim bilir.”</p>

  <p class="normal1">“Sanırım.”</p>

  <p class="normal1">“Artık bir kızın eteğinin altındakilerden başka şeyler de düşünebiliyorsun, değil mi?”</p>

  <p class="normal1">“Eh biraz” dedim. “Ama aklında şüphe kaldıysa bir dahaki sefere pantolon giysen iyi edersin!”</p>

  <p class="normal1">Şimamoto masanın üzerinde duran ellerine göz attıktan sonra gülümsedi. Parmağında yüzük yoktu. Her buluştuğumuzda bir bilezik ve saat. Bir de küpeler. Yüzüksüz.</p>

  <p class="normal1">“Hiçbir erkeğe yük olmak istemedim” diyerek devam etti. “Ne demek istediğimi sen de anlıyorsun. Yapamadığım bir düzine şey vardı. Pikniğe gitmek, yüzmek, kayak, buz pateni, diskoda dans etmek. Yürümek bile yeterince zahmetliydi. O yaştaki çocukların uzun süre tahammül edemeyeceği şeyleri yapabiliyordum; birileriyle oturmak, konuşmak ve müzik dinlemek. Bu durumdan nefret ediyordum.”</p>

  <p class="normal1">Bardağın kenarında bir dilim limonla perrier içiyordu. Mart ayının tam ortasında ılık bir öğleden sonraydı. Dışarıda sokaktan geçen gençlerden bazıları kısa kollu giyinmişlerdi.</p>

  <p class="normal1">“Eğer seninle çıksaydık sonunda sana da yük olacaktım. Sonunda benden sıkılacaktın. Daha aktif olmak, dünyaya hızlı adımlarla koşmak isteyecektin. Ben de buna dayanamayacaktım.”</p>

  <p class="normal1">“Şimamoto-san” dedim, “bu mümkün değil. Sana karşı asla sabırsız olmazdım. Aramızdaki bağ çok özeldi. Kelimelerle ifade edemem ama bu doğru. Özel, kıymetli bir bağ.”</p>

  <p class="normal1">Yüz ifadesini değiştirmeden bana dikkatle baktı.</p>

  <p class="normal1">“Öyle muhteşem biri değilim” diye devam ettim. “Övünülecek biri de değilim. Gayet düşüncesiz, duyarsız ve kibirliydim. Dolayısıyla muhtemelen senin için doğru insan olmazdım. Ama emin olduğum bir şey var: senden asla, ama asla sıkılmazdım. En azından bu beni, senin bildiğin insanlardan farklı kılar. Bu anlamda senin için gerçekten özel biriyim.”</p>

  <p class="normal1">Şimamoto bakışlarını tekrar masanın üzerindeki ellerine çevirdi. On tanesini de kontrol edermişçesine parmaklarını hafifçe birbirinden ayırdı.</p>

  <p class="normal1">“Hacime” diye başladı, “asıl acı olan şey, geri dönemeyeceğimiz gerçeği. Bir kez ilerlemeye başladın mı, ne yaparsan yap gittiğin yoldan geri dönemiyorsun. En ufak bir sapma her şeyi sonsuza dek değiştiriyor.”</p>

  <p class="normal1">&nbsp;</p>

  <p class="normal1">Bir defasında bana telefon ederek Liszt’in piyano parçalarının çalınacağı bir konsere davet etti. Solist, Güney Amerikalı ünlü bir piyanistti. Programlarımı iptal ettim ve onunla Ueno Park’taki konser salonuna gittim. Performans büyüleyiciydi. Solistin tekniği çarpıcı, müzik zarif ve derindi, piyanistin heyecanı herkesçe hissediliyordu. Yine de, gözlerim kapalıyken bile müzik beni uzaklara götürmedi. Piyanistle aramda ince bir tül vardı ve ne kadar uğraşırsam uğraşayım diğer tarafa geçemiyordum. Bunu konserden sonra Şimamoto’ya da söyledim.</p>

  <p class="normal1">“İyi ama performansta nasıl bir eksiklik vardı ki?” diye sordu. “Dört dörtlük olduğunu düşünüyorum.”</p>

  <p class="normal1">“Hatırlamıyor musun?” dedim. “Beraber dinlediğimiz plakta ikinci bölümün sonunda minik bir çizik şöyle duyuluyordu. <span class="ideitalik">Puçi! Puçi!</span> Nedense o çizik olmadan kendimi müziğe veremiyorum!”</p>

  <p class="normal1">Şimamoto kahkaha attı. “Bunun pek sanatsal olduğunu söyleyemem.”</p>

  <p class="normal1">“Bunun sanatla bir ilgisi yok. Sanatı kel akbabalar yesin isterse, beni bağlamaz. Kimin ne dediği umurumda değil; o çiziği seviyorum!”</p>

  <p class="normal1">“Belki de haklısın” diyerek onayladı. “Ama bunun kel akbabalarla ne ilgisi var? Benim bildiğim akbabalar cesetleri yer. Ya kel akbabalar?”</p>

  <p class="normal1">Eve dönüş yolunda, trende giderken aradaki farkı en ince ayrıntısına kadar anlattım: doğdukları yer, isimleri, çiftleşme dönemleriyle ilgili farklar. “Kel akbaba hayatını sanatı mideye indirerek sürdürür. Sıradan akbaba isimsiz insanların cesetlerini mideye indirerek yaşar. Arada büyük fark var.”</p>

  <p class="normal1">“Garip birisin!” Kahkaha attı. İşte o tren koltuğunda, hiç olmadığı kadar hafifçe omzunu benimkine değdirdi. Son iki aydır ilk defa bedenlerimiz birbirine değiyordu.</p>

  <p class="normal1">&nbsp;</p>

  <p class="normal1">Mart geçip gitti, peşinden de nisan. Küçük kızım anaokuluna başladı. Çocuklar evden uzaklaşınca Yukiko özürlü çocuklara yardım etmeye, derneklerde gönüllü olarak çalışmaya başladı. Çocukları okula bırakıp okuldan almak çoğunlukla bana düşüyordu. Ben meşgul olduğumda karım devreye giriyordu. Çocukların günden güne büyümesine tanık olurken yaşlandığımı hissediyordum. Öyle kendi kendilerine, onlar için yapacağım planlara aldırmadan büyüyorlardı. Tabii ki kızlarımı seviyordum. Büyümelerini izlemek hayatta mutluluk duyduğum en büyük şeydi. Yine de aydan aya büyüdüklerine tanık oldukça kendimi köşeye kendimi sıkışmış hissediyordum bazen. Sanki içimde köklerini salan, dallanıp budaklanan, organlarıma, kaslarıma, kemiklerime ve derime kadar dayanarak dışarıya çıkmak isteyen bir ağaç büyüyordu. Bazı zamanlar o kadar boğucu oluyordu ki, uyuyamıyordum.</p>

  <p class="normal1">Şimamoto’yla haftada bir buluşuyorduk ve kızlarımın okulundan eve, evden okula mekik dokuyordum. Haftada birkaç kere karımla sevişiyordum. Şimamoto’yla yeniden görüşmeye başladığımdan beri Yukiko’yla daha sık sevişmeye başlamıştım. Suçluluk duyduğumdan değil ama. Onu sevmek ve onun tarafından sevilmek bütünlüğümü sağlamamın tek yoluydu.</p>

  <p class="normal1">Seviştiğimiz bir öğlenden sonra Yukiko, “Değiştin. Neler oluyor?” diye sordu. “Erkeklerin otuz yedi yaşına geldiklerinde seks gidişatlarının vites attığını bana kimse söylemedi.”</p>

  <p class="normal1">“Bir şey olduğu yok. Eskisinden farklı değil” yanıtladım.</p>

  <p class="normal1">Bir süre bana baktı. Hafifçe başını salladı. “Bazen kafanın içinden neler geçtiğini merak ediyorum” dedi.</p>

  <p class="normal1">Boş zamanlarımda klasik müzik dinleyip pencereden Aoyama Mezarlığı’nı seyrediyordum. Eskisi kadar çok okumuyordum. Konsantrasyonum yerle bir olmuştu.</p>

  <p class="normal1">Sık sık Mercedes 260E’li genç kadınla karşılaşıyordum. Çocuklarımızın çıkış kapısında görünmesini beklerken havadan sudan konuşuyor, sadece Aoyama’da yaşayan birinin anlayabileceği türden dedikodular yapıyorduk. Hangi süpermarkette ne zaman yer bulunur; aşçısını değiştiren ve artık yemekleri güzel olmayan bir İtalyan restoranının durumu; Meji-ya ithal ürünler mağazasında yakında şarabın indirime gireceği ve benzeri şeyler. Allah kahretsin, diye düşündüm. Sıradan, dedikoducu bir ev kadını olup çıktım! Ama tek ortak noktamız bu tür şeylerdi.</p>

  <p class="normal1">&nbsp;</p>

  <p class="normal1">Nisanın ortasında Şimamoto tekrar ortadan kayboldu. Onu son gördüğümde Robin’s Nest’te oturuyorduk. Saat tam ona gelirken diğer barımdan bir telefon geldi ve hemen halletmem gereken bir iş çıktı. “Yarım saate kadar dönerim” dedim.</p>

  <p class="normal1">“Tamam” dedi gülümseyerek. “Sen gelene kadar ben de kitap okurum.”</p>

  <p class="normal1">Sorunu çözmek için alelacele bardan çıktım ve koşarak geri döndüm ama artık orada değildi. Saat on biri biraz geçiyordu. Bar masasının üstündeki bir kibritin arkasına bir mesaj bırakmıştı: “Muhtemelen bir süre gelemeyeceğim” diyordu not. “Şimdi eve gitmem gerek. Hoşça kal. Kendine iyi bak.”</p>

  <p class="normal1">Günlerce kendimi yarım hissetmiştim. Evin içinde dolaşıyor, amaçsızca sokakları geziyor ve erkenden kızlarımı almaya gidiyordum. Bir de Mercedes 260E’li kadınla konuşuyordum. Yakındaki bir kafede birer fincan kahve içerek her zamanki gibi dedikodu yapıyorduk: Kinokuniya Market’teki sebzelerin durumu, Doğal Market’teki aşılanmış yumurtalar, Miki’nin Yeri’ndeki indirimli fiyatlar. Kadın İnaba Yoşie’nin modelistine hayrandı ve daha sezon gelmeden istediği bütün kıyafetleri katalogdan sipariş etmişti. Omote Sando’daki karakolun yanındaki mükemmel yılanbalığı restoranından konuştuk. Birbirimizle konuşmaktan hoşlanıyorduk. Kadın, ilk gördüğümden daha açık ve sıcaktı. Ondan cinsel olarak etkilendiğimden değil. Sadece konuşmak için birine –herhangi birine– ihtiyacım vardı. İstediğim şey zararsız, boş sohbetlerdi, Şimamoto hariç herhangi bir yere varacak sohbetler.</p>

  <p class="normal1">Yapacak hiçbir şey kalmadığında alışveriş yapıyordum. Bir keresinde kendimi kaptırıp altı tane gömlek almıştım. Kızlarım için oyuncaklar ve bebekler, Yukiko için takılar. Birkaç kere M5’e bakmak için BMW galerisine gitmiştim; gerçekten almaya niyetim yoktu ama satıcının detaylara girmesine izin verdim.</p>

  <p class="normal1">Böyle dengesiz birkaç haftadan sonra tekrar konsantrasyonumu kazandığımı fark ettim. Durduğum yerden başka bir yere ayrılmıyorum, diye karar aldım. Dolayısıyla da barları yeniden döşeme konusunu görüşmek için bir tasarımcı ile iç mimarı aradım. Barlar, yeniden yapılandırma için biraz geç kalmışlardı ama işimi nasıl devam ettirmem gerektiğini düşünmenin tam zamanıydı. Tıpkı insanlarda olduğu gibi, barların da yalnız kalma ve değişme zamanları vardır. Aynı atmosfere takılıp kalırsanız sönük ve uyuşuk görünürsünüz. Enerji seviyesi inişe geçer. Havadaki şatolar bile bir kat boyayla kendine gelebilir. Robin’s Nest’i sonraya saklayarak, işe diğer barımdan başladım. Yaslandığınızda sırt kısmı rahatsız eden koltuklar dahil her tür hiper-şık unsurları ortadan kaldırarak daha etkili, fonksiyonel bir yere dönüştürecektim. Üzerinde marjinal değişiklikler yaptığım mönünün yanı sıra müzik sistemiyle havalandırmayı da elden geçirmenin zamanı gelmişti. Çalışanlarımla görüştüm ve elimde uzun bir öneri listesi oluştu. Tasarımcıya barın nasıl olması gerektiğiyle ilgili aklımdaki resmi en ince ayrıntısına kadar anlattım ve bir taslak hazırlattım, sonra da arada aklıma gelen şeyleri söyleyerek taslağa eklettim. Bu süreci birkaç kez tekrarladık. Bütün malzemeleri seçtim, tahmini rakamları hesaplattırarak bütçemi gözden geçirdim. Dünyanın en mükemmel sıvı sabunluğunu bulmak için Tokyo’daki dükkânlarda üç hafta dolaşıp durdum. Bütün bu saydıklarım beni aşırı meşgul ediyordu. Ama sonuç tam istediğim gibiydi.</p>

  <p class="normal1">Mayıs geldi ve geçti, sonra haziran oldu. Hâlâ Şimamoto’suz. Sonsuza dek gittiğine hiç şüphem yoktu. <span class="ideitalik">Muhtemelen bir süre gelemeyeceğim</span>, diye yazmıştı. Bana acı veren işte bu <span class="ideitalik">muhtemelen</span> ile <span class="ideitalik">bir süre</span>nin üstüne sinen belirsizlikti. Belki bir gün tekrar kendini gösterirdi ama öylece oturup umutlarımı, hayallerimi belirsiz vaatlere teslim edemezdim. Böyle gidersem sonunda gamsız bir geri zekâlı olacağımı düşünmeye başladım, dolayısıyla aklımı bir şeylerle meşgul edip durdum. Her sabah havuza gidip hiç ara vermeden iki bin metre yüzdükten sonra üst kattaki jimnastik salonuna çıkarak ağırlık çalışmaya başladım. Bir haftayı böyle geçirdikten sonra kaslarım isyan etti. Bir gün kırmızıda beklerken sol ayağım hissizleşti ve debriyaja basamadım. Neyse ki sonunda kaslarım bu tempoya alıştı. Aşırı fiziksel efor sarf etmek düşünmeme fırsat vermiyor, bedenimi sürekli hareket ettirmek günlük hayatın detaylarına odaklanmamı kolaylaştırıyordu. Hayallere dalmak yasaktı. Yaptığım işe konsantre olmak için elimden gelenin en iyisini yapmaya çalıştım. Yüzümü yıkarken, yıkamayı düşündüm; müzik dinlerken, tek odağım müzikti. Hayatta kalmamın tek yolu buydu.</p>

  <p class="normal1">Yaz geldiğinde çocukları Yukiko’yla sık sık Hakone’deki yazlığımıza götürüyorduk. Yukiko ve çocuklar Tokyo’dan uzakta, doğanın içinde olmaktan dolayı rahat ve mutluydular. Çiçek topluyor, dürbünle kuşları izliyor, kovalamaca oynuyor, nehirde birbirlerine su atıyorlardı. Ya da sadece bahçede uzanıyorlardı. Fakat gerçeklerden habersizdiler. Karlı bir kış gününde uçağım iptal edilseydi Şimamoto’yla olmak için onları bir kenara atacaktım. İşimi, ailemi, paramı –her şeyimi, bir an olsun çekinmeden. Şimdi bile hâlâ aklımda Şimamoto, burada duruyordum. Ona sarıldığımda duyduğum heyecan, yanağını öptüğümde hissettiklerim beni terk etmedi. Şimamoto’nun görüntüsünü kafamdan atıp karımınkini koyamıyordum. Nasıl ki Şimamoto’nun ne düşündüğünü asla bilemiyorsam, aklımdan neler geçtiğini de kimse bilmiyordu.</p>

  <p class="normal1">Yaz tatilinin kalan kısmını barın yenilenme işine harcamaya karar verdim. Yukiko’yla çocuklar Hakone’deyken tek başıma Tokyo’da kalıp işin başında durdum ve son dakika talimatlarını verdim. Havuza gidiyor, jimnastik salonunda spor yapıyordum. Hafta sonları Hakone’ye gidip Fuciya Oteli’nin havuzunda kızlarımla yüzüyor sonra da hep beraber akşam yemeği yiyorduk. Gece olduğunda da karımla sevişiyordum.</p>

  <p class="normal1">Orta yaşlara yaklaşıyordum, buna rağmen fazla kilolarımdan veya azalan saçlarımdan söz etmek mümkün değildi. Tek bir beyaz saç bile yoktu. Spor yapmak kaçınılmaz fiziksel çöküşü erteliyordu. Düzenli bir hayat sür, hiçbir şeyin aşırısına kaçma ve yediklerine dikkat et: benim özdeyişim buydu. Hiç hastalanmazdım ve çoğu insan en fazla otuz yaşımda olduğumu düşünüyordu.</p>

  <p class="normal1">Karım vücuduma dokunmaktan hoşlanıyordu. Göğsümde ve karnımdaki kaslara dokunuyor, penisim ve testislerimi okşuyordu. Yukiko da formda kalmak için düzenli olarak spora gidiyordu. Ama pek işe yaradığını söyleyemem.</p>

  <p class="normal1">“Yaşlanıyorum galiba” diye iç çekti. “Kilo veriyorum ama şu yağ şeridi hâlâ duruyor.”</p>

  <p class="normal1">“Vücudunu olduğu gibi seviyorum” dedim ona. “Böyle iyi görünüyorsun –o kadar çalışıp diyet yapmaya gerek yok ki. Şişmanladığın falan yok.” Söylediklerim yalan da değildi. Onun yumuşak tenini okşamayı biraz fazla etle de seviyordum. Çıplak poposunu ovalamak hoşuma gidiyordu.</p>

  <p class="normal1">Başını sallayarak, “Anlamıyorsun” dedi. “Şu anki halimin iyi olduğunu söylüyorsun ama böyle kalmak için sürekli enerji harcamak zorunda kalıyorum.”</p>

  <p class="normal1">Dışarıdan biri bizim ideal bir yaşantımız olduğunu söylerdi muhtemelen. Benim de buna inandığım zamanlar oldu tabii. İşime çok hevesliydim ve iyi para kazanıyordum. Aoyama’da dört odalı bir dairem, Hakone dağı eteklerinde küçük bir yazlık, bir BMW, bir Cherokee cip. Ve mutlu bir aile. Karımı ve iki kızımı seviyordum. İnsan daha ne ister ki? Mesela Yukiko ve çocuklar yanıma gelip onları daha çok sevmem için ne yapmaları gerektiğini sorsalar, söyleyebileceğim hiçbir şey yoktu. Daha mutlu bir hayat hayal edemiyordum.</p>

  <p class="normal1">Fakat Şimamoto gelmeyi kestiğinden beri ayın havasız yüzeyinde takılıp kalmıştım. Eğer sonsuza dek gittiyse gerçek hislerimi açacağım kimse kalmamış demekti. Uyuyamadığım gecelerde yatağa uzanıp Komatsu Havalimanı’ndaki o karlı geceyi düşünüp duruyordum. Ben o anları hatırladıkça, anılar daha da güçleniyordu. Uçuş bilgi göstergesinde yanan “Rötarlı” kelimesi; pencereden baktığımda lapa lapa yağan kar. Elli metre ötesi görünmüyordu. Şimamoto bankta hareket etmeden oturmuş, kollarını sıkıca birbirine kavuşturmuştu. Lacivert yünlü kabanı ve eşarbı. Gözyaşı ve matemin karıştığı bedeninin kokusu. Yatakta, hemen yanımda karım derin uykuda, usulca nefes alıyordu. Hiçbir şey bilmiyor. Gözlerimi kapatıp kafamı yastığa dayadım. <span class="ideitalik">Hiçbir şey bilmiyor.</span></p>

  <p class="normal1">Terk edilmiş bovling salonu otoparkı, ağzımda eritip ona içirdiğim kar. Uçakta kucağımdaki Şimamoto. Kapalı gözleri, hafifçe aralanmış dudaklarının arasından soluduğu nefes. Vücudu, yumuşak ve kırılgan. Beni istemişti. Kalbini açmıştı. Ama ben kendimi geriye, ay yüzeyine, bu cansız dünyaya çekmiştim. Sonunda beni terk etti ve hayatım bir kez daha kayboldu.</p>

  <p class="normal1">Bazen sabaha karşı iki veya üçte kalkar ve bir daha uyuyamazdım. Yataktan çıkıp mutfağa gider, kendime viski koyardım. Elimde bardak, yolun karşısındaki karanlık mezarlığa ve yoldan geçen arabaların ışıklarına bakardım. Gece ile şafağı birbirine bağlayan dakikalar uzun ve karanlıktı. Ağlayabilseydim, her şey daha kolay olabilirdi. İyi de, neye ağlayacaktım? Kimin için ağlayacaktım? Başkalarına ağlamak için çok bencildim, kendime ağlamak içinse çok yaşlı.</p>

  <p class="normal1">&nbsp;</p>

  <p class="normal1">Nihayet sonbahar da geldi. Ve ben bir karar aldım. Yapmam gereken şeyler vardı: artık bu şekilde yaşayamazdım.</p>
</body>
</html>
