<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre2" />
  11</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Şimamoto’yla beraber İşikava’dan döndükten dört gün sonra kayınpederimden beklenmedik bir telefon aldım. Benden bir iyilik isteyeceğini söyleyerek ertesi gün için öğle yemeğine davet etti. Açıkçası biraz şaşırarak kabul ettim. Onun yoğun programında genellikle sadece iş yemeklerine yer olurdu.</p>

  <p class="normal1">Şirketi altı ay önce Yoyogi’den Yotsuya’da yedi katlı yeni bir binaya taşınmıştı. En üstteki iki katta kendi bürosu vardı, diğer beş katı da şirketlere, restoran ve mağazalara kiralamıştı. Buraya ilk kez geliyordum. Her şey ışıltılı, gıcır gıcırdı. Lobi mermerle kaplı, tavan kubbe şeklindeydi; çiçekler yüksek, dev seramik vazolara konmuştu. Altıncı katta asansörden indiğimde aşırı gür saçlarından dolayı bir şampuan reklamından fırlamış izlenimi veren genç bir sekreter tarafından karşılandım. Şirkete geldiğimi kayınpederime haber verdi. Üzerine hesap makinesi yapıştırılmış bir spatulayı andıran ileri teknoloji harikası koyu gri bir telefonu vardı. Işıltılı gülüşüyle bana bakarak, “Buyurun lütfen. Başkan sizi bekliyor.” Şimamoto’nunkiyle kıyaslanmasa da muhteşem bir tebessümdü.</p>

  <p class="normal1">Başkanın ofisi en üst kattaydı ve geniş bir şehir manzarasına bakıyordu. İnsanın yüreğini ısıtan bir manzara olmasa da göz alıcı ve ferahtı. Duvarda empresyonist bir tablo asılıydı. Bir fener ile kayığın resmi. Seurat’ın tablolarına benziyordu, muhtemelen orijinaldi.</p>

  <p class="normal1">“İş konusunda tavan yaptın, doğru mu anlamışım?” dedim.</p>

  <p class="normal1">“İşler fena değil” diye yanıtladı. Pencereye doğru ilerleyerek dışarıyı işaret etti. “Hiç de fena değil. Hatta daha da iyi olacak. Bu aralar para yapma zamanı. Benim çizgimdeki işadamları için böyle bir şans insanın karşısına yirmi veya otuz yılda bir çıkar. Şimdi para kazanamazsan bir daha hiç kazanamazsın. Sebebini biliyor musun?”</p>

  <p class="normal1">“Hiçbir fikrim yok. İnşaat sektörüyle pek ilgilenmiyorum.”</p>

  <p class="normal1">“Şuradan Tokyo’ya bir bak. Boş arazileri görüyor musun? Eksik dişlerle dolu bir ağza benziyor. Yukarıdan böyle aşağı baktığında manzara gayet net görünüyor fakat şehirde gezintiye çıkıp yer seviyesine inersen bunları kaçırırsın. O boşluklarda bir zamanlar eski ev ve binalar vardı ama hepsi yıkıldı. Arsa fiyatları o kadar yükseldi ki eski binalar artık para etmiyor. İyi fiyata kiralayamıyorsun veya kiracı bulmakta zorlanıyorsun. İşte bu nedenle yeni, daha büyük binalara ihtiyaç var. Şehirdeki özel mülklere gelince, insanlar emlak ve miras vergilerini ödeyemiyorlar. Dolayısıyla malı mülkü satıp küçük yerlere gidiyorlar. Profesyonel inşaat firmaları da eski evleri alıp oturulmaz belgesi alıyor ve yepyeni, daha kullanışlı binalar dikiyorlar. Yani şu anda gördüğün o boşluklar yakında yeni binalarla dolacak. Birkaç yıl içinde Tokyo’yu tanıyamayacaksın. Sermaye sıkıntısı yok. Japon ekonomisi patlama yapıyor, hisseler yükselişte. Bankaların kasaları nakit parayla dolu. Arsanı teminat gösterebiliyorsan istediğin miktarda kredi veriyorlar. Birbiri ardına bu kadar binanın yükselmesinin sebebi de işte bu. Tahmin et bakalım o binaları kim yapıyor? Benim gibiler.”</p>

  <p class="normal1">“Anlıyorum” dedim. “Ama bu kadar çok bina dikilirse Tokyo’ya ne olacak?”</p>

  <p class="normal1">“Ne mi olacak? E tabii daha canlı, güzel ve işlevsel olacak. Kentler ekonominin durumunu yansıtır zaten.”</p>

  <p class="normal1">“Tamam, güzel de Tokyo şimdiden arabaya boğulmuş durumda. Daha fazla gökdelen yapılırsa sokaklar dev park alanlarına dönecek. Hem su sıkıntısı olması durumunda su nasıl sağlanacak? Yaz geldiğinde insanlar klima kullanmaya başlayacaklar ve enerji üretimi talebi karşılayamayacak. Elektrik santralları Ortadoğu’dan gelen petrolle çalışıyor değil mi? Bir petrol krizi yaşandığında ne olacak? Ya sonrası?”</p>

  <p class="normal1">“Bırak da bunları hükümet düşünsün. Onca vergiyi bunlar için ödemiyor muyuz? Biraz da şu Tokyo Üniversitesi mezunları kafalarını çalıştırsın. Tek yaptıkları iş burunları havada etrafta dolaşmak –sanki memleketi onlar idare ediyormuş gibi. Bir şeyleri değiştirmek için o sivri zekâlarını bu işe çalıştırsınlar biraz. Cevaplar bende yok. Ben basit bir müteahhidim. İnşaat talepleri gelir ben de inşa ederim. Piyasa dengesi dediğiniz şey de bu değil mi?”</p>

  <p class="normal1">Hiçbir şey söylemedim. Bunca yolu Japon ekonomisi üzerine tartışmak için gelmemiştim.</p>

  <p class="normal1">“Her neyse” dedi, “böyle kafa yorucu şeyleri bırakalım da yemeğe çıkalım. Açlıktan ölmek üzereyim.”</p>

  <p class="normal1">İhtişamlı Mercedes’ine binerek gözde mekânı Alaska’daki ızgara yılanbalığı restoranına gittik. Arka bölümdeki özel bir odaya alınarak masamıza yerleştik. Gün ortası olduğu için sadece birkaç yudum saki içtim ama kayınpederim bardakları birbiri ardına getirtti.</p>

  <p class="normal1">“Benimle bir konuda konuşmak istediğini söylemiştin” dedim. Eğer haberler kötüyse kendimi ona göre ayarlamalıydım.</p>

  <p class="normal1">“Senden bir iyilik isteyeceğim” dedi. “Öyle çok büyük bir şey değil. Bir iş için ismini kullanmam gerekiyor.”</p>

  <p class="normal1">“İsmimi mi?”</p>

  <p class="normal1">“Yeni bir firma açıyorum ve kurucu olarak başka bir isme ihtiyacım var. Özel bir nitelik taşıman gerekmiyor. Yalnızca ismin. Başına iş açılmayacağına ve harcayacağın zamana değeceğine seni temin ederim.”</p>

  <p class="normal1">“Benim için sorun değil” dedim. “Sana yardımı dokunacaksa ismimi istediğin kadar kullanabilirsin. Peki, bu bahsettiğin şirket neyle ilgili? Kurucu olarak benim adım görünecekse bu konu hakkında bilgi sahibi olmam gerek.”</p>

  <p class="normal1">“Şey, doğrusunu söylemek gerekirse gerçek bir şirket olmayacak” diye yanıtladı. “Sadece ismen var olacak diyebilirim. Gerçek anlamda faal değil.”</p>

  <p class="normal1">“Bir nevi paravan şirket. Sahte yani.”</p>

  <p class="normal1">“Öyle de diyebiliriz.”</p>

  <p class="normal1">“Maksat ne? Vergiden kaçmak falan mı?”</p>

  <p class="normal1">“Hımm... Tam olarak değil” dedi gönülsüzce.</p>

  <p class="normal1">“Rüşvet?” diye atıldım.</p>

  <p class="normal1">“Bir bakıma” dedi. “Böyle bir işe karışmanın dünyadaki en mükemmel şey olmadığını kabul edecek ilk kişi benim aslında. Ama yaptığım iş bunu gerektiriyor.”</p>

  <p class="normal1">“Ya bir pürüz çıkarsa?”</p>

  <p class="normal1">“Şirket kurmanın yasadışı hiçbir yanı yok.”</p>

  <p class="normal1">“Şirketin üstlendiği fonksiyonu kastediyorum.”</p>

  <p class="normal1">Paketinden bir sigara çıkarıp kibritle yaktı, dumanı yukarıya doğru üfledi.</p>

  <p class="normal1">“Pürüz çıkmayacak. Çıksa dahi, yarım akıllı biri bile senin sadece ismen işin içinde olduğunu anlar. Karının babası ismini kullanmak için senden ricada bulundu, sen de izin verdin. Kimse seni sorumlu tutmaz.”</p>

  <p class="normal1">Bir süre hiçbir şey söylemedim. “O kadar rüşvet nereye gidiyor?”</p>

  <p class="normal1">“Bilmesen daha iyi.”</p>

  <p class="normal1">“Şu piyasa güçleri dediğin şeyden bahset” dedim. “Paralar politikacılardan birinin cebine mi gidiyor?”</p>

  <p class="normal1">“Birazı” dedi.</p>

  <p class="normal1">“Bürokratların mı?”</p>

  <p class="normal1">Kayınpederim sigarasını kül tablasına bastırarak söndürdü.</p>

  <p class="normal1">“Bu yolsuzluk değil mi? Beni tutuklayabilirler.”</p>

  <p class="normal1">“Ama bu meslekteki herkes böyle şeyler yapıyor, öyle değil mi?”</p>

  <p class="normal1">“Sanırım” dedi. Yüzü kederle doldu. “Ama işi hapse girmeye vardıracak kadar değil.”</p>

  <p class="normal1">“Peki yakuzalar? Arsa satın alma konusunda oldukça işe yarıyorlar galiba?”</p>

  <p class="normal1">“Onlarla yıldızımız hiç barışmadı. Zaten niyetim piyasayı ele geçirmek değil. Aslında kazançlı bir iş ama ben yapmıyorum. Söylediğim gibi, sadece basit bir müteahhidim.”</p>

  <p class="normal1">Derin bir nefes aldım.</p>

  <p class="normal1">“Bundan hoşlanmayacağını biliyordum” dedi.</p>

  <p class="normal1">“Beni olaya dahil ettiğine göre hoşlanıp hoşlanmamamın önemi yok sanırım. Zaten kabul ettiğimi varsayıyorsun.”</p>

  <p class="normal1">“Galiba haklısın” diyerek zoraki gülümsedi.</p>

  <p class="normal1">Derin bir nefes daha aldım. “Baba, açık konuşmak gerekirse bu tür şeyleri sevmiyorum. Yasadışı olduğu için veya başka sebeplerden değil. Sıradan bir hayatı olan sıradan bir adam olduğum için. Gizli kapaklı işlere karışmamayı yeğlerim.”</p>

  <p class="normal1">“Bunun zaten farkındayım” dedi. “Dolayısıyla sen bana bırak. Başına iş açılmasına müsaade etmem. Edersem, Yukiko ve çocuklar da olaya karışır. Bu tür bir şeye izin vermem. Kızımın ve torunlarımın benim için ne kadar değerli olduklarını biliyorsun.”</p>

  <p class="normal1">Başımı salladım. Bu öneriyi öyle rahat rahat reddedemezdim. Beni geriyordu. Yavaş yavaş o dünyanın içine düşecektim. Bu ilk adımdı; buna evet diyecektim sonra da ardı arkası kesilmeyecekti.</p>

  <p class="normal1">Bir şeyler daha yedik. Ben çay içtim, kayınpederim sakileri daha da hızlı içmeye devam etti.</p>

  <p class="normal1">“Şu an kaç yaşındasın?” diye sordu birden.</p>

  <p class="normal1">“Otuz altı” diye cevapladım.</p>

  <p class="normal1">Gözlerini üzerime doğrulttu.</p>

  <p class="normal1">“Otuz yedi, etrafta en çok gezindiğin yaştır” dedi. “İşler yolunda gidiyor, kendine güvenin yerinde. Dolayısıyla etrafında bir sürü kadın var, değil mi?”</p>

  <p class="normal1">“Benim durumumda, o kadar da çok kadın yok maalesef” diyerek güldüm, yüzündeki ifadeyi gözlemleyerek. Bir an için panikledim, tamam dedim Şimamoto’yu bir şekilde öğrendi ve bu nedenle beni buraya çağırdı. Ama aslında havadan sudan konuşuyordu.</p>

  <p class="normal1">“Senin yaşındayken birçok vukuatım olmuştu. Bu yüzden sana yapmaman için nasihat veremem. Kızımın kocasına bunları söylemem tuhafıma gidiyor aslında, ama bir iki kaçamağın o kadar da kötü olmadığını düşünüyorum. İnsanı yeniliyor. Arada bir çapkınlık yaparsan ev hayatının yoluna girdiğini ve işe daha iyi konsantre olduğunu göreceksin. Yani başka kadınlarla yatacak olursan benim diyeceğim bir şey yok. Ufak çapkınlıklardan zarar gelmez ama partnerini seçerken çok dikkatli olmalısın. Yanlış birini seçersen hayatın bir anda cehenneme döner. Böyle olaylara milyonlarca kez şahit oldum.”</p>

  <p class="normal1">Başımı salladım. Birdenbire Yukiko’nun, abisiyle eşinin arasının pek de iyi olmadığını söylediğini anımsadım. Benden bir yaş küçük olan abisinin bir sevgilisi vardı ve eve pek uğramıyordu. Kayınpederimin büyük oğlu için endişelendiğini ve bu nedenle böyle konulardan konuştuğunu düşündüm.</p>

  <p class="normal1">“Bir de ahlaksız, basit kadınlarla birlikte olma. Sonra bir bakarsın sen de ahlaksız oluvermişsin. Aptal kadınlarla gez, sen de aptal ol. Tabii bu birinci sınıf kadınlarla beraber olman gerektiği anlamına gelmiyor. Öyle olursa seni evde bekleyen karına dönmen zor olur. Ne demek istediğimi anlıyorsun değil mi?”</p>

  <p class="normal1">“Sanırım” diye yanıtladım.</p>

  <p class="normal1">“Önemli birkaç noktayı aklında bulundurursan güvende olursun. Birincisi, kadının kendi mekânında buluşma. Bu bariz hatadır. İkincisi, her ne olursa olsun gece saat ikide evde ol. Gece iki dönüm noktasıdır. Son olarak kirli çamaşırlarını örtmek için arkadaşlarınla ilgili bahaneler uydurma. Ortaya çıkabilir çünkü. Eğer başına gelirse de yapacak çok şey yoktur. O arada arkadaşlarından birini kaybetmeye lüzum yok.”</p>

  <p class="normal1">“Deneyimlerinden konuşuyor gibisin.”</p>

  <p class="normal1">“Doğru tahmin. Erkekler sadece yaşayarak öğrenir” dedi. “Denemeden öğrenenler de vardır tabii; sen onlardan biri değilsin ama. Zor beğenen bir yapın var, bunları deneyimlerinden öğrenmişsin. Barlarını sadece bir iki kez ziyaret ettim fakat bunu görmek zor değil. İyi insanlarla çalışmayı ve onları memnun etmeyi biliyorsun.”</p>

  <p class="normal1">Devam etmesini bekleyerek sessiz kaldım.</p>

  <p class="normal1">“Eş seçiminde de çok titizsin. Yukiko seninle olmaktan çok mutlu. Çocukların gerçekten harikalar. Sana minnettarım.”</p>

  <p class="normal1">Biraz kafayı buldu diye düşündüm. Yine de bir şey söylemedim.</p>

  <p class="normal1">“Muhtemelen senin haberin yok ama Yukiko bir keresinde intihara kalkıştı. Aşırı dozda uyku hapı almıştı. Onu hemen acile götürdük ve kendine gelmesi iki gün aldı. Bunu yapacak biri olmadığını biliyordum. Vücudu buz gibiydi ve güçlükle nefes alıyordu. Ölmek üzere olduğunu düşündüm. Dünya başıma yıkılmıştı sanki.”</p>

  <p class="normal1">Ona doğru baktım. “Ne zaman oldu bu?”</p>

  <p class="normal1">“Yirmi iki yaşındayken. Üniversiteden mezun olduktan hemen sonra. Bir adam yüzündendi. İşe yaramaz herifin tekiyle nişanlıydı. Yukiko çok sakin görünür ama aslında serttir. Ve zeki. Nasıl olup da böyle bir adamla beraber olduğunu anlayamamamın sebebi bu.” Geleneksel tarzda yapılmış sütuna yaslanıp dudaklarının arasına bir sigara koydu ve yaktı. “Yukiko’nun ilk erkeğiydi. İlk seferde herkes hata yapar. Yine de Yukiko için çok büyük bir şoktu. Kendini öldürmeye çalışması bu yüzdendi. Olaydan sonra uzun bir dönem erkeklerle işi olmadı. Her zaman uyumlu bir kızdı ama insanlarla konuşmayı kesti ve kendini eve kapattı. Seninle tanıştıktan sonra neşesi yerine geldi. Tam anlamıyla hayata geri döndü. Onunla bir gezi sırasında tanışmıştınız değil mi?”</p>

  <p class="normal1">“Evet doğru. Yatsugatake’de.”</p>

  <p class="normal1">“Gitmesi için neredeyse kapıdan dışarıya itecektim. Biraz seyahatin iyi geleceğini düşünmüştüm.”</p>

  <p class="normal1">Başımla onayladım. “İntihara kalkıştığını bilmiyordum” dedim.</p>

  <p class="normal1">“Bilmemenin daha iyi olacağını düşündüğüm için bahsetmedim. Ama artık bilmen gerekiyordu. Çok uzun zamandır berabersiniz dolayısıyla her şeyi bilmende fayda var –iyisini de kötüsünü de. Zaten olayın üstünden çok zaman geçti.” Gözlerini kapattı ve içine çektiği dumanı dışarıya üfledi. “Onun babası olarak bunu söylemek komik geliyor ama o iyi bir kadın. Çok çapkınlık yapmışımdır ve kadınları tanırım. Kızım olması önemli değil, kadınlar hakkında tespitlerim doğru çıkar. Küçük kızım daha güzeldir ama Yukiko daha kişiliklidir. İnsanları tanıyorsun.”</p>

  <p class="normal1">Sessiz kaldım.</p>

  <p class="normal1">“Kardeşlerin yok değil mi?”</p>

  <p class="normal1">“Hayır, yok” dedim.</p>

  <p class="normal1">“Sence üç çocuğumu da aynı şekilde mi seviyorum?”</p>

  <p class="normal1">“Bir fikrim yok.”</p>

  <p class="normal1">“Peki ya sen? İki kızını da aynı mı seviyorsun?”</p>

  <p class="normal1">“Elbette.”</p>

  <p class="normal1">“Hâlâ küçük oldukları için” dedi. “Biraz büyüsünler bakalım. Önce birini daha çok seveceksin, sonra öbürünün üstüne düşeceksin. Bir gün ne demek istediğimi anlayacaksın.”</p>

  <p class="normal1">“Gerçekten mi?” dedim.</p>

  <p class="normal1">“Bunu onlara asla söylemem ama üç çocuğum arasından en çok Yukiko’yu severim. Bunu söylediğimde diğer ikisi için kötü hissediyorum ama böyle. Yukiko’yla çok iyi anlaşıyoruz ve ona güvenebiliyorum.”</p>

  <p class="normal1">Başımı salladım.</p>

  <p class="normal1">“İnsanları iyi tanıyorsun ve bu övünmen gereken bir meziyet. Ben ise umutsuz vakayım, ama en azından o kadar da umutsuz olmayan çocuklar yetiştirdim.”</p>

  <p class="normal1">Şu an itibariyle ciddi ciddi sarhoş olan kayınpederime Mercedes’ine kadar eşlik ettim. Kendini arka koltuğa bıraktı, bacaklarını iki yana salarak gözlerini kapattı. Bir taksi çevirip eve gittim. Eve varır varmaz Yukiko öğle yemeğinin sebebini sordu.</p>

  <p class="normal1">“Önemli bir şey değil” dedim. “Sadece baban beraber içecek birini arıyordu. Sonunda körkütük sarhoş oldu. O halde işe gidip gidemeyeceğinden şüpheliyim.”</p>

  <p class="normal1">“O hep öyledir” diye gülümsedi. “Öğlen bir şeyler içer sonra ofisteki kanepede bir saat kestirir. Bugüne kadar iş batmadı, onun için endişelenme.”</p>

  <p class="normal1">“Eskiden içtiği gibi içemiyor sanki.”</p>

  <p class="normal1">“Evet doğru. Annem ölmeden önce içkiyi sünger gibi emerdi yine de belli etmezdi. Dayanıklıydı. Fakat bunun önüne geçemeyiz. Hepimiz yaşlanıyoruz.”</p>

  <p class="normal1">Kahve yaptı, yemek masasına oturup içtik. Paravan şirket ve babasının ricasına dair hiçbir şey söylememeye karar verdim. Babasının canımı sıktığını düşünecek ve bu işten hoşlanmayacaktı. <span class="ideitalik">Babamdan borç para aldığın doğru ama bu işlerle hiç ilgisi yok,</span> diyecekti hiç şüphesiz. <span class="ideitalik">Üstelik parayı geri ödüyorsun, hem de faiziyle, değil mi?</span> Ama durum göründüğü kadar basit değildi.</p>

  <p class="normal1">Küçük kızım yatar yatmaz uykuya dalmıştı. Kahvemi bitirdikten sonra Yukiko’yu yatağa doğru götürdüm. Çırılçıplak soyunduk ve güneş ışığının altında birbirimize sımsıkı sarıldık. Sevişerek onu hazırladıktan sonra içine girdim. Ama her girişimde gözlerimin önüne Şimamoto geliyordu. Gözlerimi kapatarak Şimamoto’ya sarıldığımı düşündüm. Fışkırtarak boşaldım.</p>

  <p class="normal1">Duş aldım ve biraz kestirmek üzere yatağa döndüm. Yukiko çoktan üstünü giyinmişti. Yine de ben yatağa yatınca o da yorganın altına girip dudaklarını sırtıma değdirdi. Gözlerimi kapatıp sessizce durdum. Başka bir kadını hayal ederken onunla seks yapmıştım ve içimi derin bir suçluluk duygusu kaplamıştı.</p>

  <p class="normal1">“Biliyorsun değil mi, seni gerçekten seviyorum” dedi Yukiko.</p>

  <p class="normal1">“Yedi yıldır evliyiz ve iki çocuğumuz var” dedim. “Tam da benden sıkılacağın dönemler, öyle değil mi?”</p>

  <p class="normal1">“Belki de. Ama hâlâ seni seviyorum.”</p>

  <p class="normal1">Ona sıkıca sarıldım ve soymaya başladım. Süveterini, eteğini ve iç çamaşırlarını çıkarttım.</p>

  <p class="normal1">“Vay canına! Yapacağını düşündüğüm şeyi yapmayı düşünmüyorsun umarım?” diye sordu şaşırarak.</p>

  <p class="normal1">“Tabii ki” dedim.</p>

  <p class="normal1">“Günlüğüme özel not düşeceğim bir gün” dedi.</p>

  <p class="normal1">Bu sefer Şimamoto’yu düşünmemek için kendimi zorladım. Yukiko’nun bedenine sarılıp ona konsantre olarak yüzüne baktım. Dudaklarını, boynunu, memelerini öptüm. Ve geldim. Sonra da uzun bir süre ona sarılıp kaldım.</p>

  <p class="normal1">Gözlerini üzerime doğrultup, “İyi misin?” diye sordu. “Bugün babamla aranda bir şeyler mi oldu?”</p>

  <p class="normal1">“Bir şey olmadı” diye yanıtladım. “Hiçbir şey. Sadece bir süre sana böyle sarılmak istedim.”</p>

  <p class="normal1">“Elbette” dedi. Hâlâ içindeyken bana sıkıca sarıldı. Gözlerimi yumdum ve bedenini bedenime yapıştırdım, sanki onu kendime çekmesem boşlukta kaybolacakmışım gibi.</p>

  <p class="normal1">Ona sarılırken, babasının bahsettiği intihar olayı aklıma geldi. <span class="ideitalik">Bunu yapacak biri olmadığını biliyordum. Öleceğini sandım.</span> Hayatın akışında ufacık bir kayma olsaydı şu anda bedeni kollarımın arasında olmayacaktı. Nazikçe omzuna, saçlarına ve memelerine dokundum. Sahiciydi –sıcak ve yumuşak. Avucumun altında yaşadığını hissediyordum. Daha ne kadar yaşayacağını kimse bilemez. Var olan her şey bir anda yok olabilir. Yukiko. Bu oda. Bu duvarlar, bu tavan, bu pencere. Haberimiz bile olmadan hepsi yok olabilir. Birden aklıma İzumi geldi. O adam Yukiko’yu derinden yaralamıştı, aynısını İzumi’ye ben yapmıştım. Neyse ki Yukiko benimle karşılaşmıştı fakat İzumi yapayalnızdı.</p>

  <p class="normal1">Yukiko’nun yumuşacık boynunu öptüm.</p>

  <p class="normal1">“Biraz uyuyacağım” dedim. “Sonra da gider anaokulundan kızımızı alırım.”</p>

  <p class="normal1">“İyi uykular” dedi.</p>

  <p class="normal1">&nbsp;</p>

  <p class="normal1">Çok az uyudum. Gözlerimi açtığımda saat üçü biraz geçiyordu. Yatak odasının penceresinden Aoyama Mezarlığı’na bakıyordum. Camın dibindeki bir sandalyeye oturup uzun süre dışarısını seyrettim. Şimamoto’nun hayatıma tekrar girmesinden sonra her şey daha başka görünüyordu. Yukiko’nun mutfakta akşam yemeğini hazırlarken çıkardığı sesleri duyuyordum. Sesler boşlukta yankılanıyordu sanki, çok uzak bir dünyadan bir borudan geçerek geliyormuş gibi.</p>

  <p class="normal1">Garajdan BMW’mi alarak okuldan kızımı almak üzere yola çıktım. O gün özel bir programları vardı, dolayısıyla kızım kapıda göründüğünde saat neredeyse dört olmuştu. Bu sokakta her zaman gıcır gıcır, pahalı arabalar dizilirdi: Saab, Jaguar, nadiren Alfa Romeo. Genç anneler pahalı görünen mantolarıyla arabalarından çıkar, çocuklarını alıp arabaya bindirerek uzaklaşırlardı. Babası tarafından alınan tek çocuk benim kızımdı. Onu gördüğümde seslenerek el salladım. O minik elini sallayarak bana doğru koştu. Sonra bir Mercedes 260E’nin içinde oturan küçük bir kıza doğru uzanarak bir şeyler söyledi. Kız, yünlü bir şapka takmış, pencereden dışarıya doğru sarkıyordu. Annesi kırmızı kaşmir bir manto giymiş ve büyük camlı bir güneş gözlüğü takmıştı. Arabanın yanına giderek kızımın elini tuttuğumda kadın bana bakarak tebessüm etti. Ben de gülümseyerek karşılık verdim. Kırmızı manto ve büyük güneş gözlükleri bana Şimamoto’yu hatırlatmıştı. Şibuya’dan Aoyama’ya kadar takip ettiğim Şimamoto’yu.</p>

  <p class="normal1">“Merhaba” dedim.</p>

  <p class="normal1">O da “Merhaba” dedi.</p>

  <p class="normal1">Kadın göz kamaştırıcıydı. Yirmi beş yaşından büyük olamazdı. Arabadan Talking Heads’in “Burning Down the House” şarkısı duyuluyordu. Arka koltukta Kinokuniya’dan alınan iki büyük alışveriş poşeti vardı. Çok güzel gülümsüyordu. Kızım küçük arkadaşına fısıltıyla bir şeyler söyledikten sonra vedalaştılar. <span class="ideitalik">Hoşça kal</span>, dedi küçük kız. Sonra da düğmeye basarak camı kapattı. Kızımın elinden tutup BMW’mi park ettiğim yere doğru yürüdük.</p>

  <p class="normal1">“Günün nasıl geçti bakalım? Güzel bir şeyler oldu mu?” diye sordum.</p>

  <p class="normal1">Belirgin bir şekilde başını iki yana salladı. “İyi bir şey olmadı. Çok kötüydü” dedi.</p>

  <p class="normal1">“İkimiz için de kötü bir durum desene” dedim. Ona doğru eğilip alnından öptüğümde züppe Fransız restoran sahiplerine Amerikan Ekspres kartını uzattığınızda yüzlerinde beliren memnuniyetsiz ifadeyle karşılık verdi. “Yarının daha iyi geçeceğine eminim” dedim.</p>

  <p class="normal1">Söylediğim şeye ben de inanmak istiyordum. Yarın sabah gözlerimi açtığımda bütün sorunların hallolduğu yeni bir dünya istiyordum. Ama bu senaryoyu kendime yutturamadım. Bir karım ve iki kızım vardı ve başkasına âşıktım.</p>

  <p class="normal1">“Baba?” dedi kızım. “Ben ata binmek istiyorum. Bana bir gün at alacak mısın?”</p>

  <p class="normal1">“Tamam. Bir gün alırım” dedim.</p>

  <p class="normal1">“O gün ne zaman?”</p>

  <p class="normal1">“Baban yeterince para biriktirdiğinde. İşte o zaman sana bir at alacak.”</p>

  <p class="normal1">“Senin domuz kumbaran mı var baba?”</p>

  <p class="normal1">“Evet, kocaman bir tane. Bu araba kadar büyük. O kadar para biriktiremezsem sana at alamam.”</p>

  <p class="normal1">“Peki dedeye söylersek, sence o bana at alır mı? Dedem zengin.”</p>

  <p class="normal1">“Bu doğru” dedim. “Dedenin şu gördüğün bina kadar büyük bir kumbarası var. İçinde bir sürü para var. Ama o kadar büyük ki içinden paraları çıkarması çok zor.”</p>

  <p class="normal1">Kızım konu üzerine bir süre düşündü.</p>

  <p class="normal1">“Ama dedeme bir ara sorabilirim, di mi, bana bir at almasını?”</p>

  <p class="normal1">“Tabii ki sorabilirsin. Kim bilir belki de bir tane alır.”</p>

  <p class="normal1">Eve gidene kadar atlardan konuştuk. Ne renk at istediğini. Ona ne isim vereceğini. Onunla nerelere gitmek istediğini. Atın nerede uyuyacağını. Onu asansöre bırakıp işe doğru yola çıktım. Yarın neler getirecekti? Merak ediyordum. İki elim direksiyonda, güzlerimi kapadım. İçinde olduğum şey kendi bedenim değil de bir süreliğine ödünç aldığım, yapayalnız, geçici bir kılıftı sanki. Yarın başıma ne geleceğini bilmiyordum. Kızıma bir at almak –bu fikir beklenmedik bir aciliyet kazanmıştı. Her şey kaybolmadan ona bir at almalıydım. Dünya paramparça olmadan önce.</p>
</body>
</html>
