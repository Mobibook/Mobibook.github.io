<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_7"><br class="calibre2" />
  7</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Otuz yaşında evlendim. Eşimle, tek başına çıktığım bir yaz tatilinde tanıştım. Benden beş yaş küçüktü. Aniden yağmur bastırdığında tatil yerinde yol boyunca yürüyordum. Sağanaktan kaçmak için kendimi bulabildiğim en yakın yere attım, eşim kız arkadaşıyla zaten oradaydı. Üçümüz de sırılsıklam halde yağmurun dinmesini beklerken konuşmaya başlamıştık. Yani eğer yağmur yağmamış olsaydı, eğer yanıma şemsiyemi alsaydım (ki bu çok muhtemeldi, çünkü otelden çıkmadan önce alıp almamak konusunda bocalamıştım), onunla asla karşılaşamazdım. Ve onunla karşılaşmasaydım eğer, şimdi hâlâ yayınevinde kölelik ediyor, geceleri gözlerimi duvara dikiyor, tek başına içip kendi kendime konuşuyor olurdum. Bu durum, ihtimallerimizin ne kadar sınırlı olduğunun farkına varmamı sağlıyor.</p>

  <p class="normal1">Yukiko’yla en başından beri birbirimizden hoşlanmıştık. Yanındaki arkadaşı daha sevimliydi ama gözlerim sadece Yukiko’yu görüyordu. Akıldışı derecede devasa bir çekim gücü bizi bir araya getirmişti; bu tür bir manyetizmanın nasıl hissettirdiğini bile neredeyse unutmuştum. O da Tokyo’da yaşıyordu, böylece tatilden döndüğümüzde görüşmeye başlamıştık. Onu gördükçe daha çok seviyordum. O daha çok sade olanlardandı, en azından gittiği her yerde erkekleri etkileyen türden değildi. Ama yüzünde, sadece bana hitap eden bir anlam vardı. Her buluşmamızda ona uzun uzun bakıyordum. Ve gördüğüm şeyleri seviyordum.</p>

  <p class="normal1">“Neden bana öyle bakıyorsun?” diye sorardı.</p>

  <p class="normal1">“Çünkü çok tatlısın” diye cevaplardım.</p>

  <p class="normal1">“Bunu söyleyen ilk kişisin.”</p>

  <p class="normal1">“Bunu bilen tek kişiyim” derdim ona. “Ve inan bana, biliyorum.”</p>

  <p class="normal1">Başlarda pek ikna olmadı, ama inanması çok zaman almadı.</p>

  <p class="normal1">Sakin bir yerlere gider sohbet ederdik. Ona her şeyimi anlatabilirdim, baştan sona, yalan dolansız. Geçen on yılda kaybettiklerimin ağırlığını hissedebiliyordum, köprünün altından geçen sular beni boğacak gibi oluyordu. Çok geç olmadan birkaçını geri almalıydım. Yukiko’ya sarıldığımda o nostaljik, uzun zamandır kaybolan heyecan içimi tekrar kaplıyordu. Yanımdan ayrıldığında bir kez daha kayboluyordum. Yalnızlık acı veriyor, sessizlik öfkelendiriyordu. Otuzuncu yaş günümden bir hafta önce, beraberliğimizin üçüncü ayında ona evlenme teklif ettim.</p>

  <p class="normal1">Babası, orta büyüklükte bir inşaat firmasının başındaydı ve gerçekten değerli bir şahıstı. Okulla pek ilgisi olmamıştı, ama başarıyı yakalamıştı –bana göre biraz fazla atılgandı. Yine de onun benzersiz hayat görüşünden etkilenmiştim. Daha önce onun gibi birini hiç tanımamıştım. Tokyo’da özel şoförlü bir Mercedes’le dolaşırdı ama asla kibirli değildi. Ona gidip kızıyla evlenmek istediğimi söylediğimde sadece, “Artık çocuk değilsiniz, dolayısıyla birbirinizi seviyorsanız, gerisi size kalmış” dedi. Pek de hayallerdeki damat adayı değildim, önemsiz bir şirketin önemsiz bir çalışanıydım ama bu durum babasını hiç etkilemedi.</p>

  <p class="normal1">Yukiko’nun bir ağabeyi ve bir kız kardeşi vardı. Ağabeyi inşaat firmasında başkan yardımcısıydı ve yakında işi devralacaktı. Kötü biri değildi ama babasının gölgesinde kalmıştı. Liseye devam eden kız kardeşi aralarında en cana yakın olanıydı; kendi başının çaresine bakmaya alışmıştı. Şöyle bir düşündüğümde, aslında ağabeyinden daha iyi bir başkan olabilirdi.</p>

  <p class="normal1">Evlendikten altı ay kadar sonra Yukiko’nun babası beni yanına çağırdı. Eşimden, yayınevinde çalışmaktan mutlu olmadığımı duymuş ve işten ayrılıp ayrılmayacağımı öğrenmek istemişti.</p>

  <p class="normal1">“İstifa etmekle ilgili hiçbir sorunum yok” dedim. “Sorun daha sonra ne yapacağım.”</p>

  <p class="normal1">“Benimle çalışmaya ne dersin?” diye sordu. “Sana sahada görev veririm, ama şimdilik çok para bekleme.”</p>

  <p class="normal1">“Aslında, kitap editörlüğü için biçilmiş kaftan olmadığımı biliyorum ama bir inşaat firmasında çalışmak da benim işim değil” dedim dürüstçe. “Teklifiniz için teşekkürler fakat işi sevmezsem hakkını veremem ve bana sadece yük olur.”</p>

  <p class="normal1">“Belki de haklısın. Kimseyi yapmak istemediği bir şeye zorlamamak gerek” diye yanıtladı. Cevabımı önceden sezinlemiş gibiydi. Bir iki kadeh içki içtik. Oğlunun içkiyle pek arası yoktu bu yüzden bazen bir araya gelir beraber içerdik. “Bu arada, firmamın Aoyama’da bir binası var. Hâlâ yapım aşamasında, önümüzdeki ay bitecek. Bölge iyi, güzel bir yer olacak. Şu anda biraz kenarda kalıyor ama gelişmeye açık. Belki orada bir yer açabileceğini düşündüm. Yer şirket mülkü, dolayısıyla şimdiki ederi üzerinden depozito belirlenecek, ama aklına yatarsa istediğin kadar borç verebilirim.”</p>

  <p class="normal1">Bir süre teklifi düşündüm. İhtimaller ilgimi çekmişti.</p>

  <p class="normal1">&nbsp;</p>

  <p class="normal1">Aoyama’da yepyeni bir binanın bodrum katında bir caz bar açmam bu şekilde olmuştu. Üniversitedeyken bir barda çalıştığım için bu tür içkili yerlerin girdisini çıktısını az çok biliyordum –mönüde bulunacak yiyecek ve içecekler, müzik ve atmosfer, amaçlanan müşteri kitlesi gibi. İç mekânın dekorasyonunu kayınpederimin firması üstlendi. Birinci sınıf bir iç mimari firması getirdi ve işi onlara verdi. Fiyatları şaşılacak derecede makuldü ve iş bittiğinde gerçekten görülmeye değerdi.</p>

  <p class="normal1">Bar, en çılgın hayallerimden bile daha başarılı olmuştu, iki yıl sonra yine Aoyama’da ikincisini açtım. Burası live caz üçlüsü çalan daha büyük bir yerdi. Çok zaman ve emek vermiştim, harcadığım paranın tutarını saymaya bile gerek yok. Ama sonunda popüler, benzersiz bir kulüp olmuştu. Bana sunulan fırsatı değerlendirerek mantıklı bir iş yapmış ve sonunda bir an olsun rahatlayabilmiştim. Bu dönemde ilk çocuğumuzun, kızımızın doğması bir tesadüf değildi. İlk zamanlar barın arkasına geçerek kokteyllerin hazırlanmasına yardım ediyordum ama ikinci yeri açınca büro kısmıyla daha çok ilgilenmek durumunda kaldım. Her şeyin sorunsuz yürüdüğünden emin olmak zorundaydım –fiyat görüşmeleri, kiralama, muhasebe işlemleri. İki kuruşluk mönü maliyetini dahi hesaplıyordum. Şaşırtıcı şekilde, bu tür işlerde hiç de fena değildim. Sıfırdan başlayarak tırnaklarımla çabalamayı, bir şeyler yaratmayı ve o şeyin mükemmelleşme sürecini izlemeyi seviyordum. Orası benim barımdı, benim küçük dünyam. Bu tür bir mutluluğu ders kitaplarını düzelterek yakalayabilir misiniz? Mümkün değil.</p>

  <p class="normal1">Gün boyunca günlük işleri hallediyor geceleri ise iki barımı da dolaşıyor, kokteyllerin kıvamında olup olmadığını, müşterilerin tepkilerini ve çalışanlarımın ne durumda olduğunu kontrol ediyordum. Bir de müzik dinliyordum. Her ay kayınpederime olan borcumun bir kısmını ödüyordum; yine de gayet iyi para kalıyordu. Yukiko ve ben Aoyama’da dört odalı bir apartman dairesi ve bir BMW 3.20 almıştık ve ikinci çocuğumuz doğmuştu. Yine bir kız. Daha ne olduğunu anlayamadan iki kız babası olmuştum.</p>

  <p class="normal1">Otuz altı yaşına geldiğimde, Hakone’de küçük bir ev, Yukiko’nun alışveriş yapması ve çocukları gezdirmesi için Cherokee marka cip aldım. Barlarımdan kazandığım parayla üçüncü bir yer açabilirdim ama büyümeyi düşünmüyordum. İki barın detaylarını takip etmek yetiyordu; bir üçüncüsü beni bitkin düşürürdü. İşime her zamanki gibi yeterli zaman ayırıyordum. Bu konuyu eşimin babasına açtım, o da fazla parayı hisse senedine ve gayrimenkule yatırmamı önerdi. “Çaba veya zaman gerektirmez” dedi. Borsa veya arazi hakkında hiçbir şey bilmiyordum. Bunun üzerine babası, “Detayları bana bırak. Dediğim gibi yaparsan, doğru yapmış olursun. Bu işler biraz ustalık gerektirir” dedi. Böylece bana söylediği yerlere yatırım yaptım. Söylediği gibi, kısa sürede sağlam para yapmıştım.</p>

  <p class="normal1">“Şimdi anladın, değil mi?” dedi. “Yatırım özel bir ustalık gerektirir. Bir şirkette yüz yıl çalışabilir ve asla bu kadar para kazanamayabilirsin. Başarılı olmak için şansa ve zekâya ihtiyaç vardır. Bunlar temel kurallar. Ama yetmez. Sermaye lazım. Yeterli sermaye yoksa elin kolun bağlanır. Ama her şeyin ötesinde, <span class="ideitalik">ustalık</span> gerek. Ustalık yoksa diğer bütün şeylerle hiçbir yere varamazsın.”</p>

  <p class="normal1">“Sanırım haklısın” dedim. Ne demek istediğini biliyordum. “Ustalık”tan kastı kendi yarattığı sistemdi. Çok büyük bağlantıların kurulmasıyla akıl almaz paraların kazanıldığı devasa, komplike bir sistemdi bu. Can alıcı bilgilere ulaşılıyor ve ona göre yatırım yapılıyordu. Kanun ve vergi ağının arasından sessizce süzülüyor, süreç içinde şekil değiştiriliyor ve sonunda kazanılan para akıl almaz oluyordu.</p>

  <p class="normal1">Eğer kayınpederimle tanışmasaydım hâlâ ders kitaplarındaki yanlışları düzeltiyordum. Hâlâ Nişiogikubo’daki o iğrenç küçük dairede oturuyor, tam ortasında kliması olan eski bir Toyota Corona kullanıyordum. Ama şimdi, kısa bir sürede kendimi bölgenin en parlak yerlerindeki iki barın sahibi, otuz işçinin patronu olarak bulmuş, hayatımda hiç kazanmadığım kadar çok para kazanmıştım –hayal bile edemediğim kadar belki. İşler o kadar iyi yürüyordu ki muhasebecim bile etkilenmişti. Barların ismi duyulmuştu. Bunu yapabilecek tek kişi olduğumu söylemiyorum. Kayınpederimin sermayesini ve “ustalığını” çıkarırsanız eğer, buralara asla gelemezdim.</p>

  <p class="normal1">Yine de bu düzenin içinde tam olarak rahat değildim. Sahtekârca kısa yoldan para kazandığımı, bulunduğum konuma haksız yollarla geldiğimi hissediyordum. Ne de olsa radikal öğrenci hareketini başlatan altmışların sonu, yetmişlerin başındaki kuşağın bir parçasıydım. Savaş sonrası bütün idealleri yıkan kapitalist mantığa o ünlü ilk “Hayır!”ı diyen bizdik. Ülkemiz kritik bir dönüm noktasındayken ortaya çıkan bir heyecan dalgası gibiydi. Bense burada kapitalist mantığa yenik düşmüş, gösterişli Aoyama kavşaklarından birinde ışıkların yeşile dönmesini beklerken BMW’min koltuğuna tembelce kurulmuş Schubert’in <span class="ideitalik">Winterreise</span>’ının tadını çıkarıyordum. Kendiminkini değil, başkasının hayatını yaşıyordum. Kendim diye adlandırdığım bu kişinin ne kadarı gerçek bendi, ne kadarı değildi? Direksiyonu çeviren bu ellerin yüzde kaçına benim diyebilirim? Dışarıdaki manzaranın ne kadarı gerçekti? Ne kadar çok düşündüysem o kadar az anlamış gibiydim.</p>

  <p class="normal1">Mutsuz olduğum söylenemezdi. Hiçbir şikâyetim yoktu. Yukiko ince, düşünceli bir kadındı ve onu seviyordum. Doğumdan sonra biraz kilo aldığında çok ciddi bir diyete girdi ve egzersiz yapmaya başladı. Biraz fazla kiloyu sorun etmezdim –onun yine de güzel olduğunu düşünüyordum. Onunla olmayı ve onunla yatmayı seviyordum. Ondaki bir şey beni yatıştırıyordu. Her ne olursa olsun, yirmili yaşlardaki hayatıma geri dönersem bana lanet olsun –yalnız ve kopuk yıllar. Burası ait olduğum yerdi. Burada seviliyor ve korunuyordum. Aynı zamanda diğerlerini –eşim ve çocuklarımı– seviyor ve koruyordum. Bu pozisyonda olmak beklenmedik bir keşifti, tamamen yepyeni bir deneyim.</p>

  <p class="normal1">Her sabah büyük kızımı, arabamda çalan çocuk şarkılarını beraber söyleyerek özel anaokuluna bırakıyordum. Sonra da, civarda kiraladığım küçük ofise gitmeden küçük kızımla oynuyordum. Yazları, hafta sonlarını Hakone’deki yazlığımızda geçiriyor, havai fişekleri izliyor, gölde bota biniyor ve tepelerde geziniyorduk.</p>

  <p class="normal1">Eşim hamileyken ufak tefek kaçamaklar yaptım, ama hiç biri ciddi değildi. Hiçbir kadınla bir veya iki kereden fazla yatmadım. Tamam, en fazla üç kez. Asla kendimi büyük A harfiyle aldatıyormuş gibi hissetmedim. Yatacak birilerini istedim sadece, partnerlerim gibi. Karmaşaya yol açmadan yatak partnerlerimi özenle seçtim. Onlarla yatarak belki de bir şeyleri test ediyordum. Onların bende ve benim onlarda ne bulabileceğini görmeye çalışıyordum.</p>

  <p class="normal1">&nbsp;</p>

  <p class="normal1">İlk çocuğum doğduktan kısa süre sonra annemlere gelen bir kart bana yollanmıştı. Bir cenaze kartıydı, arkasında bir kadın ismi vardı. Otuz altı yaşındayken ölmüştü. Ama ismi çıkaramadım. Kart Nagoya’dan postalanmıştı. Orada tek insan tanımıyordum. Bir süre sonra kadının kim olduğunu buldum: İzumi’nin Kyoto’da yaşayan kuzeni. Adını tamamen unutmuştum. Ailesinin evi Nagoya’daydı.</p>

  <p class="normal1">Kartı İzumi’nin yolladığını anlamam çok uzun sürmedi. Başka kimse yollamazdı. İlk bakışta yine de sebebi muammaydı. Birkaç kere okuduktan sonra karta yansıyan o affetmeyen soğukluğu hissedebiliyordum. İzumi yaptığım şeyi asla unutmamıştı, asla affetmemişti de. Mutsuz bir hayatı olmalıydı –tatmin olmuş bir kadın asla bu kartı yollamazdı. Yollayacaksa bir iki kelime açıklama yazardı.</p>

  <p class="normal1">Kuzeni ve onunla ilgili her şey hızla gözlerimin önüne geldi. Odası, vücudu, paylaştığımız ateşli seks. Fakat rüzgârda dağılan duman gibi, bir zamanlar onunla yaşadığım anların berraklığı etkisini yitirmişti. Onun neden öldüğünü düşünemiyordum bile. Otuz altı çok garip bir yaş. Soyadı hâlâ aynıydı ki bu hiç evlenmediğini gösteriyordu –veya evlendiyse de boşandığını.</p>

  <p class="normal1">Eski bir lise arkadaşımdan İzumi’nin nerede olduğuna dair daha çok şey öğrendim. Bu arkadaşım, <span class="ideitalik">Brutus</span> adlı magazin dergisinde “Tokyo Bar Rehberi” makalesini okumuş, resmimi görmüş ve Aoyama’da iki bar işlettiğimi öğrenmişti. Bir akşam barda oturduğum sırada yanıma geldi ve <span class="ideitalik">selam, nasıl gidiyor,</span> dedi. Buraya sadece beni görmeye geldiğine dair bir belirti yoktu. Yalnızca birkaç arkadaşıyla içmek için yolu buraya düşmüş ve bir merhaba demişti.</p>

  <p class="normal1">“Bu bara daha önce birçok kez geldim” dedi. “Ofisime çok yakın. Ama sahibinin sen olduğundan haberim yoktu. Dünya ne küçük.”</p>

  <p class="normal1">Lisedeyken pek sosyal değildim buna karşılık onun notları iyiydi, spor da yapıyordu, öğrenci konseyinde bulabileceğiniz tarz biriydi. İçten bir çocuktu, yüzsüz değildi. Doğru düzgün bir insan. Okulun futbol takımında oynuyordu, iriyarıydı ama şimdi kilo almıştı: çift gerdanı vardı, üç parçalı takımı dikiş yerlerinden zorlanıyordu. <span class="ideitalik">Sürekli müşterileri eğlendirmekten,</span> diye açıkladı. <span class="ideitalik">Büyük şirketler batakhane gibi</span>, dedi. <span class="ideitalik">Fazla mesai yapıyorsun, müşterileri eğlendiriyorsun, yer değiştiriyorsun; kötü bir iş yaparsan kıçına tekmeyi basıyorlar, kotanı aşınca maaşına zam yapıyorlar. Düzgün insanların yapacağı işlerden değil.</span> Ofisi hemen yolun aşağısında, Birinci Aoyama bölgesindeydi.</p>

  <p class="normal1">Birbirini on sekiz yıldır görmeyen lise arkadaşlarının konuşacağı şeylerden bahsettik –iş güç, evlilik, kaç çocuğumuzun olduğu, okuldan karşılaştıklarımız. Bu sırada İzumi’den bahsetmişti.</p>

  <p class="normal1">“Çıktığın bir kız vardı. Sürekli beraberdiniz. Bir şey Ohara.”</p>

  <p class="normal1">“İzumi Ohara” dedim.</p>

  <p class="normal1">“Doğru doğru” dedi. “İzumi Ohara. Onunla karşılaşalı çok olmadı.”</p>

  <p class="normal1">“Tokyo’da mı?” dedim biraz şaşırarak.</p>

  <p class="normal1">“Hayır, Tokyo’da değil. Toyohaşi’de.”</p>

  <p class="normal1">“Toyohaşi mi?” dedim, daha da şaşırarak. “Aichi Bölgesi’ndeki Toyohaşi’yi mi diyorsun?”</p>

  <p class="normal1">“Evet orası.”</p>

  <p class="normal1">“Anlayamıyorum. İzumi’yle Toyohaşi’de nasıl karşılaştın? O cehennemde ne işi olabilir?”</p>

  <p class="normal1">Ses tonumdan, kabullenemeyen ve merhametsiz bir şeyler sezinlemiş olmalıydı. “Nedenini bilmiyorum” diyebildi. “Onu orada gördüm sadece. Ama söyleyecek pek bir şey yok. O olduğundan tam olarak emin değilim.”</p>

  <p class="normal1">Kendine bir yabani hindi söyledi. Ben votka içiyordum.</p>

  <p class="normal1">“Söyleyecek şeylerin ne kadar az olduğu umurumda değil. Duymak istiyorum.”</p>

  <p class="normal1">“Şey...” diye tereddütle başladı. “Demek istediğim bazen bu olayın hiç gerçekleşmemiş olmasını diliyorum. Acayip bir duygu, rüyadaymışım gibi ama gerçek, anlıyor musun? Anlatması çok zor.”</p>

  <p class="normal1">“Ama olanlar gerçekti, değil mi?”</p>

  <p class="normal1">“Evet” dedi.</p>

  <p class="normal1">“Anlat o zaman.”</p>

  <p class="normal1">Anlatacağını belli ederek başını salladı ve yabani hindisinden bir yudum aldı.</p>

  <p class="normal1">“Kız kardeşim orada yaşadığı için Toyohaşi’ye gitmiştim. Nagoya’da iş seyahatindeydim, günlerden cuma olduğu için geceyi kız kardeşimde geçirmeye karar verdim. İzumi’yle de işte orada karşılaştım. Kız kardeşimin apartmanındaki asansördeydi. Aklımdan şöyle geçirmiştim: <span class="ideitalik">Aaa, bu kadın tıpatıp Ohara’ya benziyor.</span> Ama sonra düşündüm de: <span class="ideitalik">Yok canım, değildir. Toyohaşi gibi bir yerde, kız kardeşimin asansöründe ona rastlamama imkân yok.</span> Yüzü eskisi gibi değildi. Anlayamamıştım zaten, ama sonra o olduğunu fark ettim. Muhtemelen içgüdü.”</p>

  <p class="normal1">“Sonuçta İzumi’ydi değil mi?”</p>

  <p class="normal1">Başıyla onayladı. “Kız kardeşimle aynı katta oturuyormuş. Asansörden beraber indik ve koridordan aynı yöne doğru yürüdük. Kardeşimden iki kapı önceki daireye girdi. Meraktan kapının üstündeki etiketi kontrol ettim. Ohara yazıyordu.”</p>

  <p class="normal1">“Seni fark etti mi?”</p>

  <p class="normal1">Başını hayır anlamında salladı. “Aynı sınıfta olmamıza rağmen adam gibi birbirimizle konuşmadık. Üstelik o zamandan beri kırk kilo aldım. Beni asla tanıyamazdı.”</p>

  <p class="normal1">“Ama gerçekten İzumi miydi, bilemeyiz. Ohara çok yaygın bir soyadı. Hem ona benzeyen birçok kişi de olabilir.”</p>

  <p class="normal1">“Aynı şeyi ben de düşündüm dolayısıyla da kız kardeşime sordum. Ohara’nın nasıl biri olduğunu. Kardeşim bana kiracıların listesini gösterdi. Bilirsin işte binanın yeniden boyanması ve bunun gibi işler için yapılan harcamaların bölüştürüldüğü bir liste. Bütün kiracıların ismi vardı. O da listedeydi –İzumi Ohara. Katakana harfleriyle, Çince karakterlerle değil. Bu özelliklerde o kadar da çok insan yoktur herhalde?”</p>

  <p class="normal1">“Demek ki hâlâ bekâr.”</p>

  <p class="normal1">“Kız kardeşim bu konuda hiçbir şey bilmiyor” dedi. “Öğrendiğime göre İzumi Ohara sitenin esrarengiz kadınıymış. Daha kimse onunla konuşmamış. Koridordan geçerken selam verirsen seni görmezden geliyormuş. Kapıyı çaldığında bakmıyormuş. Binanın en popüleri oylamasında kazanacak biri değil yani.”</p>

  <p class="normal1">“İzumi olamaz” dedim başımı sallayıp gülerek. “İzumi böyle biri değildir. Her zaman cana yakındır, daima gülümser.”</p>

  <p class="normal1">“Peki. Belki de sen haklısın. Belki de başka biriydi” dedi. “Aynı isimde başka birisi. Hadi geçelim bu konuyu.”</p>

  <p class="normal1">“Peki bu İzumi Ohara orada yalnız mı kalıyormuş?”</p>

  <p class="normal1">“Galiba. Kimse evine bir erkeğin girdiğini görmemiş. Nasıl geçindiğine dair tek ipucu yok. Tam bir muamma.”</p>

  <p class="normal1">“Eee, peki <span class="ideitalik">sen</span> ne düşünüyorsun?”</p>

  <p class="normal1">“Ne hakkında?”</p>

  <p class="normal1">“<span class="ideitalik">Onun</span> hakkında. Aynı isimle bir başkası olup olmadığını bilmediğimiz İzumi Ohara hakkında. Asansörde yüzünü gördün. Ne düşünüyorsun? İyi görünüyor muydu?”</p>

  <p class="normal1">Biraz düşündü. “İyiydi herhalde” diye cevapladı.</p>

  <p class="normal1">“İyiydi derken neyi kastediyorsun?”</p>

  <p class="normal1">İçki bardağını salladı, şakırtılı bir ses çıktı.</p>

  <p class="normal1">“Doğal olarak biraz yaşlanmıştı. Sonuçta otuz altı yaşında. Sen ve ben de öyleyiz. Metabolizma yavaşlar. Birkaç kilo alırsın. Ömür boyu lise öğrencisi olarak kalamazsın.”</p>

  <p class="normal1">“Katılıyorum” dedim.</p>

  <p class="normal1">“Neden konuyu değiştirmiyoruz? Belki de başka biriydi.”</p>

  <p class="normal1">İç çektim. İki kolumu da bar masasına koyarak doğrudan yüzüne baktım. “Bak bilmek istiyorum. Bilmek <span class="ideitalik">zorundayım.</span> Tam lise biterken İzumi’yle ayrıldık. Çok çirkindi. Onu o kadar çok incittim ki. O gün bu gündür nasıl olduğunu öğrenme imkânım olmadı. Nerede olduğuna veya ne yaptığına dair hiçbir fikrim yoktu. Şimdi sadece katıksız gerçeği söyle. O İzumi’ydi, değil mi?”</p>

  <p class="normal1">Başıyla onayladı. “Eğer bu açıdan soruyorsan evet, kesinlikle İzumi’ydi. Yine de bunu söylemek durumunda kaldığım için üzgünüm.”</p>

  <p class="normal1">“Peki, dürüst olarak söyle, nasıldı?”</p>

  <p class="normal1">Bir süre sessiz kaldı. “Başlamadan önce bir şeyi bilmeni istiyorum, tamam mı? Onunla aynı sınıftaydık ve onu çok çekici buluyordum. Gerçekten güzel bir kızdı. Kişilikli, sıcak. İnsanı kendinden geçiren bir güzelliği yoktu belki ama bilirsin işte, çekici. Haklı mıyım?”</p>

  <p class="normal1">Kafa salladım.</p>

  <p class="normal1">“Gerçekten doğruları söylememi mi istiyorsun?”</p>

  <p class="normal1">“Devam et” dedim.</p>

  <p class="normal1">“Bu pek hoşuna gitmeyecek.”</p>

  <p class="normal1">“Umurumda değil. Doğruyu söyle yeter.”</p>

  <p class="normal1">Viskisinden büyük bir yudum aldı. “Sürekli onunlaydın, seni kıskanıyordum. Ben de onun gibi bir kız arkadaşım olsun istiyordum. Artık her şeyi itiraf edebilirim sanırım. Onu asla unutmadım. Yüzü hafızama kazınmıştı. Onunla rastlantısal olarak bir asansörde –on sekiz yıl geçmesine rağmen– karşılaştığımda hemen tanıdım. Demek istediğim şu: onun hakkında kötü konuşmayı istemek için hiçbir nedenim yok. Tahmin edersin ki bu olay benim için de şok ediciydi. Her şeyin gerçek olduğunu kabullenmek istemedim. Sana şöyle söyleyeyim: artık çekici değil.”</p>

  <p class="normal1">Dudağımı ısırdım. “Ne demek istiyorsun?”</p>

  <p class="normal1">“O sitede yaşayan çocukların çoğu ondan korkuyor.”</p>

  <p class="normal1">“Korkuyor?” diye tekrarladım. Anlamsız gözlerle ona baktım. Yanlış kelimeleri seçmiş olmalıydı. “Nasıl yani –ondan korkmak?”</p>

  <p class="normal1">“Baksana neden burada kesmiyoruz? Gerçekten bu konulara girmeyi hiç istemiyorum.”</p>

  <p class="normal1">“Dur bir dakika –ne yapıyormuş? Çocuklara bir şeyler mi söylüyormuş?”</p>

  <p class="normal1">“Kimseye hiçbir şey söylemiyormuş. Daha önce bahsettiğim gibi.”</p>

  <p class="normal1">“O zaman onun yüzüne bakınca mı korkuyorlarmış?”</p>

  <p class="normal1">“Evet, öyleymiş” dedi.</p>

  <p class="normal1">“Yüzünde yara izi falan mı var?”</p>

  <p class="normal1">“İz yok.”</p>

  <p class="normal1">“Peki, o zaman niye korkuyorlarmış?”</p>

  <p class="normal1">Viskisini bitirdi ve bardağı masanın üzerine koydu. Sonra yüzüme uzun uzun baktı. Bocalıyor gibi görünüyordu ve kafası karışıktı sanki. Ama bakışlarında başka bir ifade vardı. Yüzünde okul yıllarından kalma bir şeyler yakalamıştım. Bir süre yukarıya doğru baktı, gözünün önünden aşağı ve yukarı dalgalanan bir şeyleri izliyormuş gibi uzaklara bakıyordu. Sonunda konuştu. “Bunu tam olarak açıklayamam; ayrıca açıklamak istemiyorum da. Dolayısıyla daha fazla sorma tamam mı? Anlaman için gidip kendi gözlerinle görmen gerek. Bizzat görmeyen kişi bunu anlayamaz zaten.”</p>

  <p class="normal1">Başımla onayladım, daha fazla konuşmadan votkamdan bir yudum aldım. Sesi sakindi aslında ama daha fazla soru sorarsam şansımı zorlamış olacaktım. Brezilya’da çalıştığı iki yıldan bahsetti. <span class="ideitalik">İnanmayacaksın</span> <span class="ideitalik">ama</span> dedi, <span class="ideitalik">onca yer içinden São Paulo’da ortaokuldan arkadaşımla karşılaştım. Mühendis olarak Toyota’ya girmiş.</span></p>

  <p class="normal1">Kelimeler aklımdan uçup gidiyordu. Ayrılırken omzumu sıvazladı. “Eee, yıllar insanları birçok yönden değiştiriyor, değil mi? Aranızda eskiden ne geçtiği hakkında hiçbir fikrim yok. Ama her ne olduysa senin suçun değil. O veya bu şekilde herkesin başından bu tür deneyimler geçer. Benim bile. Dalga geçmiyorum. Aynısı benim de başıma geldi. Ama bununla ilgili yapabileceğin hiçbir şey yok. Başkasının hayatı başkasının hayatıdır. Sorumluluğu üstlenemezsin. Bir çölde yaşıyormuşuz gibi düşün. Yapman gereken tek şey alışmak. İlkokulda <span class="ideitalik">Yaşayan Çöl</span>’ü izlemiş miydin? Disney filmi?”</p>

  <p class="normal1">“Evet” diye yanıtladım.</p>

  <p class="normal1">“Dünyamız tıpkı onun gibi. Yağmur yağar ve çiçekler açar. Yağmur yoksa kururlar. Kertenkeleler böcekleri yer, kuşlar da kertenkeleleri. Ama sonunda hepsi ölür. Ölürler ve toprağa karışırlar. Bir nesil yok olur diğeri devralır. Düzen böyledir. Bir sürü farklı yaşam şekilleri. Ve farklı ölüm şekilleri. Nihayetinde hiçbir şeyi değiştiremezler. <span class="ideitalik">Geriye sadece bir çöl kalır.</span>”</p>

  <p class="normal1">Arkadaşım evine gitti ve ben barda içerek tek başına oturdum. Bar müşterilere kapanıp da bütün müşteriler ayrıldıktan sonra, hatta elemanlar ortalığı temizleyip evlerine gittikten sonra bile orada tek başıma oturdum. Hemen eve gitmek istemedim. Eşime telefon edip birkaç işim olduğunu, eve geç döneceğimi söyledim. Işıkları kapatıp karanlıkta içki içerek öylece oturdum. Halledemeyeceğim kadar çok sorun vardı, ben de kendimi içkiye verdim.</p>

  <p class="normal1">İnsanlar bir bir kayıplara karışıyor. Bazı şeyler bıçakla kesilmiş gibi ortadan kayboluyor. Kalanlar yavaşça sisin içinde yok oluyor. <span class="ideitalik">Geriye sadece bir çöl kalıyor.</span></p>

  <p class="normal1">Şafak sökmeden önce bardan çıktığımda Aoyama’nın ana caddesine yağmur çiseliyordu. Tükenmiştim. Yağmur mezar taşı gibi duran binaların sütunlarını sessizce ıslatıyordu. Arabamı barın park yerinde bırakarak eve yürüdüm. Eve dönerken yolda tırabzanlara oturup trafik ışıklarının tepesine tüneyen iri bir karganın gaklamasını izledim. Sabah saat dörtte caddeler kirli ve salaş görünüyordu. Çürümüşlük ve uyumsuzluğun gölgesi her yerde kol geziyordu, ben de bunun bir parçasıydım. Duvarda alevlenen bir gölge gibi.</p>
</body>
</html>
