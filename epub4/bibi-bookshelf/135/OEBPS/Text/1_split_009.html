<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre2" />
  8</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1"><span class="ideitalik">Brutus</span>’teki makalede adım ve resmim çıktıktan on gün kadar sonra eski tanıdıklar ziyaretime gelmeye başladılar. Ortaokuldan ve liseden arkadaşlarım. O güne kadar her kitapçının önünde yığınla duran o magazin dergilerini kimlerin okuduğunu hep merak etmiştim. Bir kere hakkımda yazı çıktıktan sonra hayal ettiğimden çok daha fazla insanın magazin dergisi bağımlısı olduğunu keşfettim. Kuaförlerde, bankalarda, kafelerde, metrolarda, aklınıza gelen her yerde insanlar önlerinde duran dergileri çılgınca okuyorlardı. Belki de zaman öldürecek bir şeyler bulamamaktan korktukları için ellerinin altında ne varsa ona saldırıyorlardı. Hayret ediyordum.</p>

  <p class="normal1">Yine de geçmişten simalar görmenin insanın başına gelecek en korkunç şey olduğunu söyleyemem. Onlarla konuşmaktan hoşlanmadığımdan değil. Beni yumuşak, nostaljik bir ruh haline sokuyorlar. Aslında beni görmekten mutlu da görünüyorlardı. Dürüst olmak gerekirse konuştukları konular beni pek ilgilendirmiyordu. Kasabamızın nasıl değiştiği, okuldan arkadaşların şu an nerelerde oldukları. Umurumdaydı sanki. O yer ve zamandan çok uzaklardaydım şimdi. Üstüne üstlük hakkında konuştukları her şey bana İzumi’yle yaşadıklarımızı hatırlatıyordu. Doğup büyüdüğüm yerle ilgili söyledikleri her şey İzumi’yi o iğrenç dairede tek başına hayal etmeme yol açıyordu. <span class="ideitalik">Artık çekici değil</span>, demişti arkadaşım. <span class="ideitalik">Çocuklar ondan korkuyor</span>. Bu iki satırı bir türlü aklımdan atamamıştım. Bir de İzumi’nin beni asla affetmediği gerçeğini.</p>

  <p class="normal1">Aslında sadece barın ücretsiz tanıtımını yapmak istemiştim fakat makale çıktıktan bir süre sonra derginin hakkımda yazmasına izin verdiğime pişman olmuştum. İzumi’nin makaleyi görmesi istediğim en son şeydi. Geçmişte yaşadıklarımızdan hiç yara almadan böyle dertsiz tasasız yaşadığımı görürse nasıl hissederdi?</p>

  <p class="normal1">Bir ay kadar sonra eski arkadaşların ziyareti kesildi. Galiba dergilerin püf noktası buydu: sizi bir dakikalığına şöhret yapıyorlar, sonra <span class="ideitalik">puuf!</span> Unutuldunuz gitti. Rahat bir nefes almıştım. En azından İzumi gelmemişti. Muhtemelen <span class="ideitalik">Brutus</span> abonesi değildi.</p>

  <p class="normal1">Birkaç hafta geçince, makalenin gürültüsü patırtısı unutulunca, son arkadaş kendini gösterdi.</p>

  <p class="normal1">Şimamoto.</p>

  <p class="normal1">&nbsp;</p>

  <p class="normal1">Kasım ayının ilk pazartesi akşamıydı. Orada, Robin’s Nest’in (caz kulübünün adı, sevdiğim, eski bir şarkının ismi) barında oturmuş, sessizce bir kadeh daiquiri yudumluyordu. Ben de aynı barda, üç sandalye ötede, onun Şimamoto olduğundan bihaber oturuyordum. Muhteşem bir kadının bara girdiğini fark etmiştim, ama o kadar. Yeni bir müşteri; diye not düşmüştüm aklıma. Onu daha önce görmüş olsaydım mutlaka hatırlardım; o derece dikkat çekiciydi. Her kimi bekliyorsa, diye düşündüm, çok geçmeden buralarda olur. Kadınların bir barda asla tek başına içmediklerini düşündüğümden değil. Tek kadınların bazıları erkeklerin onlara yanaşmasını muhtemel görür; diğerleri ise bunu daha çok umut ederler. Kimin ne olduğunu her zaman kestirebilmişimdir. Fakat bu kadar güzel bir kadın tek başına dışarıda içmezdi. Böyle bir kadın erkeklerin yanaşmalarından ürkecek türden değildi. Belki biraz baş ağrısı olurdu sadece.</p>

  <p class="normal1">Ona fazla dikkat etmememin nedeni buydu. Tabii ki ilk girdiğinde onu inceledim ve sık sık şöyle bir baktım. Çok hafif makyaj yapmıştı ve pahalı görünümlü bir takım giymişti –açık bej rengi kaşmir ceket ve mavi ipek bir elbise. Ceketi bir kâğıt kadar ince duruyordu. Elbisesiyle mükemmel uyumlu olan çantasını bar masasının üzerine koymuştu. Kaç yaşında olduğunu tahmin edemedim. Tam yaşında olduğunu söyleyebilirim sadece.</p>

  <p class="normal1">Güzelliği nefesinizi kesiyordu yine de onun bir film yıldızı veya manken olduğunu düşünmedim. Böyleleri sık sık barıma uğrardı ama hepsinin insan içine çıktıklarından haberdar üstlerine sinmiş o dayanılmaz <span class="ideitalik">ben</span> diyen havasını hissederdiniz. Ama bu kadın farklıydı. Gayet rahat, çevreyle oldukça uyumluydu. Çenesini ellerine dayayarak barın üzerinde durmuş, kendini piyano üçlüsünün müziğine kaptırmış, bu süre boyunca çok anlamlı bir şarkı sözüne takılmış gibi kokteylini yudumluyordu. Birkaç dakikada bir benim olduğum yere doğru bakıyordu. Fiziksel olarak bunu hissediyordum. Aslında bana bakmadığından hiç şüphem yoktu.</p>

  <p class="normal1">Her zamanki kıyafetlerimi giymiştim –Luciano Soprani takım, Armani gömlek ve kravat. Rossetti ayakkabılar. İster inanın ister inanmayın ne giydiğine önem veren biri değilimdir. Temel kuralım kıyafete mümkün olduğunca az para harcamaktır. İş dışında kot pantolon ve süveter giyerdim. Ama iş konusunda kendime ait küçük felsefem vardı: Müşterilerimde görmek istediğim türden kıyafetler giyiyordum. Bu sayede çalışanlarım daha özenli oluyordu ve hedeflediğim o üstün havayı yaratıyordum. Dolayısıyla da bara her gelişimde kaliteli bir takım ve kravat giydiğimden emin oluyordum.</p>

  <p class="normal1">Barda kokteyllerin doğru şekilde karıştırıldığını kontrol edip bir gözüm müşterilerde, piyano üçlüsünü dinliyordum. İçerisi başta neredeyse ağzına kadar doluydu fakat saat dokuzdan sonra yağmur yağmaya başladı ve müşteri sayısı azaldı. Saat ona geldiğinde yalnız üç beş masa kalmıştı. Bardaki kadın hâlâ orada, daiquiri’siyle yalnız başına oturuyordu. Onun hakkında daha çok meraklanmaya başlamıştım. Kimseyi beklemiyor da olabilirdi. Ne saatine ne de girişe bir kere bile bakmadı.</p>

  <p class="normal1">Sonunda çantasını aldı ve iskemleden indi. Saat neredeyse on birdi. Eve metroyla gidecekseniz kalkma zamanıydı. Yavaşça, hatta ilgisiz bir şekilde bana doğru geldi ve bitişiğimdeki iskemleye oturdu. Hafif bir parfüm kokusu burnuma çarptı. İskemleye yerleştikten sonra çantasından bir paket Salem çıkararak bir tanesini ağzına götürdü. Bütün bunları göz ucuyla seyrediyordum.</p>

  <p class="normal1">Bana “Ne kadar güzel bir bar” dedi.</p>

  <p class="normal1">Kafamı okumakta olduğum kitaptan kaldırarak anlamsızca yüzüne baktım. Hemen sonra kafamda bir şeyler çaktı –sertçe. Göğsüme ağır bir yük binmiş gibi sanki.</p>

  <p class="normal1">“Teşekkürler” dedim. Burasının benim olduğunu biliyor olmalıydı. “Hoşunuza gittiğine sevindim.”</p>

  <p class="normal1">“Evet, çok hoş.” Gözlerimin içine derin derin baktı ve gülümsedi. Muhteşem bir gülümseme. Dudakları birbirinden ayrılarak gözlerinin kenarlarında çizgiler oluşturmuştu. Gülümsemesi eski hatıraları uyandırmıştı –ama hangi hatıraları?</p>

  <p class="normal1">“Müziği de seviyorum.” Piyano üçlüsünü işaret etti. “Çakmağınız var mı?” diye sordu.</p>

  <p class="normal1">Ne kibrit ne de çakmağım vardı. Barmeni çağırıp barın kibritlerinden bir kutu getirmesini istedim. Sigarasını yaktım.</p>

  <p class="normal1">“Teşekkürler” dedi.</p>

  <p class="normal1">Doğrudan ona baktım. Sonunda anlamıştım.</p>

  <p class="normal1">İsmi dudaklarımdan dökülüvermişti, Şimamoto.</p>

  <p class="normal1">Biraz bekledikten sonra, “Anlaman zaman aldı” dedi gözlerinde muzip bir ifadeyle. “Belki de hiç fark etmeyeceğini düşünmeye başlamıştım.”</p>

  <p class="normal1">Dilim tutulmuş, hakkında sadece birkaç şey duyduğum teknoloji harikası bir makinenin karşısındaymışım gibi öylece bakakalmıştım. Karşımdaki resmen Şimamoto’ydu. Ama henüz bu gerçekliği idrak edememiştim. Onu çok, çok uzun zamandır düşünüyordum ve bir daha asla göremeyeceğimden emindim.</p>

  <p class="normal1">“Takım elbisen çok hoş” dedi. “Çok çekici.”</p>

  <p class="normal1">Bir şey söylemeden kafa salladım. Kelimeler ağzımdan bir türlü çıkmamıştı.</p>

  <p class="normal1">“Şunu bil, Hacime. Eskisinden çok daha yakışıklısın. Vücudun daha iyi.”</p>

  <p class="normal1">“Çok sık yüzüyorum” diyebildim sonunda. “Ortaokulda başladım ve o zamandan beri yüzüyorum.”</p>

  <p class="normal1">“Yüzmek çok eğlenceli görünüyor. Hep böyle düşünmüşümdür.”</p>

  <p class="normal1">“Öyle. Ama biraz pratikle herkes öğrenebilir, bilirsin” dedim. Kelimelerin ağzımdan çıkmasıyla bacağını hatırlamam bir oldu. <span class="ideitalik">Neden bahsediyorsun sen Allah aşkına?</span> diye sordum kendi kendime. Ne yapacağımı şaşırmış, doğru kelimeleri bulmak için bocalıyordum. Ama kelimeler uçup gitmişti. Ceketimin ceplerini yoklayarak bir paket sigara aradım. Ve sonunda hatırladım. Sigarayı beş yıl önce bırakmıştım.</p>

  <p class="normal1">Şimamoto sessizce beni izledi. Yüzünde kocaman bir tebessümle elini kaldırdı ve bir daiquiri daha söyledi. Gerçek, samimi bir tebessüm. Güvende olması için bütün resmi sarmalayıp götürmek isteyeceğiniz türden bir tebessüm.</p>

  <p class="normal1">“Gördüğüm kadarıyla hâlâ maviyi seviyorsun” dedim.</p>

  <p class="normal1">“Evet. Her zaman sevmişimdir. İyi bir hafızan var.”</p>

  <p class="normal1">“Senle ilgili hemen her şeyi hatırlıyorum: kalemini açma şeklini, çayına kaç şeker attığını.”</p>

  <p class="normal1">“Kaç şeker atıyormuşum?”</p>

  <p class="normal1">“İki.”</p>

  <p class="normal1">Gözlerini biraz kıstı ve yüzüme baktı.</p>

  <p class="normal1">“Bana bir şeyler söyle, Hacime” diye başladı. “Sekiz yıl öncesiyle ilgili –beni neden takip ettin?”</p>

  <p class="normal1">Derin bir nefes aldım. “Onun sen olup olmadığını bilmiyordum. Tıpkı senin gibi yürüyordu. Ama sana benzemeyen bir şeyler de vardı. Seni takip ettim, çünkü emin olamadım. Takip etmek doğru kelime değil. Konuşmak için doğru zamanı kolluyordum sadece.”</p>

  <p class="normal1">“Peki, neden konuşmadın? Neden sadece gelip ben olup olmadığıma bakmadın? Böylesi daha hızlı olurdu.”</p>

  <p class="normal1">“Bilmiyorum” diye yanıtladım. “Bir şeyler beni engelledi. Tutulup kalacaktım sanki.”</p>

  <p class="normal1">Hafifçe dudağını ısırdı. “Onun sen olduğunu anlamadım tabii ki. Tek düşünebildiğim birinin beni takip ettiği ve korkuya kapıldığımdı. Cidden. Dehşete düşmüştüm. Ama taksiye binip sakinleşme şansı bulduğumda aklıma geldi. Hacime olabilir miydi?”</p>

  <p class="normal1">“Şimamoto-san, bana bir şey verdiler. O adamla nasıl bir alakan olduğunu bilmiyorum ama bana...”</p>

  <p class="normal1">İşaretparmağını dudaklarına götürdü ve başını hafifçe salladı. <span class="ideitalik">Bununla ilgili konuşmayalım, olur mu,</span> der gibiydi. <span class="ideitalik">Lütfen bu konuyu tekrar açma.</span></p>

  <p class="normal1">“Evli misin?” diye sordu konuyu değiştirerek.</p>

  <p class="normal1">“İki de çocuk” diye yanıtladım. “İkisi de kız. Hâlâ küçükler.”</p>

  <p class="normal1">“Ne kadar güzel. Bence kız çocukları sana yakışıyor. Sebebini açıklayamam ama öyle.”</p>

  <p class="normal1">“Sanırım.”</p>

  <p class="normal1">“Evet –her nedense” diyerek gülümsedi. “Ama en azından tek çocuklu değilsin.”</p>

  <p class="normal1">“Planladığımdan değil. Sadece olaylar öyle gelişti.”</p>

  <p class="normal1">“Nasıl bir his? Merak ediyorum. İki kız sahibi olmak.”</p>

  <p class="normal1">“Dürüst olmak gerekirse, biraz garip. Büyük kızımın anaokulundaki çocukların yarısından fazlası tek çocuk. Bizden sonra dünya değişti. Şehir merkezinde tek çocuk sayısı fazla, istisna değiller.”</p>

  <p class="normal1">“Sen ve ben çok erken doğmuşuz.”</p>

  <p class="normal1">“Belki de” dedim. “Belki de dünya bize daha çok yakınlaşıyordur. Onları bazen evde beraber oynarken gördüğümde hayret ediyorum. Çocuk büyütmede bütünüyle bambaşka bir yol. Ben çocukken hep tek başıma oynardım. Herkesin de tek oynadığını düşünürdüm.”</p>

  <p class="normal1">Piyano üçlüsü “Corcovado” versiyonunu bitirdi ve müşteriler alkışladı. Her zamanki gibi saat ilerledikçe üçlü daha sıcak, daha samimi çalıyordu. Parçalar arasında piyanist kırmızı şarap, bas gitarcı sigara içiyordu.</p>

  <p class="normal1">Şimamoto kokteylinden yudumladı. “Hacime, buraya gelirken gelip gelmeme konusunda pek emin değildim. Bu karar için neredeyse bir ay kıvranıp durdum. Barın olduğunu öylesine göz gezdirdiğim dergilerden birinden öğrendim. Bir yerlerde bir hata olduğunu düşündüm. Onca insan içinden senin gibi birinin bar işletmesi! Ama hem fotoğrafın vardı hem de ismin yazıyordu. Eski mahallemden kadim dostum Hacime. Seni gördüğüme, fotoğraftan olsa bile sevinmiştim. Yine de yüz yüze görüşmenin iyi bir fikir olup olmadığına emin değildim. Kim bilir belki ikimiz için de daha iyi olurdu. Belki keyfinin yerinde ve mutlu olduğunu bilmek yeterliydi.”</p>

  <p class="normal1">Onu sessizlik içinde dinledim.</p>

  <p class="normal1">“Ama senin burada olduğunu öğrendikten sonra hiç olmazsa bir kere bile uğramamak zaman kaybı olur diye düşündüm, dolayısıyla da buradayım. Karşıya oturup seni seyrettim. Eğer beni fark etmezse diye geçirdim içimden, hiçbir şey söylemeden buradan ayrılabilirim. Ama buna dayanamazdım. O kadar çok anıyı canlandırdın ki merhaba demek zorunda kaldım.”</p>

  <p class="normal1">“Neden?” diye sordum. “Demek istediğim, neden beni görmemenin daha iyi olacağını düşündün?”</p>

  <p class="normal1">Parmağını kokteyl bardağının kenarında gezdirirken düşünceye dalmıştı. “Seni görmeye gelirsem hakkımdaki her şeyi bilmek isteyeceğini düşündüm. Evli miydim, nerede yaşıyordum, neler yapmıştım ve bunun gibi şeyler. Haklı mıyım?”</p>

  <p class="normal1">“Yani, evet bu tür şeyler konuşulurdu.”</p>

  <p class="normal1">“Tabii ki.”</p>

  <p class="normal1">“Ama galiba bunlar hakkında konuşmamayı yeğliyorsun?”</p>

  <p class="normal1">Kafası karışıkmış gibi gülümseyerek başını salladı. Bir gülüşünde milyonlarca değişik ifade vardı. “Bu doğru. O tür şeylerle ilgili konuşmak istemiyorum. Lütfen nedenini sorma. Sadece kendi hakkımda konuşmak istemiyorum. Garip kaçtığını biliyorum, gecenin gizemli kadını falan olmaya çalışıp hava atmak istiyormuşum gibi görünebilir. İşte bu yüzden seni görmesem daha iyi olur diye düşünmüştüm. Kibirli, tuhaf bir kadın olduğumu düşünmeni istemedim. Buraya gelmek istemememin bir nedeni buydu.”</p>

  <p class="normal1">“Diğeri neydi?”</p>

  <p class="normal1">“Hayal kırıklığına uğramak istemedim.”</p>

  <p class="normal1">Elinde tuttuğu bardağa baktım. Doğrudan ona, omuz hizasındaki saçlarına, şekilli dudaklarına ve o derin, sonsuz kahverengi gözlerine baktım. Gözkapaklarının hemen üstündeki küçük bir çizgi onun düşünceli görünmesine neden oluyordu. O çizgi bana çok uzaktaki ufku hatırlatıyordu.</p>

  <p class="normal1">“Seni çok severdim bu yüzden seni sırf hayal kırıklığına uğramak için görmek istemedim.”</p>

  <p class="normal1">“Seni hayal kırıklığına mı uğrattım?”</p>

  <p class="normal1">Başıyla hafifçe olumsuzladı. “Seni şuradan izliyordum. İlk önce, başka biri gibi duruyordun. Takım elbiseyle çok daha iri görünüyordun. Ama daha yakından baktığımda o bildiğim Hacime olduğunu fark ettim. Hareketlerinin on iki yaşından beri neredeyse hiç değişmediğini biliyor muydun?”</p>

  <p class="normal1">“Yok hayır.” Gülmeye çalıştım fakat beceremedim.</p>

  <p class="normal1">“Ellerini kımıldatma şeklin, gözlerin, parmak uçlarınla sürekli bir şeylerle oynaman, bir şeye bozulmuş gibi kaşlarını çatman –zerre kadar değişmemişler. Armani takımın altında eski, bildik Hacime duruyor.”</p>

  <p class="normal1">“Armani değil” diye düzelttim. “Gömlek ve kravat öyle, ama takım değil.”</p>

  <p class="normal1">Gülümsedi.</p>

  <p class="normal1">“Şimamoto-san” diyerek başladım. “Çok uzun zamandan beri seni görmek istediğimi sen de biliyorsun. Seninle konuşmayı. Sana anlatacak o kadar çok şeyim vardı ki.”</p>

  <p class="normal1">“Ben de seni görmek istedim” dedi. “Ama asla gelmedin. Bunun farkındasın, değil mi? Ortaokul için başka bir kasabaya gittikten sonra seni bekledim. Neden gelmedin? Gerçekten çok üzülmüştüm. Yeni ortamında yeni arkadaşlar bulup beni tamamen unuttuğunu düşündüm.”</p>

  <p class="normal1">Şimamoto sigarasını kül tablasına bastırarak söndürdü. Tırnaklarına cila sürmüştü. El sanatı harikası gibi duruyorlardı, parlak fakat kendini tam göstermeyen.</p>

  <p class="normal1">“Korkuyordum. Sebebi bu” dedim.</p>

  <p class="normal1">“Korkmak?” diye sordu. “Neden korkuyordun, benden mi?”</p>

  <p class="normal1">“Hayır. Senden değil. Reddedilmekten korkuyordum. Hâlâ çocuktum. Gerçekten beni beklediğini düşünemiyordum. Beni geri çevirmenden deli gibi korkuyordum. Evine gelip canını sıkmak istemedim. Böylece gelmeyi kestim. Kırılıp incinmektense beraber geçirdiğimiz zamanın anılarıyla yaşamaya devam etmenin daha iyi olacağını düşündüm.”</p>

  <p class="normal1">Başını öne eğdi ve elindeki <span class="ideitalik">kaju’</span>yu<sup class="calibre4"><a class="footnote-link" href="../Text/1_split_020.html#footnote-100-3" id="footnote-100-3-backlink">[3]</a></sup> yuvarladı. “İşler kolay yoluna girmiyor değil mi?”</p>

  <p class="normal1">“Evet, öyle.”</p>

  <p class="normal1">“Ama aslında arkadaşlığımız çok daha uzun sürebilirdi. Tek bir arkadaşım bile olmadan ortaokul ve liseye hatta üniversiteye devam ettim. Hep yalnızdım. Yanımda olmanın ne kadar muhteşem olabileceğini düşündüm hep. Gerçekte yanımda olamasan bile yazışabilirdik. Her şey çok daha farklı olabilirdi. Hayata karşı daha sağlam durabilirdim.” Bir süre sessiz kaldı. “Sebebini bilmiyorum ama tam olarak ortaokula başladığım sırada okul hayatım inişe geçti. Bu durum daha da içime kapanmama neden oldu. Kısır bir döngü de diyebilirsin.”</p>

  <p class="normal1">Başımla onayladım.</p>

  <p class="normal1">“İlkokula kadar iyiydim ama sonrası felaketti. Dipsiz bir kuyuya düşmüş gibiydim.”</p>

  <p class="normal1">Bu hissi tanıyordum. Üniversite ve Yukiko’yla evlenmem arasında geçen sekiz yılda ben de böyle hissetmiştim. Bir şey kötü gider ve bütün taşlar devrilir. Kendinizi kurtarmanın hiçbir yolu yoktur. Ta ki biri sizi çekip çıkarana kadar.</p>

  <p class="normal1">“Bu sakat bacağa sahiptim ve diğer insanların yaptıklarını yapamıyordum. Sadece kitap okudum ve kendime döndüm. Ve katılaştım. Dışarıya karşı duruşumu kastediyorum. Böylece sonunda çoğu insan benim kibirli, kendini beğenmiş biri olduğum fikrine vardı. Belki de öyle biri olmuştum.”</p>

  <p class="normal1">“Baş döndürücü görünüyorsun” dedim. Dudaklarının arasına bir sigara daha yerleştirdi. Bir kibrit çakıp sigarasını yaktım.</p>

  <p class="normal1">“Gerçekten güzel olduğumu mu düşünüyorsun?” diye sordu.</p>

  <p class="normal1">“Evet. Ama sen zaten bunu devamlı duyuyorsundur.”</p>

  <p class="normal1">Şimamoto gülümsedi. “Pek sayılmaz. Aslında yüzümü o kadar da beğenmiyorum. Dolayısıyla bunları söylediğine sevindim. Maalesef diğer kadınlar benden pek hoşlanmazlar. Şöyle düşündüğüm zamanlar çok olmuştur: <span class="ideitalik">İnsanların güzel olduğumu söylemesini istemiyorum. Sadece sıradan bir kız olup herkes gibi arkadaşlarım olsun istiyorum.”</span></p>

  <p class="normal1">Barın üstünde duran elini kaldırıp yumuşakça elimi sıktı. “Ama hayattan zevk aldığına seviniyorum.”</p>

  <p class="normal1">Sessiz kaldım.</p>

  <p class="normal1">“Sen mutlusun, değil mi?” diye sordu.</p>

  <p class="normal1">“Bilmiyorum. En azından mutsuz değilim, yalnız da.”</p>

  <p class="normal1">Bir dakika sonra ekledim, “Ama bazen hayatımın en mutlu günlerinin sizin evin salonunda beraber müzik dinlerken geçirdiğim fikrine kapılıyorum.”</p>

  <p class="normal1">“Biliyor musun o CD’leri hâlâ saklıyorum. Nat King Cole, Bing Crosby, Rossini, <span class="ideitalik">Peer Gynt</span> süit ve diğerleri. Her biri duruyor. Babam öldüğünde bana bıraktığı hatıralar. Onlara çok iyi bakıyorum, şimdi bile tek bir çizikleri yok. Plaklara nasıl özenli davrandığımı sen de bilirsin.”</p>

  <p class="normal1">“Baban öldü demek.”</p>

  <p class="normal1">“Beş yıl önce, bağırsak kanserinden. Korkunç bir ölüm şekli. O kadar da sağlıklıydı.”</p>

  <p class="normal1">Babasıyla birkaç kez karşılaşmıştım. Bahçelerinde yetişen meşe ağacı kadar güçlü olması dikkatimi çekmişti.</p>

  <p class="normal1">“Annen iyi mi?” diye sordum.</p>

  <p class="normal1">“Hımm. Sanırım evet.”</p>

  <p class="normal1">Ses tonundan huzursuz olmuştum. “Aranız pek iyi değil anlaşılan?”</p>

  <p class="normal1">Şimamoto daiquiri’sini bitirdi, bardağı tezgâha koydu ve barmeni çağırdı. “Önerebileceğiniz yerel özel bir kokteyl var mı?”</p>

  <p class="normal1">“Birden fazla özel kokteylimiz var” dedim. “En popüler olanı Robin’s Nest’tir. Kendi kendime uydurduğum bir şey. Temelde rom ve votka kullanılıyor. İçimi kolaydır ama fena çarpar.”</p>

  <p class="normal1">“Kadınları ayartmak için birebir görünüyor.”</p>

  <p class="normal1">“Evet, kokteyllerin püf noktasının bu olduğunu düşünürüm ben de.”</p>

  <p class="normal1">Gülümsedi. “Peki, bir tane deneyeceğim.”</p>

  <p class="normal1">Kokteyl önüne konduğunda rengine baktı ve denemek için bir yudum aldı. Gözlerini kapattı ve tadını almaya çalıştı. “Zor anlaşılan bir tadı var, değil mi?” dedi. “Tam olarak tatlı veya ekşi değil. Hafif ve basit. Bu kadar yetenekli olduğunu hiç bilmiyordum.”</p>

  <p class="normal1">“Ben bir raf bile yapamam. Bir arabanın yağ filtresinin nasıl değiştiğine dair hiçbir fikrim yok. Zarfın üzerine pulu bile doğru düzgün yapıştıramam. Bir de sürekli yanlış numaraları tuşlarım. Ama insanların sevdiği birkaç orijinal kokteyl yapmayı başardım.”</p>

  <p class="normal1">İçkisini bir bardak altlığında bekletti ve bir süre ona öylece baktı. Bardağa hafifçe dokunduğunda yukarıdan gelen ışığın yansıması belli belirsiz titredi.</p>

  <p class="normal1">“Annemi uzun zamandır görmedim. On yıl kadar önce büyük bir tartışma yaşadık ve o günden sonra kendisini pek görmedim. Babamın cenazesinde birbirimizi gördük elbette.”</p>

  <p class="normal1">Piyano üçlüsü orijinal blues şarkısını bitirip “Star-Crossed Lovers”<sup class="calibre4"><a class="footnote-link" href="../Text/1_split_021.html#footnote-100-4" id="footnote-100-4-backlink">[4]</a></sup> şarkısına başladı. Ben barda olduğum zamanlar piyanist, favorim olan bu şarkıyı daha sık çalardı. Ellington’ın en iyi bilinen parçalarından biri değildi, onunla ilgili özel bir anım da yoktu zaten; onu bir kere duymuş ve beynimde bir yere koymuştum. Üniversiteyle şu ruhsuz yayınevi yılları arasında <span class="ideitalik">Such Sweet Thunder</span> albümünü ve “Star-Crossed Lovers” şarkısını defalarca üst üste dinlemiştim. Parçada Johnny Hodges’ın duygulu, zarif solosu vardı. Ne zaman bu uyuşuk, güzel melodiyi duysam o günleri hatırlarım. Hayatımın mutlu zamanlarından biri olarak tanımlayamam elbet, kendim gibi yaşadığım, tatmin edilemeyen arzularla dolu karmakarışık bir dönem. Daha genç, daha aç ve daha yalnızdım. Yine de tepeden tırnağa kadar kendimdim. Müziğin her notasını, okuduğum her satırı hissedebiliyor, kendi içime akıyordum. Sinirlerim bıçak kadar keskindi, gözlerim delip geçen bir ışıkla parıldıyordu. Ne zaman bu müziği duysam bir aynadan bana bakan gözlerimi anımsarım.</p>

  <p class="normal1">“Ben” dedim, “bir keresinde orta son sınıftayken seni görmeye geldim. Kendimi o kadar yalnız hissediyordum ki daha fazla dayanamadım. Seni aramayı denedim ama kimse cevap vermedi. Sizin eve giden trene bindim fakat kapıda başkasının adı yazıyordu.”</p>

  <p class="normal1">“Babamın tayini çıktı ve sen gittikten iki sene sonra taşındık. Enoşima’nın yakınında bir yere, Fucisava’ya. Üniversiteye başlayana kadar orada kaldım. Sana yeni adresimizin de yazdığı bir kart attım, gelmedi mi?”</p>

  <p class="normal1">Başımla olumsuzladım. “Almış olsam mutlaka sana yazardım. Yine de enteresan. Postada yanlışlık falan olmalı.”</p>

  <p class="normal1">“Ya da biz sadece şanssızdık” dedi. “Bir dizi yanlışlık oluyor ve biz birbirimizi özlüyoruz. Ama yine de seninle ilgili şeyleri öğrenmek istiyorum. Nasıl bir hayatın olduğunu.”</p>

  <p class="normal1">“Gözyaşlarına boğulabilirsin” dedim.</p>

  <p class="normal1">“Olsun, yine de duymak istiyorum.”</p>

  <p class="normal1">Dolayısıyla neler yaptığımı kısaca özetledim. Lisede bir kız arkadaşım olduğunu ve onu nasıl incittiğimi. Ona bütün kanlı detayları anlattım. Olayların nasıl gelişip o kızı yaraladığımı açıkladım. Ve sonunda kendimi de yaraladığımı. Üniversiteye Tokyo’ya nasıl gittiğimi ve eğitim üzerine çalışan bir yayınevinde işe başladığımı. Yirmili yaşlarımın yalnızlık ve arkadaşsızlıkla dolu olduğunu. Kadınlarla çıktığımı ama nasıl mutsuz olduğumu. Liseden mezun olup Yukiko’yla nasıl evlendiğimi, neredeyse hiçbir kadını sevemediğimi. Onu ne kadar sık düşündüğümü, birbirimizi görmenin bir saat için bile olsa nasıl muhteşem olabileceğini. Gülümsedi.</p>

  <p class="normal1">“Beni mi düşündün?”</p>

  <p class="normal1">“Sürekli.”</p>

  <p class="normal1">“Ben de seni düşündüm” dedi. “Ne zaman kendimi kötü hissetsem. Sen benim sahip olduğum tek arkadaşımdın, Hacime.” Bar tezgâhındaki elinin üstüne yaslanan çenesi birden düştü, bedenindeki tüm kuvveti çekilmiş gibi gözlerini kapattı. Parmağında yüzük yoktu. Elleri titredi. Sonunda gözlerini usulca açarak saatine baktı. Ben de baktım. Neredeyse geceyarısıydı.</p>

  <p class="normal1">Çantasını kaptı ve iskemleden aşağı indi.</p>

  <p class="normal1">“İyi geceler. Seni gördüğüme sevindim.”</p>

  <p class="normal1">Kapıya doğru yürürken arkasından baktım. “Taksi çağırayım mı? Yağmur yağıyor, bu havada taksi bulamayabilirsin. Eve taksiyle dönmeyi düşünüyorsan eğer.”</p>

  <p class="normal1">Şimamoto başını hayır anlamında salladı. “Sorun değil. Endişelenme. Başımın çaresine bakabilirim.”</p>

  <p class="normal1">“Gerçekten hayal kırıklığına uğramadın, değil mi?” diye sordum.</p>

  <p class="normal1">“Senle ilgili mi?”</p>

  <p class="normal1">“Evet.”</p>

  <p class="normal1">“Hayır, uğramadım.” Gülümsedi. “İçin rahat olsun. Ama bu takım –Armani değil mi?”</p>

  <p class="normal1">Bacağını eskiden olduğu gibi sürümüyordu. Çok hızlı hareket etmiyordu, yakından baktığınızda yürüyüşüyle ilgili yapay bir şeyler hissediyordunuz ama bütüne bakılınca gayet normal görünüyordu.</p>

  <p class="normal1">“Dört sene önce bir operasyon geçirdim” dedi neredeyse mahcup bir ifadeyle. “Yüzde yüz diyemem ama eskisi kadar kötü değil. Kemiklerin törpülenip birbirine kaynaştırılmasıyla dolu büyük bir operasyondu. Ama işler yolunda gitti.”</p>

  <p class="normal1">“Bu çok iyi. Bacağın şimdi iyi görünüyor” dedim.</p>

  <p class="normal1">“Öyle” dedi. “Muhtemelen doğru bir karardı. Gerçi bunun için biraz fazla beklemişim.”</p>

  <p class="normal1">Vestiyerden mantosunu alarak giymesine yardım ettim. Yanımda dururken, boyunun uzun olmadığını fark ettim. Enteresandı. On iki yaşındayken neredeyse aynı boydaydık.</p>

  <p class="normal1">“Şimamoto-san, seni tekrar görecek miyim?”</p>

  <p class="normal1">“Muhtemelen” diye yanıtladı. Yüzüne bir gülümseme yayıldı. Rüzgârsız bir günde göğe yükselen bir nefeslik duman gibiydi. “Muhtemelen.”</p>

  <p class="normal1">Kapıyı açarak dışarı çıktı. Beş dakika sonra merdivenlerden çıkıp sokağa baktım. Taksi bulamayacağından korkmuştum. Hâlâ yağmur yağıyordu. Şimamoto artık görünürde yoktu. Sokaklar terk edilmişti. Gelip geçen araçların ışıkları ıslak kaldırıma yansıyordu.</p>

  <p class="normal1">Belki de bir yanılsamaydı, diye düşündüm. Yağmura bulanmış ıslak caddeleri izleyerek orada uzun süre kaldım. Bir kez daha saatlerce yağmuru izleyen on iki yaşındaki bir çocuk olmuştum. Yağmura uzun bir süre bak, kafanda hiçbir düşünce olmadan ve dünyanın gerçekliğinden uzaklaşarak, yavaş yavaş gevşeyen bedenini hisset. Yağmurun hipnotize edici gücü vardı.</p>

  <p class="normal1">Fakat bu bir serap değildi. Bara geri döndüğümde bir bardak ve kül tablası onun oturduğu yerde duruyordu. Her birinde hafif ruj lekesiyle, kibarca söndürülmüş bir çift sigara izmariti kül tablasındaydı. Oturdum ve gözlerimi kapadım. Müziğin yankısı beni tek başıma bırakarak uzaklaştı. Yağmur bu tatlı karanlıkta sessizce düşmeye devam etti.</p>
</body>
</html>
