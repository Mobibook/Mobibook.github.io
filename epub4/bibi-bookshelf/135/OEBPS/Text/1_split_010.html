<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:1253c8e8-ddd3-4839-9a56-5181ee5c338f" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre2" />
  9</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">O günden sonra Şimamoto’yu uzun süre görmedim. Her akşam Robin’s Nest’in barında oturarak vakit geçiriyordum. Bir yandan kitap okurken gözümü kapıya dikerek her gelene bakıyordum. Ama gelmedi. Onu kızdıracak yanlış bir şeyler yaptığımdan veya söylediğimden korkuyordum. O gece konuştuğumuz her şeyi harfi harfine gözden geçirdim. Ama hiçbir şey çıkmadı. Belki de onu hayal kırıklığına uğratmıştım. Büyük olasılıkla. Harika görünüyordu ve bacağı düzelmişti. Böyle bir kadının benimle ne işi olurdu ki zaten?</p>

  <p class="normal1">Sene sonuna gelmiştik, yılbaşı geçmişti ve otuz yedinci yaş günüm gelip çattı. Ocak ayı aniden bitiverdi. Onu beklemekten vazgeçtim, Robin’s Nest’e nadiren uğramaya başladım. Oraya gidince Şimamotoyu hatırlıyor, boşu boşuna müşterilerin arasında onu arıyordum. Diğer barıma gidip kitap sayfalarının arasında geziniyor amaçsızca oyalanıyordum. Ne yaparsam yapayım, hiçbir şeye odaklanamıyordum.</p>

  <p class="normal1">Hayatındaki tek arkadaşının ben olduğumu söylemişti. Buna sevinmiş ve tekrar arkadaş olabileceğimize dair umutlanmıştım. Onunla bir sürü konudan konuşmak, fikrini sormak istiyordum. Kendisi hakkında konuşmak istemiyorsa da dert değildi. Sadece onu görebilmek, konuşabilmek yeterliydi.</p>

  <p class="normal1">Ama gelmedi. Beni görmeye gelemeyecek kadar meşgul diye düşündüm ama üç ay çok uzun bir araydı. Beni görmeye gelemese bile en azından bir telefon açabilirdi. Beni tamamen unuttuğuna karar verdim. Ne de olsa onun için bir değerim yoktu. Kalbimin ortasında bir delik açılmış gibi içimi acıtıyordu bu. Bir daha gelebileceğini asla söylememeliydi. Vaatler –böyle belirsiz olanları dahi– insanın aklına takılıp kalır.</p>

  <p class="normal1">Fakat şubat başlarında, yine yağmurlu bir gecede yeniden belirdi. Sakin fakat dondurucu bir yağmurdu. Bir şekilde denk gelmiş, Robin’s Nest’e normalden erken uğramıştım. Müşterilerin şemsiyeleri dondurucu yağmurun kokusunu taşıyordu. Bir tenor saksofon ustası birkaç parça için her zamanki piyano üçlüsüne eşlik etmişti. Oldukça ünlü bir sanatçıydı ve bardaki kalabalık hareketlenmişti. Hep olduğu gibi barın köşesindeki iskemleye oturmuş kitap okuyordum. Şimamoto usulca yanımdaki iskemleye oturdu.</p>

  <p class="normal1">“İyi akşamlar” dedi.</p>

  <p class="normal1">Kitabı masaya koydum ve ona baktım. Gözlerime inanamamıştım.</p>

  <p class="normal1">“Bir daha gelmeyeceğine neredeyse emindim.”</p>

  <p class="normal1">“Beni bağışla” dedi. “Kızdın mı?</p>

  <p class="normal1">“Kızmadım. Bu tür şeylere kızmam. Burası bir bar sonuçta. İnsanlar canları istediğinde gelir ve ayrılmak isteyince de giderler. Benim işim onları beklemek.”</p>

  <p class="normal1">“Şey, yine de kusura bakma. Açıklayamam ama gerçekten gelemedim.”</p>

  <p class="normal1">“Yoğun muydun?”</p>

  <p class="normal1">“Hayır, yoğunluktan değil” diye yanıtladı usulca. “Sadece buraya uğrayamadım.”</p>

  <p class="normal1">Yağmurdan saçları ıslanmıştı. Bir çift yağmur damlası anlından aşağı süzüldü. Garsondan havlu getirmesini rica ettim.</p>

  <p class="normal1">“Teşekkürler” dedi ve saçlarını kuruladı. Bir sigara çıkarıp çakmağıyla yaktı. Islak ve yağmurdan üşümüş parmakları hafifçe titriyordu.</p>

  <p class="normal1">“Başta sadece çiseliyordu. Taksiyle gideceğimi düşündüğüm için yağmurluk giydim. Ama bir baktım onca yolu yürüyerek buraya kadar gelmişim.”</p>

  <p class="normal1">“Sıcak bir şeyler içmek ister misin?”</p>

  <p class="normal1">Gözlerimin içine bakarak gülümsedi. “Teşekkürler, iyiyim.”</p>

  <p class="normal1">Bu gülümsemesi, bir an için geçen üç ayı unutturmuştu.</p>

  <p class="normal1">“Ne okuyorsun?” dedi eliyle kitabımı işaret ederek.</p>

  <p class="normal1">Kitabı gösterdim. Vietnam Savaşı’ndan sonraki Sino-Vietnam sınır çatışmalarının hikâyesi. Şöyle bir çevirip baktı ve geri verdi.</p>

  <p class="normal1">“Artık roman okumuyorsun?”</p>

  <p class="normal1">“Okuyorum ama eskisi kadar değil. Yeni çıkan romanlardan haberim yok. Sadece eski romanları, genelde de on dokuzuncu yüzyılda yazılanları seviyorum.”</p>

  <p class="normal1">“Yeni romanlarla neden aran yok?”</p>

  <p class="normal1">“Galiba hayal kırıklığına uğrayacağımdan korkuyorum. Beş para etmeyen romanları okuyunca boşa vakit harcadığımı hissediyorum. Her zaman böyle değildim aslında. Önceleri bol bol zamanım vardı, işe yaramadığını düşündüğüm romanları bana bir şeyler katar diye okurdum yine de. Şimdi daha farklı. Yaşlanıyorum galiba.”</p>

  <p class="normal1">“Aslında evet, yaşlandığın doğru” dedi afacan bir gülümsemeyle.</p>

  <p class="normal1">“Peki ya sen? Eskisi gibi bol kitap okuyor musun?” diye sordum.</p>

  <p class="normal1">“Evet, her zaman. Yeni kitaplar, eski kitaplar. Romanlar ve diğer şeyler. Boş kitaplar, hoş kitaplar. Muhtemelen bu konuda senin tersinim –zaman öldürmek için de okuyabiliyorum.”</p>

  <p class="normal1">Barmene bir Robin’s Nest kokteyl söyledi. Aynısından bir tane de ben söyledim. İçkisinden bir yudum alıp ağzında hafifçe çalkalayarak bardağı yerine koydu.</p>

  <p class="normal1">“Hacime, neden buradaki kokteyller diğer yerlerdekinden her zaman daha iyi?”</p>

  <p class="normal1">“Çünkü onları bu kıvama getirmek için elimizden gelenin en iyisini yapıyoruz” diye yanıtladım. “Çaba yoksa sonuç da yoktur.”</p>

  <p class="normal1">“Ne tür bir çaba peki bu?”</p>

  <p class="normal1">Ciddi bir konsantrasyonla buz parçalarıyla kokteyli karıştıran genç barmeni göstererek, “Şu adam mesela” dedim. “Ona çok para ödüyorum. Diğer çalışanlar açısından sır olan bir noktadır bu. Yüksek maaşın nedeni mükemmel içkiler yaratma yeteneğidir. Çoğu insan bunu fark etmez ama iyi kokteyller yetenek gerektirir. Biraz çalışarak herkes az çok kokteyl yapabilir. Birkaç aylık eğitimle standart tattaki kokteylleri öğretirsin –birçok barda sunulanlardan. Ama işi bir adım öteye götürmek istiyorsan ender bir yeteneğe ihtiyacın vardır. Tıpkı piyano çalmak, resim yapmak veya yüz metre koşusu gibi. Örneğin ben: gayet başarılı kokteyller yapabildiğimi düşünüyorum. Çalıştım ve pratik yaptım. Ama onunla yarışmama imkân yok. Aynı oranda alkol koyuyor, eşit sürede çalkalıyor yine de aynı tadı yakalayamıyorum. Nedenini bilmiyorum. Buna sadece yetenek diyebiliyorum. Sanat gibi. Sadece belli insanların geçebileceği bir çizgi var. Eğer yetenekli birini bulduysan ona iyi bakmalı ve gitmesine asla müsaade etmemelisin. İyi para ödemeyi saymıyorum bile.” Barmen eşcinseldi dolayısıyla bazen diğer eşcinseller barda toplanıyordu. Sakin bir gruptu ve dert olmuyorlardı. Genç barmeni gerçekten seviyordum, bana güveniyor ve çok çalışıyordu.</p>

  <p class="normal1">“Belki de sen işleri idare etme konusunda göründüğünden daha da yeteneklisindir” dedi Şimamoto.</p>

  <p class="normal1">“Korkarım değilim” dedim. “Tam anlamıyla bir işadamı olduğumu düşünmüyorum. Sadece bir şekilde iki küçük barın sahibi oldum. Bir üçüncüsünü açmayı veya şu andakinden daha fazla kazanmayı planlamıyorum. Yaptığım şeye yetenek diyemezsin. Ama bazen durup düşünürüm, kafamda müşteri olduğumu canlandırırım. Müşteri olsam ne tür bir bara gider ne tür şeyler yiyip içmek isterdim diye. Yirmili yaşlarda bir genç olsam kız arkadaşımı nasıl bir yere götürmek isterdim? Ne kadar harcardım? Nerede yaşar ve gece kaça kadar dışarıda kalabilirdim? Her çeşit senaryoyu. Daha çok senaryo kurdukça aklımdaki barın resmi daha da netleşti.”</p>

  <p class="normal1">Şimamoto balıkçı yaka bir süveter ve uçuk mavi bir etek giymişti. Küpeler kulaklarında parıldıyordu. Üstüne tam oturan süveteri memelerini belli ediyordu. Bir an için nefes almakta zorlandım.</p>

  <p class="normal1">“Devam et” dedi. O mutlu gülümseme bir kere daha dudaklarında belirdi.</p>

  <p class="normal1">“Neye?”</p>

  <p class="normal1">“İş felsefene” dedi. “Bu tür konuşmalarını dinlemeyi seviyorum.”</p>

  <p class="normal1">Yüzüm biraz kızardı ki bu uzun zamandır başıma gelmemişti. “Buna iş felsefesi diyemem aslında. Bilirsin işte, bu tür süreçleri çocukluğumdan beri düşünürüm: her konuya kafa yormak, hayal gücüme izin vermek. Beynimde düşsel bir yer kurmak ve yavaş yavaş detayları eklemek. Bana uyması için orasını burasını değiştirmek. Anlattığım gibi, üniversite bittikten sonra uzun bir süre ders kitapları yayımlayan bir firmada çalışmıştım. O iş tam bir ömür törpüsüydü. Hayal gücüne zerre kadar yer yoktu. Canımdan bezdirmişti resmen. Artık işe gitmeye dayanamıyordum. Boğuluyor gibi hissediyordum, her geçen gün biraz daha batıyormuşum ve bir gün tamamen yok olacakmışım gibi.”</p>

  <p class="normal1">İçkimi yudumlayarak etrafa bakındım. Yağmura rağmen iyi bir kalabalıktı. Tenor saksofon sanatçısı enstrümanını kutusuna yerleştiriyordu. Garsonu yanıma çağırıp adama bir şişe viski götürmesini ve bir şeyler yemek isteyip istemediğini sormasını rica ettim.</p>

  <p class="normal1">“Ama burada işler farklı” diye devam ettim. “Ayakta kalmak için hayal gücünü kullanmak zorundasın. Üstelik fikirlerini anında hayata geçirebilirsin. Toplantı yok, yöneticiler yok. Endişelenmen gereken üstlerin veya uymak zorunda olduğun Eğitim departmanı yönergeleri yok. İnan bana bu muhteşem bir şey. Bir şirkette çalıştın mı hiç?”</p>

  <p class="normal1">Tebessüm ederek başıyla olumsuzladı. “Hayır.”</p>

  <p class="normal1">“Şanslısın o zaman. Şirketler ve ben bir arada olamıyoruz. Senin için de durumun çok farklı olacağını sanmam. Orada sekiz yıl çalışmak bana yeterince fikir verdi. Cehennem gibi geçen sekiz yıl. Yirmili yaşlarım –insanın en güzel yaşları. Bazen o işten ayrılmak için neden o kadar beklediğimi merak ediyorum. Galiba bulunduğum noktaya gelmek için oralardan geçmem gerekiyordu. Şimdi işimi seviyorum. Bazen barlarımın kafamda yarattığım hayali yerler olduğu hissine kapılıyorum. Gökyüzündeki şatolar. Şuraya biraz çiçekler dikiyor, buraya bir şelale konduruyor, her şeyi kendi ellerimle, itinayla yapıyorum. İnsanlar geliyor, içkilerini yudumluyor, müzik dinliyor ve laflayıp evlerinin yolunu tutuyorlar. Bunca yolu gelerek birkaç bardak içki için çok para harcamayı göze alıyorlar –neden biliyor musun? Çünkü herkes aynı şeyi arıyor: hayal âleminden kopan bir yer, gökyüzündeki şatoları ve kendilerine özel küçük köşeleri.”</p>

  <p class="normal1">Şimamoto küçük el çantasından bir Salem çıkardı. Çakmağını çıkarırken bir kibrit çakıp sigarasını yaktım. Sigarasını yakmayı ve gözlerini hafifçe kısıp titreyen aleve bakmasını seviyordum.</p>

  <p class="normal1">“Hayatım boyunca tek bir gün bile çalışmadım” dedi.</p>

  <p class="normal1">“Bir kere bile mi?”</p>

  <p class="normal1">“Bir kere bile. Yarı zamanlı bile çalışmadım. İş hayatı bana bütünüyle yabancı. Sana imrenmemin sebebi de bu. Ben hep yalnızım, kitap okurum. Düşünmek durumunda kaldığım tek şey nasıl para harcayacağım oluyor, nasıl kazanacağım değil.” İki elini birleştirerek gerindi. Sağ kolunda altından iki küçük bilezik, sol kolunda ise pahalı görünen altın bir saat vardı. Sanki onları satacakmış gibi uzun süre ellerini bana doğru sergiledi. Sağ elini avucumun içine alarak altın bileziklerine göz gezdirdim. On iki yaşındayken elimi tuttuğu zamanı anımsadım. Nasıl bir his olduğunu çok net hatırlıyordum ve beni nasıl ürperttiğini.</p>

  <p class="normal1">“Bilmem... Nereye para harcayacağını düşünmek en iyisidir belki” dedim. Elini bıraktığımda bir yerlere savrulacakmışım gibi hissettim. “Nasıl para kazanacağının yollarını düşünüp durduğunda bir parçan kayboluyor.”</p>

  <p class="normal1">“Yine de hiçbir şey yaratamamanın ne kadar boş hissettirdiğini bilemezsin.”</p>

  <p class="normal1">“Düşündüğünden daha fazla şey yarattığına eminim.”</p>

  <p class="normal1">“Mesela ne tür şeyler?”</p>

  <p class="normal1">“Göremediğin şeyler” diye yanıtladım. Dizlerimin üzerindeki ellerini inceledim.</p>

  <p class="normal1">Bardağı eline alarak uzun bir süre bana baktı. “Duygu gibi şeyleri mi diyorsun?”</p>

  <p class="normal1">“Evet” dedim. “Bir gün her şey yok olacak. Tıpkı bu bar gibi –sonsuza dek var olamaz. İnsanların zevkleri değişiyor ve her şeyin tepetaklak olması ekonomideki küçük bir dalgalanmaya bakar. Bunu daha önce gördüm; çok uzun sürmez. Etraftaki gördüğümüz her şey kaybolacak ama belli duygular sonsuza dek içimizde kalır.”</p>

  <p class="normal1">“Fakat Hacime, sen de bilirsin ki bazı duygular bizimle kaldıkları için acı verirler. Sence de öyle değil mi?”</p>

  <p class="normal1">Saksofon sanatçısı viski için teşekkür etmek için yanımıza geldi. Performansı hakkında övgülerde bulundum.</p>

  <p class="normal1">Şimamoto’ya “Caz sanatçıları bu aralar çok kibar” diye izah ettim. “Ben üniversitedeyken durum böyle değildi. Hepsi hap kullanırdı, en azından yarısı hayattan bezmişti. Yine de bazen seni alıp uzaklara götürecek kadar güzeline de rastlardın. Şincuku’daki kulüplerde hep caz dinlerdim. Hep uzaklara götürülmeyi umardım.”</p>

  <p class="normal1">“Bu tür insanları seviyorsun, değil mi?”</p>

  <p class="normal1">“Galiba” dedim. “İnsanlar kendilerine özel bir şeyler bekliyorlar. On performansın dokuzunda unutabilirsin ama onuncusu, insanların beklediği şeydir. Dünyayı sarsacak olan da budur. Sanat.”</p>

  <p class="normal1">Tekrar dizlerimin üzerindeki ellerime baktım, sonra da Şimamoto’ya. Devam etmemi bekliyordu.</p>

  <p class="normal1">“Her neyse, şimdi her şey farklı. İki bar sahibiyim, işim de sermayeyi değerlendirerek kâr elde etmek. Sanatçı veya bir şeyler yaratan biri değilim. Hatta sanatsever bile sayılmam. Hoşuna gitsin ya da gitmesin, burası sanat beklenen bir yer değil. İş sahibi için kolay idare edilen kibar bir kitle Charlie Parkers ayaktakımından iyidir!”</p>

  <p class="normal1">Bir kokteyl daha söyledi ve bir sigara daha yaktı. Uzun bir süre sessiz kaldık. Düşüncelere dalmış görünüyordu. Bas gitaristin “Embraceable You” isimli uzun solosunu dinledim. Piyanist akordunu yaparken davulcu terini sildi ve bir şeyler içti. Yanıma uğradı ve her zamanki gibi biraz lafladık.</p>

  <p class="normal1">Uzun bir aradan sonra Şimamoto “Hacime” dedi “bildiğin güzel bir ırmak var mı? Vadinin içinde akan güzel bir ırmak, çok büyük de değil, doğrudan denize dökülenlerden?”</p>

  <p class="normal1">Söylediklerine şaşırarak yüzüne baktım. “Bir ırmak?” Neden bahsediyordu böyle? Yüzü ifadesizdi. Uzaklardaki bir manzaraya bakarmışçasına sakin duruyordu. Uzaklarda –dünyadan çok uzaklarda– olan bendim belki de, en azından bizi bölen devasa bir mesafe vardı. Bu düşünce beni melankoliye sürüklemişti. Gözlerinde hüznü çağrıştıran bir şeyler vardı.</p>

  <p class="normal1">“Bu ırmak konusu nereden çıktı birdenbire?” diye sordum.</p>

  <p class="normal1">“İçimden geldi” diye yanıtladı. “Böyle bir ırmak biliyor musun?”</p>

  <p class="normal1">Öğrencilik yıllarımda ülkede uyku tulumunda yatmak koşuluyla birkaç seyahate çıkmıştım. Japonya’da birkaç ırmak biliyordum dolayısıyla. Ama onun tarif ettiği gibi bir ırmak aklıma gelmiyordu.</p>

  <p class="normal1">“Sanırım bahsettiğin gibi bir ırmak Japon Denizi kıyılarında var” dedim oldukça uzun düşündükten sonra. “İsmini hatırlamıyorum ama İşikava valiliğine bağlı olduğuna eminim. Bulması o kadar da zor değildir. Muhtemelen aradığın şeye en yakın olanıdır.”</p>

  <p class="normal1">Şimdi ırmağı çok net hatırlıyordum. Üniversitedeki ilk veya ikinci yılımda sonbahar mevsiminde gitmiştim. Bitki örtüsü çok güzeldi, etraftaki dağlar kana boyanmış gibi görünüyordu. Dağlar denize kadar uzanıyordu, kıyıya vuran dalgalar muhteşemdi. Arada bir ormandaki geyiklerin seslerini duyabiliyordunuz. Orada yediğim balık inanılmaz derecede lezzetliydi.</p>

  <p class="normal1">“Beni oraya götürebilir misin peki?” diye sordu Şimamoto.</p>

  <p class="normal1">“İşikava’ya kadar gitmek gerekiyor” dedim kuru bir sesle. “Enoşima’ydı adı, önce uçağa binmeli sonra en az bir saat arabayla devam etmeliyiz. Ve bir gece kalmamız gerekir. Eminim şu anda bunu yapamayacağımı anlıyorsundur.”</p>

  <p class="normal1">Şimamoto taburesiyle birlikte yavaşça bana doğru döndü. “Hacime, senden bu iyiliği istememem gerektiğinin farkındayım. Bunu biliyorum. İnan bana, bunun sana bir yük olacağının farkındayım. Ama soracağım başka kimse yok. Oraya gitmem lazım ve tek başına gitmek istemiyorum.”</p>

  <p class="normal1">Gözlerinin içine baktım. Hiçbir rüzgârın ulaşamayacağı sarp kayalıkların gölgesindeki derin bir pınar gibiydi. Hiçbir şey yerinden oynamıyordu, her şey kıpırtısızdı. Yakından bakarsan suyun yüzeyine yansıyan manzarayı görebilirdin artık.</p>

  <p class="normal1">“Beni affet” diyerek gülümsedi. Sanki hiç kuvveti kalmamış gibiydi. “Buraya senden bir şeyler rica etmek için geldiğimi düşünme sakın. Sadece seni görüp sohbet etmek istedim. Bu konuyu açmayı planlamamıştım.”</p>

  <p class="normal1">Aklımda hızlı bir zaman hesaplaması yaptım. “Eğer sabah çok erken yola çıkıp uçağa binersek gece çok geç olmadan eve dönmüş oluruz. Orada ne kadar süre kalacağımıza da bağlı tabii ki.”</p>

  <p class="normal1">“Çok uzun süreceğini sanmıyorum” dedi. “Benimle oraya gidip gelecek kadar zaman ayırabilir misin gerçekten?”</p>

  <p class="normal1">Şöyle bir düşündüm. “Sanırım evet. Şimdilik kesin bir şey söyleyemem ama galiba yapabilirim. Yarın gece beni ara tamam mı? Ona göre bir plan yapacağım. Programın ne?”</p>

  <p class="normal1">“Henüz bir programım yok. Senin için ne zaman uygunsa, bana da uyar.”</p>

  <p class="normal1">Başımla onayladım.</p>

  <p class="normal1">“Gerçekten kusura bakma” dedi. “Belki seni tekrar görmeye gelmemeliydim. Sonunda her şeyi berbat edeceğime eminim.”</p>

  <p class="normal1">Saat on bire gelmeden kalktı. Ona şemsiye tuttum ve bir taksi çevirdim. Yağmur hâlâ yağıyordu.</p>

  <p class="normal1">“Hoşça kal ve teşekkürler” dedi.</p>

  <p class="normal1">“Hoşça kal” dedim.</p>

  <p class="normal1">Bara geri dönüp masadaki eski yerime oturdum. Kokteylini içtiği bardak hâlâ orada duruyordu. Söndürülmüş birkaç Salem izmaritiyle dolu kül tablası da öyle. Garsondan onları kaldırmasını istememiştim. Uzun bir süre bardağın ve izmaritlerin üzerinde kalan belli belirsiz ruj izine baktım.</p>

  <p class="normal1">&nbsp;</p>

  <p class="normal1">Eve vardığımda Yukiko beni bekliyordu. Pijamasının üstüne bir hırka geçirmiş <span class="ideitalik">Arabistanlı Lawrence</span> adlı filmi izliyordu. Lawrence’ın, başına gelen onca bela ve musibetten sonra çölü geçerek Süveyş Kanalı’na vardığı sahnedeydi. O filmi daha önce üç kez izlemişti zaten. Harika bir film, demişti bir keresinde. Üst üste defalarca izleyebilirim. Yanına oturup filmin sonunu izlerken bir kadeh şarap içtim.</p>

  <p class="normal1"><span class="ideitalik">Haftaya pazar günü yüzme kulübünden arkadaşlarla buluşacağız</span>, dedim Yukiko’ya. Üyelerden birinin büyük bir yatı vardı, daha önce birçok kez denize açılmış, balık tutup içki içmiştik. Şubat ayında yat turuna çıkmak için hava biraz soğuktu fakat eşim yatlar konusunda hiçbir şey bilmiyordu, dolayısıyla da karşı çıkmadı. Pazar günleri dışarı çıkmak hiç âdetim değildi, Yukiko başka alandan insanlarla buluşup açık hava aktivitelerine katılmamın iyi olacağını düşünüyor gibime gelmişti.</p>

  <p class="normal1">“Sabah çok erken saatte çıkacağım. Akşam sekiz gibi dönerim muhtemelen. Akşam yemeğini evde yerim” dedim.</p>

  <p class="normal1">“Tamam. Zaten bu pazar kız kardeşim gelecek” dedi. “Hava çok soğuk olmazsa Şincuku Goen’e piknik yapmaya gidebiliriz. Kız kıza dördümüz.”</p>

  <p class="normal1">“Kulağa hoş geliyor” dedim.</p>

  <p class="normal1">Ertesi gün bir seyahat firmasına gidip uçak ve araba kiralama rezervasyonlarımı yaptırdım. Tokyo’ya akşam altı buçukta varan bir uçak vardı. Görünüşe göre geç bir akşam yemeği için zamanında eve varmış olacaktım. Sonra bara gidip Şimamoto’nun aramasını bekledim. Saat onda aradı. “Biraz yoğunum ama sanırım zaman ayırabileceğim” dedim. “Önümüzdeki pazar uygun mu?”</p>

  <p class="normal1">“Evet bana uygun” diye cevapladı.</p>

  <p class="normal1">Ona uçuş zamanını ve Haneda Havalimanı’nda nerede buluşacağımızı söyledim.</p>

  <p class="normal1">“Çok teşekkürler” dedi.</p>

  <p class="normal1">Telefonu kapattıktan sonra elimde bir kitapla, barda bir süre oturdum. Müşterilerin uğultusu rahatsız ediyordu ve konsantre olamadım. Lavaboya giderek soğuk suyla elimi yüzümü yıkadım ve aynadaki yansımama baktım. Yukiko’ya yalan söyledim, dedim kendi kendime. Daha önce de başka kadınlarla olmak için yalan söylediğim olmuştu elbette. Ama asla onu aldattığım duygusuna kapılmamıştım. Zararsız, küçük kaçamaklardı. Ama bu seferki yanlıştı. Şimamoto’yla yatmayı planlamıyordum, durum böyle olsa bile yanlıştı. İlk kez bu kadar uzun süre aynadan bana bakan gözlerime uzun uzun baktım. Gözlerim bana kim olduğum hakkında hiçbir şey söylemiyordu. İki elimi de lavaboya dayayarak derin bir iç çektim.</p>
</body>
</html>
