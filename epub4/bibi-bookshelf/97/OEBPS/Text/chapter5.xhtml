<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">2</span>Sevda Sokağı’nın Leylâsı’na dair</h1>

    <p>Macit’in bu küstahça hareketi Leylâ’yı çok sarsmıştı. Macit sayısını unuttuğu kız veya kadının dudaklarından öpmüştü. Fakat Leylâ’nın dudaklarına ilk erkeğin teması ona göre ömrü boyunca manen temizlenemeyecek bir kir bırakmıştı.</p>

    <p>Bu yaştaki bir kızın bu hissini anlamak için Leylâ’nın hayatını gözden geçirmek gerekir. Esasen Leylâ da Macit çekildikten sonra kafasının içinde kendini bildiği günden itibaren hayatının bir revüsünü<a class="si-noteref epub-type_noteref" href="#f39" id="ref_f39">39</a> yapıyordu. Leylâ’nın ilk hatırladığı şey annesinin Macit’in babası Sırrı Efendi ile münasebetidir. İnce, uzun fakat yüzü Macit’e benzeyen sarıklı zarif bir efendiydi. O zaman annesinin evinde yaşıyorlardı. Her akşam Leylâ, o gelir gelmez elini öper, o da Leylâ’yı kolları arasına alarak iki yanaklarından öper, sonra yere bırakır, ondan sonra da annesine döner, sarmaş dolaş olurlardı.</p>

    <p>Leylâ ona “baba” derdi. Hayli zaman da onu babası zannetmişti. Annesi, kızını, “Haydi Leylâ artık sen bebeklerinle oyna,” diyerek başından savmak istediği zaman o,</p>

    <p>— Bana bak hanım, onun adı Leylâ değil, Gülgûn. Dünyada bir tek Leylâ vardır o da sensin, derdi.</p>

    <p>— Ama annemin adı Salime, baba.</p>

    <p>— Kim demiş? O ezelden Leylâ, diyerek güler, sonra da “Haydi bebeklerini al!” diyerek onu gönderirdi.</p>

    <p>Beş yaşına basmadan Sırrı Bey onu biraz okuttu ve biraz sonra da o civardaki ilk mektebe verdi. Okumak onu o kadar çok işgal etti, o kadar kitaplara daldı ki etraf ile hiç alâkalanmaz oldu. Leylâ’ya namaz sûrelerini ezberleten, yazı yazdıran bu adam annesine de eski aşk hikâyeleri okurdu. İlk hatırladığı “Leylâ ile Mecnun” hikâyesiydi. Ondan sonra “Aslı ile Kerem”, “Ferhat ile Şirin” gibi bütün lirik destanları okur, bazan bir cümlenin ortasında durur, annesiyle birbirlerinin gözlerine acayip bir şekilde bakarlardı. İşte bu acayip bakış Leylâ’ya bu hikâyelerden nefret ettirdi. Belki annesinin aşırıya kaçan bu türlü hassasiyetine karşı onda bir aks-ül-amel<a class="si-noteref epub-type_noteref" href="#f40" id="ref_f40">40</a> uyanmıştı.</p>

    <p>Bu sarıklı baba, yalnız cuma günü ve gecesi eve gelmezdi. Annesi o günleri ve geceleri camide geçirdiğini söyler, fakat kendisi yerinde duramaz, aşağı yukarı dolaşır, bazan da ağlardı.</p>

    <p>Leylâ ilk mektebi bitirip ortaya geçtikten sonra bir sabah bütün hayatında unutamayacağı bir hâdise oldu. Bir cuma sabahıydı. Evlerinde yemek pişiren ve annesine yardım eden Havva Hanım yukarıya telaşla koşarak yanlarına geldi. O gün tabii, mektepler tatildi. Baba dediği adam da gelmediği için annesi onun saçlarını tarayıp üstünü başını giydirerek o civardaki Karagöz, kukla gibi oyunlar verilen bir bahçeye götürecekti.</p>

    <p>— Hanım, hanım, Ahmet Bey geldi, sizi mutlak görmek istiyor. (Eliyle Leylâ’yı göstererek) Onu da görecek...</p>

    <p>Leylâ annesinin nasıl sarardığını, telaşlandığını hâlâ hatırlıyordur.</p>

    <p>— Çocuk burada kalsın, ben iner onu aşağıda görürüm.</p>

    <p>— Sakın ha... Çocuğu göstermezseniz dava açacağını söyledi.</p>

    <p>Annesi hemen Leylâ’nın elinden tutarak aşağı kattaki Havva Hanım’ın oturduğu odaya âdeta sürükledi. Odanın ortasında uzun boylu, kara bıyıklı bir efendi ayakta duruyordu. Annesi, Leylâ’yı ileri doğru sürerek dedi ki:</p>

    <p>— Haydi amca beyin elini öp!</p>

    <p>O çağda, her misafir erkeğe amca bey denmesi tabiiydi. O da eğildi, iki yanaklarından öptü:</p>

    <p>— Ne kadar büyümüş... Hiç babasına benzemiyor.</p>

    <p>— Ona ahlâkı benzer.</p>

    <p>— Babası üç gün için İstanbul’da, onu görmek istiyor.</p>

    <p>Leylâ atıldı:</p>

    <p>— Babam daha dün gece buradaydı.</p>

    <p>— O senin baban değil, yavrum. O...</p>

    <p>Annesi yalvaran bir sesle sözünü kesti:</p>

    <p>— Buradaki senin üvey baban yavrum. Ben sana şimdiye kadar söylemedim. Bu efendi, senin öz amcandır.</p>

    <p>Ahmet Bey annesine bakarak:</p>

    <p>— Daha söyleyeceğim var.</p>

    <p>— Buyurun.</p>

    <p>— Ragıp, Erzurum’dan İzmir’e nakledildi. Siz Sırrı Bey’den vazgeçer de onunla İzmir’e giderseniz, sizi affedecek.</p>

    <p>— Bu lafları çocuğun yanında söylemek günah değil mi, Ahmet Bey? Bakın yavrucağım nasıl şaşırdı?</p>

    <p>— Asıl günahı işleyen biz değiliz.</p>

    <p>— Hayır, hayır...</p>

    <p>— Sıhhati de hiç iyi değil. Âdeta tehlikeli bir vaziyette. Size de gidip onu görmenizi tavsiye ederim.</p>

    <p>Bu tehlikeli vaziyet Salime Hanım’ın yüzünde eseften ziyade sevinç uyandırdı. Hınçlı bir sesle:</p>

    <p>— Ne olurdu, beni bıraksaydı da ben de Sırrı Bey’in nikâhlı karısı olsaydım. Çocuğunun annesi böyle çirkin bir damga yemezdi. Ben de yıllarca inlemekten kurtulurdum.</p>

    <p>Ahmet Bey sert ve alâkalı bir sesle cevap verdi:</p>

    <p>— O bıraksa da Sırrı Bey sizi nikâhla almazdı. Onun ne muhterem bir karısı vardır. Ondan da başka evlâtları.</p>

    <p>— Rica ederim, artık bu sözü kesin. Leylâ’yı alın götürün, ben gelmem, fakat onu akşam getirin.</p>

    <p>Ahmet Bey, Leylâ’nın elini tuttu, Salime Hanım’a hafif bir selâm verdikten sonra çıktı. Kapıda bir araba bekliyordu. Ahmet Bey, Osmanbey’de evi olan tanınmış bir dava vekiliydi. Leylâ’yı arabaya alarak o tarafa yollandılar.</p>

    <p>Araba iki katlı bir kâgir evin önünde durdu. Kapıyı hizmetçi açıp da içeriye ayak atar atmaz, merdivenlerden uzun boylu bir kadının indiği görüldü.</p>

    <p>— Ah, Ahmet! Bilsen nasıl sabırsızlıkla bekliyor. Çarpıntısı arttı. Kapı çalınınca inmesine zorla mâni oldum.</p>

    <p>Ahmet Bey, “Yenge’nin elini öp!” diyerek karısını Leylâ’ya takdim etti. Ahmet Bey’in karısı, bir İngiliz kadındı. Gerçi İstanbul’da yıllarca oturmuşsa da gene telâffuzu hattâ kıyafeti bu muhite yabancı bir ülkeden gelmiş olduğunu gösteriyordu.</p>

    <p>“Ne güzel kız!” diye kadın da Leylâ’yı okşadıktan sonra elinden tutarak yukarıya götürdü. Babasının odasına evvelâ Ahmet Bey girdi, “Kızı getirdim,” diyerek Leylâ’yı robdöşambrını giymiş, sivri sakallı, ince uzun yüzlü, bıyığına ak düşmüş bir adamın önüne sürdü. Ayakta bekleyen adam kıza bakmadan önce gözleri birisini arar gibi kapıya döndü; sonra birdenbire kızın boynuna sarıldı, zayıf yüzünü rikkatle<a class="si-noteref epub-type_noteref" href="#f41" id="ref_f41">41</a> kızın yanağına dayayarak, “Leylâ, Leylâ,” diye inledi.</p>

    <p>Şimdi karşı karşıya, el ele, iki arkadaş gibi oturuyorlardı. Leylâ onun elâ gözlerindeki hasretle karışık rikkatin, o kadar tesiri altında kaldı ki yeşil gözlerinden yaşlar, pembe yanaklarına döküldü. Ondan sonra, yıllardan beri arkadaşlık etmişler, gibi birbirleriyle konuştular. Kızına mektebini, hangi dersleri sevdiğini soruyor; kız da kitap okumaktan nasıl zevk aldığını anlatırken adamcağız âdeta onu huşu içinde dinliyordu.</p>

    <p>Leylâ o evi hiç yadırgamadı, kitap raflarına, eşyaya merakla bakıyordu. Gözleri Ahmet Bey’in karısına ilişince birbirlerine gülümsediler. Babası dedi ki:</p>

    <p>— Leylâ, yengen Hadiye beni ölümden kurtardı. Bana bir kalp krizi gelmişti. O iki gün yatağımın yanından ayrılmadı. Bilsen nasıl fevkalâde bir hastabakıcı. Hakikî bir Florence Nightingale. İzmir’de ne yapacağım?</p>

    <p>— Ben beraber gelir sana bakarım babacığım.</p>

    <p>— Annen bırakır mı?</p>

    <p>Kız omuzlarını silkti. Âdeta, “İster bıraksın ister bırakmasın,” diyor gibiydi.</p>

    <p>— Sen ne dersin Ahmet?</p>

    <p>— Şimdi zaten Hadiye seninle gidecek, çocuğu ben bu akşam evine götüreceğim.</p>

    <p>Bunu müteakip aralarında uzun bir konuşma oldu. Yengesi söze karıştı:</p>

    <p>— Ahmet sen annesine söyle ben çocuğa da bakarım. Hem de İzmir’de onu Amerikan mektebine veririz. Azıcık alışınca babasına teslim eder, dönerim.</p>

    <p>Leylâ az daha sevincinden kadının boynuna sarılacaktı:</p>

    <p>— Ama ben de senin gibi hastabakıcı olacağım Yenge.</p>

    <p>— Birkaç sene orada oku, sonra hastabakıcılık mektebine veririz.</p>

    <p>— İzmir’de hastabakıcı mektebi var mı?</p>

    <p>Babası söze atıldı:</p>

    <p>— Ben seni getirir, elimle hastabakıcı mektebine veririm, Leylâ.</p>

    <p>— Ben senden hiç ayrılmak istemem ki babacığım. Ne olur, beni bu gece buradan salıverme...</p>

    <p>Garip olarak Leylâ hiçbir zaman annesine karşı böyle bir muhabbet<a class="si-noteref epub-type_noteref" href="#f42" id="ref_f42">42</a> hissetmemişti. Baba-kız birbirlerine kalpleri kilitlenmiş gibi sarılıyorlardı. Hakikat hâlde Leylâ bu kadar masum, bu kadar derin bir muhabbeti ömrünün sonuna kadar kimseye karşı hissedemezdi. Mademki annesi babasına hiyanet etmiş, ona eziyet çektirmiş, Leylâ bu hiyanetini ödeyecek, hiçbir zaman evlenmeyecekti. Şuurunun altını birdenbire saran bu his, Leylâ’ya henüz on ikisini bitirdiği zaman gelmişti.</p>

    <p>O gün orada yemek yedi. Sofranın intizamına, Hadiye Yenge’nin kadınlığına hayran oldu. Akşam ayrılmadan evvel gene uzun bir müzakereden sonra Ahmet Bey’in Salime Hanım’a bu meseleyi nasıl açacağı hakkında bir karara vardılar. O akşam baba-kız birbirinden ağlayarak ayrıldılar.</p>

    <p>Eve döndükleri zaman Leylâ, annesini heyecan içinde buldu. Ahmet Bey bu mevzuyu açmadan önce kızı odadan uzaklaştırdılar. Ne konuşmuştular, bilmiyordu. Her hâlde annesini ikna etmişti. Salime Hanım buna Ragıp’ın kendisini boşaması şartıyla razı olmuştu. Fakat Ahmet Bey, İzmir seferinin bir deneme olduğunu, ancak kız oraya intibak eder<a class="si-noteref epub-type_noteref" href="#f43" id="ref_f43">43</a> ve orada kalırsa Ragıp’ın onu boşayacağını söyledi. Zavallı kadın, kızından ayrılmak istememekle beraber bir gün âşığına nikâh edilmesi imkânı, üzerindeki kötü damgayı sileceğini tahayyül etmesi onu çok sevindirmişti. Leylâ yattığı yerde bütün bunları zihninden geçirirken oradaki dört seneyi düşündü. Babasının yanında yaşamak ona bir rüya gibi gelmişti. Hadiye Yenge İstanbul’a dönerken Leylâ babasıyla âdeta dört yıllık ruhî ve manevî bir balayı geçirmişti. Nasıl babasına bir ana gibi bakmış, nasıl baş başa konuşmuşlar, babası ona bütün hayatını anlatmış, nasıl Leylâ’nın yaşının üstünde mevzular konuşmuşlar ve kızın fikri nasıl gelişmişti.</p>

    <p>Evet, artık ömrünü hastalara şifa, dertlere deva olmaya vakfedecek, babasını uzun yıllar yaşatacaktı.</p>

    <p>Garip olarak İzmir’deyken bir sabah, gazetede Hâkim Sırrı Bey’in öldüğünü okudular. Babası, acı acı güldü:</p>

    <p>— Belki annen şimdi benim yanıma gelmek ister...</p>

    <p>— Sakın ha baba! O gelirse ben giderim...</p>

    <p>— Ya, demek annen senin rakibin?</p>

    <p>Fakat ne annesi geldi, ne de babası onu çağırdı. İzmir’deki hayatı, dördüncü yılda sona erdi. Babası bir kalp krizinden öldü. Kız, bedbaht ve perişan çırpınırken Ahmet Bey ile Hadiye Yenge, İzmir’e geldiler, onu alıp İstanbul’a getirdiler. Biraz onların yanında kaldıktan sonra babasının bıraktığı, şimdi yaşadığı eve onu götürüp yerleştirdiler ve o civardaki hemşire mektebine yazdırdılar. İlk zamanlar annesini hiç görmek istemiyordu. Fakat amcasının ısrarı üzerine annesiyle görüştü. Fakat beraber yaşamaya katiyen muvafakat etmedi.<a class="si-noteref epub-type_noteref" href="#f44" id="ref_f44">44</a></p>

    <p>Leylâ’nın evinin arka tarafındaki iki odayı, iki hastabakıcıya kiralamışlardı. Kız yalnız yaşıyordu. Fakat ne de olsa hastalandığı zaman annesi gelir, yanında kalırdı. Leylâ’nın annesine karşı hıncı hiçbir zaman geçmedi, bilâkis babasının onu nasıl sevdiğini, eziyet ve azaplar çektiğini öğrendikten sonra bu hınç bir kat daha arttı. Kadın geldiği zaman ne yapsa bu hırçın kızın muhabbetini kazanamıyordu.</p>

    <p>Hastabakıcı mektebine devama başladığı ilk günden itibaren orada kendinden büyük bir hemşire ile aralarında evvelâ ahbaplık, sonra da çok sıkı bir dostluk hâsıl oldu.</p>

    <p>Hemşire Safinaz, bir müddet Gedikpaşa’daki Amerikan mektebine devam etmiş, iyi İngilizce öğrenmiş, tıpkı Leylâ gibi çok okuyan ve düşünen bir şahsiyetti. Onunla beraber haftada bir gün gezmeye giderler, dışarıda yemek yerler, uzun uzun konuşurlardı. Bu uzun konuşmalar esnasında Leylâ ona bütün hayatını anlatmıştı. Babasının ölümünden sonra nasıl bir rahibe gibi yaşamaya karar verdiğini söylediği zaman, Hemşire Safınaz gülerek demişti ki:</p>

    <p>— Kim bilir? Senin gibi güzel bir kız bu kararda nasıl ısrar edebilir?</p>

    <p>— Ölünceye kadar. Şayet dönersem belki kendimi öldürürüm.</p>

    <p>— Aman böyle saçma şeyler söyleme, Leylâ... Ha, sana bir şey söyleyeceğim. Benim kardeşim Doktor Kerim... Hani Fatih’te muayenehanesi olan şu tanınmış cerrah, o epeyce zamandır ciddî bir hemşire asistan arıyor. Mektep ona kimi isterse verir ama o çok titiz. Şimdiye kadar aldıklarını yeter derecede ciddî bulmamış galiba. Seni tavsiye ettim. Yarın benimle beraber oraya gidip konuşur musun? Karısı Suzan da çok aklı başında bir kadındır. Zaten yarın ben öğle tatilinde orada yemek yiyeceğim, ne olur sen de gel.</p>

    <p>— Hiç tanımadığım yere nasıl yemeğe giderim?</p>

    <p>— Orası aynı zamanda benim de evim. Annem üst kattaki apartman dairesinde oturur. Ben de hastahanede nöbetçi olmadığım akşamlar annemin yanında yatarım. Annem kendi katından pek aşağı inmez. Haydi, peki de!</p>

    <p>— Peki.</p>

    <p>Ertesi gün yemek vakti Hemşire Safinaz’la beraber Fatih’e gittiler. Cadde üzerinde dört katlı büyücek bir evin kapısını çaldılar. Anlaşılan üçüncü katta Doktor Kerim’in ailesi oturuyor, o da aşağıdaki katı muayenehane olarak kullanıyordu. Burası geniş bir muayenehaneydi. Cerrah için lâzım olan odadan başka, ameliyat ettiği hastaları yatırmak gerektiği zaman kullanılan iki yataklı bir yatak odası da vardı. Fakat, bugün muayenehaneye girmediler, doğru yukarıya çıkacaklardı. Doktor, beyaz gömleği ile kapıda, iki gün sonra ameliyat edeceği bir hastaya bazı direktifler veriyordu. Onları ancak yukarı çıkarlarken gördü ve seslendi:</p>

    <p>— Sizi Suzan bekliyor, ben yirmi dakika sonra gelirim.</p>

    <p>Bunu dedikten sonra beyaz gömlekli uzun boylu adam bir gölge gibi muayenehanesinin kapısında kayboldu.</p>

    <p>Safinaz, Leylâ’nın kulağına eğilerek dedi ki:</p>

    <p>— Yengem ağabeyimden hayli büyüktür, fakat kocası onu ne kadar sever, tasavvur edemezsin. Kadın ona lâyıktır. Melek gibi mahlûktur. Bize de akraba olur.</p>

    <p>Leylâ, Doktor’un yüzüne dikkat etmemiş olduğu için cevap vermedi. Biraz sonra geniş, süslü olmaktan ziyade temiz ve insana hakikî bir aile yuvası hissi veren bir kata girdiler.</p>

    <p>Kapıyı bir hizmetçi açtı. Karşıdaki odada uzun boylu, tombalak, sâde fakat güzel giyinmiş bir kadın kucağında bir çocukla dolaşıyordu. Onları görünce yere bıraktığı küçük oğlan Leylâ ile göz göze gelince annesinin eteğinin arkasına saklandı.</p>

    <p>Suzan Hanım elâ gözlü, lepiska saçlı, bütün varlığından samimiyet ve dostluk akan ana yürekli bir kadındı. Leylâ’nın elini sıktıktan sonra iki yanaklarından öptü.</p>

    <p>— İnşallah bizden hoşlanırsınız da Doktor’un yanında çalışmayı kabul edersiniz. Safinaz sizden o kadar bahsetti ki yıllarca tanıyormuş gibi olduk. O kadar öteki hastabakıcılardan çektik ki...</p>

    <p>— Niçin Suzan Hanım?</p>

    <p>— Ya Doktor’un işini yapmıyorlar, yahut da nasıl söyleyeyim, işi aşifteliğe vuruyor, hastalara hattâ bizim Doktor’a bile fingirdiyorlar. O da çok ciddî olduğu için hiçbirine tahammül edemedi. (Gülerek) İnsan sizin gibi hem genç hem de Safinaz’ın söylediğine göre rahibe ruhlu bir hastabakıcı nerede bulur? Buyurun yemek odasına, orası hem de oturma odamızdır. Doktor şimdi gelir. Ben bizim oğlanı içeriye götüreyim de geleyim, onu sofraya oturtmuyoruz.</p>

    <p>Leylâ’yı rahat bir koltuğa oturttuktan sonra kendisi de yine oğlanı kucağına alarak içeri gitti.</p>

    <p>Çok sevimli bir oda idi burası. Duvarları kitap dolu, oturacak yerleri rahat, yemek odası olduğunu ancak ortadaki yuvarlak masanın üzerindeki beyaz örtüden ve tabaklardan anlayabiliyordunuz. Suzan Hanım gelince üç kadın karşı karşıya tatlı tatlı konuştular. Leylâ, hiçbir kadından bu kadar hoşlanmamıştı. İçinden, “İnşallah kocası onun kadrini bilir,” dedi.</p>

    <p>Biraz sonra hizmetçi geldi. Orta yaşlı, tecrübeli bir Rum kadınıydı. Çocuğu uyutmuş, yemeğini vermişti. Şimdi sofrayı düzeltirken diyordu ki:</p>

    <p>— Yemek hazır ama Doktor Bey çok geç kaldı.</p>

    <p>— Kim bilir, belki şimdi gelir.</p>

    <p>Sanki bu sözleri duymuş gibi merdivenden bir ayak sesi geldi. Sonra da Doktor birdenbire âdeta koşarak içeri girdi.</p>

    <p>Safinaz’ın omuzlarını okşadı, Leylâ’ya başını eğerek selâm verdi. Bu uzun boylu, beyaz gömlekli adamın çok hususî ve dikkati çeken bir kafası vardı. Tepesi açık, şakaklarında ve ensesindeki saçlar karısındaki gibi lepiska, gözleri de genç karısınınki gibi elâ, uzun ve kudretli bir burun, zahiren<a class="si-noteref epub-type_noteref" href="#f45" id="ref_f45">45</a> hiç hareketli görünmeyen bir ağız, fakat işin garip tarafı, yüzünün bütün azası âdeta dondurulmuş gibi hareketsiz duran bu simanın arkasında, biraz eğlenen, biraz acıyan ve şefkat ifade eden bir tebessüm vardı. Leylâ, Safinaz ile Suzan Hanım’ın arasında oturmuş, Doktor’la yüz yüzeydi. Doktor ise sâde kendi kafasının içindeki şeylerle meşgul, gözleri (karısı müstesna) hiçbirinin yüzünde durmuyor. Evet, karısına baktığı zaman o iç tebessümün şefkat tarafı galipti. Çok acele yemek yiyordu. Galiba aşağıda çok işi vardı. Yemek ortasında Leylâ’nın yüzüne bakmadan ona hitap etti.</p>

    <p>— Safinaz size benim bir hastabakıcıya ihtiyacım olduğunu söylemiştir. Sizin bu işi kabul etmenizi çok istiyoruz. Şimdilik yalnız öğleden sonra akşama kadar. Bu, sizin için bir hastahane tecrübesi gibi bir şey olacak. Şunu da söylemek lâzım ki, bazı mühim ameliyatlardan sonra hasta burada bir veya iki gece kalır. Sizin de hastanın yanında kalmanız gerekecektir. Hastanın yatağının karşısında önü paravanlı bir şezlong vardır. Orada dinlenebilirsiniz.</p>

    <p>Karısı güldü:</p>

    <p>— Erkek hastaların yanında bu kadar genç bir hastabakıcı yatabilir mi, Kerim?</p>

    <p>— Niçin yatmasın? (Bu defa tebessüm dudaklarında belirdi). Leylâ Hanım’ın bir rahibe gibi hayatını hastalara vakfettiğini işitmedin mi?</p>

    <p>Hep birden güldüler.</p>

    <p>— Şimdi şartlara gelelim: ayda yüz lira. Fakat ameliyatlarda ve bilhassa geceleri kalmak gerekirse, her defası için yirmi lira... Az ama..</p>

    <p>Leylâ’yı, bu adamın sözlerinden ziyade fizyonomisi ilgilendirmişti. Her hâlde düşünen ve okuyan insanların psikolojisiyle ilgili olacak...</p>

    <p>— Evet, kabul ediyorum.</p>

    <p>Uzun bir kol ona doğru uzandı, kudretli bir el elini yakaladı. Leylâ’nın küçük eli âdeta bu demir parmaklar arasında ezildi.</p>

    <p>— Ne zaman geleceksiniz?</p>

    <p>— Müdürle konuştuktan sonra. Çünkü beni Haseki’ ye göndermek istiyordu.</p>

    <p>— O konuşmayı Safinaz yapar. Ben de telefonla işi hallederim. Tabii siz ebe olacak değilsiniz.</p>

    <p>— Hayır.</p>

    <p>Bu “hayır” biraz bir şeyden tiksinmiş gibi ağzından çıktı. Evet, Leylâ’nın cinsî olan her nevi hayat tezahürlerine karşı kuvvetli bir çekinmesi vardı.</p>

    <p>Doktor bileğindeki saate bakarak, tatlısını bitirmeden tabağı itti, ayağa kalktı:</p>

    <p>— Affedersiniz... Bir arkadaşa randevu vermiştim. Üç gün sonra mühim bir ameliyat yapmak gerekecek. Tabii eteri siz vereceksiniz. Onu üç gün burada alıkoyacağım. Siz de kalacaksınız. Orövuar,<a class="si-noteref epub-type_noteref" href="#f46" id="ref_f46">46</a> pazartesi günü görüşürüz.</p>

    <p>Karısının tepesinden öptü, onlara hafif bir baş eğerek odadan uçtu gitti. Suzan Hanım o çıkınca dedi ki:</p>

    <p>— Her hâlde size çok itimat ediyor.<a class="si-noteref epub-type_noteref" href="#f47" id="ref_f47">47</a> Her hemşireye eter verdirmez. Bu ameliyat edeceği adam da en çok sevdiği bir arkadaş doktordur.</p>

    <p>Safinaz sordu:</p>

    <p>— Doktor Feridun mu?</p>

    <p>— Evet.</p>

    <p>— Onun biraz kalbi de bozuktur, değil mi?</p>

    <p>— Biraz öyledir, zavallı. Belki bir dahiliyeci arkadaş da çağıracaktır.</p>

    <p>Safinaz ayağa kalktı:</p>

    <p>— Haydi, Leylâcığım biz de geç kaldık.</p>

    <p>Vedalaşıp çıktılar. O yolda diyordu ki:</p>

    <p>— Bizim Kerim biraz sert görünür ama çok rakik kalplidir<a class="si-noteref epub-type_noteref" href="#f48" id="ref_f48">48</a>, onun insanları nasıl kesip biçtiğine şaşarım.</p>

    <p>— İnsanların iyiliği için, bilhassa canlarını kurtarmak için acımak gerekirse merhamet günahtır.</p>

    <p>— Anlaşıldı, sen de benim insan kasabı Kerim’le anlaşacaksın.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f39">
      <a class="si-backref" href="#ref_f39">39.</a> <span class="si-footnote-text">(Fr.) <em>Revue</em>. Gözden geçirmesini.</span>
    </div>

    <div class="si-footnote html5_aside epub-type_footnote" id="f40">
      <a class="si-backref" href="#ref_f40">40.</a> <span class="si-footnote-text">Tepki, reaksiyon.</span>
    </div>

    <div class="si-footnote html5_aside epub-type_footnote" id="f41">
      <a class="si-backref" href="#ref_f41">41.</a> <span class="si-footnote-text">Nezaketle.</span>
    </div>

    <div class="si-footnote html5_aside epub-type_footnote" id="f42">
      <a class="si-backref" href="#ref_f42">42.</a> <span class="si-footnote-text">Sevgi.</span>
    </div>

    <div class="si-footnote html5_aside epub-type_footnote" id="f43">
      <a class="si-backref" href="#ref_f43">43.</a> <span class="si-footnote-text">Alışır.</span>
    </div>

    <div class="si-footnote html5_aside epub-type_footnote" id="f44">
      <a class="si-backref" href="#ref_f44">44.</a> <span class="si-footnote-text">Razı olmadı.</span>
    </div>

    <div class="si-footnote html5_aside epub-type_footnote" id="f45">
      <a class="si-backref" href="#ref_f45">45.</a> <span class="si-footnote-text">Dıştan.</span>
    </div>

    <div class="si-footnote html5_aside epub-type_footnote" id="f46">
      <a class="si-backref" href="#ref_f46">46.</a> <span class="si-footnote-text">(Fr.) <em>Au revoir</em>. Görüşmek üzere.</span>
    </div>

    <div class="si-footnote html5_aside epub-type_footnote" id="f47">
      <a class="si-backref" href="#ref_f47">47.</a> <span class="si-footnote-text">Güveniyor.</span>
    </div>

    <div class="si-footnote html5_aside epub-type_footnote" id="f48">
      <a class="si-backref" href="#ref_f48">48.</a> <span class="si-footnote-text">Yufka yüreklidir.</span>
    </div>
  </div>
</body>
</html>
