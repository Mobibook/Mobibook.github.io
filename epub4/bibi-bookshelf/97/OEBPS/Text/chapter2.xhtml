<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">2</span>İstanbul’a gidiş</h1>

    <p>Emine’nin hâfızasının çocukluk kısmına ait en silik safha bu İstanbul’a gidiş tarafıdır. Birkaç köy geçmişler, bir gece bir kasabada aşçıbaşının bildiği bir dükkânın arkasında uyumuşlar, nihayet heybeler hediyelerle dolu olarak, Emine’nin adını hatırlayamadığı bir Karadeniz iskelesinden vapura binmişlerdi. Geceyi güvertede geçirdiler. Aşçıbaşı heybesini başının altına koyup uzanır uzanmaz uyudu. Mehtap vardı. Emine’nin gözü soluk mavi gökteki yuvarlak ve parlak tabiat lambasında başı demir parmaklığa dayalı, daldı. Tek hatırladığı şey, yanı başında bir battaniye üstüne uzanmış iki kadının ona verdikleri elma ve bir sürü sual<a class="si-noteref epub-type_noteref" href="#f7" id="ref_f7">7</a> sormalarıydı. Uyku arasında kendisinin olduğunu bile fark edemediği bir sesle “Ben çiftlik sahibi ağa kızıyım... Ben padişahın sarayına gidiyorum” demesidir.</p>

    <p>Güneş doğarken vapur, Boğaz’a giriyordu. Herkes bohçasını toplamış, demir parmaklığa dayanmıştı. Ufuktan yuvarlak bir ateş levhası yükseliyor, altında su kıvrıntıları renk renk oluyordu. Kilyos’u geçtikten sonra iki taraftaki muhteşem yalıları, hele sarayları seyrederken, farkında olmayarak yuvarlak dudaklarının arasından sular akıyordu. Vapur, İstanbul tarafında durdu. Aşçıbaşı heybeleri yüklendi, kızı da sürükleyerek köprüyü geçti. Köprü ona bir mucize gibi geldi. Galata tarafında aşçıbaşı atlı bir araba tuttu. Nişantaşı’na doğru yol aldılar. Evet, küçük Emine için bu, bir mucizeydi... Ağzının suları mütemadiyen<a class="si-noteref epub-type_noteref" href="#f8" id="ref_f8">8</a> akıyor, fındık gözleri evlerinden fırlamış sağını solunu seyrediyordu. Çok heyecanlıydı. Boğaz’ın kıyısındaki, sarayların birine niçin inmediklerini merak ediyordu.</p>

    <p>— Hani saraya gidiyorduk emce? Niçin denizin gıyısında durup inmedik?</p>

    <p>— Saray, sâde su üstünde mi olur gız?</p>

    <p>Nihayet Nişantaşı‘nda saray mensuplarının oturduğu muazzam binaların birinin önünde durdular. Soldaki büyük binaya bir bahçe duvarındaki kapıdan girdiler. İçerisi, birinci bahçe, solda harem, sağ tarafta selâmlık. Sıra ile muazzam bir ahır, mutfak ve mutfağın yanında hizmetkârlara mahsus bir daire.</p>

    <p>Birinci bahçeye girince karşıda, büyük, yüksek bir duvar göze çarpıyordu. Haremin kapısı birinci bahçeye açılırdı. Burada birtakım adamlar dolaşıyordu. Aşçıbaşı heybelerini oradan geçen bir aşçı yamağına bırakarak kızı harem dairesinin kapısına sürükledi.</p>

    <p>Kapının iki kanadı da açıktı. İçeride büyük bir taşlık görünüyordu. Kapının eşiğinde uzun boylu, potinleri pırıl pırıl, fesinin püskülü bir yanda, harem ağası Dilâver Ağa ayakta duruyor, arkasında genç yaşta bir hayli hizmetkâr, on beşinden yirmisine kadar bir sürü besleme, merakla bakıyor. Dilâver Ağa elindeki, ucunun inceliği kamçıyı andıran bir değneği pantolonuna vuruyordu. Galiba aşçıbaşının getirdiği yeni beslemeyi pencereden gören kızlar taşlıkta toplanmışlardı. Fakat, bu yavaş yavaş hareket hâlindeki değnek onları kapıya yaklaşmaktan men eden bir korkuluk gibiydi.</p>

    <p>Dilâver Ağa haşmetle:</p>

    <p>— Merhaba aşçıbaşı, bu yeni besleme mi?</p>

    <p>— Kâhya Hanım’a teslim edeceğim, Hanımefendimizin eteğini öptürsün.</p>

    <p>Bu cevabı, Dilâver Ağa’nın arkasından birdenbire görünen orta yaşlı, baş örtülü, eteği belinde bir kadın verdi:</p>

    <p>— Hanımefendi şimdi saraydan gelecek, Kadınefendimiz çağırtmış, araba yollamış, aceleyle gitti.</p>

    <p>Emine, aşçıbaşının beline dokunarak ağzını iki eliyle kapayıp yavaşça fısıldadı:</p>

    <p>— Gadınefendi ne demek oliyo ki?</p>

    <p>— Padişahın garısı.</p>

    <p>— Ha!.. Dişi padişah desene...</p>

    <p>Bu defa âdeta bağırmıştı. Arkadakiler gülmek istiyordu fakat Dilâver Ağa’nın değneği bacağına biraz kuvvetli vuruyor, hiç kimse ses çıkaramıyordu. İşte bu aralık sokaktan bir araba sesi geldi ve kapı vuruldu. Dilâver Ağa önde, arkadakiler de onu takip ederek kapıya koşuştular. Evet, muhteşem bir faytondan Hanımefendi’yi, yere atlayan seyis saygıyla indiriyordu.</p>

    <p>Hanımefendi yaşmaklı feraceliydi. Dilâver Ağa başta, hepsi birden yerlere kadar eğildiler, etek öptüler. Aşçıbaşı ile Emine, arkada kalmışlardı. Kâhya Kadın, Emine’yi çekerek başını yere kadar eğdirip “etek öp!” dedi. Emine bu ipek feracenin eteğini öperken evlerinden fırlayan gözleri yukarıya kalkmıştı. Fakat Hanımefendi, Dilâver Ağa’nın söylediklerini dinlediği için, bu acayip yeni yüzün hususiyetlerine dikkat etmedi. Emine de, biraz kırgın, geri çekildi. Uzun boylu yaşmaklı kadının etrafını saranlar arasında Emine, sâdece yaşmağın altındaki yeşil hotozu görüyordu. Bütün bunlardan Emine bir şey anlayamadı. Onun için gözleri bu bahçeden, arkadaki harem bahçesine çevrildi. Duvarın ortasındaki çifte kapının biri aralıktı. Harem dairesinin de içeriden bir kapısı bu bahçeye açılırdı. Emine, aralık kapıdan harem bahçesine daldı. Önünde yemyeşil bir çardak vardı. Asmalardan üzüm salkımları sarkıyordu. Emine, bunlara saldırmayı düşünmekle beraber, gözleri fıldır fıldır bu harikulâde bahçenin her köşesini tarıyordu. Ne yüksek çamlar, ne kadar çeşitli yemiş ağaçları vardı! Hepsinin dallarında Emine’nin ağzını sulandıracak yemişler. Hele, o yükseklerde, kıpkırmızı yemişlerin yeşil yapraklar arasından âdeta ateşten birer top gibi sallanışı... Emine, nar ağacını ilk defa burada gördü. Bir taraf hep yeşil kümbetler üzerine dikilmiş binbir renkli çiçeklerle dolu. Hele bunların ortasında, fıskiyeli, etrafı mermer kaplı kocaman havuz ve dört tarafında ağızlarından sular akan mermer arslanlar. Hele hareket hâlindeki suyun içinde yüzen o kırmızı balıklar... Birinci arslanın boynuna kollarını doladığı zaman bahçenin aşağısındaki alçak duvarın ortasından görünen manzara Emine’ye her şeyi unutturdu: Boğaçizi... Adalar... Emsali görülmemiş inhinâlı<a class="si-noteref epub-type_noteref" href="#f9" id="ref_f9">9</a> kıyıların ortasından akan, güneşin altında parıldıyan Boğaz’ın suları! Emine yutkundu, arslana sımsıkı sarıldı. Gözleri huşu ve vecd içinde, bu manzaraya daldı ve yavaş yavaş dizleri çözüldü, küçük başı arslanın omuzunda, uyudu. Horultusu iştiha ile hırlayan bir hayvan yavrusunun çıkardığı seslere benziyordu.</p>

    <p>Bu arada, haremin çardak altındaki kapısı açıldı, bir besleme başı uzandı. Emine’yi görünce içeriye seslendi:</p>

    <p>— Buraya kaçmış maskara!</p>

    <p>Bu, Suzidil adlı en büyük beslemeydi. Emine’ye doğru geldi, kolundan yakaladı. Emine, birdenbire kapana tutulmuş bir fare gibi yerinden sıçradı.</p>

    <p>— Hamam hazır, seni yıkayacağız. Haydi içeriye, çabuk!</p>

    <p>Emine, Suzidil’i takip etti. İstanbul hamamının nasıl olacağını merak ediyordu. Bu hamam, hizmetçiler tarafındaki iki kurnalı bir hamamdı. Suzidil soyundu, onu da soydu. Entarisini, çamaşırlarını bir tarafa fırlatarak, bu köylü kızını bir güzel arındırdıktan sonra ona beslemelerin en küçüklerinden birinin çamaşırlarını ve entarisini giydirdi. Entari biraz uzun geldiğinden, eteğini beline soktu. Ayağına bir çift terlik verdikten ve başına bir yemeni bağladıktan sonra haremin hizmetçiler tarafındaki bir odasına götürdü.</p>

    <p>Hizmetçilerle beslemelerin sayısı on beşten fazlaydı. İki büyük odada yatarlardı. Ayrıca, bir de yemek odaları vardı. Buradan taşlığa inilir, karşısındaki çifte merdivenlerden yukarıki daireye gidilirdi.</p>

    <p>Emine, odanın penceresinden, iki ayvazın<a class="si-noteref epub-type_noteref" href="#f10" id="ref_f10">10</a> başlarında birer tabla, harem kapısına geldiklerini gördü. Bu tablaları iki hizmetçi aldı. Biri yukarıda Hanımefendi’ye, biri de hizmetçilerin kendi yemek odalarına geliyordu.</p>

    <p>Suzidil, yanında üç tane daha küçük besleme ile yukarıya servis yapmaya gitti; ötekiler Kâhya Kadın’ın odasında bir sininin etrafında toplandılar. Aman Allah, kaç türlü yemek! Hem de börek, tatlı ve yemiş de beraber. Emine tıkındı, tıkındı, sofradan zor kalkarak uyuklamaya başladı. Fakat Kâhya Kadın, “Gözlerini aç, yukarıda misafir var, Hanımefendi belki seni görmek ister” diye onu sarstı.</p>

    <p>Emine’nin gözleri fal taşı gibi açıldı. Onun hususiyetlerinden biri, en derin uykusunda bile en küçük bir sesi işitmesiydi. Bilhassa şimdi kafasında üst üste dizilen bir sürü sual işaretleri vardı. Bu kafa şimdi, sonsuz bir merakla hassas bir ses ahizesi oluvermişti.</p>

    <p>Kâhya Kadın, onu tekrar sarstığı zaman iyice uyumuş olacaktı. Yukarıdaki yemek sona ermiş, Suzidil ve küçük yamakları, tepsi ve tabakları indirmişler, hattâ kahveleri bile Kâhya Kadın’ın odasının yanındaki bir nevi kahve ocağında hazırlamışlardı.</p>

    <p>Kâhya Kadın’a Suzidil, elindeki kahve tepsisiyle giderken başını çevirmeden seslendi:</p>

    <p>— Beyefendi ile Hanımefendi yemek yerlerken yalıdan Küçük Hanım ile Damat Bey de geldiler. Onlar yemeklerini yemişler; ama kahve içmemişler, onlara da kahve pişirdim. Hanımefendi, Beyefendi’ye yeni bir besleme geldiğini, ama nasıl şey olduğunu daha bilmediğini söyledi. Belki yukarıya çağırırlar, sen kızın yemenisini çıkar, saçlarını tara... Eğer isterlerse ben iner, onu alırım.</p>

    <p>— Eğer isterlerse onu ben götürürüm.</p>

    <p>Kâhya Kadın bunu söyledikten sonra Emine’yi önüne çekti, saçını başını düzeltmeye başladı. Yuvarlak kafasındaki kıvırcıklar, ensesinden aşağı ve kulaklarına, yanaklarına sarkıyordu. Emine, kendini duvardaki aynada görünce, dudakları sevinçten kabardı. Kâhya Kadın’ın gözüne girmek için birdenbire sokulgan ve hamarat oluvermişti.</p>

    <p>Ne kadar da uzun sürdü bu kahve! Belki Hanımefendi onu çağırtmayacak. Küçük kalbi nasıl çarpıyor, kulakları nasıl merdivenden ayak sesleri bekliyordu. Her dakika ona bir yıl kadar uzun geliyordu. Fakat on, on beş dakika geçmeden Suzidil indi.</p>

    <p>— Haydi, Hatice Hanım, Emine’yi götür, Küçük Hanım görmek istiyor. Eğer beğenirse o da aşçıbaşıya bir besleme ısmarlıyacakmış...</p>

    <p>Kâhya Kadın onu peşine taktı, taşlığa indirdi, oradan da çifte merdivenlerden yukarıya doğru götürdü. Basamaklarda dar halılar vardı. Tırabzanlar, usta elinden çıkmıştı... Önce, üstüne geniş pencereler açılan bir sahanlığa, oradan da birinci katta bir geniş sofaya çıktılar. Oraya, yemek ve misafir odaları açılıyordu. O sofadan da gene çifte merdivenlerle Hanımefendi’nin ve Beyefendi’nin hususi dairelerine çıkılıyordu. Hanımefendi, yemekten sonra Boğaz’a bakan bir misafir odasında misafirleriyle kahve içtiği için oraya âdeta ayaklarının ucuna basarak gittiler. Kâhya Kadın kapının önünde terliklerini çıkarttı, elinden yakalayarak Emine’yi, ağır ezgi fıstıkî makam<a class="si-noteref epub-type_noteref" href="#f11" id="ref_f11">11</a> bir revişle<a class="si-noteref epub-type_noteref" href="#f12" id="ref_f12">12</a> odaya soktu.</p>

    <p>Dört köşe kocaman bir oda, daha doğrusu bir salon. Kapıdan girince karşılarında pencerelerin önüne konmuş bir uzun minder gördüler. Beyaz örtülü, fakat rengârenk ipekli yastıklarla süslü idi. Minderin iki yanında ve karşısında kocaman koltuklar ile aralarında bazıları yaldızlı stil sandalyeler ve masalar.</p>

    <p>Hanımefendi bir koltukta, arkasında saraya giderken giydiği yeşil atlas entari, hotozunun üstünde pırlanta iğneler... Göğsünde gene pırlanta bir gerdanlık, kulaklarında pırlanta küpeler, boynunun yarısına kadar iniyor. Dizinin üstünde duran elleri yüzüklerle dolu.</p>

    <p>Damat Bey, setresinin düğmesi ilikli, kaynanasının yanında kemâl-i edeble<a class="si-noteref epub-type_noteref" href="#f13" id="ref_f13">13</a> oturuyordu. Küçük Hanım o devirde garplılaşmaya<a class="si-noteref epub-type_noteref" href="#f14" id="ref_f14">14</a> başlayan, yani ecnebi mürebbiyelerle büyüyen bir tip. Bu kılığı kıyafetiyle Paris’ten yeni gelmiş sanabilirsiniz. Bunların hepsini Emine’nin evlerinden<a class="si-noteref epub-type_noteref" href="#f15" id="ref_f15">15</a> fırlayan fındık gözleri yuttu.</p>

    <p>Hatice Hanım, önce ona Hanımefendi’nin eteğini öptürdü, sonra da ötekilerin... Fakat onun gözleri Hanımefendi’nin pırıl pırıl yanan elmaslarında. O kadar ki orta yaşlı olan bu kadının sarışın güzelliğinin farkına bile varamadı. Hele Küçük Hanım’a başını kaldırıp bakamadı bile. Ondan sonra Kâhya Kadın ona ellerini göğsünün üstünde kavuşturarak onu kapıya yakın, ayakta durdurdu.</p>

    <p>Şimdi biri erkek, ikisi kadın üç çift göz, Emine’yi bir mağazadan bir meta<a class="si-noteref epub-type_noteref" href="#f16" id="ref_f16">16</a> seçeceklermiş gibi tetkik ediyorlardı. Hanımefendi sordu:</p>

    <p>— Adın neydi bakalım?</p>

    <p>Hatice Hanım cevap verdi:</p>

    <p>— Emine, efendim. Sizin eteğinizi kapıda öptü de.</p>

    <p>Küçük Hanım:</p>

    <p>— Aman anne, adamakıllı bir ad koyun. Ama Suzidil, Çeşmielâ gibi acayip adlar olmasın, dedi.</p>

    <p>— O hâlde adını değiştirmeliyim.</p>

    <p>— Olmaz.</p>

    <p>— Ben Emine ismini çok severim.</p>

    <p>Damat Bey alaylı bir tebessümle söz aldı:</p>

    <p>— Aynı harflerle bir isim koyun, olmaz mı?</p>

    <p>Hanımefendi gülerek:</p>

    <p>— Galiba en yakını NUMUNE olacak.</p>

    <p>Küçük Hanım ellerini çırptı:</p>

    <p>— Bravo anneciğim!</p>

    <p>Emine söze karıştı:</p>

    <p>— Numune ne demek oluyo ki?</p>

    <p>Hatice Hanım elini kızın ağzına kapatarak:</p>

    <p>— Sen sus!</p>

    <p>Hanımefendi tatlı ve lûtufkâr bir tebessümle:</p>

    <p>— Örnek demektir... Sen bir nevi örneksin, dedi.</p>

    <p>Damat Bey dedi ki:</p>

    <p>— Doğrusu iyi buldunuz. Numune örneğin en iyi ifadesi.</p>

    <p>Bu sözlerden bir şey anlamayan Emine’nin gözleri şıldır şıldır bir yüzden ötekine geçiyor, uzun tüylü bir kıvırcık kuzu gibi lüle lüle saçları heyecandan hareket hâlinde. Hatice Hanım:</p>

    <p>— Emrederseniz, götüreyim Hanımefendi.</p>

    <p>— Biraz daha durun.</p>

    <p>Şimdi Hanımefendi’nin elâ gözleri Emine’yi süzüyor. Boyalı dudaklarında bir tebessüm, belki de bir sual işareti. Tam beş dakika Hanımefendi onu süzdükten sonra eliyle işaret etti. Hatice Hanım artık, adı NUMUNE olan bu şaşırmış kıza tekrar etek öptürdükten sonra çekti götürdü.</p>

    <p>Kilercibaşı Hamdullah Bey’in eşi Sabiha Hanım, bir Kazasker kızıydı. Eski usulde terbiye görmüş, fakat dindarlığı çok geniş ve insanî olan babası ona en fazla etrafına iyilik etmek insiyakını<a class="si-noteref epub-type_noteref" href="#f17" id="ref_f17">17</a> aşılamıştı. Sabiha Hanım iyi hocalar elinde yetişmiş, okumayı seven bir kadındı. Bilhassa tarihe düşkündü. Osmanlı tarihini okurken eski saray kadınlarının hayırseverliği dikkatini çekmişti. Çok zengin bir kocaya düştükten sonra onun en çok sevdiği şey, küçük beslemeler almak, onları terbiye etmek, okutmak, istidatlılarına<a class="si-noteref epub-type_noteref" href="#f18" id="ref_f18">18</a> musiki öğretmek, nihayet yirmi yaşlarına gelince çeyizlerini temin ederek adamakıllı bir kimseye verip, ev bark sahibi etmekti. Fakat, onun aynı zamanda asri<a class="si-noteref epub-type_noteref" href="#f19" id="ref_f19">19</a> bir romancı kadar psikolojik bir görüşü de vardı. Adını Numune koyduğu bu yeni beslemenin nevi şahsına has bir mahlûk olduğunu derhal sezmiş, onu yakından tetkik etmeye karar vermişti.</p>

    <p>Tabii ilk görüşte bu küçük mahlûkun hususiyeti onu düşündürmüştü. Önce bu haris, meraklı parlak gözler, etrafını yiyip yutmak istiyormuş gibi açılan oynak dudaklar... Bunlarda hem ölçüsüz bir ihtiras, hem de bu ihtirası tatmin için hiçbir şeyden çekinmeyecek bir ifadesi vardı.</p>

    <p>Bir taraftan gülerek bu kızla meşgul olmaya karar verirken, diğer taraftan da ötekileri kıskandırmamak için bu alâkanın ölçüsünü kaçırmak istemiyordu.</p>

    <p>Kızı ve damadı çaylarını da içip gittikten sonra kendisi yukarı kattaki dairesine çekildi. Şahsî hizmetine Suzidil bakardı. Fakat onun evlenmek çağı geldiği için yanında daima birkaç küçük yamağı bulunurdu. Onlar, Suzidil konaktan ayrılınca, istidatlarına göre sıra ile Hanımefendi’nin hizmetinin başına geçeceklerdi. Bu yamakların yanına Numune’yi de ilâve etmeye karar verdi.</p>

    <p>Numune’nin konağa geldiği gün cumartesi idi ve o gün öğleden sonra beslemelerin hocası gelirdi. Kâhya Kadın o gün, Numune’yi sınıfa sokacağını söyledi. Fakat Numune yukarı katı, bilhassa Hanımefendi’yi gördükten sonra bununla pek alâkadar olmamıştı. Artık okuma devrini bitirmiş olan Suzidil küçük beslemelerin oturduğu odanın kapısını açarak, “Hoca Efendi geliyor, haydi, hazır olun!” diye seslendi. Hepsi yerinden fırladı, başlarını örttü. Bu, hocadan kaçmaktan ziyade, derslerinin yarısı Kur’an okumak olduğu içindi. Biraz sonra hepsi Kâhya Kadın’ın odasına gittiler. Bir rahle başında, yeşil sarıklı, kara sakallı bir hoca efendinin karşısında diz çökerek oturdular. Hepsinin elinde Kur’an ile beraber bir de kıraat<a class="si-noteref epub-type_noteref" href="#f20" id="ref_f20">20</a> kitabı vardı.</p>

    <p>Hoca Efendi kendi Kur’an’ını rahlenin üzerine koyup, resmî bir öksürükle dersin başladığını ilân eder etmez, Kâhya Kadın, Numune’yi yanına götürerek el öptürdü:</p>

    <p>— Bu küçük de yeni geldi. O da derslerinize girecek, Efendim, dedi.</p>

    <p>— Peki otursun karşıya, sıraya girsin.</p>

    <p>Küçük kızın fıldır fıldır gözleri, Hoca Efendi’nin sarığına, sakalına dikilmişti.</p>

    <p>— Zeki bir kıza benziyor. Gel otur. Cebimde bir elifba<a class="si-noteref epub-type_noteref" href="#f21" id="ref_f21">21</a> var, ötekiler bitirince seni şuraya alırım.</p>

    <p>Hoca Efendi ötekileri birer birer önüne aldı. Kur’an’ dan birer sûre okuduktan sonra kıraat kitabına başladılar. Numune bunları seyrederken aklı yukarı kattaki Hanımefendi’ye kaçtı. “Elif Ennî” diye Hoca Efendi’yle beraber beş altı harfi tekrar ettikten sonra başı bir tarafa düştü. Harfleri çiğneyerek uykuya daldı. Hoca Efendi fena hâlde kızdı. Nihayet üç gün devam ettikten sonra Hoca Efendi, bu çocuğun hiç okumak kabiliyeti olmayan bir alık olduğunu söyledi ve sınıfa bir daha sokmadı. Hâlbuki Hoca’nın “aptallık numunesi” diye vasıflandırdığı kız, sırf içinden okumamaya karar vermişti. Evet, bundan ne fayda vardı ki... O sâdece merakını tatmin ve arzularını yerine getirebilecek şeylere dikkat ediyor, ondan ötesine kıyamet kopsa aldırmıyordu.</p>

    <p>Numune’nin gözleri daima taşlıktan yukarı giden çifte merdivenlere hasretle dalar, Suzidil’in, hattâ Kâhya Kadın’ın verdiği işi ihmal ederdi. Nihayet Dilâver Ağa’ya söylediler, o da Numune’yi bulaşıkları yıkamaktan kaçıp merdiven başına koşarken yakaladı, değneğini şak şak indirmeye başladı.</p>

    <p>Hanımefendi’ye yeni beslemenin alıklığını, işten kaçtığını, bilhassa ikide bir harem bahçesindeki yemiş ağaçlarına tırmanıp yemiş bulduğunu haber verdikleri zaman bu değnek cezasına izin vermişti. Fakat her dayak faslında Hanımefendi gelir, değnek beş defadan fazla vurulursa elini kaldırır, “Yeter!” emrini verirdi.</p>

    <p>İşte Hanımefendi’nin bu alâkasına güvenerek ona kendini acındıracak bir bahane bulurdu.</p>

    <p>Geldiğinin ikinci haftasında Hanımefendi’ye hizmet eden yamaklara katılması emri gelince öteki beslemeler kıskançlıktan ne yapacaklarını bilemediler. Fakat, onun çenesine, hepsini birbirine katan fitneliğine dayanamaz olmuşlardı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f7">
      <a class="si-backref" href="#ref_f7">7.</a> <span class="si-footnote-text">Soru.</span>
    </div>

    <div class="si-footnote html5_aside epub-type_footnote" id="f8">
      <a class="si-backref" href="#ref_f8">8.</a> <span class="si-footnote-text">Sürekli.</span>
    </div>

    <div class="si-footnote html5_aside epub-type_footnote" id="f9">
      <a class="si-backref" href="#ref_f9">9.</a> <span class="si-footnote-text">Kıvrımlı.</span>
    </div>

    <div class="si-footnote html5_aside epub-type_footnote" id="f10">
      <a class="si-backref" href="#ref_f10">10.</a> <span class="si-footnote-text">Uşağın.</span>
    </div>

    <div class="si-footnote html5_aside epub-type_footnote" id="f11">
      <a class="si-backref" href="#ref_f11">11.</a> <span class="si-footnote-text">Çok yavaş, çok ağır ve istifini bozmadan.</span>
    </div>

    <div class="si-footnote html5_aside epub-type_footnote" id="f12">
      <a class="si-backref" href="#ref_f12">12.</a> <span class="si-footnote-text">Yürüyüşle.</span>
    </div>

    <div class="si-footnote html5_aside epub-type_footnote" id="f13">
      <a class="si-backref" href="#ref_f13">13.</a> <span class="si-footnote-text">Tam bir terbiye ile.</span>
    </div>

    <div class="si-footnote html5_aside epub-type_footnote" id="f14">
      <a class="si-backref" href="#ref_f14">14.</a> <span class="si-footnote-text">Batılılaşmaya.</span>
    </div>

    <div class="si-footnote html5_aside epub-type_footnote" id="f15">
      <a class="si-backref" href="#ref_f15">15.</a> <span class="si-footnote-text">Yuvalarından.</span>
    </div>

    <div class="si-footnote html5_aside epub-type_footnote" id="f16">
      <a class="si-backref" href="#ref_f16">16.</a> <span class="si-footnote-text">Ürün.</span>
    </div>

    <div class="si-footnote html5_aside epub-type_footnote" id="f17">
      <a class="si-backref" href="#ref_f17">17.</a> <span class="si-footnote-text">İçgüdüsünü.</span>
    </div>

    <div class="si-footnote html5_aside epub-type_footnote" id="f18">
      <a class="si-backref" href="#ref_f18">18.</a> <span class="si-footnote-text">Yeteneklilerine.</span>
    </div>

    <div class="si-footnote html5_aside epub-type_footnote" id="f19">
      <a class="si-backref" href="#ref_f19">19.</a> <span class="si-footnote-text">Çağdaş.</span>
    </div>

    <div class="si-footnote html5_aside epub-type_footnote" id="f20">
      <a class="si-backref" href="#ref_f20">20.</a> <span class="si-footnote-text">Okuma.</span>
    </div>

    <div class="si-footnote html5_aside epub-type_footnote" id="f21">
      <a class="si-backref" href="#ref_f21">21.</a> <span class="si-footnote-text">Alfabe.</span>
    </div>
  </div>
</body>
</html>
