<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">1</span>Mecnun Bey mi? Macit Bey mi?</h1>

    <p>Onu takdim ederken, evvelâ sokağı gözden geçirelim. Fatih’te oldukça küçük ve dar bir sokak, iki tarafında muhtelif sınıflara mensup ailelerin umumiyetle eski, kimi küçük, kimi büyük ahşap evleri var ve altlarında her çeşit dükkân: bakkal, attar, manav, sebzeci, kunduracı, vesaire. Taş kaldırımı yer yer küçük, yürünmesi hayli zor ve perişan bir geçit. Tarih, Sabiha Hanım’ın o civardaki konağına taşınmasından bir iki yıl evvel. Vakit, akşama doğru. Bu çarpık çurpuk taşlı sokağın ortasında bir çeşme, köşesinde de mini mini bir mescit var. Mevsim ilkbahar. Fakat yaza adım atmak üzere olduğundan hava sıcak; mavi gökteki güneş hayli alçalmış, fakat yine de bir gün evvel yağan yağmurun ötede beride bıraktığı suların üstünde ışıldıyor. Bu vak’a, mayısın son çarşambasında başlar: yani kimine yarayan, kimine yaramayan bir günde.</p>

    <p>Sokakta tatlı bir hüzün ve sessizlik. Biraz sonra kovalarıyla çeşmeden su almaya gelen kadın sesleri, uzak mekteplerden dönen çocukların bağırarak konuşmaları bu sessizliği bozuyor. Sokağın asıl adı İbnüssuud’dur. Fakat levhası çok eski ve siliktir. Asıl isminin üstüne bir muzip genç, büyük harflerle SEVDA yazmıştır. Esasen eski zaman usulü sevişmelere bu sokakta çok rastlandığı için mahalleli oradan “Sevda Sokağı” diye bahsederler. İşin garibi bu sevda hâdiseleri sâdece gençler arasında değil, yaşlı başlı, oldukça mevki sahibi kadın ve erkekler arasında da gelip geçmiştir.</p>

    <p>İki tarafında kulübe denilecek kadar ufak evlerin ortasında üç katlı, vaktiyle itina ile yapılmış beyaz boyaları kararmış bir konak yavrusu göze çarpıyor. Dışarıdan bakarsanız, altında yan yana iki kunduracı dükkânı görünür. Birinin camekânına bu semtten pek beklenilmeyen şık ve zarif kadın ayakkabıları dizilidir, ötekinde de daha fazla tamir edilmiş, yahut yeni mest, kundura, terlik ve erkek ayakkabıları göze çarpar. Her hâlde, bu tarafta eskicilik de yapıldığı anlaşılmaktadır.</p>

    <p>Biraz yaklaşır da camlardan içeriye bakarsanız, iki dükkân arasında büyücek bir kapı görürsünüz. Eskici tarafında palabıyık, galiba bir Ermeni, Franta Kalfa, bir potini göğsüne dayamış, başını eğmiş, tabanına yama vurmaktadır. Ötekinde kimse fark edilmiyor. Yalnız içeriden bir genç ses <em>Kâtibim</em> türküsünü mırıldanmaktadır. Her hâlde bu ikinci dükkânın sahibi de o türküyü çağıran adamdır.</p>

    <p>Biraz sonra kadın kunduraları görünen süslü dükkândan ufak tefek bir genç, elinde yeni küçük bir kadın iskarpini ile kapıda göründü. Anlaşılan bu iskarpini o yapmış olacak ki güneşin son ışığında onu tetkik ediyordu. Temiz giyinmiş bir delikanlıydı. Fakat önünde bir önlük vardı. Bir eli önlüğün cebinde, arkasını kapıya vermiş, gözleri öpecekmiş gibi hayran hayran baktığı mini mini iskarpinden karşıdaki bir geçene daldı.</p>

    <p>Bu genç, dükkânın üstündeki evin oğluydu. Evin sahibi Saffet Hanım’dı. Mecnun, diye bahsettiği Macit Bey buydu. Bu “Mecnun” lâkabı birkaç sene içinde mahalleli tarafından da ona verilmeye başladı. Çünkü, süslü kunduraların bulunduğu dükkâna sık sık birçok kadın geliyordu. Bununla beraber, mahallenin genç-ihtiyar bütün adamları da onun dükkânına gelirdi. Macit hepsine çay ikram eder, orada geçeceğine inanılmaz derecede yüksek mevzular münakaşa edilirdi.</p>

    <p>Onun dükkânına kundura ısmarlayanlar arasında bir hayli üniversiteli gençler ve münevver adamlar da vardı. Bunların arasında kısmen akraba olduğu din adamları da görülürdü. Babasının tanınmış eski bir ulemâ ailesine mensup olması bir vâız, bir imam ve bir müezzini de ona akraba yaptığı gibi hattâ hâkim ve yüksek rütbeli askerleri de akrabaları arasına sokuyordu.</p>

    <p>Bu delikanlının yüzünü târif etmek biraz güçtür. Boyu gibi burnu, ağzı ve çenesi de ufacıktı. Etrafına değil, içine bakar gibi duran elâ gözlerinde sonsuz bir yaşamak iştihası<a class="si-noteref epub-type_noteref" href="#f30" id="ref_f30">30</a> hayatın her gösterişine katılmak, her şeyi anlamak için çırpınan bir kalbi vardı. İşte bundan dolayı olacak ki saz heyetine girmiş, haftada birkaç defa Şehzadebaşı’nda ud ve tef çalmış, bazan da şarkı söyleyerek sesi hayli ilgi toplamıştı. Bütün bunların arasında bir kalfanın idare ettiği kunduracı dükkânının camında görünen en güzel ayakkabılar bilhassa kadınlarınki onun eseriydi.</p>

    <p>Bugün çok çalmış ve yorulmuştu. Sırtı kapıda etrafını seyrederken gelip geçenleri âdeta görmüyor gibiydi. Fakat, birdenbire gözleri açıldı, tam kapının karşısında durup çoraplarını çeken bir genç kıza daldı.</p>

    <p>Ufak tefek, muntazam ve cazibeli vücutlu bir kızcağızdı. Arkasında kısa, mavi bir manto vardı, başında da bir ipekli mendil bağlıydı. Aşağı doğru eğilince, başındaki mendil çözüldü, sırtına düştü. O zaman, bu biçimli başına altın bir zincir gibi bir örgünün sarılı olduğunu ve alnında güneşin son ışığı ile pırıldayan kısa bir kâkül gördü. Bu hassas ve çapkın delikanlının yüreği hopladı, elinde hâlâ o küçük iskarpin, güya yardım etmek ister gibi, fakat aslında yakından görmek için ona doğru yürüdü.</p>

    <p>Kız birinin kendisine yaklaştığını hisseder etmez başını kaldırdı. Göz göze geldiler. Macit’e çevrilen pırıl pırıl yanan yeşil gözler uzun siyah kirpikler arasından kendisine istihfâfla<a class="si-noteref epub-type_noteref" href="#f31" id="ref_f31">31</a> baktığının farkına varamadı. Çünkü Macit, bu beyaz tenli simayı süsleyen iki ince siyah kaş altındaki yeşil ışıklara değil, insanın ağzını sulandıran turfanda kirazları hatırlatan kırmızı dudaklara dalmıştı. Ne harikulâde bir ağızdı bu! Ne büyük, ne de küçük, fakat ilâhî bir fırça ile çizilmişti! Bilhassa üst dudağının ortasında mini mini bir kadehi hatırlatan bir inhinâ vardı.</p>

    <p>Macit’in belden aşağısı gevşemiş, kalbi vücudundan ayrılmış gibi bir cezbeye tutulmuştu. Genç kızlara düşkün olan Macit hiçbir zaman bu kadar kendinden geçmemiş, birdenbire Leylâlar’ın kiraz dudaklarından aşk suyunu içen ezelî Mecnunlar’dan biri oluvermiş, olduğu yerde mıhlanmış kalmış, vücuduyla münasebeti olmayan ve ruhunu saran bir cezbeyle kıza bakıyordu. Genç kız onunla pek alâkadar olmadı, fakat maddî veya manevî havada hâsıl olan bir ruh hâletinin dalgası o güzel yüzde de bir tebessüm uyandırdı. Ondan sonra oradan süratle ayrılıp gitti.</p>

    <p>Macit onun peşinden gitmeye zaman bulamadan bir araba ile karşılaşmış, dükkâna dönmüştü. Kendi kendine saz takımında bazan söylediği bir şarkının nakaratını mırıldanarak ustanın yanına gitmişti.</p>

    <p>— Ne söylüyordun Macit Bey, sesin çıkmıyor?</p>

    <p>Bu defa Macit yüksek sesle, “Hayatı gel içelim, içelim buseden kadehle,” diye dükkânı inletti. O akşam çok dalgındı. Annesinin suallerine bile cevap veremiyordu. Bütün gece bu kızın nerede oturduğunu, onu nasıl bulacağını düşündü. Genç kızın mektepler boşaldıktan biraz sonra geçtiğine bakılırsa ya Beyazıt’ta çalışıyor, yahut da Üniversite’den geliyordu. Ertesi gün o saatlerde Macit kapının önüne çıktı. Gözleri aşağı taraftan gelenleri süzmeye başladı. Fakat, bu defa üstünde kunduracı önlüğü yoktu. Saçları itina ile arkaya doğru taranmış, üstünde lâcivert bir ceket vardı. Boyunbağı da dikkatle bağlanmıştı. Âdeta bir merasime gidiyormuş gibi derli topluydu. Ayaklarında en yeni, parıl parıl yanan siyah kunduraları vardı.</p>

    <p>Hemen aynı saatte, ertesi gün sarı saçlı kız göründü. Macit kendini zorla olduğu yerde tutabildi. O siyah ipek kirpikler altında ışıldıyan yeşil gözler kendisine çevrilince bir yıldırım tesiri yapıyordu. Gene aynı küçük tebessüm. Sonra Macit kendisini toparlayıp arkasına düşmeden gözden kayboldu. Çünkü aynı zamanda yukarıdan bir erkek kalabalığı işten dönmüş geliyor, kızın gittiği yeri kapatıyordu. Her hâlde karşı tarafa açılan küçük sokaklardan birine sapıyordu. Çünkü kalabalık geçtikten sonra, o da sokakta görünmüyordu.</p>

    <p>Tam dört gün, bu bekleme, bu göz göze gelme aynı yerde tekrarlandı. Altın saçlı kızdan bir tebessüm, biraz onunla eğleniyormuş gibi bakan yeşil gözler... Sonra, sonrası daima o kaybolduktan sonra Macit onun ertesi gün hangi sokağa saptığını mutlak anlamak, evini öğrenmek için karar veriyordu... Fakat o kadar şaşırıyor, o kadar dizleri tutmuyordu ki âdeta kendinden geçip hareketsiz kalıyordu.</p>

    <p>Bütün bu olup bitene rağmen, dükkâna gelen genç kızlara Macit’in alâkası kesilmiyordu. Gerek orada gerek Şehzadebaşı’nda saz heyetine katıldığı zamanlar, akşam keyfi daha aşkın ve taşkındı. Her akşam içkiyi biraz fazla kaçırdıktan sonra “Hayatı gel içelim,” nakaratını tekrar ediyor, bilhassa Şehzadebaşı muhitinde hanımların iltifatına mazhar oluyordu.</p>

    <p>Bu garip haftanın sonlarında, bir gün, şiddetli bir yağmur yağıyordu. Macit’in kafasında hemen bir şimşek çaktı. Kız biraz gecikmişti. Fakat her hâlde evine dönecekti. Macit onu bir şemsiye ile bekleyecek, bu şemsiyeyi açarak onu evine götürecekti</p>

    <p>Kendisinin şemsiyesi yoktu. Yukarı çıksa belki kız gelip geçerdi. Hemen kalfanın daima getirdiği partal şemsiyeyi yakaladı. Kalfa imalı bir ifade ile ona takıldı:</p>

    <p>— Şemsiyeyi ne yapacaksın? Bu havada kızlara takılmak için sokağa çıkmanın sırası mı?</p>

    <p>— Hava alamazsam boğulurum. Hem şemsiyesiz bir kızcağız geçerse (göz kırparak) onu evine götürürüm.</p>

    <p>— Bırak Allah’ını seversen küçük usta, benim emektar şemsiyeyi böyle saçma sapan çapkınlık uğrunda harcama...</p>

    <p>Macit kalfaya kulak asmadan, şemsiye elinde dışarı fırladı. Uzaktan, mektepten dönen çocukların ayak sesleri kulağına çalınmıştı. Tam zamanında dışarı çıkmıştı. Çünkü sırma saçlı kız, altın kâkülünden sular damlayarak, üstü başı sırsıklam, omuzlarını kaldırmış, acele acele geçiyordu. Macit koştu, şemsiyeyi açtı, arkadan kızın başının üstünde tutarak yürüdü. Kız döndü, gülümsedi. Macit dedi ki:</p>

    <p>— Sizi evinize kadar götüreceğim.</p>

    <p>— Teşekkür ederim, zahmet etmeyin, benim evim şu sokağın içinde.</p>

    <p>— Mektepten dönüyorsunuz, değil mi?</p>

    <p>— Mektep gibi bir şey.</p>

    <p>— Hastahaneden mi?</p>

    <p>— Ben bir doktor yanında çalışırım.</p>

    <p>Sevda Sokağı’nın biraz ötesinde açılan bir sokağa kızla beraber girdiler.</p>

    <p>— İsminizi sorabilir miyim?</p>

    <p>— Niçin bilmek istiyorsunuz?</p>

    <p>— Arkadaşlık etmek istiyorum. Benimki Macit ama ailem bana Mecnun der.</p>

    <p>Kız bir kahkaha savurdu.</p>

    <p>— Niçin gülüyorsunuz?</p>

    <p>— Benimki… Bana Gülgûn derler.</p>

    <p>— Mutlak sizin adınız Leylâ olacak.</p>

    <p>Artık kapının önündedirler. İki katlı eski ahşap bir ev. Kız cevap vermeden cebinden bir anahtar çıkardı, kapıyı açtı. İçeri girerken başını bile çevirmeden bir, “Teşekkür ederim,” dedikten sonra kapıyı Macit’in yüzüne kapadı.</p>

    <p>İyi ki Macit ayağını içeri atmamıştı. Bu nezaketinden sonra kızın onu birkaç dakika içeri alacağı ümidine kapılmıştı. Başı biraz ileride olduğu için kapı burnuna çarpmış, fena hâlde sızlatmıştı. Eğer işittirebilse, “Terbiyesiz!” diye bağıracaktı. Gözlerinden akan yaşların hayal kırıklığından mı, yoksa burnunun sızısından mı olduğunu bilmiyordu.</p>

    <p>Dükkâna başı önünde, yavaş yavaş döndü. Şemsiyeyi kalfaya fırlatarak, o gün başlamış olduğu bir çocuk patiğini yapmaya başladı. Yağmur devam ettiği müddetçe, içinden bir daha o kıza bakmamaya karar verdi. Fakat, biraz sonra yağmur diner dinmez, akşamın loşluğu âdeta güneş doğmuş gibi içini açtı ve içindeki ümit canlandı.</p>

    <p>Evet, içinden tekrar, daha yarın hattâ yüzlerce yarın var, diyordu. Bir gün mutlak o kapıdan içeri girecek ve... Gene dizleri tirit gibi gevşedi... Hayatı onun dudaklarından bir buse ile içmek azmini tekrar içinden geçirdi. Bir yarın, iki yarın, üç yarın fakat Leylâ sokaktan geçmiyor. Acaba hasta mı? Yoksa ona tesadüf etmemek için bir başka sokaktan mı evine dönüyordu.</p>

    <p>Birkaç gün akşamları Şehzadebaşı’ndaki büyük sazlı kahvede uzun kaldı; hep tef çalıp şarkı söyledi. Fakat ortalık çok neşesizdi. Birinci Dünya Savaşı sona ermiş, Müttefik donanması Boğaz’dan girmiş... Bir sürü mitingler oluyor... Artık kahvede saz dinleyen yok gibi... Fakat Macit kendi âleminde yaşıyor. Hiçbir şeyle alâkadar olmuyordu. Bazan o şarkı söylerken kahvede masaların etrafında baş başa konuşanlar başlarını kaldırıyor; o, platformdan inerken yanlarına davet ediyor ve rakı ikram ediyorlardı.</p>

    <p>Kimse Macit’i konuşturamıyordu. Macit, kadehleri üst üste yuvarladıktan sonra sallana sallana evine dönüyordu.</p>

    <p>Acaba kız o günlerde hiç o yerden geçmiş miydi? Macit, “Sen bu yerden gideli, seni söyler bana dağlar!” diye başladığı şarkıyı hemen “Sen bu yerden gideli, seni söyler bana damlar” diye değiştirip tekrarlıyor, fakat aynı zamanda gözleri sokağı yukarı aşağı süzüyor, sonra odasına çekiliyordu.</p>

    <p>Kızı şemsiye ile evine götürdükten –yani bir hafta– sonra kahvede kafasını epeyce tütsüledi, sendeleye sendeleye evine döndü. Odasında gece yarısına kadar üzüntüler içinde düşündükten sonra birdenbire Leylâ’nın hasta olması ihtimali aklına geldi. Evet, o gün epeyce ıslanmıştı. Ortalık enflüenzadan<a class="si-noteref epub-type_noteref" href="#f32" id="ref_f32">32</a> kırılıyordu. Mutlak hastadır ve yataktadır. Hemen tefini aldı, sokağa fırladı. Ortalıkta kimse görünmüyordu. Kızın oturduğu küçük sokağa saptı, kapısının önünde durdu. Gözleri hafif bir ışık yanan ikinci kattaki odaya dalmış, tefini yavaş yavaş çalarak yanık yanık fakat alçak sesle:</p>

    <div class="poem html5_section">
      <span>Reng-i ruhsarına Gülgûn dediler</span> <span>Sana Leylâ bana Mecnûn dediler.</span>
    </div>

    <p>Aşağı sokaktan geçen iki üniversiteli, köşede durup bir küçük adamın sırtı sokağa çevrilmiş, gözleri bir pencerede mütemadiyen<a class="si-noteref epub-type_noteref" href="#f33" id="ref_f33">33</a> bu şarkıyı tekrarladığını gördüler.</p>

    <p>Biri dedi ki:</p>

    <p>— Galiba dilenci, yahut sarhoş.</p>

    <p>Öteki güldü:</p>

    <p>— Hayır, mutlak bir serenat... Romeo Juliet sahnesi.</p>

    <p>O gençler bunu söyleyip gittikten sonra hemen kimse geçmedi. Fakat Macit, tefini yavaş yavaş çalarak türküsünü mütemadiyen tekrar ediyordu. Nihayet gece yarısından sonra birisi kapıyı açtı. Bir kadın başını çıkardı:</p>

    <p>— Oğlum komşuları uyandıracaksın. Benim kapının önünden artık çekil...</p>

    <p>İkisi de birbirinin yüzünü seçemiyordu. Fakat kadının dargın olmaktan ziyade sesinde acıyan bir ifade vardı.</p>

    <p>— Hanımefendi burada oturan Leylâ Hanım hasta mı?</p>

    <p>— Niçin soruyorsun?</p>

    <p>— Mutlak onu görmek isterim, yoksa sabaha kadar penceresinin altında inleyeceğim.</p>

    <p>Kadın güldü:</p>

    <p>— Demek kızıma âşık oldun? Fakat o biraz hasta… Olmasa da bu saatte kimseyi göremez.</p>

    <p>Bunu söylerken kapıyı iyice açmıştı. Macit hemen içeriye daldı.</p>

    <p>“Hasta gibisin oğlum, gel şu odada biraz otur da derdini anlat,” dedikten sonra taşlığa açılan bir odaya girdiler. Lambanın ışığında birbirlerinin yüzüne baktılar. Leylâ’nın annesinin yüzü, kızının yaşlı bir portresiydi. Kadın Macit’in yüzünü görünce acı acı güldü:</p>

    <p>— Doğru tahmin etmişim. Siz hâkim merhum Sırrı Beyefendi’nin oğlusunuz, değil mi?</p>

    <p>— Evet, siz babamı tanır mıydınız?</p>

    <p>— Oturun şuraya... Babanız kapımda tef çalmadı ama (biraz sesi kısıldı) bu evde benim kollarımın arasında öldü. Kaç sene, kaç sene beraber yaşadık. Eğer kocam ölünceye kadar beni boşamamakta ısrar etmeseydi karı-koca olacaktık. Biz o zaman bu evde değil, benim babamdan kalma büyük bir evde idik. Yukarıki caddede. O öldükten sonra ben evin büyük bir kısmını kiraya verdim. Fakat gene umumiyetle orada yaşarım. Bu köhne ev kızıma babasından kaldı. Biz ayrı otururuz. Beni hiç istemez. Fakat ne de olsa analık, hasta olunca geliyorum. (Sesi heyecandan kısılmıştı) Nasıl beni tersler, bir görseniz...</p>

    <p>Macit hemen kadının elini yakaladı, öptü. İçinden ilk defa babasının annesini bırakıp bir başka kadınla yaşamış olmasına isyan etmedi. Evet, gençliğinde o da bir Leylâ imiş. Gözleri aynı, sâde etrafları kırışık. Dudaklar tazeliğini kaybetmiş, dalından dökülecek birer kiraz.</p>

    <p>— Ben kızınızı Allah’ın emriyle sizden istiyorum. Siz her hâlde âşıkların hâlinden anlarsınız.</p>

    <p>— Bana kalsa hemen veririm oğlum. Fakat kızımın amcası bilmem muvafakat eder mi?<a class="si-noteref epub-type_noteref" href="#f34" id="ref_f34">34</a> Hem kızımın sizi isteyeceğini hiç zannetmiyorum. Babasını terk ettiğim için beni affetmedi... İçinde babanıza karşı da biraz hınç var.</p>

    <p>— Kurban olayım Hanımefendi, büyüklerin hayatından biz gençler niçin mes’ûl olalım?</p>

    <p>— Ama öyle olmasa da kızımın kafasında neler dönüyor, bilmiyorum. Bana hiç içini açmaz.</p>

    <p>— Bana bir defa yüzünü gösterin, ne olur?</p>

    <p>— Bu saatte seni nasıl yukarıya götüreyim, evlâdım? Yüzü bana benzer ama kendisi ne kadar aksidir, bilemezsin. Bugünlerde de çok düşünceli, biraz da hasta. O, biliyorsunuz ya, bir doktorun yanında çalışıyor. Patronu olan doktor bir arkadaşının ağabeyidir. İki sabahtır uğradı, ilaç verdi, birkaç gün yatmasını tavsiye etti.</p>

    <p>— Ama ben onun yüzünü görmezsem, bu akşam kendimi öldürürüm.</p>

    <p>Macit tefini birdenbire yere atmış, yüzünü elleriyle kapamış, bir çocuk gibi hıçkıra hıçkıra ağlıyordu. Kadın omuzunu okşadı:</p>

    <p>— Vah zavallı! Arkamdan yavaş yavaş gel, sana kapısından yüzünü gösteririm, inşallah uyanmaz.</p>

    <p>Leylâ’nın annesi oda kapısını açınca içeride lâmba yandığını gördüler. Kız yatağından kalkmış, pencerenin önündeki uzun mindere yatmıştı. Annesinin odaya girdiğini hissetmiş, uyanık olmakla beraber gözlerini açmamıştı. Macit de ayakları ucuna basarak hemen odaya dalmıştı. Artık o güzel ten gülgûn<a class="si-noteref epub-type_noteref" href="#f35" id="ref_f35">35</a> değil, bir kamelya gibi bembeyaz; fakat bu beyaz zemin üzerinde daha kırmızı, daha insanı baştan çıkaracak bir cazibesi var. Annesi Leylâ’ya doğru eğildi.</p>

    <p>— Leylâ, komşumuz Macit senin hatırını sormaya geldi, çok yalvardı. Bir geçmiş olsun, deyip gidecek.</p>

    <p>— Demek kapının önünde mırıldanan oydu. Beni uyutmadı. Göremem.</p>

    <p>Annesi kızın kulağına eğilerek fısıldadı:</p>

    <p>— Yavaş söyle, kendisi kapıda arkamda.</p>

    <p>— Kapıda yetmiyor da şimdi yatağımın başında mı şarkı<em>?</em></p>

    <p>Macit devam etti:</p>

    <div class="poem html5_section">
      <span>Göz göz oldu ciğerim, gözlerinin derdinden.</span>
    </div>

    <p>Kız sustu. Annesi biraz geri çekilmiş, Macit kızın baş ucuna gelmişti. Kadıncağız belki de onları biraz yalnız bırakmak istemişti. İşte bu an münasebetlerinin müstakbel şeklini veren ilk hâdise oldu. Macit birdenbire eğilerek kızın hayat kadehi diye düşündüğü dudaklarına kendi dudaklarını yapıştırdı ve bir an için, buseden kadehle “hayatı içti”. Macit bir an için o kadar kendinden geçmişti ki iki küçük yumruk kafasına indikten sonra keskin tırnakların da yüzünü tırnakladığını zor hissetti ve hemen diz çötü:</p>

    <p>— Affet beni Leylâ... Ben hakikî bir Mecnun’um, dedi.</p>

    <p>Kız gene gözlerini kapadı, dudaklarına kirli bir şey dokunmuş gibi eliyle silmeye başladı. Macit ayağa kalktı, geri çekildi. Yanaklarını bu küçük tırnaklar kanatacak kadar çizmişti. Fakat o gene de odadan çıkmadı. Kızın annesi bu aralık elinde bir fincan kahve ile içeri girdi:</p>

    <p>— Macit Bey’e kahve getirdim.</p>

    <p>— Aşağıda içir. Babamı kahreden âşığın oğlunu sana bırakıyorum.</p>

    <p>Bunu söylerken başını yastıktan kaldırmıştı. Gözlerinde öfkeden şimşekler çakıyordu. İçindeki isyan âdeta aklını başından almış gibiydi. Annesi önde Macit arkada odadan çıktılar. Dışarıda Macit tekrar kadının elini öptü:</p>

    <p>— Kendimden geçtim… Kusur ettim. Artık onun yüzüne bir daha bakamam.</p>

    <p>Bunları söylerken merdivenden iniyordu. Fakat kızın annesi Salime Hanım’ın gözlerinden, babası ile geçen yılların hâtırasıyla yaşlar akıyordu. Macit’in arkasından seslendi:</p>

    <p>— Beni kovuncaya kadar seni gözüne sokmaya çalışacağım. Mutlak seninle onu evlendireceğim.</p>

    <p>Ertesi gün, Macit bir demet gül ile kapıyı çaldı, açan olmadı. O da çiçeği kapının önüne bırakarak çekildi ve üç gün o tarafa uğramadı. Evde Macit’in ekseri<a class="si-noteref epub-type_noteref" href="#f36" id="ref_f36">36</a> az süren hüzün ve sıkıntılarının bu defa dudaklarını kilitlediğine annesi dikkat etti. Macit saz heyetine hiç gitmiyor, hep dükkânda çalışıyordu. Yalnız akşamları, mutat olan<a class="si-noteref epub-type_noteref" href="#f37" id="ref_f37">37</a> olan saatte, ikide bir dükkânın penceresinin hayli gerisinden sokağı gözetliyordu. Fakat Leylâ’dan eser yoktu. Demek kalkmış, doktorun muayenehanesine devama başlamıştı. Oradan dönerken de mutlak bir başka yol tutuyordu. Artık bu kapının önünden belki bir daha geçmeyecekti. Geçse de ne olacaktı... Kafasına yumruk yemiş, kovulmuştu. Ama biraz da hak etmemiş miydi?</p>

    <p>Şimdi Macit’in içinde iki kuvvetli cereyan var: Biri bir daha o kızın peşinden gitmemek, akşamları tekrar Şehzadebaşı’na gidip orada kendisine bir yâr edinip keyfine bakmak... Fakat bunun altında sakin bir denizin dibinde kabaran bir fırtına gibi bir şey var: O da Leylâ’nın dudaklarına temasın onu kendinden geçiren vecdi<a class="si-noteref epub-type_noteref" href="#f38" id="ref_f38">38</a> ve aynı zamanda onu tekrar elde etmek, onunla yaşamak için her şeyi göze alıp harekete geçmek... Bakalım bir hafta tahammül edebilse, onu sahiden çıldırtan yola sırtını çevirecek... Aksi takdirde Sevda Sokağı’nın hakikî Mecnun’u olacak.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f30">
      <a class="si-backref" href="#ref_f30">30.</a> <span class="si-footnote-text">İsteği.</span>
    </div>

    <div class="si-footnote html5_aside epub-type_footnote" id="f31">
      <a class="si-backref" href="#ref_f31">31.</a> <span class="si-footnote-text">Küçümsemeyle.</span>
    </div>

    <div class="si-footnote html5_aside epub-type_footnote" id="f32">
      <a class="si-backref" href="#ref_f32">32.</a> <span class="si-footnote-text">(Fr.) Gripten.</span>
    </div>

    <div class="si-footnote html5_aside epub-type_footnote" id="f33">
      <a class="si-backref" href="#ref_f33">33.</a> <span class="si-footnote-text">Sürekli.</span>
    </div>

    <div class="si-footnote html5_aside epub-type_footnote" id="f34">
      <a class="si-backref" href="#ref_f34">34.</a> <span class="si-footnote-text">Onaylar mı?</span>
    </div>

    <div class="si-footnote html5_aside epub-type_footnote" id="f35">
      <a class="si-backref" href="#ref_f35">35.</a> <span class="si-footnote-text">Gül renkli.</span>
    </div>

    <div class="si-footnote html5_aside epub-type_footnote" id="f36">
      <a class="si-backref" href="#ref_f36">36.</a> <span class="si-footnote-text">Genellikle.</span>
    </div>

    <div class="si-footnote html5_aside epub-type_footnote" id="f37">
      <a class="si-backref" href="#ref_f37">37.</a> <span class="si-footnote-text">Alışılmış olan.</span>
    </div>

    <div class="si-footnote html5_aside epub-type_footnote" id="f38">
      <a class="si-backref" href="#ref_f38">38.</a> <span class="si-footnote-text">Aşk hâli.</span>
    </div>
  </div>
</body>
</html>
