<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">7</span>Hamfendi müsveddesi</h1>

    <p>Macit, Numune ile evlendikten beş sene sonra dükkânında oturmuş çalışıyordu. Karşısında oraya sık sık gelen üniversite mezunu ve bir lisede edebiyat dersi veren, aynı zamanda da gazetelerdeki hikâyeleri beğenilen oldukça genç bir adam vardı. Macit ondan çok hoşlanır, ekseri içini ona döker, dükkânda başka kimse olmadığı zamanlar, saatlerce konuşurlardı.</p>

    <p>— Benim potinlerimi ne zaman bitireceksin, Macit Bey?</p>

    <p>— Gelecek hafta, zannederim, Turhan Bey.</p>

    <p>— Kuzum bana senin vaktiyle çok güzel kadın ayakkabıları yaptığını söylediler. Şimdi niçin yapmıyorsun?</p>

    <p>— Bizim merhumeye söz verdim ama başka sebebi de var.</p>

    <p>— Ona ne kadar âşık olduğun dünyaca malûm. Fakat bu başka sebep ne oluyor?</p>

    <p>— Kadın ayakkabısı yapsam, bizim hanım bana ayda bir pabuç yaptırıyor.</p>

    <p>— Bunu sevmiyor musun?</p>

    <p>— Nasıl sevmem! Sen onu hiç gördün mü? Esmer güzellerinin başında gelir. Fakat ayakları hoşuma gitmiyor.</p>

    <p>— Demek ölen karınızın ayakları çok güzeldi.</p>

    <p>— Güzel de laf mı? Zaten güzel olmayan neresi vardı ki... Sırma saçlarını çözüp taradığı zaman bu kara topraktan değil, başka bir âlemden gelmiş sanırdınız... Hele o siyah ipek kirpiklerin arasından ışıldıyan yeşil gözler. Evet, Havva Anamız her hâlde ondan güzel değildi.</p>

    <p>— Öyleyse neden tekrar evlendin?</p>

    <p>Macit’in yüzü karma karışık oldu:</p>

    <p>— Ama içi Nemrut gibi. Parmağının ucuna dokundurmazdı. Dört yıl kazancımı onun evine sarf ettim, hattâ borca bile girdim. Ama hiçbir karşılık görmedim. Fakat a kardeş, bir erkeğin bir kadına da ihtiyacı vardır (gülerek), onu da bereket versin o zaman bizim şimdiki hanım temin etmişti. Onun evinden kovulup da buraya geldiğim zaman onun tombul göğsüne başımı dayayınca içim rahat etti. Kuş tüyü mü desem, sıcak su torbası mı desem...</p>

    <p>— Hâlâ devam ediyor mu?</p>

    <p>— Tabii, tabii. Hem o kadar da değil. Bununla evlendikten sonra borçlarımı ödedim, cebim para gördü.</p>

    <p>— Demek çok idareli!</p>

    <p>— Ne gezer, müsrifin müsrifi. Fakat o da çalışıyor. Sonra başka kaynaklar temin etmeyi de bildi.</p>

    <p>— Ne yapıyor?</p>

    <p>— Gündüzleri üçe kadar dışarıda çalışıyor. En büyük konaklar onu elde etmek için açık arttırmaya girerler. O kadar fevkalâde bir oda hizmetçisidir ki öyle tatlı dilli, öyle yüze gülücüdür ki kâfir... Ama hizmetçi deyip geçme, onun hanımı ondan “hamfendi örneği” diye bahseder.</p>

    <p>— Oh, oh. Sana da iyi bakıyor ya?</p>

    <p>— Evet, evet. Biribirimize bakıyoruz. Ben onun ev hizmetlerine yardım ederim, hattâ mutfağa bile bakarım. Akşamları bizim evde yârân<a class="si-noteref epub-type_noteref" href="#f86" id="ref_f86">86</a> toplanır, kadınlı erkekli. Biraz da çakıştırır, şarkı söyler, saz çalar, konuşuruz. Bizim hanım ortaya öyle nefis şeyler çıkarır, âlemlere öyle bir neşe verir ki... Bir akşam siz de gelsenize.</p>

    <p>— Teşekkür ederim. Fakat bir şey soracağım. Kadınlar da çakıştırıyorsa, bu Müslüman kadınları için biraz acayip değil mi?</p>

    <p>— Öyle ama onlar bizim gönlümüzü almak için bir kadeh atıştırırlar. Bu toplantılarda benim Şehzadebaşı’nda vaktiyle tanıdığım çok hoş kadınlar vardır. Ne güzel şarkı söylerler, bir işitseniz.</p>

    <p>— Hanım onları kıskanmaz mı?</p>

    <p>Macit’in daha cevap vermesine kalmadan, dükkânın iç tarafında, eve açılan kapısının arkasından bir kadın sesi cıyak cıyak bağırdı: “Maaacit!”</p>

    <p>Macit hemen yerinden fırladı, kapıya doğru seyirtti:</p>

    <p>— Ne var, Numune? Sen erken geldin bugün.</p>

    <p>— Nasıl erken, saat üç buçuk. Bu karının odunlarını çıkarmamışsın, bulaşıkları yıkamamışsın, hava buz gibi.</p>

    <p>— Geliyorum, canım... Şimdi şimdi..</p>

    <p>Macit, dükkânda ayağa kalkan arkadaşına yaklaştı:</p>

    <p>— Beni affet! Lafa dalmışım da odunu filân unutmuşum –sesini alçaltıp misafirin kulağına eğilerek– bizim hanımın ayaklarının altı dümdüz. Sahtiyan<a class="si-noteref epub-type_noteref" href="#f87" id="ref_f87">87</a> kaplı bir fil ayağı. Yürüdüğü işitilmez. Önünüze çıkıncıya kadar geldiğinin farkında olamazsınız. Şimdi neden kadın ayakkabısı yapmadığımı anlarsın.</p>

    <p>Bu defa daha çığırtkan bir ses içeriden haykırdı:</p>

    <p>— Maaacit!</p>

    <p>— Geliyorum iki gözüm.</p>

    <p>Macit rüzgâr gibi geçip gidince misafir kendi kendine diyordu ki:</p>

    <p>— Gelecek defa biraz erken gelip bu lafı açmalı. Bunların hayatı çok canlı bir hikâye konusu olabilecek.</p>

    <p>O akşam, misafirler gider gitmez, Numune ortalık işini Macit’e bırakarak yukarı çıkıp yatmıştı. Her sabah saat sekizde evden çıkıyor, Şişli’de “Buğday Kralı” diye anılan bir yeni zenginin evine gidiyordu. Hiç mektep medrese görmemiş olan bu Konyalı, ticarette tilki kadar kurnazdı, fakat İstanbul’da kızı yaşında bir genç kadına âşık olmuş, onunla evlenmişti. Bu kadın Numune’yi Sabiha Hanım’ın oda hizmetçiliğini yaptığı zaman tanımış olan Şişli sosyetesi hanımlarından işitmişti. Buğday Kralı da karısını memnun etmek için o zamana göre yüksek sayılan seksen lira aylıkla Numune’yi yanına almıştı.</p>

    <p>Geceleri pek az uyuyan, oturup konuşmak isteyen Macit, Numune’yi uykudan kaldırmaya cesaret edemiyordu. Numune’nin en çok düşkün olduğu şeylerden biri uyku, öteki de zevk ve eğlence âlemiydi. Esasen uykudan kalksa dahi onun konuşması Macit’i tatmin edemiyordu.</p>

    <p>Leylâ’nın çok nadir de olsa ne güzel konuştuğunu düşünerek içi yanardı. Macit mektep görmemiş fakat kafası işleyen bir insandı. Ondan ümit edilmeyen konulara düşkündü. Siyasî konuları, az çok dükkâna gelen müşterilerle konuşur ve bu, onu tatmin ederdi. Onu takip eden akşam meclisleri sona erince yapayalnız, bir odada dolaşır, oturur, nihayet sabaha karşı biraz dalardı. Fakat sabaha karşı erken uyanan ve işine gitmek için hazırlanan Numune, “Maaacit!” diye bağırarak onu yataktan kaldırırdı.</p>

    <p>Bu akşam sobasını yakıp karşısında sigarasını tüttürürken, bütün hayatı gözünün önünde canlandı ve resm-i geçit yaptı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f86">
      <a class="si-backref" href="#ref_f86">86.</a> <span class="si-footnote-text">Dostlar.</span>
    </div>

    <div class="si-footnote html5_aside epub-type_footnote" id="f87">
      <a class="si-backref" href="#ref_f87">87.</a> <span class="si-footnote-text">Deri.</span>
    </div>
  </div>
</body>
</html>
