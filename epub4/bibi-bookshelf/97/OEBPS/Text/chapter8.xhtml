<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">5</span>Bir Mecnun, iki Leylâ</h1>

    <p>Macit’in ikinci Leylâ ile karşılaşması tam İzmir’den döndükleri akşam bu suretle vaki olmuştu<a class="si-noteref epub-type_noteref" href="#f70" id="ref_f70">70</a>. O, annesine gittiği zaman uzun müddet kapıyı çalmış, kimse açmamış, hemen telaşla kalfanın yanına giderek annesinin nerede olduğunu sormuştu. Kalfanın gülerek verdiği cevap hayli uzundu:</p>

    <p>— Annen Hanım en çok şu merhum Kilercibaşılar’ın evine gider. Yanında esmer güzeli bir hizmetçisi vardı. Ayakkabı ısmalamak istedi. Yalnız kendisi için değil, kızı için de. Fakat ben kadın ayakkabılarını hep kendin yapmak istediğini bildiğim için biraz beklemelerini söyledim. Ama o hizmetçi kız, her zaman uğruyor, senin ne zaman geleceğini soruyordu. Seni tanıyor mu?</p>

    <p>— Yok. Ben gidip annemi alayım, sen dükkânı kapa.</p>

    <p>Macit Fatih’e indi. Sabiha Hanım’ın konağının kapısını çaldı. Kapıyı Numune açtı. Annesini sorduğu vakit kız, gözlerinin içine bakarak:</p>

    <p>— Anneniz yukarıda. Siz galiba Macit Bey’siniz, değil mi?</p>

    <p>— Evet.</p>

    <p>— Buyrun.</p>

    <p>Macit’in önüne düşerek yukarı götürdü. Sevimli ve tostoparlak bir kızdı. Lüle lüle siyah saçları, ışıl ışıl fındık renginde gözleri vardı. Eğer eski zamanda olsaydı onu mutlak sıkıştırırdı. Kızın da iltifat bekleyen bir hâli vardı. Fakat birdenbire hayalinde sırma örgülü, yeşil gözlü karısı canlandı. İçinden acı acı güldü. Evet, karısı. Ama dokunulmaz bir mahlûk! Onlar konuşarak yukarıya çıkarken, annesi Saffet Hanım da Sabiha Hanım’la kızına dert yanıyordu. On beş gün evvel Macit, Salime’nin kızıyla evleneceğini söylemiş, kadını çileden çıkarmıştı. İşte o günün akşamı içini dökmeye gelmiş, epeyce ağlamış, sızlamış, baygınlık geçirmiş, Numune de onun etrafında fırıl fırıl dönerek omuzunu ovmuş, su vermişti.</p>

    <p>Sabiha Hanım şaşırmıştı. Numune ise garip olarak Macit’in evlenmesine pek ehemmiyet vermemişti. Macit yüz tane kadın alsa Numune yine de onu elde edecekti. Evet, gerekirse o yüz kadının hepsinin gırtlağını sıkacak hilkatteydi.<a class="si-noteref epub-type_noteref" href="#f71" id="ref_f71">71</a></p>

    <p>O akşam Saffet Hanım ilk defa, “Benim gelinim,” diye onun arkasını okşamıştı. “Sana zahmet oluyor,” dediği zaman kız onun gözlerinin içine bakarak:</p>

    <p>“Ben sizin gelininiz olacaktım ya,” diyerek şakalaşmıştı. Saffet Hanım da, “Evet, evet. Yazık ki oğlan Salime aşiftesinin kızının eline düştü. Onu da babası gibi elimden alacaklar,” diye inlemişti.</p>

    <p>Fakat aynı zamanda onun da içinden bu kızın Macit’i elde edebilmesi ihtimali geçiyordu. O günden sonra Saffet Hanım oraya sık sık geliyordu. Tekrar kızın arkasını okşuyor, “İnşallah yine oğlum sana kısmet olur,” diye mırıldanıyordu.</p>

    <p>Bu akşam Macit’in geleceğini hiç düşünmemişti. Oda kapısı açılıp da şık esvabıyla<a class="si-noteref epub-type_noteref" href="#f72" id="ref_f72">72</a> içeri girince şaşırdı. Macit, evvelâ Sabiha Hanım’ın elini öpüp Küçük Hanım’ın önünde eğildikten sonra annesinin boynuna sımsıkı sarıldı. Annesi ağlıyordu:</p>

    <p>— Seni biz bu kadar çabuk beklemiyorduk, Macit. Yoksa o melun kız geberdi mi?</p>

    <p>— Anneciğim öyle kötü laflar etme. Gelir gelmez beni hemen o sana gönderdi. Bu akşam seninle kalacağım, Hanımefendi müsaade ederse seni almaya geldim.</p>

    <p>— Ama ben bu akşam buraya davetliydim.</p>

    <p>Sabiha Hanım büyük bir nezaketle lafa karıştı:</p>

    <p>— Sizi de davet ediyorum Macit Bey, beraber yemek yeriz, sonra annenizi götürürsünüz.</p>

    <p>Macit o akşam onlarda yemek yedi. Sofrada Numune hizmet ediyordu. Onun tabağını değiştirirken gayrı ihtiyarî tombul göğsü Macit’in arkasına (belki de bilerek) sürtünüyordu. Sofrada, kız odadan çıktığı zamanlar, annesi oğluna, “Ben sana bu kızı alacaktım, ama sen o sıska çıyana kapıldın,” diyor, Macit de annesinin arkasını okşayarak, “Merak etme, senin yerin kalbimin en derin noktasında anneciğim,” diyerek annesinin gönlünü almaya çalışıyordu. Bu mevzu üzerinde birtakım şakalar yapmışlardı. Bunların hepsini Numune kapıdan dinlemişti.</p>

    <p>O gece ana oğul tatlı tatlı konuşurken, annesi sordu:</p>

    <p>— Hastabakıcılığı bırakacak mı?</p>

    <p>— Ne münasebet!</p>

    <p>— Öyleyse senin hizmetine kim bakacak, yemeklerini kim pişirecek? Bana bak, Sabiha Hanım kızıyla Ankara’ya gidecek. İstersen Numune’yi bir zaman için al... Zaten onlar yokken geceleri bende kalacak.</p>

    <p>— Anneciğim o kararı ancak Leylâ verebilir.</p>

    <p>Annesi güldü. Kendi kendine vaktiyle erkeklerin nasıl odalık aldıklarını düşünüyordu. Bu odalıklar çok zaman saraylarda kadınefendileri bir tarafa attırıyorlardı. Numune’nin Macit’i baştan çıkarıp Leylâ’dan ayırmak için vesile aradığını seziyordu. Evet, bu suretle Numune’nin ikinci Leylâ olmasını bütün bu muhit hazırlıyordu.</p>

    <p>Ertesi sabah Macit, Leylâ’nın ev masrafını gördükten sonra dükkâna gelince Numune’yi orada buldu.</p>

    <p>— Hamfendinin pabuçlarını getirdim. Bunun aynısı bir çift iskarpin yapacaksınız.</p>

    <p>— Ver bakalım.</p>

    <p>Macit kundura yaparken daima oturduğu köşedeki alçak iskemleye çökmüş, Sabiha Hanım’ın iskarpinlerini gözden geçirirken Numune hemen hemen onun yanına, yere oturuvermişti.</p>

    <p>— Artık beklemeye hacet yok, ben hazırlarım.</p>

    <p>Kızın başını okşayarak onun bir an evvel gitmesini temine çalıştı. Fakat kız oralarda değildi.</p>

    <p>— Ben burada biraz oturayım. Size zararım var mı?</p>

    <p>— Yoo... Evde hamfendiye lâzım olursun...</p>

    <p>Kız birdenbire dizlerine çıkarak kollarını boynuna sardı. İster istemez dudak dudağa geldiler. Leylâ’nın hayat kadehi olan ağzına ancak bir defa temas etmiş olan Macit onu istemedi bile. Fakat biraz sonra ayağa kalkarak dedi ki:</p>

    <p>— Sokaktan görebilirler. Haydi Numune Hanım, ya karşıda şu sandalyeye otur, yahut git. Müşterilere, hem de bizim kalfaya beni rezil etme.</p>

    <p>Kız, kalktı, yavaş yavaş karşıdaki iskemleye oturarak bir müşteri vaziyeti aldı ve onu seyretmeye başladı.</p>

    <p>— Bana da bir iskarpin ısmarlayacaklar, yapar mısınız?</p>

    <p>— Hamfendininki bitsin de o vakit düşünürüz.</p>

    <p>O gece Macit, Leylâ’nın evine döndüğü zaman, kendi kendine mutlak Leylâ’nın odasında yatmak kararını almıştı. Fakat ilk ağızda gürültülü didişmeleri, kavgaları hemen o akşam başladı. Macit de o gece içinden, Sabiha Hanım Ankara’ya gidince, kızın annesinin yanında kalacağını düşünerek, geçici de olsa bu tombalak kızla münasebet peyda etmeyi<a class="si-noteref epub-type_noteref" href="#f73" id="ref_f73">73</a> kurdu. Bütün bu kararına rağmen Leylâ’yı görünce yine kendinden geçiverdi. Onun odasından gürültü ile kovulduktan sonra kendi odasında dinlenmeye başladı. Leylâ hiddetli hiddetli dolaşıyor, söyleniyordu. Fakat yattıktan sonra odada ses kesildi. O zaman Macit, onun odasına yavaş yavaş girdi. Onu yatakta görünce içi altüst oldu. Fakat gürültü çıkarmaktan korkuyordu. Leylâ’nın yatağının dibine diz çöktü, onu uykuda seyretti. Allah’ım nasıl tatlı bir uyku! Ne güzel kokuyor. Lavanta değil, bu. Şahsına mahsus temiz ve güzide bir gençlik ve güzellik kokusu...</p>

    <p>Ertesi sabah erkenden Salime Hanım’dan evvel o kalktı. Mutfakta Leylâ’nın çayını hazırlayarak yatağına getirdi. Leylâ sakin görünüyordu:</p>

    <p>— Sen çayını içtin mi, Macit?</p>

    <p>— Hayır, fakat ben dükkâna gideceğim. Bir sürü yapılacak ayakkabı var. Orada içerim. Bir zaman için bana geceleri orada çalışmama izin verirsen, akşam yemeğinden sonra oraya giderim. Sen bana evin anahtarını ver, gecikirsem anneni rahatsız etmeyeyim. Şimdilik o burada seni oyalar.</p>

    <p>— Olur, olur. Ama fazla geç kalma, anneme uzun müddet tahammül edemem. Yarından sonra yollayacağım.</p>

    <p>— Sen istersen gitmem bile.</p>

    <p>— Hayır, hayır git.</p>

    <p>O sabah dostça ayrıldılar. Fakat ilk altı aylık evlilik hayatları ne zaman cehennem, ne zaman cennet olacağını kestiremiyordu.</p>

    <p>Numune hemen her gün dükkâna geliyor, mutlak bir bahane bulup Macit’in boynuna sarılıyordu. O da kızı biraz okşayarak gönlünü alıyor, fakat akşamları hep eve dönüyordu. Aynı zamanda udunu da beraber getiriyordu. Annesi gittikten sonra Leylâ, Haseki’ye daha gitmek vakti gelmediği için yemeklerini pişiriyordu. Maamâfih, Macit mutlaka öğleden evvel biraz eve gelip ayak üstü ona yardım ediyordu. Allah’ım ne temiz kadındı bu. Mutfakta bile yağ kokusu yoktu. Geceleri Leylâ’yı eğlendirmek için ud çalıyor, şarkı söylüyor, fakat Leylâ o âh vâhlarla dolu şarkıları pek anlamıyordu.</p>

    <p>— Macit neden bu kadar hüzünlü şeyler söylüyorsun? Artık ömrünün sonuna gelmiş bir devrin sesini çıkarıyorsun.</p>

    <p>Macit cevap veremeden, “A benim rûh-ı revânım seven ölsün mü seni,” şarkısını tutturdu. Leylâ esnedi. O, “Hâleti nezimde anlarsın sevdiğim üzme beni,” diye tekrar başlayınca Leylâ soyunmaya koyuldu.</p>

    <p>— Macit ben bu gece yengemin verdiği bir kitabı okuyacağım. Haydi Allah rahatlık versin.</p>

    <p>— Karşıdaki sedirde yatabilir miyim? Seni rahatsız etmem.</p>

    <p>Macit soyunup geldiği zaman, “Vuslatından gayrı el çektim yeter ey bî-vefa,” diye mırıldandıktan sonra uzandı.</p>

    <p>O gece oldukça sakin geçti. Leylâ baş ucundaki lambayı yakmış, Milton’un <em>Kaybolan Cennet</em>’ini okuyor, arada bir de konuşuyor, Âdem ile Havva’nın cennetten nasıl kovulduklarını anlatıyordu. Macit gülerek dedi ki:</p>

    <p>— Demek ki, karı-koca geçimsizliği tâ cennetteki ilk çift tarafından başlandı. Her hâlde yılana uyan Havva Anamızda kabahat. Sakın senin içinde de bir yılan olmasın, Leylâ?</p>

    <p>— Kabahat her zaman erkektedir. Bilgi ağacının yemişini niçin yedi?</p>

    <p>— Kabahat Havva Anamızın. O teşvik etti. Kılıbıklık da erkeklerde o zamandan başlar.</p>

    <p>— Hiç kılıbık olmayan erkekler de vardır...</p>

    <p>Bunu söylerken Leylâ’nın muhayyilesinde<a class="si-noteref epub-type_noteref" href="#f74" id="ref_f74">74</a> Doktor Kerim uyanmıştı. Arkasını döndü, lambayı söndürdü:</p>

    <p>— Haydi Allah rahatlık versin, ben uyuyacağım.</p>

    <p>Oldukça yatışmış gibi görünen bugünlerde, bir sabah Leylâ hastahaneye erken gidecekti. Miralay Sadrettin Bey’in karısı bir gün evvel hastahaneye yatmıştı. Vaziyeti bir sezaryen yapmayı gerektiriyordu. Bu ameliyatı sabahleyin yapacaklardı. Leylâ kapıdan çıkarken Numune ile karşılaştı. Numune, Leylâ’nın eteğine eğilerek selâm verdi. Leylâ, bu dudakları, yanakları boyalı, mantolu, başı ipek mendille sarılı kızı tanıyormuş, gibi yukarıdan aşağı süzdü.</p>

    <p>— Ben merhum Kilercibaşı’nın Hanımı’nın evlâtlığıyım.</p>

    <p>— Yani, Numune, onun oda hizmetçisi.</p>

    <p>— Evet, Hanımefendi. Bizim Hanım Ankara’da, ben de iki gündür Macit Bey’in annesinin evinde kalıyorum.</p>

    <p>Leylâ sordu:</p>

    <p>— Seni o mu gönderdi?</p>

    <p>Numune bu suale doğrudan doğruya cevap vermedi:</p>

    <p>— Hamfendiciğim, ben gündüzleri öğleye kadar bir yerde çalışmak istiyorum. Sizin de hayranınızım... Sabahları gelip işinizi görürüm, yemeğinizi hazırlar veririm, öğleden sonra giderim. Hem de çamaşırınızı yıkar, ütünüzü de yaparım.</p>

    <p>O kadar yüzüne gülüyordu ki Leylâ birdenbire reddetmedi:</p>

    <p>— Gelecek hafta Macit’le size haber yollarım. Şimdilik pek adam almayı düşünmüyorum.</p>

    <p>— Ama ben sizi rahat ettiririm, hamfendiciğim.</p>

    <p>Leylâ cevap vermeden oradan ayrıldı. Ama kız arkasında yürüyor ve konuşuyordu:</p>

    <p>— Ben öğleden sonra validenize de gideceğim.</p>

    <p>— Onu tanıyor musun?</p>

    <p>— Nasıl tanımam, öyle nazik bir hamfendi ki sokakta konuşuruz. Malûm ya Macit Bey’in evinde bahçe yok, hem sıkıntılı. Validenizin evi o kadar ferah ve bahçesi...</p>

    <p>Leylâ artık onu dinlemeden hastahaneye yollandı. Ameliyatta o eter verdi. Kadın biraz mahallevarî fakat güzel. Leylâ’ya dört elle sarıldı. Leylâ’dan hastahanede yattıkça yanında bulunmasını rica ediyordu. Kocası kendisine yazdığı mektupta bunu tavsiye etmişti. Bir oğlan çocuk doğurmuştu. Fakat çocuğun yaşayacağı biraz şüpheliydi. Leylâ da iki gün sıra ile sabahtan gitmeye başladı. Öğle yemeğini orada yiyor, akşam evine döndüğü zaman Macit’in yemekleri ve sofrayı hazırlamış olduğunu görüyordu. Gerçi annesi de sık geliyordu ama Leylâ’dan pek yüz bulmadığı için fazla kalmıyordu.</p>

    <p>Üçüncü günü Sadrettin Bey’in karısında eventrasyon<a class="si-noteref epub-type_noteref" href="#f75" id="ref_f75">75</a> meydana geldi. Hemen hâzık<a class="si-noteref epub-type_noteref" href="#f76" id="ref_f76">76</a> bir cerrah tarafından ameliyat edilmesi gerekiyordu. Sezaryen yapmış olan doktor orada yoktu. Ameliyathanede bu defa hastanın kocasının arzusuyla dışarıdan tanınmış bir cerrahın geleceğini söylediler. Leylâ onun kim olduğunu ancak hastayı ameliyathaneye götürüp masaya yatırdıklarında gördü. Beyaz gömleği ile Doktor Kerim hastaya eğilmişti. Leylâ ile göz göze gelince, o daimî iç tebessümün acıyan tarafının değil zehir gibi acı tarafının galip olduğunu sezdi.</p>

    <p>Kerim, Leylâ’ya başıyla selâm verdikten sonra, tıpkı kendi ameliyathanesinde olduğu gibi bu güç ameliyatı yaptı.</p>

    <p>Ameliyat bitip hastayı yatağına kaldırdıktan sonra ertesi gün geleceğini söyleyerek oradan ayrılırken dedi ki:</p>

    <p>— Safinaz şimdi bizde. Ben bir iki gün sonra gidiyorum. Suzan’a sizden selâm götüreyim mi?</p>

    <p>— Tabii, gözlerinden öperim.</p>

    <p>— Biz bu seyahate karar vermeden evvel sizi de davet etmeyi kararlaştırmıştık. Fakat tabii şimdi beyiniz size izin vermez.</p>

    <p>O kadar tabii konuşuyordu ki, Macit’le evlenmesi onu sarsmamıştı demek. Şimdi artık iki yabancıdan başka bir şey değildiler. Kerim kapıya kadar gittikten sonra döndü, herhangi bir hastabakıcıya verilecek direktifleri verdi, o gece hastanın başından ayrılmamasını söyledi. Sonra kızın kulağına eğilerek, “Hastanın kalbi pek sağlam değil, lüzum görürseniz bana telefon edin, derhal gelirim. Sadrettin Bey pek yakın arkadaşımdır,” dedi.</p>

    <p>O akşam Macit karısının dönmediğini görünce hastahaneye gitti. Leylâ’yla koridorda epeyce konuştular. O gece Macit annesinin evinde kalacaktı. Leylâ’nın istediği bir şey var mıydı? Ertesi sabah eve gelecek miydi? Evet, Leylâ ertesi sabah gelecekti. Fakat hastanın vaziyetine göre hareketini tanzim edeceğinden saat tespit edemeyeceğini söyledi.</p>

    <p>Leylâ onunla kapıya kadar geldi. Biraz da dışarıda yürüdü. Birdenbire Macit’e tatlı davranmak lüzumunu hissetti. O akşam için ihtiyaten bazı şahsî şeyler, bir de kitap istedi.</p>

    <p>— Hemen getiririm, iki gözüm. Kitap yine <em>Kaybolan Cennet</em> mi?</p>

    <p>— Hayır, rafın üstünde birkaç tane detektif hikâyesi var. Onlardan birini al getir, yahut annenin yanındaki Numune ile yolla...</p>

    <p>— O senin başına bu sabah musallat olmuş.</p>

    <p>— Nereden biliyorsun?</p>

    <p>— Bu sabah dükkânda bana söyledi. İstiyor gibi davranmışsın. Kız başka yerde iş bulmadan senin muvafakatini ona bildireyim mi?</p>

    <p>Leylâ’nın kafası o kadar perişandı ki:</p>

    <p>— Olur, olur, fakat üç gün sonra gelsin. Ben belki hastanın yanında iki gece kalacağım. Bir döneyim de onu o zaman konuşuruz.</p>

    <p>Bundan sonra Leylâ acele acele döndü. Biraz sonra Macit’e ısmarladığı şeyleri Numune getirmiş, hastahanenin kapıcısına teslim etmişti.</p>

    <p>O gece hastanın vaziyeti, Leylâ’yı hemen hemen sabaha kadar yatağının başında beklemeye mecbur etmekle beraber, Doktor’a telefon edecek bir hâl de vaki olmamıştı. Esasen hastahanenin nöbetçi doktoru sık sık gelip hastayı teftiş ediyordu.</p>

    <p>Ertesi sabah hasta kendine gelmişti. Doktor Kerim erkence geldi. Hastaya ait işini bitirdikten sonra orada yarım saatten fazla kaldı. Konuşmadı, fakat gözleri hastadan ziyade Leylâ’nın üzerinde idi. Ne garip ve yeni bir mânâ vardı bu yüzde. Tunçtan dökülmüş gibi duran bu yüzde hem zehir gibi acı hem de yerde sürünerek yalvaran bir ifade vardı. Leylâ onu giderken koridorda uğurladığı zaman elini tuttu, gözlerinin içine uzun uzun baktı, sonra acele acele yürüdü gitti.</p>

    <p>O gün Macit tekrar geldi. Leylâ dalgın ve yorgundu. Ne zaman eve döneceğini kestiremiyordu. Macit ona biraz yemiş ve bir sürü gazete bıraktıktan sonra başı önünde çekilirken, “Akşam üstü tekrar uğrayayım mı Leylâ?” diye sordu.</p>

    <p>— Hayır, Macit. Bir hastabakıcının kocasının böyle sık sık gelmesi alay mevzusu olabilir. Sen dükkânda rahat rahat çalış, yine annenin yanında kal.</p>

    <p>— Hayır, ben bu akşam senin annene gideceğim. Onunla biraz konuştuktan sonra eve dönerim. Senin odan boş da olsa benim için bir Kâbe gibi…</p>

    <p>Ertesi sabah Doktor Kerim, saat sekizde geldi. Hasta için gerekli şeyleri yaptıktan sonra Leylâ’ya baktı:</p>

    <p>— Çok yorgunsunuz. Havasız kalmışsınız. Benimle beraber biraz yürüyün.</p>

    <p>Bunu eski bir patron edasıyla söylemişti. Hastanın yanına bir hastabakıcı bıraktıktan sonra Leylâ onunla beraber çıktı ve apartmanının yanına kadar beraber yürüdü.</p>

    <p>Hastahanenin kapısından çıkar çıkmaz Kerim, âdeta konferans veriyormuş gibi konuşmaya başladı:</p>

    <p>— Erkeklerin en basitinde bile, hayatta, kadına karşı iki cepheleri var; benimki üç cepheli: Evvelâ karıma karşı olan cephem. Benim Suzana ne kadar bağlı olduğumu bilemezsin, onsuz yaşamak imkânı bence yoktur. Bir tek gece yanımda olmazsa derhal huzursuzluk hissediyorum. Bu tabii, hayat arkadaşlığı ve güven.</p>

    <p>— Bunu biliyorum, Doktor Kerim.</p>

    <p>— İkincisi, tabiî ve maddî tarafı. Buna cinsî veya hayvanî taraf da diyebiliriz. Bunu ben hiç tereddüt etmeden dışarıda tatmin ederim.</p>

    <p>— Bunu da biliyorum, Doktor Kerim.</p>

    <p>— Bilemezsiniz... Üçüncü tarafım, kafamın, ruhumun yani iç varlığımın bağlandığı yer... Bu herkese nasip olamaz. Bunun hemen hemen hiç cinsî tarafı yoktur. Bu voltajı tahminin üstünde bir elektrik cereyanı gibi bana çarpıp kendimden geçirebilir.</p>

    <p>— Yani siz üç nevi kadınla maddî veya manevî münasebet istiyorsunuz. (Biraz alaylı) Müslüman olduğunuza göre bunun dört olması lâzım.</p>

    <p>Bu defa Leylâ’ya siz diye hitap etmiyordu:</p>

    <p>— Alay etme benimle Leylâ! Sensiz de yaşayamıyorum. Kadın olduğun için değil. Ne garip surette seninle bir tek insanmış gibi bizi birleştiren dakikalar geçirdik. Ben ancak seni tanıdıktan sonra aşk denilen hissin yalan olmadığını öğrendim. Sen evlisin, ben de evliyim... Fakat benim seni mutlak görmeye, seninle konuşmaya ihtiyacım var. Suzan da seni çok seviyor, geldiği zaman mutlak seni ziyaret edecektir. Hastabakıcı olarak değilse bile bir dost gibi bize arada gelmez misin? Söyleyeceğini biliyorum. Emin ol, sen de, ben de sapıtacak hilkatte<a class="si-noteref epub-type_noteref" href="#f77" id="ref_f77">77</a> değiliz.</p>

    <p>— Hayır, Doktor. Benim hasta odasında bir defa nasıl sapıttığıma şahit oldunuz. Hayır, Suzana ruhî de olsa, gizli de olsa hiyanet edemem. Siz onun malısınız. Arada bir seviştiğiniz hatunlar, arada bir esip geçen havadır. Fakat ben öyle değilim. Güle güle gidiniz, saadetinizi bozmak istemem. Aynı zamanda ben de...</p>

    <p>— Evli olduğunu biliyorum.</p>

    <p>— Haydi ayrılalım, Doktor Kerim. Güle güle gidin... Döndüğünüz vakit, geçirdiğiniz bu ânî zaaflardan eser kalmadığını göreceksiniz.</p>

    <p>— Kat’î mi?</p>

    <p>— Evet.</p>

    <p>O zaman Leylâ, gözlerini hayata kapayıncaya kadar hatırladığı bir şeye şahit oldu. Karşısında tunçtan dökülmüş gibi duran adam yutkundu. Gözlerinden yaşlar akıyordu. Biraz durdu, mendilini çıkarıp gözlerini sildi. Sonra bir şey söylemeden Kerim’in evinin kapısına kadar beraber yürüdüler. Kapı aralıktı. Taşlıkta kapıcı, süslü ve boyalı bir kadınla konuşuyordu. Leylâ başıyla hafif bir selâm verdikten sonra ayrıldı.</p>

    <p>Hastahaneye dönerken kendi kendine diyordu ki:</p>

    <p>— Ben bu eve bir daha gelemem. Orada geçirdiğim manevî mi, ruhî mi her neyse o garip ânı hiç unutamam. Ben Doktor Kerim’i sevdim. Belki daima seveceğim. Fakat onun ne karısı ne de metresi olabilirim. Evet, ben evli olsam da olmasam da bir rahibe gibi yaşamaya mahkûmum.</p>

    <p>Leylâ âdeta koşarak hastahaneye döndü. Oranın nasıl bir sığınak olduğunu bu derece idrak etmemişti. Evet, Leylâ kendisinin anormal olduğunu hissediyordu. Ama niçin ve nasıl anormal? Hayatını insanlara, bilhassa hastalara vakfeden, ömürleri boyunca bekâretlerini muhafaza eden rahibeler acaba anormal miydiler? Kim bilir belki de onlar da hayatta büyük bir sarsıntı geçirmişler, “ben” denilen şeyi içlerinden koparıp atmışlar mıydı? Leylâ’ya bu his sâdece Doktor Kerim’in ameliyathanesinde geçirdiği günün tesiriyle gelmemişti. Hayır, anasının Macit’in babasıyla münasebeti ve adamcağızı nihayet ölüme sürükleyen ıstırap ve hasreti de bunda bir rol oynamıştı. Şimdi babasını o sivri sakalı, ağlayan gözleriyle karşısındaymış gibi görüyordu. Evet, Leylâ hata etmişti. Evlenmemeliydi. Yahut maddî ve cinsî bir tarafı olmayan bir Macit’le evlenmemeliydi.</p>

    <p>Bütün gece Leylâ kendisini bir psikanalize tâbî tutmuş, fakat kesin bir neticeye varamamıştı. Hasta uyanınca, bermutat<a class="si-noteref epub-type_noteref" href="#f78" id="ref_f78">78</a> kendisini unuttu. Onun hizmetine daldı.</p>

    <p>Hasta, çocuğu sordu. Çocuk o sabah ölmüştü. Bunu dışarıya çıkıp da öğrenen Leylâ, kadına söylemedi. Sâdece doktorların çocuğu kımıldatmak istemediklerini söyledi.</p>

    <p>— Kuzum hemşire hanım, siz benim yanımda çayınızı içiniz, olmaz mı?</p>

    <p>Leylâ çayını aldı, onun baş ucuna oturdu. Bütün yorgunluğuna rağmen çenesi açılmıştı. Leylâ’ya uzun uzun hayatını anlatmaya başladı. Bilhassa Sadrettin Bey’ le nasıl evlendiğini anlatırken Leylâ bıraksa yataktan fırlayacaktı.</p>

    <p>— Ben ilk karısının lisede talebesiydim. Beni çok severdi. Sık sık evine davet ederdi. Sadrettin Bey orada bulunduğu zaman bana tuhaf tuhaf bakardı. Gördünüz ya nasıl arslan gibi yakışıklı bir erkektir. Esasen Sadrettin Bey, Millî Mücadele esnasında hep ordudaydı. Yalnız bir vazifesi olursa İstanbul’a arada bir gelirdi. Bizim ordu İstiklâl Mücadelesi’ni kazanıp da İzmir’e girdikten sonra Sadrettin Bey de karısı ile İzmir’e bir seyahat yaparken beni de beraber götürdüler (sustu). Orada İzmir Palas’ta kaldık. Tabii bana ayrı bir oda tuttular. Ah, işte ne oldu ise orada oldu. Ben ne yapıp yapıp bu adamın karısı olmaya karar vermiştim (güldü). Bir akşam kocası, gece yarısından sonra benim odama geldi. Anlarsın ya! Karısı da galiba şüphelenmiş, geldi, bizi koyun koyuna yakaladı. Neme lâzım, hiç fena muamele etmedi, çekildi, gitti. Bizim hoca ondan sonra kocasından ayrıldı ve...</p>

    <p>Leylâ bunu dinlerken kendisiyle Doktor Kerim’i değil, Macit’le Numune’yi düşündü. O kızcağız da galiba Macit’e tutkun. Birdenbire dedi ki:</p>

    <p>— Bu mevzu size fazla heyecan verecek. Başka zaman anlatırsınız.</p>

    <p>Kadın işitmemiş gibi devam etti:</p>

    <p>— Ama bilir misiniz, hâlâ o köhne hatunu unutmuyor. Hâlâ odasında onun resmi var. Yırtacağım ama...</p>

    <p>O aralık Leylâ dışarıdan kendisine yabancı gelmeyen iki erkek sesi duydu. Hemen kapı açıldı. Sadrettin Bey, yanında Doktor Kerim’le içeri girdi. Evvelâ Leylâ’ya selâm verdikten ve eğilip karısına sarıldıktan sonra ayakta duran Doktor Kerim’i göstererek:</p>

    <p>— Doktor bu akşam gidiyor. Fakat ben seni bir defa daha görmesini istedim. Evinde yakaladım, âdeta sürükledim buraya getirdim. Ben burada bir hafta kalacağım, gitmeden evvel her hâlde Macit Bey’i de göreceğim. Şimdi sizin eski patronun onu tanımadığını işitince şaştım. Niçin Macit’i takdim etmezsiniz, Leylâ Hanım?</p>

    <p>— Hatırıma gelmedi. Esasen Doktor da gidiyor. Her ikisinin de mesleği ve meşrebi birbirinden o kadar ayrı ki...</p>

    <p>Doktor Kerim bu bahsi kapamak istiyormuş gibi, Leylâ’ya hastanın geceyi nasıl geçirdiğini sorduktan sonra hasta ile meşgul oldu.</p>

    <p>— Affedersin Sadrettin, evde biraz işim var. Safinaz çantamı hazırlıyor, götürmek istediğim bazı şeyleri unutabilir.</p>

    <p>Bunu söyledikten sonra Leylâ’ya döndü:</p>

    <p>— Hemşire, size bizim Viyana’daki adresimizi vereceğim (cebinden bir kâğıt üzerine yazmış olduğu adresi çıkardı, verdi). Şayet oradan bir şey isterseniz hemen Suzan’a yazın... Şimdilik Allahaısmarladık.</p>

    <p>Acele ile çıktı, gitti. Beş dakika sonra Macit kapıda göründü. Elindeki çiçek demetini uzatarak kapıdan hastaya, “Geçmiş olsun,” dedi ve Leylâ’ya dönerek sordu:</p>

    <p>— Bu akşam da burada mısın, Leylâ?</p>

    <p>— Hastam çok şükür rahat. Eğer doktorlar izin verirse eve dönmeye çalışacağım. Fakat kat’î olarak bir şey söyleyemem.</p>

    <p>Macit kapının önünde Sadrettin Bey’le biraz dolaştıktan sonra karısına döndü:</p>

    <p>— Sadrettin Bey buradayken ben seni biraz alıp götüreyim. Sapsarı olmuşsun!</p>

    <p>— Hastabakıcıların rengine bakılmaz. Sen işine dön, Macit. Şimdi umumî vizite başlayacak.</p>

    <p>Sadrettin Bey gülerek:</p>

    <p>— Mini mini hanımlara patik yapsın, diye yolluyorsunuz değil mi?</p>

    <p>O aralık Başhekim kapıda görününce Macit ayrıldı.</p>

    <p>Sadrettin Bey’e o gece karısının yanında kalmaya izin verdiler. Tabii, Leylâ da akşam evine dönmeye karar verdi. Fakat birdenbire evin anahtarını Macit’e verdiğini hatırlayınca biraz şaşaladı. Gerçi dönerken dükkâna uğrar anahtarı alabilirse de Macit’in Leylâ’nın annesi Salime’ye gitmesi ihtimali de vardı. Bundan dolayı öğle yemeğinden sonra dükkâna gidip anahtarı almaya karar verdi. Sadrettin Bey, üçten sonra dönüp iki saat orada kalacağını söyledikten sonra hastahaneden çıktı. Leylâ o zamana kadar Macit’in dükkânına hiç girmemişti. Hattâ, pencereden içeriye bile bakmamıştı. Bugün camın dışında durdu. Macit’in orada olup olmadığını görmek istiyordu. Fakat daha evvel Sadrettin Bey’in camekândaki, “Mini mini hanımlara patik,” diye alay ettiği kadın iskarpinlerini gözden geçirdi. Evet, çok zarif ve çok ince... Kerim metresleriyle nasıl karısının tatmin edemediği hayvanî iştihasını<a class="si-noteref epub-type_noteref" href="#f79" id="ref_f79">79</a> tatmin ediyorsa, zavallı küçük Macit de demek kadın ayaklarıyla gönlünü avutuyordu.</p>

    <p>İçeride, köşede Macit ayakta duvara asılı bir ayna önünde durmuş, boyunbağını düzeltiyordu. Önlüğünü de çıkarmış, yeni kostümünü giymişti. Demek gezmeye gidiyordu? Yüzünde hiç de Leylâ’ya kendini acıtmak için takındığı zavallı mânâ yok.</p>

    <p>Hakikat hâlde, Macit o gece Numune’yi koynuna almıştı. Artık içinden, evde bu tombul, yumuşak kızla maddî iştihasını tatmine karar vermişti. O gecenin mükâfatı olarak Numune’yi sinemaya götürecekti. Kapı açılıp da Leylâ hızla içeri dalınca baskına uğramış gibi şaşaladı. Bereket versin, Numune orada değildi.</p>

    <p>— Ne var, Leylâ! Hasta mısın?</p>

    <p>— Anahtarı almaya geldim. Eve beşten sonra döneceğim.</p>

    <p>— Peki canım.</p>

    <p>Elini cebine soktu, anahtarı bulamadı. Mutlaka Numune almış olacak. Çünkü evin anahtarını isteyip duruyordu. Geceleri geç vakit oraya Leylâ’dan habersiz girip Macit’in odasına çıkmayı kurmuştu. Macit muvafakat etmeyince<a class="si-noteref epub-type_noteref" href="#f80" id="ref_f80">80</a> cebinden almış olacak. Şimdi yukarıdan süslü püslü, allıklı, dudak boyalı inecek ve Leylâ’yı şüpheye düşürecekti. Macit merdivenlerden bir ayak sesi duyar gibi oldu. Leylâ’ya bir şey söylemeden içeriye daldı, merdivenlerden yukarı koşmaya başladı.</p>

    <p>Leylâ yalnız kalınca, dükkânın ötesini berisini teftiş ediyor, anahtarı yukarı bırakmış olduğuna hükmediyordu. O kadar uzun bekledi ki esasen o günlerde bozuk olan asabı bütün bütün onu çileden çıkardı. İşte mahalleye ilk defa haftalarca dedikodu mevzusu olan hâdiseyi o zaman çıkardı. Birdenbire pencerenin önündeki kadın iskarpinlerini yakalayıp öteye beriye fırlatmaya, Macit’in çekici ile pencereleri kırmaya, iskarpinlerin bazılarını sokağa atmaya başladı. Bunu niçin ve nasıl yaptığını kendisi de tahlil edebilecek bir vaziyette değildi. Yanındaki dükkânın buraya açılan kapısında kalfa ayakta ona şaşkın şaşkın bakıyor, arkasında Macit kollarıyla Leylâ’nın ellerini yakalamaya çalışıyor:</p>

    <p>— Ne yapıyorsun Leylâ? Yüzlerce lira zarara sokuyorsun beni.</p>

    <p>Leylâ cevap vermeden iskarpinleri sokağa fırlatmaya devam etti. Macit birdenbire yere çöküp dizlerine sarılarak, “Leylâ, Leylâ, yemin ediyorum, ömrüm boyunca bir daha kadın ayakkabısı yapmayacağım,” derken, bir taraftan da kalfaya, “Bak karım bana ne kadar âşık,” der gibi bakıyordu.</p>

    <p>Gürültüyü yukarıdan duyan Numune koşarak inmişti:</p>

    <p>— Hamfendiciğim, bundan sonra kadın ayakkabısı yapmaz, biz yaptırmayız, üzülmeyin, diyerek onu teskine çalışırken, onun da içi sonsuz bir zafer hissiyle âdeta sarhoştu. Bu güzel kadının gönlünü bu derece eline almış olan Macit’le gece geçirdiği aşk macerasını düşünüyor ve artık Macit’i eline alacağından emin bulunuyordu.</p>

    <p>Bu aralık sokaktan geçen, bilhassa gençler ve bazı kadınlar dükkânın önüne toplanmış, bu sahneyi seyrediyorlardı. Evet, gençler her gün gerçekten Numune’yi Macit’in dizinin dibine çökmüş gördükleri için bunu bir kıskançlık eseri, diye telâkki ediyor, öksürüyor, gülüyor, eğleniyorlardı. Şimdi Numune yukardan kolonya getirmiş, Macit, Leylâ’yı bir sandalyeye oturtarak başına sürüyor, ellerini ovalıyor, kalfa da bir bardak su ile ayakta bekliyordu.</p>

    <p>Biraz sonra Macit, Leylâ’nın koluna girdi. Kalabalığı yararak karısını evine götürürken Numune de peşlerine düştü. İşte bundan sonra Sevda Sokağı, bu iki genç kadına iki türlü lâkap taktı. Erkekler onlardan “Sarı Leylâ, Kara Leylâ” diye bahsediyorlar; kadınlar da “Şişko Leylâ, Sıska Leylâ” diyorlardı.</p>

    <p>Bundan sonrası bir zeybek havasının bestesiyle sokaklarda bir türkü söylenmeye başladı. Kimin yaptığı belli değildi. Fakat, artık Sevda Sokağı’nda <em>Kâtibim</em> gibi herkesin tekrar ettiği popüler bir türkü, gece gündüz söyleniyordu. Hiç şüphesiz Leylâ’nın hayatının acı bir facia ile bitmesinde böyle bir türkü ile sokaklara düşmenin rezaleti az da olsa bir rol oynamıştı. Bunun aksi olarak, gençlerin sokaklarda bir ağızdan avaz avaz, kadınların kafes arkasından söyledikleri popüler bir türkünün mevzusu olmak Numune’nin gençliğinin en büyük zaferi olmuştu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f70">
      <a class="si-backref" href="#ref_f70">70.</a> <span class="si-footnote-text">Gerçekleşmişti.</span>
    </div>

    <div class="si-footnote html5_aside epub-type_footnote" id="f71">
      <a class="si-backref" href="#ref_f71">71.</a> <span class="si-footnote-text">Yaradılıştaydı.</span>
    </div>

    <div class="si-footnote html5_aside epub-type_footnote" id="f72">
      <a class="si-backref" href="#ref_f72">72.</a> <span class="si-footnote-text">Giysisiyle.</span>
    </div>

    <div class="si-footnote html5_aside epub-type_footnote" id="f73">
      <a class="si-backref" href="#ref_f73">73.</a> <span class="si-footnote-text">Oluşturmayı.</span>
    </div>

    <div class="si-footnote html5_aside epub-type_footnote" id="f74">
      <a class="si-backref" href="#ref_f74">74.</a> <span class="si-footnote-text">Hayalinde.</span>
    </div>

    <div class="si-footnote html5_aside epub-type_footnote" id="f75">
      <a class="si-backref" href="#ref_f75">75.</a> <span class="si-footnote-text">(Fr.) <em>Éventration</em>. Karın boşluğundaki organların dışarı çıkması.</span>
    </div>

    <div class="si-footnote html5_aside epub-type_footnote" id="f76">
      <a class="si-backref" href="#ref_f76">76.</a> <span class="si-footnote-text">Usta, uz (hekim).</span>
    </div>

    <div class="si-footnote html5_aside epub-type_footnote" id="f77">
      <a class="si-backref" href="#ref_f77">77.</a> <span class="si-footnote-text">Yaradılışta.</span>
    </div>

    <div class="si-footnote html5_aside epub-type_footnote" id="f78">
      <a class="si-backref" href="#ref_f78">78.</a> <span class="si-footnote-text">Her zaman olduğu gibi.</span>
    </div>

    <div class="si-footnote html5_aside epub-type_footnote" id="f79">
      <a class="si-backref" href="#ref_f79">79.</a> <span class="si-footnote-text">Arzularını.</span>
    </div>

    <div class="si-footnote html5_aside epub-type_footnote" id="f80">
      <a class="si-backref" href="#ref_f80">80.</a> <span class="si-footnote-text">Onay vermeyince.</span>
    </div>
  </div>
</body>
</html>
