<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">3</span>Famdöşambr Numunesi</h1>

    <p>Hanımefendi müsveddeliğine onu ulaştıran ilk basamak, Sabiha Hanım gibi Abdülhamid devrinin tanınmış bir kadınına famdöşambr<a class="si-noteref epub-type_noteref" href="#f22" id="ref_f22">22</a> yamaklığı ile başlar.</p>

    <p>Birinci famdöşambr Suzidil’in kısmeti çıkmış, onu sarayda Kilercibaşı’nın baş hademesine nişanlamışlar, çeyizleri hazırlanmaya başlamış, yerini de Bezmi Safa adlı yeni bir besleme almıştı. Hanımefendi’nin sabah hizmetini bu kız yapar, kahvaltılarını o götürürdü. Hamdullah Bey’i o zamana kadar Numune ancak bir iki defa merdivenden inerken görmüştü. Kerli ferli, uzun boylu, tam bir İstanbul efendisiydi. Hanımefendi’ye hizmet asıl akşamları başlıyordu. Fakat daha evvel yukarısı misafirle dolu olduğu için Numune de onlara kahve götürenlerin peşine takılıyor, fincanları alıyordu. Her akşam üstü Hanımefendi hamama giriyor, makyajını yapıyor. Kızlar onu giydirdikten sonra billur bir tepsi içinde elmaslarını getiriyorlar, hotozunun üstüne, göğsüne iğnelerini takıyor, gerdanlığı pırıl pırıl, parmakları yüzüklerle dolu Hamdullah Bey’i bekliyordu. Hamdullah Bey de merdivenden çıkarken daima o kalın ve vakarlı<a class="si-noteref epub-type_noteref" href="#f23" id="ref_f23">23</a> sesinde garip bir düşkünlük ifadesiyle, “Sabiha, Sabiha!” diye sesleniyor, hanımefendi sofaya fırlıyor, karı-koca kol kola verip odalarına gidiyorlardı. Herhâlde onun akşam hizmetini karısı görüyordu. Bunu seyreden on beş yaşındaki Numune, kendisi bir bey ile evlendiği zaman, onun hizmetini kendisi görecek değil, onu kendisine hizmet ettirmeye karar veriyordu.</p>

    <p>Acaba ağa, efendi sınıfından yukarı bey unvanını taşıyan bir adam ile evlenebilecek miydi?</p>

    <p>Onlar yemek odasına inip çıngırak çalıncaya kadar, öteki kızlar aşağı iniyorlar, fakat Numune odalarında ne geçtiğini çok merak ediyordu. Onları gözetlemek ve dinlemek için kurnazca bir plan hazırladı. Kızlar aşağı inerken, o ikinci kattaki ayakyoluna çok sıkışmış gibi koşuyor. Kızlar aşağıya inince terliklerini çıkarıyor, yavaş yavaş yukarıya çıkıyor, kulağını kapıya yapıştırıyor, anahtar deliğine bir gözünü uydurarak içeriyi gözetliyordu. Fil ayağı gibi düz tabanları hiç ses çıkarmıyor, kulakları inanılmaz derecede bir hassasiyetle söylenenleri işitiyordu. Birinden biri kapıya gelince, sofadaki büyük masanın altına bir topaç gibi toparlanıp gizleniyordu. Odada gördüğü manzara hayatında yeni bir ufuk açmıştı. Sabiha Hanım’a kocası herhâlde hayrandı. Oturduğu koltukta kollarını daima karısına uzatıyor, Sabiha Hanım da onun dizine oturuyordu. Karı-koca öpüşüyorlar, iki kumru gibi birbirlerine başlarını dayıyorlardı. Evet, evet erkekleri elde etmek için mutlak kucaklarına oturmak lâzımdı. Numune her hâlde bir erkeğin kucağına oturmayı deneyecekti, fakat aşağıda hiç erkek yoktu ki... Evvelâ Dilâver Ağa’nın kucağına oturacak, sonra sonra belki bir gün Damat Bey’i yalnız bulursa yahut... Konakta en ağır cezaya, yani Dilâver Ağa’nın kamçı kılıklı değneğine maruz kalanlar, satıcılara yahut sokaktan geçen delikanlılara odalarının pencere kafesini kaldırarak fingirdeyenlerdi. Buna dikkat etmiş olan Numune sâdece kafesin arkasından sokağı seyretmekle iktifa ederdi<a class="si-noteref epub-type_noteref" href="#f24" id="ref_f24">24</a>. Bazan yemek getiren ayvazlar ona göz kırptıkları zaman etrafını kolladıktan sonra uzaktan dilini çıkarırdı. Evet, isminin başında bey olmayan erkeklere zaafı yoktu. Konağa geldiğinden birkaç sene sonra bir yaz, Sabiha Hanım kızının yalısına misafir giderken, evi Kâhya Kadın’a bırakarak kendisi sâdece o kış evlendirecekleri Suzidil’i ve ilk defa olarak Numune’yi götürdü.</p>

    <p>Numune o kadar oda hizmetçiliğini kavramıştı ki Hanımefendi’nin bavullarını hem aferin hem de bahşiş alabilecek derecede hazırlardı. Sabiha Hanım, Hamdullah Bey’e o akşam dedi ki:</p>

    <p>— Bu kız iyi kötü birçok şeyin numunesi olabilir. Fakat oda hizmetçiliğinde onu geçen yok, orada lâzım olabilecek şeyleri öyle şeytan gibi bildi ki...</p>

    <p>Nihayet bavullarıyla Beşiktaş İskelesi’ne inerek oradan Kanlıca’ya geçtiler. Bavullarını bir hamala yükleyerek iskeleye yakın deniz üstündeki yalıların en büyüğü olan kırmızı binaya gittiler.</p>

    <p>Hanımefendi’nin kızı Mübeccel’in oturduğu yalı, kocasının babasından kalmış, harem ve selâmlık tarafına ayrılmış iki bölük, iki katlı muazzam bir malikâneydi. Selâmlık tarafını kayınvalidesi işgal ediyordu. Kendisi dadısı olan yaşlıca bir Çerkes kadın ve iki besleme ile buraya gelmişti. Arkasındaki ağaçlı çiçekli güzel bahçede mutfakları ve aşçıları ile kayıkçıları Salim Ağa ve uşakların yattıkları iki oda vardı.</p>

    <p>Bütün ev halkı, onları bahçede karşıladı. Mübeccel annesinin boynuna sarılırken sordu:</p>

    <p>— Beybabam her akşam gelebilecek mi?</p>

    <p>— Bugünlerde Yıldız’ın vaziyeti biraz karışık, İttihat ve Terakki diye bir cemiyet çıkmış, Efendimize suikast yapacaklarmış, deniliyor. Saray erkânı şaşkın bir hâlde, pek saraydan ayrılamıyorlar. Maamâfih, cuma günü herhâlde buraya gelir, zannederim.</p>

    <p>Kızı ile kol kola, önde yürüyen Hanımefendi’nin hayli arkasında olmakla beraber konuştuklarını hattâ fısıldaştıklarını kelimesi kelimesine Numune’nin kulakları zapt ediyordu.</p>

    <p>— Anneciğim, Numune’yi iyi ettin, getirdin. Fakat orada beybabamı bir sürü güzel kız arasında bıraktın, değil mi?</p>

    <p>— Babana dil uzatma, ben onu kullanmasını bilirim. Sen kendi beyini sakın.</p>

    <p>— Aman, keşke biraz çapkınlık etse de beni kıskandırsa. Hayatımız o kadar sükûn içinde geçiyor ki!</p>

    <p>Nihayet yalıya girdiler. Sabiha Hanım’a deniz üstünde geniş bir yatak odası hazırlanmıştı. Numune, Suzidil ile beraber bavulları açtı, aynalı dolaba eşyaları yerleştirdi, Hanım’ın geceliğini karyolasının üstüne, terliklerini altına, tuvalet takımlarını tuvalet masasının üstüne yerleştirirken, ikide bir gözlerini pencereye dikiyordu. Denizin akışı onu kendinden geçiriyordu. Öğle yemeğini yedikten sonra herkes öğle uykusuna daldı. Fakat Numune belki ömründe ilk defa bir türlü uyuyamadı. Aşağı kata indi. Kayıkhaneyi, yanındaki deniz hamamını gözden geçirdi. Hemen üstünü başını orada çıkarıp kayıkhanedeki sığ sulara daldı. Evet, ilk defa köydeki dereyi hatırladı ve içi sızladı. Burada gök görünmüyor. Ağaç yok. Kapkaranlık bir yer. Ama o, omuzlarına kadar yükselen kenar sulara oturdu. Gerçi sular kayığın gireceği yere doğru derinleşiyorsa da ortalarda kayık görünmüyordu. Numune bu derinleşmeyi tahmin edemedi. Oturduğu yerde kollarını suda oynatarak yüzmeye çalışırken derinliğe kaydı. Orada az daha boğuluyordu. Talih eseri olarak o aralık kayıkçı, kayığı ile kayıkhaneye giriyordu. Denizin dibinde bir şeyin çabaladığını gördü. Hemen kollarını uzatarak kızı yakaladı, yukarı çekti.</p>

    <p>Kayıkçı, yakışıklı, sarışın Kemahlı bir delikanlıydı. Başını bu toparlak ve çıplak kızdan çevirerek onu biraz evvel üstünü başını bıraktığı yere indirmek istedi. Fakat Numune o kadar korkmuş, yuttuğu sudan o kadar boğulmak derecesine gelmişti ki, kolları adamın boynuna dolandı kaldı. Kayıkçı sert bir tavırla:</p>

    <p>“Otur şurada da giyin!” dedikten sonra içeri giderek merdivenin başından Dadı Hanım’a seslendi. Biraz sonra Dadı inerken, “Bu kıza söyleyin bir daha kayıkhaneden denize girmeye çalışmasın. Büyük Hanımefendi’nin yeni beslemesi olacak. Bizim kızlar ona deniz hamamını göstersinler,” diyordu.</p>

    <p>Bir saat sonra Hanımefendi, kızıyla bu kayığa binerek deniz sefasına çıktı. Beyaz, geniş gömleği, kırmızı yeleği ile kayıkçı, kızın muhayyilesini<a class="si-noteref epub-type_noteref" href="#f25" id="ref_f25">25</a> esir etmişti. Onun erkek kollarının kendini bir tüy gibi denizden çıkarmasını unutamıyordu.</p>

    <p>O akşam Dadı Kalfa’nın odasında yatağını sererken sordu:</p>

    <p>— Kayıkçının adı ne?</p>

    <p>— Salim...</p>

    <p>— Efendi mi denir, bey mi?</p>

    <p>— Kayıkçıdan ne bey olur, ne efendi. Sâdece ağa olur.</p>

    <p>Numune kendi de farkında olmayarak, “Ben beyden başkasına varmam,” diye mırıldanıyordu.</p>

    <p>— Merak etme Salim Ağa seni almaz... Fakat beye varmayı da aklından çıkar, kızım. Seni efendi de almaz. Olsa olsa bir ağa.</p>

    <p>Cevap vermedi. Fakat ertesi gün, bir misafirin hanımlarla konuşmasını kapıdan dinlerken ileride evleneceği adamı içinden seçmişti. Anlaşılan hanımın kocası tanınmış asil bir hâkimdi.</p>

    <p>— Hâkim Bey hâlâ eve gelmiyor mu?</p>

    <p>— Allah o kahpe karının gözünü kör etsin. Bir defa evine çekti, oraya mıhladı adamı. Bey şimdi yalnız cumaları geliyor, bize masraf parasını bırakıyor. Macit’le konuşuyor. Bazan da akşamları kalıyor.</p>

    <p>— Ya kadının kocası?</p>

    <p>— Herif, İzmir’de bir yerde kaymakam. Bir terfi edip de mutasarrıf<a class="si-noteref epub-type_noteref" href="#f26" id="ref_f26">26</a> olsa belki İstanbul’a gelir de vaziyetten haberdar olunca karıyı boşar. Şimdilik dargınmışlar ama bir türlü boşamıyormuş.</p>

    <p>— Kadının evinin masrafını da sizin bey mi görüyor?</p>

    <p>— Tabii, fakat kadının ihtiyacı yok ki... Babadan kalma koskoca bir evi var. Yarısı kirada.</p>

    <p>— Macit Bey ne yapıyor?</p>

    <p>— Bir türlü mektebe devam ettiremedik. Şimdi bizim evin altında bir kunduracı dükkânı açtı. O sanatı öğrendi galiba. Bir de kalfası var. Fakat oğlan serseri. Bir saz takımında da kendine iş bulmuş. Bilirsiniz ya ne kadar iyi ud çalar, hem de tef çalar. Oradan da bilmem para kazanıyor mu?</p>

    <p>— Evlenme çağı gelince o da uslanır, Saffet Hanım!</p>

    <p>— Kim ona kız verir ki... O hep aşiftelerin peşinde, piç... Kocamı elimden alıp evimi yıkan kadının mektebe giden bir kızı varmış, çok güzelmiş, Allah’a şükür ki kız çok küçükmüş...</p>

    <p>Bu aralık Numune, fincanları almak için içeri girdi. Saffet Hanım ona fincanını uzatırken kızın parıldıyan gözlerine baktı:</p>

    <p>— Bizim oğlana olsa olsa bunu alırız. Şeytan gibi. Ne de güzel gözleri var. Bizim oğlanın aklını, bu kız başına getirir.</p>

    <p>Saffet Hanım yalıya daha sonra da Nişantaşı’na sık sık gelirdi. Her defasında Numune’nin sırtını okşar, gülerek, “Nasılsın gelinim?” derdi.</p>

    <p>İşte o günden sonra İstanbul’un uzak bir köşesinde oturan bu hanımın oğlu Macit Bey’in karısı olmaya karar vermişti. Mutlak onu bulacak, ona varacaktı. Esasen adının sonunda bey olması kifayet ederken<a class="si-noteref epub-type_noteref" href="#f27" id="ref_f27">27</a>, aynı zamanda saz çalması, hovardalığı, ele avuca sığmaz olması da onu pek çok çekiyordu. Fakat aynı zamanda yalıdaki kayıkçı da içini karıştırmakta devam ediyordu. Ne zaman yalıya gitse kayıkhaneyi bir gözden geçiriyordu.</p>

    <p>Macit Bey’in saz çalması da ayrıca aklını çelmişti. Onun musiki ile ilgisinin belki şuuraltı psikolojik bir kaynağı da vardı. Bizim eski şarkıların umumiyetle erkeklerin kadınlara karşı ölçüsüz bir zaaf ve rikkat<a class="si-noteref epub-type_noteref" href="#f28" id="ref_f28">28</a> ifade etmesi galiba hakikî idi. Çünkü, bunu Sabiha Hanım ile Hamdullah Bey’in münasebetlerinde o da sezmişti. Meselâ “gözümün nuru”, “gönlümün süruru”<a class="si-noteref epub-type_noteref" href="#f29" id="ref_f29">29</a> gibi tâbirleri Hamdullah Bey karısını dizlerinin üzerine oturturken, hazin bir ifade ile tekrar ettiğini kapının arkasından duymuştu. Hanım da akşamları Bey’i oyalamak için piyano çalar ve çaldıkları hep alaturka olduğu için Numune de kulağını kapıya verir, dinlerdi. Küçük Hanım da piyano çalarsa da hep alafranga olduğu için, Numune kulaklarını tıkardı. Konağa haftada bir iki defa beslemelere “tabii, istidadı olanlara”, saz ve şarkı tâlim eden bir hoca gelirdi. Numune’nin hiç istidadı olmadığı için bu sevdiği şarkı ve türküleri de ne kulağı zapt edebilir, ne de sesi ifade edebilirdi. O sene sonbaharda birkaç gün tekrar Kanlıca’ya gittikleri zaman kayıkhaneden Erzincan, Kemah türkülerini sık sık işitirdi. Fakat bunlar bambaşkaydılar. Köylü ifadesi olduğu için heyecan dahi verse müstakbel bir bey karısının bunlardan hoşlanmaması lâzım geleceğine kanaat getirmişti. O sene kayıkçıya beslemelerden birini verdiler. Çeyizlerin parlaklığı Emine’yi hayran etti. Nihayet, Salim, Nesime adlı kızı alıp izinle köye gittiği zaman biraz içi yanmıştı. Aynı zamanda Kâhya Kadın’ın odasında, “Ben köye değil, bir konağa gelin gideceğim, bir ağaya değil, belki bir beye varacağım,” diye söylendi. Kâhya Kadın, “Haydi sen de! Seni kayıkçı değil, eskici bile almaz,” diye alay etti. Buna o kadar öfkelenmişti ki, çığırtkan bir ifade ile bağırarak kadını azarladı. Kâhya Kadın, Dilâver Ağa’yı çağırtıp ona bir sopa çektirdi ve Hanımefendi’ye de sormadı. Fakat Hanımefendi bahçeye inerken içerideki çığlığı işitip odasına kadar geldi. Sertçe bir sesle, “Artık yeter Dilâver Ağa!” dedikten sonra Numune’yi yanına çağırdı, arkasını okşadı, aldı beraber bahçeye götürdü. Ondan sonra hepsi onu Hanımefendi’nin gözdesi telâkki ettiler. Bir daha sopa yemedi.</p>

    <p>Evet, Hanımefendi’nin gözdesi olmayı hak etmişti. Hiçbir besleme onun kadar mükemmel bir famdöşambr olamamıştı. Şimdi artık Hanımefendi’yi o yıkıyor, saçlarını o tarıyor, elbiselerini o giydiriyor, bunu yaparken gelecekte kendisi de böyle ipekli çamaşırlar giymeyi, saçlarını böyle kıvırıp düzeltmeyi düşünüyordu.</p>

    <p>Bundan sonraki yıllarda ortalık çok karıştı. Epeyce zamandan beri İttihat ve Terakki söylentileri bir hakikat hâlini almış, Abdülhamid tahtından indirilmiş, Sultan Reşad onun yerini almıştı. Bu hâdisenin Hamdullah Bey’ de hattâ bütün konakta uyandırdığı yankı onu hiç ilgilendirmedi. Herkes, hattâ Dilâver Ağa ve aşçıbaşı muhiti ve Kâhya Kadın dahi hep politika konuşuyorlardı. Bütün bunlar Numune’nin bir kulağından girip öbür kulağından çıkıyordu.</p>

    <p>Balkan Harbi başladığı zaman, Hamdullah Bey çok endişeli görünüyordu. Bundan başka da artık eskisi gibi konak kalabalık değildi. Ayvazların, uşakların çoğu askere gitmiş, kocaya verilen beslemelerin yerine de yenileri alınmamıştı. Artık ne Hamdullah Bey saraya gidiyor, ne de Hanımefendi saraya çağrılıyordu. Hele saz ve kalabalık ziyafetler tamamen durmuş gibiydi. Bilhassa, Küçük Hanım’ın beyi de anlayamadığı bir sebepten ortadan kaybolunca yalı kapanmış, Küçük Hanım da onların yanına gelmişti. Hüzün ve yeis, elle tutulacak kadar kuvvetliydi.</p>

    <p>Birinci Dünya Savaşı ilân edildiği zamandan epeyce sonra Hanımefendi konağı kapatıp Fatih civarındaki büyük bir eve taşındı. Çok geçmeden Beyefendi orada rahmet-i Rahman’a kavuştu.</p>

    <p>Fatih’te eski konağın haşmeti olmamakla beraber gene de muhitine göre çok yüksek bir mevkii vardı. Bir sürü komşu geliyordu. Bunların arasında Numune’ye, “Seni oğluma alacağım,” diyen Saffet Hanım da vardı. Onunla Hanımefendi de Küçük Hanım da uzun uzun konuşuyorlardı.</p>

    <p>— Çok şükür Macit Bey askere gidecek yaşta değil. Yanınızdan ayrılmaz.</p>

    <p>— Keşke o yaşta olsaydı, Hanımefendi. On sekizine yaklaştı, fakat bu son yıl çok avare... Bir şeyler oluyor ama anlayamıyorum. Sık sık geceleri dışarıda kalıyor, bir şey de söylemiyor. Artık bütün mânâsıyla bir mecnun. Kim bilir Leylâsı kim?</p>

    <p>Numune, Saffet Hanım’ın nerede oturduğunu öğrenmeye, izinli izinsiz mutlaka Macit Bey’in dükkânına gitmeye karar vermişti. Bir sabah Hanımefendi’ye dedi ki:</p>

    <p>— Hanımefendi ben Saffet Hanım’ın oğlunun dükkânına iskarpinlerimi tamir ettirsem olur mu?</p>

    <p>— Tamir yapıyor mu pek bilmiyorum. Fakat ben bugünlerde ona örnek göndereceğim. Ama sen onun dükkânının nerede olduğunu biliyor musun?</p>

    <p>— Sorar, bulurum. Zannedersem o kadar uzak değil buraya.</p>

    <p>Hanımefendi biraz hüzünlü, biraz garip bir gülüşle dedi ki:</p>

    <p>— Ne garip, bu işler artık sana düşecek...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f22">
      <a class="si-backref" href="#ref_f22">22.</a> <span class="si-footnote-text">(Fr.) Oda hizmetçisi.</span>
    </div>

    <div class="si-footnote html5_aside epub-type_footnote" id="f23">
      <a class="si-backref" href="#ref_f23">23.</a> <span class="si-footnote-text">Ağırbaşlı.</span>
    </div>

    <div class="si-footnote html5_aside epub-type_footnote" id="f24">
      <a class="si-backref" href="#ref_f24">24.</a> <span class="si-footnote-text">Yetinirdi.</span>
    </div>

    <div class="si-footnote html5_aside epub-type_footnote" id="f25">
      <a class="si-backref" href="#ref_f25">25.</a> <span class="si-footnote-text">Hayalini.</span>
    </div>

    <div class="si-footnote html5_aside epub-type_footnote" id="f26">
      <a class="si-backref" href="#ref_f26">26.</a> <span class="si-footnote-text">Sancak veya liva mülkî âmiri.</span>
    </div>

    <div class="si-footnote html5_aside epub-type_footnote" id="f27">
      <a class="si-backref" href="#ref_f27">27.</a> <span class="si-footnote-text">Yeterliyken.</span>
    </div>

    <div class="si-footnote html5_aside epub-type_footnote" id="f28">
      <a class="si-backref" href="#ref_f28">28.</a> <span class="si-footnote-text">İncelik.</span>
    </div>

    <div class="si-footnote html5_aside epub-type_footnote" id="f29">
      <a class="si-backref" href="#ref_f29">29.</a> <span class="si-footnote-text">Sevinci.</span>
    </div>
  </div>
</body>
</html>
