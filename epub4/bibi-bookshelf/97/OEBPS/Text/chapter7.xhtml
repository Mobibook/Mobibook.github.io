<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">4</span>Leylâ ile Mecnun’un<br />
    evlilik hayatı</h1>

    <p>Bu fasla<a class="si-noteref epub-type_noteref" href="#f58" id="ref_f58">58</a> isterseniz komik bir facia, isterseniz facialı bir komedi, diyebilirsiniz.</p>

    <p>Macit’in amcaları itirazlarını pek ileri götürmemişlerdi. Fakat annesi, “Ben sağ oldukça bu kız evime ayak atarsa seni evlâtlıktan reddederim,” diye yemin etmişti.</p>

    <p>Macit annesini teskine çalıştıktan sonra elinde avucunda birikmiş paraları bir çantaya koydu, kendisine şık bir kostüm, Leylâ’ya da bir zümrüt yüzük aldı. Leylâ ile Macit’in evlilik hayatları İzmir vapurunda başladı.</p>

    <p>Öğleden sonra hareket edecek olan vapurda Ahmet Bey onlara iki yataklı bir kamara temin etmişti. Hadiye Yenge de Beyoğlu’nda alelacele Leylâ’ya iki hazır elbise ile çamaşır vesaire almıştı. İskelede onları uğurlamaya Salime Hanım’la Ahmet Amca gelmişlerdi. Acele bir veda merasiminden sonra yeni evliler vapura bindiler.</p>

    <p>Vapura girdikleri zaman Leylâ hemen umumî salona giderek pencerenin önüne oturdu. Gözleri denize daldı. Çantaları her hâlde Macit kamaraya götürüyordu. Fakat Leylâ’nın zihni bambaşka sual işaretleriyle altüst olmuştu. Vapur biraz sonra hareket etti. Fakat Leylâ, bu hareket esnasındaki ayak seslerini, gürültüleri işitmiyor gibiydi. Vapura tatlı tatlı vuran dalgaların ahengi arasında o hep İstanbul’u düşünüyordu: Acaba Doktor Kerim İzmit’ten geldikten sonra onu aramış mıydı, acaba Suzan Ada’dan dönmüş müydü?</p>

    <p>Kamaraya çantalarını yerleştirdikten sonra Macit onun yanına geldi. Gözlerinde sonsuz, fakat, sakin bir saadet ışıltısı vardı:</p>

    <p>— Her şeyi yerleştirdim. Geniş, güzel bir kamara. Görmek istemez misin?</p>

    <p>Leylâ cevap veremeyecek kadar dalgındı. Fakat Macit’in sükûnu onu memnun etti. Vapura girer girmez Macit’in mütemadiyen taşkınlık göstermesinden endişe ediyordu. Fakat Macit, artık Leylâ karısı olduktan sonra onu yavaş yavaş ve gönlünün rızasıyla kendine çekmeye karar vermişti. Evet, artık Leylâ kendisinindi. Gerçi kızın kalbinde kendisine karşı aşk denilen bir şey olmadığını biliyorsa da evlenme kararı almasındaki saiki<a class="si-noteref epub-type_noteref" href="#f59" id="ref_f59">59</a> hiç sezememişti. Onun gönlünü kazanmak için belki bütün bir hayat boyunca sürecek zamanı vardı.</p>

    <p>Yemekte, Kaptan’ın sofrasına oturdular. Macit vapura girdikten sonra bir iki saat içinde birçok ahbap edinmiş, herkesle teklifsiz oluvermişti. Leylâ ise hiç konuşmuyordu. Onun sessizliğini herkes balayına çıkan bir gelinin mahcupluğuna atfediyordu. Aynı zamanda onun güzelliği herkesin ağzında dolaşıyordu.</p>

    <p>Kamaralarına Leylâ erken gitti. Yataklar açılmış, geceliği, terliği çıkarılmıştı. Hülâsa,<a class="si-noteref epub-type_noteref" href="#f60" id="ref_f60">60</a> Macit bütün hazırlığı yapmıştı. Evet, Macit, hiç olmazsa Leylâ’nın maddî ve manevî kendi elinde tuttuğu ve her istediğini yaptıracağı bir insandı. Leylâ bundan biraz teselli buluyordu. Yeter ki bu akşam, hattâ hiçbir akşam yatağına girmeye çalışmasın. Bunu Macit’e kesin bir dille anlatmalı!</p>

    <p>Leylâ soyunmadan Macit yanına geldi:</p>

    <p>— Seni soyayım mı, Leylâ?</p>

    <p>— Ben soyunurum.</p>

    <p>Macit birdenbire diz çöktü. Leylâ’nın eteklerini yukarıya iterek çoraplarını çıkarmaya başladı. Aynı zamanda kızın hislerini anlamış gibi, yavaşça:</p>

    <p>— Ben seni hiç rahatsız edecek değilim, bu akşam ben yatağıma çekilir, sâdece sen istersen bir kulun, bir kölen gibi sana hizmet ederim.</p>

    <p>— Bu gece değil, hiçbir gece aynı yatakta yatamayacağımızı sana söyleyeceğim.</p>

    <p>— Peki, peki ben de seni hiçbir zaman rahatsız etmem.</p>

    <p>Bunu söyledikten sonra çoraplarını çıkardı. Pembe topuklu, küçük beyaz ayakları eğilerek öptü. Sonra biraz başı dönmüş gibi sallanarak ayağa kalktı.</p>

    <p>— Rica ederim. Macit, sen dışarı git, konuş. Ben yalnız soyunup yatacağım.</p>

    <p>Macit cevap vermeden, garip bir gülümsemeyle kamaradan çıktı. Şimdi Leylâ’nın kulakları denizde, gözleri kapalı, arkasını dönmüş yatmıştı.</p>

    <p>O gece Macit sahiden onun yatağına yaklaşmadan, ayaklarının ucuna basa basa, durmadan kamaraya girip çıktı. Leylâ, sabaha karşı ancak uyuyabilmişti. Macit soyunmamıştı bile. Leylâ gözlerini açtığı zaman onu ayakta buldu. Macit Leylâ’yı endişeye düşüren bir iştiyakla<a class="si-noteref epub-type_noteref" href="#f61" id="ref_f61">61</a> onu seyrediyordu. Kız tamamen uyanınca, Macit garip bir tebessümle sordu:</p>

    <p>— Seni giydireyim mi?</p>

    <p>Bu defa Leylâ oldukça sert bir sesle cevap verdi:</p>

    <p>— Hayır, sen dışarı git, ben giyinirken kimseyi yanımda istemem.</p>

    <p>Macit başını eğerek kamaradan çıktı.</p>

    <p>İzmir Limanı’na girdikleri vakit, Leylâ hazırdı. Bu defa babasıyla buraya geldikleri günü hatırlayarak içi sızlıyordu.</p>

    <p>Doğru İzmir Palas oteline indiler. Ahmet, telgrafla onların odasını tutmuştu. Eğer Leylâ amcasının bunu yaptığını bilseydi, kendisi için ayrı bir oda tuttururdu. Macit hamalla yukarı çıkmadan evvel kulağına fısıldadı:</p>

    <p>— Kuzum benim için ayrı bir oda kirala.</p>

    <p>Macit alaylı bir sesle cevap verdi:</p>

    <p>— Eğer boş oda olsaydı, ben kendim için tutardım. Aşağıda, bana tek boş oda olmadığını söylediler. Otel hıncahınç dolu... Maamâfih, merak etme, seni hiç rahatsız etmem, Leylâ... Babamın hâtırasıyla içinin nasıl yandığını biliyorum.</p>

    <p>Leylâ, gayrı ihtiyarî Macit’in arkasını okşadıktan sonra denize bakan geniş bir odaya girdiler. Hem de yanında hamamı olan bir oda.</p>

    <p>Öğle yemeğine Leylâ başında yeşil ipek bir mendil sarılı, arkasında yeşil bir elbiseyle indi. Garson, iki kişilik masa kalmadığını söyledikten sonra onları deniz tarafındaki bir pencerenin önünde bir kadınla bir erkeğin oturduğu masaya götürdü. Kadının kocası, karısına İngilizce, “Bak ne güzel bir genç kadın,” deyince, Leylâ kadınla göz göze geldi. Karşılarına oturdukları vakit kadın onu dikkatle süzdükten sonra elini uzattı:</p>

    <p>— <em>Hello</em> Leylâ! Beni tanımadın mı?</p>

    <p>Leylâ kadının İzmir’deki Amerikan mektebinde kendisine edebiyat okutan Mrs. Brown adlı hoca olduğunu hatırladı. Anlaşılan kocası da aynı mektepte hocalık etmek üzere İzmir’e gelmişti. Birbirlerine takdim edildikten sonra konuşmaya başladılar. Kadın bilhassa Macit’le çok meşgul oluyor, onunla konuşuyordu. Onlar lakırdıya daldıkları zaman aynı sıradaki masalardan birinden uzun boylu, albay üniformalı bir adam ayağa kalkarak seslendi.</p>

    <p>— Macit Bey, sen burada ne yapıyorsun?</p>

    <p>Macit yerinden fırlayarak, gururla karısını göstererek:</p>

    <p>— Balayı yapmak için geldik, dedi.</p>

    <p>Albay (Miralay) hemen onların yanına gelmişti. Leylâ’nın elini sıktı, sonra ötekilere eğildi:</p>

    <p>— Macit Bey, gelin de kahvenizi benim masamda için. (Leylâ’ya hitaben) Bu sizin bey, ben İstanbul’dayken yakın ahbabımdı.</p>

    <p>— Yani kunduralarınızı yapardık, değil mi?</p>

    <p>— O kadar değil, evinize gelir, akşam sohbetleri yapardık, unuttunuz mu? Bu küçük hanım da galiba o civardaydı. Durun bakayım? Ben bir küçük ameliyat için Doktor Kerim’e gitmiştim. Siz hastabakıcıydınız değil mi?</p>

    <p>— Öyleydim, Miralay Bey, fakat şimdi Haseki’de çalışacağım.</p>

    <p>O sakin ve dost havayı Doktor Kerim’in adı mavi gökte şimşek çakmış gibi sarstı. Esasen bu gibi kudretli erkek yapısı Leylâ’ya hep Kerim’i hatırlatıyordu. Bilhassa Miralay’ın sofrasına kahve içmek için gittikleri vakit, orada duran neferine<a class="si-noteref epub-type_noteref" href="#f62" id="ref_f62">62</a> elini kaldırarak emir vermesi, Kerim’in ameliyat yaparken “Al, ver!” diye âletlerini istemesinin aynı. Garip olarak Miralay’ın da tepesi saçsız, yüzü tunçtan dökülmüş gibi...</p>

    <p>Kafasını zaten rahat bırakmayan bir hayali, Miralay Sadrettin Bey ânî bir şekilde canlandırmıştı. Maamâfih, otelde kaldıkları müddetçe kendilerine çok yardım etti. Güzel bir arabası vardı. Onları gezdiriyor, İzmir civarındaki meşhur yerleri gösteriyordu. Bundan başka da Leylâ’yı babasının mezarına ziyarete hep onun arabası götürüyordu. O günden itibaren artık onun sofrasında yemek yediler. Hoş sohbet ve neşeli bir adamdı. İstiklâl mücadelesinde mühim işler görmüştü. Bu maceralarını anlatırken Leylâ onu büyük bir alâka ile dinliyordu.</p>

    <p>Tanıştıklarının üçüncü günü Miralay dedi ki:</p>

    <p>— Leylâ Hanım mademki siz Haseki’ye gideceksiniz, sizden bir ricam var. Bir ay sonra benim hanım da oraya doğum yapmak için gidecek, onunla alâkadar olur musunuz?</p>

    <p>— Memnuniyetle. Sizin başka çocuğunuz yok mu?</p>

    <p>— Var, ama bizim birinci hanımdan. Siz yaşta bir oğlum var, üniversiteye gidiyor.</p>

    <p>— Birinci hanım sağ mı?</p>

    <p>Leylâ bunu gayrı ihtiyarî sormuştu. Miralay’ın çehresi karıştı. Cevap vermeden önce, gözleri denize daldı:</p>

    <p>— Evet, sağdır. Fakat ayrıldık. Çok muhterem bir kadındır. Lisede hocadır.</p>

    <p>Miralay’ın yüzü değişmişti. Leylâ ona daha birçok sual sormak istiyordu. Demek, bir erkek bu kadar ciddî, kusursuz ve hürmet ettiği karısını bırakabiliyordu. Gözünün önüne hemen Suzan geldi. Belki Kerim de onu bırakıp kendisini alabilirdi. Aman Allah’ım, Macit’le evlendiğine ne kadar iyi etmişti. Ancak bu sayede, hiyanet etmekten ve ebedî bir vicdan azabı çekmekten kurtulmuştu. Onu Macit kurtarmıştı. Gerçi yaşadığı müddetçe, Kerim’i ve ruhlarının birbirine karıştığı o manevî vuslatı unutmayacaktı. Fakat, fakat...</p>

    <p>Miralay dedi ki:</p>

    <p>— Daldınız Leylâ Hanım. Galiba eşimi bırakıp tekrar evlenmem beni gözünüzden düşürdü? Öyle değil mi?</p>

    <p>Leylâ şahsî ve hususî bir şey konuşmayacağını ihsas eden<a class="si-noteref epub-type_noteref" href="#f63" id="ref_f63">63</a> bir tavırla gözlerini denize çevirdi ve eliyle, “Limana bir gemi geliyor, bakın!” diyerek bahsi değiştirdi.</p>

    <p>Gene birkaç gün sonra Miralay Sadrettin onları Efes harabelerinde gezdirirken, Macit’in bir aralık uzaklaşmasından faydalanarak, birdenbire o bahse yanaştı:</p>

    <p>— Her hâlde Macit, benim birinci karıma yaptığımı size yapmayacaktır.</p>

    <p>Bunu söyledikten sonra eğildi, kızın yeşil gözlerine baktı. Leylâ gayrı ihtiyarî güldü. Miralay diyordu ki:</p>

    <p>— Ben Doktor Kerim’e bir mektup yazdım. Hastabakıcısının İzmir’de balayı geçirmekte olduğunu bildirdim.</p>

    <p>Acaba o da bunu söylerken bir şey mi sezmişti? Bu defa Leylâ çok ciddî bir tavırla mukabele etti:</p>

    <p>— Ben de çok yakın dostum olan karısı Suzan’a esasen yazmıştım. Gelirken görmedim. Ada’daydı.</p>

    <p>İzmir’de on beş gün oturduktan sonra bir akşam Leylâ, Macit’e dedi ki:</p>

    <p>— Öbür gün İstanbul’a posta vapuru varmış, sen hemen bir kamara tut, artık gidelim, Macit.</p>

    <p>Macit onun yüzünü dikkatle süzdü:</p>

    <p>— Bu balayı bize hakikî bir karı-kocalık hayatını hazırladı, değil mi Leylâ?</p>

    <p>Leylâ sözünü kesti:</p>

    <p>— İnşallah İstanbul’da da bu sakin ve dost hava devam eder, Macit.</p>

    <p>— Yani orada da mı senin hakikî kocan olamayacağım?</p>

    <p>Kızın sesi bu defa hiddetli ve şiddetliydi:</p>

    <p>— Eğer İstanbul’da seninle bir yatakta yatacağımı sanıyorsan yanılıyorsun, Macit.</p>

    <p>Macit fena hâlde bozuldu, acı acı güldü:</p>

    <p>— Acaba ballı günlerden zehirli günlere mi gideceğiz, Leylâ?</p>

    <p>— Orada ikimizin de işi var. Sâde akşamları beraberiz. Hem bazan benim hastahanede nöbetçi olduğum geceler de var.</p>

    <p>— Ben de bazan annemin evinde kalırım.</p>

    <p>— Tabii.</p>

    <p>Evet, istikbaldeki<a class="si-noteref epub-type_noteref" href="#f64" id="ref_f64">64</a> didişmelerin bu belki çok uzaktan gelen bir aks-i sedasıydı.<a class="si-noteref epub-type_noteref" href="#f65" id="ref_f65">65</a></p>

    <p>Vapurları iskeleye geldiği zaman Hadiye Yenge bir araba tutmuş, onları kıyıda bekliyordu. Leylâ iki gün evvel ona seyahatini kısa kesmeye karar verdiğini yazmıştı. Fakat hangi vapurla geleceğini söylememişti. Her hâlde Hadiye Yenge İzmir’den gelecek vapurların hepsine gitmeye karar vermişti. İlk gelen vapurda onlarla karşılaşınca ne kadar isabet ettiğini anladı. Çünkü, bu evlenmede Hadiye Yenge’nin rolü çok büyük olmuştu. Leylâ’nın İstanbul’da bu garip âşık kocasıyla iyi geçinmesi için elinden geleni de yapmaya karar vermişti.</p>

    <p>Macit, Hadiye Yenge’nin elini öptükten sonra çantaları yerleştirip şoförün yanına oturdu. İki kadın arkada İngilizce konuştukları için Macit ne dediklerini anlamıyordu. Maamâfih, Hadiye Yenge’nin Leylâ’yı bir güç meselede iknaya çalıştığını sesinden anlar gibi oldu. Lafı Hadiye Yenge açmıştı:</p>

    <p>— Balayı nasıl geçti?</p>

    <p>— Beklediğimden çok daha iyi. Beni pek rahatsız etmedi. Her şeye rağmen Macit’in bir iyi tarafı tamamen benim malım olmasıdır. Ne istersem onu yapacaktır.</p>

    <p>— Bana bak Leylâ... Kimse kimsenin tamamen malı olamaz. Hattâ, insanın en alışkın kedisinin veya köpeğinin bile sahiplerinin dışında alâkaları vardır. Bu canlı mahlûkların bir kanunudur.</p>

    <p>— Bana bak Yenge... Sen bu akşam mutlak bizde kal. Onu annesine gönder. Evi, daha doğrusu onun yatak odasını hazırlarız.</p>

    <p>— Ayrı yatak pekâlâ ama ayrı oda olamaz, Leylâ. Mademki senin malın, odadaki hareketini istediğin gibi tanzim edersin.<a class="si-noteref epub-type_noteref" href="#f66" id="ref_f66">66</a></p>

    <p>— Her hâlde yanımdaki odayı ona ayıracağım. O da geceleri pek uyumuyor. Ben de yalnız kalmak isterim. Birbirimizi rahatsız etmeyelim.</p>

    <p>Bu mesele üzerine oldukça uzun konuştuktan sonra nihayet evlerine geldiler. Macit o akşamı annesinin yanında geçirmeye itiraz etmedi. Gidip Leylâ’nın anasını çağıracak, o günkü yiyeceklerini tedarik ettikten sonra dükkâna gidecek ve o geceyi annesinin yanında geçirecekti.</p>

    <p>Hadiye Yenge dedi ki:</p>

    <p>— Niçin Leylâ’yı annene götürmüyorsun? Leylâ’nın ona hürmeti vardır.</p>

    <p>Macit parmağını dudağına götürerek, “Bu bahsi kapayalım, Yenge. Bizim aile arapsaçı gibi karışıktır. Merak etmeyin ben hepsini idare ederim,” dedi.</p>

    <p>Onlar eve girdikten sonra Macit ayrıldı. Bir saat sonra Salime Hanım’la birlikte, elinde bir sürü paketlerle geldi. Evin hakikî erkeği tavrını almıştı. O akşam için gayet nefis yiyecekler ve yemiş getirmişti. Ayrılmadan Leylâ’nın gözlerinin içine baktı:</p>

    <p>— İstersen biraz daha kalıp size burada yardım edeyim?</p>

    <p>— Hayır, hayır, yarın gelirsin.</p>

    <p>Hadiye Yenge’nin ve Salime Hanım’ın ellerini, Leylâ’nın da yanaklarını öptükten sonra, başı önünde, ayrıldı gitti.</p>

    <p>Leylâ bir taraftan evi hazırlarken, bir taraftan da kafası başka bir mevzuya dalmıştı. Acaba Doktor Kerim onun evlenmesini nasıl telâkki etmişti? Gidip Suzan’ı görmek gerekmez miydi? Fakat Doktor Kerim’le karşılaşmaktan fena hâlde korkuyordu.</p>

    <p>O akşam üç kadın baş başa yemek yerken, Hemşire Safinaz çıkageldi:</p>

    <p>— Ayol Leylâ, senin hayatına verdiğin ânî ve mühim istikameti hepimiz Suzan’dan öğrendik. Doğrusu ya bana bildirmemene şaştım.</p>

    <p>— Doktor’a yeni bir asistan hemşire buldunuz mu siz? Ben artık hep Haseki’ye gideceğim.</p>

    <p>— Biliyorum ama Doktor artık kadın asistan istemiyor. Tıbbiyenin son sınıfından bir talebe, muayene saatlerinde gelecek. Kerim de senin bu ânî ve gizli kararına çok şaştı ama bir şey söylemedi. Suzan, sen dönünce hediye vermek gerekeceğini düşünerek, “Acaba ne hediye alayım?” diyordu. Kerim güldü: “Bir çocuk takımı. Bu kadar ânî bir kararı başka türlü izah etmek mümkün değil,” dedi. O gün o da bir kaza geçirdi. Tıraş olurken az daha kulağının arkasındaki damarı kesecekmiş. Çok telaş ettik ama kanı çabuk durdu. Ha, Suzan ile beraber onlar iki ay dinlenmek için seyahate çıkacaklar. Aynı zamanda da Kerim, Viyana’da hastahanelerde yeni cerrahî usullerini tetkik edecek. Fakat Feridun burada olmadığı için onun dönmesini bekliyor. Suzan çocukla beraber yarın sabah hareket ediyor.</p>

    <p>Bu uzun lafı, üç kadın da alâka ile dinlediler. Fakat Leylâ’nın alâkasında bir de facia unsuru vardı. Demek Doktor onun evleneceğini duyunca intihara teşebbüs etmiş. Bu lafın Leylâ’nın yüreğinde ne tesir yaptığını ötekiler anlamadılar. Leylâ bir taraftan bu faraziyenin<a class="si-noteref epub-type_noteref" href="#f67" id="ref_f67">67</a> tesiriyle kendinden geçecek kadar seviniyor, bir taraftan da kendisinin Macit’le karı-kocalık hayatına tahammül edemeyeceğini düşünerek o da bir gün bu şekilde intihar etmeyi tasarlıyordu. Bir tek teselli noktası, Suzan orada olmadığı için Doktor Kerimler’e gitmek mecburiyetinin kalmamış olmasıydı.</p>

    <p>Ertesi sabah, saat dokuzda Macit gene o günün levazımı kucağında, çıkageldi. Neşeliydi. Kendisine ayrı yatak odası verilmesine itiraz etmedi. Gülerek dedi ki:</p>

    <p>— Leylâ kapısını kilitlemesin, yeter. Ben arada bir gelir, uyanıksa yanında otururum. (Salime Hanım’a) Birkaç gün burada kal anneciğim. Hadiye Yenge’den de aynı şeyi rica edeceğim.</p>

    <p>— Maalesef ben bugün eve döneceğim. Ahmet, mühim bir dava için Ankara’ya gidiyor. Epeyce kalacak. Ben de onunla gideceğim.</p>

    <p>Leylâ biraz mütereddit bir sesle dedi ki:</p>

    <p>— Biz onun odasını Macit’e verirdik ama annem aşağıda kalabilir, benim sedirde de yatabilir. Esasen yapılacak çok iş kalmadı ya.</p>

    <p>— Kızım benden çok hoşlanmaz, Hadiye Hanım. Fakat Macit aramızda artık yeni bir bağ oldu. Ben onu oğlum gibi severim.</p>

    <p>Leylâ gayet müstehzi<a class="si-noteref epub-type_noteref" href="#f68" id="ref_f68">68</a>:</p>

    <p>— İstersen arada bir sana geceleri de gönderirim. Koynuna alır yatarsın, âşığını hatırlarsın.</p>

    <p>Ne garip kızdı bu! Melek gibi görünürken birdenbire bir zebani oluveriyordu. Maamâfih, Macit içinden onu müşterek hayata alıştıracağına emin. Sâdece sabırlı ve sakin olmak gerek. Gözleri pencereye çevrilmiş, düşünüyordu. Leylâ sordu:</p>

    <p>— Dün akşam iyi vakit geçirdin mi, Macit?</p>

    <p>— Bir sürü yeni kadın ayakkabısı ısmarlamışlar. Evvelâ onları bir düzene koymak için plan hazırladım. Annem dün akşam merhum kilercibaşılara davetliymiş, gidip onları oradan aldım. Fakat beni de yemeğe alıkoydular. Hanımefendi’nin cin gibi bir genç hizmetçisi var. Damadı Ankara’da Hariciye’ye yerleşmiş, Hanımefendi de kızıyla beraber oraya gidecekmiş. Hizmetçinin adı Numune. Hanımefendi onun hakikî bir famdöşambr numunesi olduğunu söyledi, çok methetti. Onlar dönünceye kadar kız annemde kalacak. Aynı zamanda hizmete de girmek istiyormuş. Sen gündüzleri evde yoksun Leylâ, ister misin onu alalım da eve baksın?</p>

    <p>— Tanımadığım kızı eve alamam... Bilhassa eski hanımefendilere hizmet etmişler ukalâ olurlar. Şimdilik ben kendi hizmetimi kendim görürüm. (Gülerek) Hamfendi numunesini ben de bir göreyim de ondan sonra düşünürüm.</p>

    <p>Salime Hanım hemen lakırdıya karıştı:</p>

    <p>— Macit, kıvırcık saçlı, fındık gibi güzel gözlü bir taze. Sen yokken bidüziye<a class="si-noteref epub-type_noteref" href="#f69" id="ref_f69">69</a> sizin dükkâna gidip geliyordu. O, olacak. Sevimli, tatlı dilli bir kız. Beni gördükçe hep sizin ne vakit döneceğinizi sorar dururdu.</p>

    <p>Macit dedi ki:</p>

    <p>— Benim dükkâna çok kadın gelir, hem de pek güzelleri.</p>

    <p>Leylâ içinden, “Hadiye’nin hakkı var. Kimse kimsenin malı olmuyor, bu küçük herifi bir sürü kızla paylaşmaya mecbur olacağım galiba... Ne ise, beni geceleri rahat bıraksın da ötesi bana lâzım değil. Kerim, Suzan’a ihanet ettikten sonra bundan ne beklenir,” diye düşünürken Macit gibi bir erkeği istediği şekilde kullanacağından emindi. Doktor Kerim’in muayenehanesinden ayrıldıktan sonra içine bir yalnızlık korkusu çökmüştü. Macit’i bir erkek diye pek düşünmüyordu ama onu istediği zaman yanında oturtabilir, istediği kadar hırpalar, içindeki hırçınlığı dışarıya döker, sükûn bulurdu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f58">
      <a class="si-backref" href="#ref_f58">58.</a> <span class="si-footnote-text">Bölüme.</span>
    </div>

    <div class="si-footnote html5_aside epub-type_footnote" id="f59">
      <a class="si-backref" href="#ref_f59">59.</a> <span class="si-footnote-text">Sebebi.</span>
    </div>

    <div class="si-footnote html5_aside epub-type_footnote" id="f60">
      <a class="si-backref" href="#ref_f60">60.</a> <span class="si-footnote-text">Kısaca.</span>
    </div>

    <div class="si-footnote html5_aside epub-type_footnote" id="f61">
      <a class="si-backref" href="#ref_f61">61.</a> <span class="si-footnote-text">Hasretle.</span>
    </div>

    <div class="si-footnote html5_aside epub-type_footnote" id="f62">
      <a class="si-backref" href="#ref_f62">62.</a> <span class="si-footnote-text">Askerine.</span>
    </div>

    <div class="si-footnote html5_aside epub-type_footnote" id="f63">
      <a class="si-backref" href="#ref_f63">63.</a> <span class="si-footnote-text">Sezdiren.</span>
    </div>

    <div class="si-footnote html5_aside epub-type_footnote" id="f64">
      <a class="si-backref" href="#ref_f64">64.</a> <span class="si-footnote-text">Gelecekteki.</span>
    </div>

    <div class="si-footnote html5_aside epub-type_footnote" id="f65">
      <a class="si-backref" href="#ref_f65">65.</a> <span class="si-footnote-text">Yankısıydı.</span>
    </div>

    <div class="si-footnote html5_aside epub-type_footnote" id="f66">
      <a class="si-backref" href="#ref_f66">66.</a> <span class="si-footnote-text">Düzenlersin.</span>
    </div>

    <div class="si-footnote html5_aside epub-type_footnote" id="f67">
      <a class="si-backref" href="#ref_f67">67.</a> <span class="si-footnote-text">Varsayımın.</span>
    </div>

    <div class="si-footnote html5_aside epub-type_footnote" id="f68">
      <a class="si-backref" href="#ref_f68">68.</a> <span class="si-footnote-text">Alaycı.</span>
    </div>

    <div class="si-footnote html5_aside epub-type_footnote" id="f69">
      <a class="si-backref" href="#ref_f69">69.</a> <span class="si-footnote-text">Sürekli.</span>
    </div>
  </div>
</body>
</html>
