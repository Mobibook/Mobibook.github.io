<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevda Sokağı komedyası</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1><span class="chp-num">8</span>Numune’nin gayeleri</h1>

    <p>Numune’nin birbirine karışan iki gayesinden biri bir beyle evlenmek, sonra da hanımefendi olmaktı. Yıllarca didiştikten sonra birincisine vâsıl olmuş<a class="si-noteref epub-type_noteref" href="#f88" id="ref_f88">88</a>, ikincisine de birkaç sene daha uğraştıktan sonra hemen hemen yaklaşmış, ayak atmış denebilirdi. İnsan, Numune’yi tanıyanların üzerinde yaptığı tesiri, hayatının seyrini, başta Macit olmak üzere onu bilenlerden dinlese kolayca tespit edebilir.</p>

    <p>Numune, Macit’in karısı olmak emelini kalbinde küçük yaştan beri taşıdıktan sonra ne yazık ki onunla karşı karşıya geldiği zaman Leylâ ile evlenmiş bulmuştu. Fakat er geç onun karısı olacağına da içinden imanı hiçbir zaman sönmemişti.</p>

    <p>Evvelâ, dükkâna devam ederek ona sokulmaya başlamıştı. Macit de kısmen karısı ile cinsî münasebeti olmamasından, kısmen de bu kıvırcık saçlı esmer güzel kız hoşuna gittiğinden onu okşamış daha sonraları anasının yanında kaldığı geceler onu koynuna almakla ümidini kuvvetlendirmişti.</p>

    <p>Biraz zaman geçip de, her şeye rağmen Macit’in Sarı Leylâ’dan ayrılmadığını görünce, kendisi Leylâ’ya yaklaşmış, onun evine gidip hizmetini görmeye teşebbüs etmişti. Fakat, hemşire Leylâ, şahsî hizmetini kimseye gördürmediği için, onun evine tamamen kapılanmak mümkün olmamış, aynı zamanda Macit’in annesinin yanından tamamen ayrılmak istememişti. Saffet Hanım, Numune’nin maksadına erişebildiren en mühim vasıta olmuştu. Aynı zamanda Sarı Leylâ’ya karşı giriştiği mücadelede Leylâ’nın annesi de ona bir dayanak olmuştu. Salime Hanım’ın evine de arada bir gider, işine yardım eder, gözüne girerdi. Bundan başka da kızı kapalı bir surette de olsa çekiştiren bir kadınla çok kafadarlık etmişti.</p>

    <p>Bu hayat iki yıl devam etti. Leylâ hırçınlığını arttırdıkça Macit de ona biraz kafa tutmaya başladı. O aralık Sevda Sokağı türküsü de çıkınca Leylâ, Numune’ye pek yüz vermez oldu. Bu aralık Numune’nin ısrarıyla Macit ona bir anahtar yaptırdı. O da geceleri yavaşça Leylâ’nın evine girer, aşağıda Leylâ’nın uyumasını bekler, sonra Macit’in odasına çıkardı.</p>

    <p>Bazan yukarıda uzun uzun kavgalar olur, bazan da Macit’le Leylâ beraber oturup dostça konuşurlardı. İşte, bu akşamlar Numune aşağıda kıvranır, cehennem azabı çekerdi. Mamafih hiçbir zaman Macit’e bir şey söylemez, ona ancak şehzadeye yapılacak ihtimamı gösterirdi. Leylâ, Macit’i kovduğu zamanlarda Macit’in annesinin evindeki kadınlı erkekli meclisinde Numune gerek hizmeti gerek tatlı dili ile herkesin gönlünü alırdı. Macit de o günlerde Leylâ’dan başka her kadına hükmedebileceği kanaatine vardığı için elinden geldiği kadar Leylâ’ya kafa tutar, onu kıskandırmaya çalışırdı. Bu aralık sokaklarda o meşhur türkünün çağrılması ne kadar Numune’ nin koltuklarını kabartmışsa, Leylâ’nın izzet-i nefsini<a class="si-noteref epub-type_noteref" href="#f89" id="ref_f89">89</a> de o kadar yaralamış, onu bütün bütün çileden çıkarmıştı.</p>

    <p>Nihayet intihar akşamı geldi çattı. O akşam Leylâ tamamen şuurunu kaybetmiş bir hâlde Macit’e çıkıştıktan sonra, “Ben kendimi öldüreceğim,” diye bağırmış, Macit de sükûnla, “Sen hep böyle söylersin, haydi bakalım” dedikten sonra odasına çekilmiş, Leylâ da hamama giderek kapıyı kapamıştı.</p>

    <p>Tabii, bütün bunları Numune merdivenden duymuştu.</p>

    <p>Leylâ bu sinirli akşamlarda ekserî banyo yaptığı için Macit onun hamamda bir saatten fazla kalmasını merak etmemişti. Fakat daha fazla uzayınca Macit hamama koşmuş, Leylâ’yı o fecî surette bulmuştu. Esasen, kendisi aşağıda, kulağı yukarıda mütemadiyen ayakta dolaşan Numune, Macit’in çığlığını duyunca yukarıya çıkmış, sonra hemen doktora koşmuştu.</p>

    <p>O facia sahnesinden hemen sonra Macit, Numune’ ye dört elle sarılmış ve kız da ona bir ananın fevkinde rikkat ve muhabbetle<a class="si-noteref epub-type_noteref" href="#f90" id="ref_f90">90</a> baktıktan, geceleri sabaha kadar onu oyaladıktan sonra nihayet karısı olmuştu.</p>

    <p>Macit artık sükûn ve huzura kavuştuğunu, bu defaki karısını parmağında çevireceğini ümit ediyordu. Fakat hiç de öyle olmamıştı. Evlendikleri günden itibaren Numune’nin tavrı değişmişti. Hattâ evlendikleri akşam (belki Numune’nin gönlünü almak için) “Allah’ım Numune’ye hanımefendilere lâyık bir apartman ver,” diye yüksek sesle dua ederken, bir “Amin!” yerine, olduğu yerde uykuya dalmıştı.</p>

    <p>İşte, bundan çok geçmeden Numune, Şişli sosyetesi hanımefendilerinin oda hizmetçiliğine gitmeye başladı. Gerçi, gündüzleri saat üçte evine dönüyorsa da bütün sabah hizmetlerini, akşam mutfak işlerinin büyük bir kısmını Macit’in omuzuna yükletmişti. Bu zamanlarda Macit hep kendi kendine “Bulunamaz benim gibi kılıbık. –Kanaatkâr, itaatkâr, hem alık. Vazifemdir, düşünmeden yaparım– Ev süpürme, çamaşır ve bulaşık,” diye bir türkü tutturarak Leylâ’yı düşünür, onunla geçen en acı günlerini dahi özlerdi.</p>

    <p>Buna mukabil, Numune günden güne daha fazla hanımefendiliğe lâyık bir tavır alıyor, onların kılık ve kıyafetlerini, iç çamaşırlarına kadar taklit ediyordu. Artık Macit’i de ömrü boyunca parmağında oynatacağına o da emin bulunuyordu. Fakat bu yüksek şahsî masraflar, onu bir apartmana kavuşturmaktan uzak tutuyordu.</p>

    <p>Bu aralık, Saffet Hanım yatağa düştü. Kocasının bütün yalvarmasına rağmen Numune gündüz hizmetlerini gene bırakmadı. Fakat gecelerini tamamen kaynanasına vakfediyordu. Daha canlı, daha itinalı bir hastabakıcı olamazdı. İhtiyar kadının o kadar gönlünü almıştı ki, hatun dolabında kilitli olan eski zamandan kalma ne kadar elması varsa ve biraz da gizli tuttuğu parasını tamamen Numune’ye verdi. Numune de yüzükler hariç, elmasları ve parayı bankaya koydu ve kocasına söylemedi. Çok geçmeden Saffet Hanım gözlerini hayata yumdu.</p>

    <p>Bir zaman sonra Salime Hanım da yatağa düştü. Karı-koca sık sık yoklarlarken, kadıncağız kendini evlerine alıp bakmaları için yalvardı.</p>

    <p>— Ben ölürsem, malım mülküm hep senin olacak Numuneciğim.</p>

    <p>Buna mukabil Numune gayet soğukkanlılıkla:</p>

    <p>— Ama sizin akrabanız var hanımcığım, dedi.</p>

    <p>— Ama ben vasiyet ederim.</p>

    <p>— Vasiyet para etmez, noter huzurunda mal mülk verilir.</p>

    <p>Ertesi gün, bir noter buldular, Salime Hanım da nesi varsa Numune’ye bıraktıktan sonra kendisini Macit’in evine götürdüler. Garip olarak da Saffet Hanım’ın odasına yerleştirdiler. Fakat Numune hâlâ dışarıdaki hizmetinden vazgeçmedi. Ve Macit’in işleri geri kalmaya başladı. Çünkü, “Leylâ’nın annesidir,” diye ona canla başla bakıyordu.</p>

    <p>Salime Hanım da göçüp gittiği gün, kızının yanına gömüldükten sonra eve dönerken, Macit acı acı gülerek kendi kendine:</p>

    <p>“Bizim Numune artık ahiret teşrifatçısı oldu,” diyordu. Ve sıra ile Numune’nin ahrete teşyi ettiği<a class="si-noteref epub-type_noteref" href="#f91" id="ref_f91">91</a> Sarı Leylâ, iki ihtiyar kadın gözlerinin önünde canlanıyordu. Mamafih bu cenaze alaylarında Numune’nin feryadı ve ağlaması, bütün mahallenin dikkatini çekti. Artık karı-koca yalnız kalmışlardı. Macit, her şeye rağmen sakin yaşayacaklarını, karısının artık hizmete gitmeyeceğini farz ediyordu. Fakat, süslü konaklar, hanımefendiler ve yüksek sosyete toplantıları, Numune’nin bir numaralı ruh gıdası idi. Kocasına derdi ki:</p>

    <p>— Ne zaman bizim bir apartmanımız ve hizmetçimiz olursa, ne zaman yazları Çamlıca, Adalar ve Boğaziçi’nde zevk ve safa ile geçirecek hâle gelirsek, o zaman hizmeti terk ederim.</p>

    <p>Evet, daima hizmet ettiği hanımefendilerden yeni bir şey öğreniyor, daima onları anlatmaktan haz duyuyordu. Hattâ, eski hanımefendisi ve onun akrabaları ortadan kaybolmuş olmalarına rağmen, o konakta geçen hayatını anlatırken ağzı sulanıyordu. Fakat Numune’nin şimdi de içi rahat değildi. Bu defa içini yiyen kurt bambaşkaydı. O da Macit’i elinden kaçırmak korkusuydu. Evvelâ dört beş sene geçmesine rağmen Numune’nin çocuğu olmamıştı ve belki de hiç olmayacaktı. Sonra o muhitte Macit’i elinden almaya çalışan kadınlar vardı. Buna karşı Numune, üç nevi hareket tarzı ihtiyar etti<a class="si-noteref epub-type_noteref" href="#f92" id="ref_f92">92</a>: Evvelâ, Macit’e karşı daha sert, daha sıkı davranmak, kazancını kontrol etmek. Buna daima muvaffak olamıyordu. Çünkü, okumak bilmediği için koynundaki küçük defterde yazılı hesapları anlayamıyordu. Bunu da bir arkadaşına pek emniyet edip okutamıyordu.</p>

    <p>İkincisi; Macit’in akşam toplantılarını daha zevkli, daha kalabalık bir şekle sokmak. Gerçi, kendisi de bu meclislerden zevk alıyorsa da, kadınların Macit’e göz diktiğini farz ediyor, Macit de açıkça onlara lüzumundan fazla iltifat ediyordu.</p>

    <p>Üçüncüsü; bu kadınlardan birinin Macit’i elinden alması ihtimali… İşte korkunun en dişlisi bu.</p>

    <p>Buna karşı ne tedbir almalı? Çünkü, böyle bir şey ihtimal onu çileden çıkarıyor, gözlerinden yaşlar akıtıyordu, “Öldürürüm, öldürürüm,” diye kendi kendine bağırıyordu.</p>

    <p>Nihayet, Macit’in bu kadınların herhangisinin evine gittiğini öğrenmek için Bakkal Hüseyin Efendi’nin dul annesini ayda yirmi liraya tuttu. Kadın pencereden Macit’i gözleyecek, bir kadınla sokağa çıkıp çıkmadığını öğrenip haber verecekti. Ondan başka da Macit şayet yalnız sokağa çıkarsa kadın peşine düşecek, nereye gittiğini öğrenip Numune’ye haber verecekti.</p>

    <p>Macit o devirde akşamları, kocasıyla beraber evlerine gelen Nermin adlı bir genç kadınla sinemaya giderdi. Esasen akşamları Macit’le bu kadının birbirlerine mânâlı baktıklarını Numune görmüş ve vehimlenmişti. Bakkalın annesi, onların gittiği sinemayı tespit ederek Numune’ye haber verdi. Numune bir gün erken gelerek o sinemaya gitti. Film başlamıştı. Numune, gişeden bir bilet alarak içeriye girdi. İkinci sırada oturarak etrafı gözden geçirdi. Sahnenin sol tarafında ikinci locada yan yana oturuyorlardı. Numune karanlıkta yavaş yavaş giderek locanın kapısını itip içeri girdi. Macit ile Nermin el ele vermiş, filmi seyrediyorlardı. Hemen enselerine yapışarak onları dışarı sürüklemek istedi. Onlar da hâdise çıkarmamak için sessizce Numune’yi takip ettiler. Sinema kapısının dışında Numune kadına saldırdı. Macit’in yalvarması, kadının feryadı işi daha ileriye götürmesine mâni oldu. Kadın dedi ki:</p>

    <p>— Biz de seni medenî bir kadın, bir hanımefendi sanıyorduk. Demek o nezaket, o yüze gülmeler bir maskeymiş! Beni Macit Bey’in buraya getireceğini kocam biliyor. Sen hanımefendi değil, hamfendi müsveddesisin!</p>

    <p>Macit, kendini kaybetmiş gibi ağlayan Numune’nin koluna girip onu eve götürürken, parmaklarının arasında bir düşman boğazı varmış gibi, “O karıyı boğacağım, hakkından geleceğim,” diye bağırıyordu.</p>

    <p>Macit güldü:</p>

    <p>— İkimiz de birbirimizin hakkından geldik, Numune... Haydi eve, artık bir daha dışarıda hizmet yok, anladın mı?</p>

    <p>Numune’nin gözyaşları durdu.</p>

    <p>— Ben bugün bir nâzır<a class="si-noteref epub-type_noteref" href="#f93" id="ref_f93">93</a> karısıyla konuştum. İki yüz lira aylıkla onun yanına gireceğim... Sâde dörde kadar hizmet...</p>

    <p>— Demek bir türlü kendin hamfendi olamıyorsun da daima karşında bir model istiyorsun...</p>

    <p>Evet, belki model, belki de para...</p>

    <p>Çünkü, Salime Hanım’ın evini yıktırıp o güzel bahçenin içinde iki katlı bir beton apartman yaptırmak için Numune o sabah Şişli’de hizmet ettiği hanımın yeğeni genç bir mimarla anlaşmıştı. Numune artık hanımefendilik payesine ilk adımını o gün atmıştı.</p>

    <div class="end">
      <span>SON</span>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f88">
      <a class="si-backref" href="#ref_f88">88.</a> <span class="si-footnote-text">Kavuşmuş.</span>
    </div>

    <div class="si-footnote html5_aside epub-type_footnote" id="f89">
      <a class="si-backref" href="#ref_f89">89.</a> <span class="si-footnote-text">Gururunu.</span>
    </div>

    <div class="si-footnote html5_aside epub-type_footnote" id="f90">
      <a class="si-backref" href="#ref_f90">90.</a> <span class="si-footnote-text">Nezaket ve sevgiyle.</span>
    </div>

    <div class="si-footnote html5_aside epub-type_footnote" id="f91">
      <a class="si-backref" href="#ref_f91">91.</a> <span class="si-footnote-text">Uğurladığı.</span>
    </div>

    <div class="si-footnote html5_aside epub-type_footnote" id="f92">
      <a class="si-backref" href="#ref_f92">92.</a> <span class="si-footnote-text">Edindi.</span>
    </div>

    <div class="si-footnote html5_aside epub-type_footnote" id="f93">
      <a class="si-backref" href="#ref_f93">93.</a> <span class="si-footnote-text">Bakan.</span>
    </div>
  </div>
</body>
</html>
