<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">5</h1>

    <p>Böylelikle uyuyamamaktan korkmaz hale geldim. Korkacak hiçbir şey yoktu. Çok daha olumlu taraflarını düşünmem yeterliydi. İşin özü, uyuyamamanın yaşamımı genişlettiğini düşündüm. Gece ondan sabah altıya kadar olan zaman aralığı yalnızca bana aitti. Bu, bir günün üçte birine denk gelen zaman, bugüne kadar “uyku” diye, “sakinleşmek için tedavi biçimi” diye adlandırdıkları eylem tarafından tüketiliyordu. Fakat bu süre artık bana aitti. Hiç kimseye değil. Bana. Ben o zamanı dilediğimce kullanabilirdim. Hiç kimse tarafından rahatsız edilmeden, hiç kimsenin taleplerine maruz kalmadan. Evet öyle, tam anlamıyla genişletilmiş bir zaman. Yaşamımı üçte bir oranında genişletmiştim.</p>

    <p>Bunun biyolojik açıdan bakıldığında normal olmadığını söyleyebilirsiniz. Gerçekten de öyledir belki. Ben de böylesi normal olmayan bir eylemi sürdürüyor olmanın bedelini, gelecekte ödemek zorunda kalabilirim. Hayat o genişletilen zamanı, yani benim peşin olarak aldığım kısmı geri almaya kalkabilir. Dayanağı olmayan bir varsayım belki, ama bunu reddetmek için de bir dayanak yok, ana hatlarıyla mantıklı olduğu kanısındayım. Nihayetinde sona gelindiğinde alacak verecek hesabı kapanır.</p>

    <p>Fakat dürüst olmak gerekirse, bunun benim için hiçbir önemi yoktu. Eğer herhangi bir nedenle erken ölmek durumunda kalsam bile benim için fark etmiyordu. Bir varsayım karşısında yapılabilecek en doğru şey yol alması için kendi haline bırakmak. En azından şimdilik yaşamımı genişletmiş durumdaydım. Bu muhteşem bir şeydi. Artık ellerim bomboş değildi. Yaşadığıma dair farkındalığım derinleşiyordu. Tüketilmiyordum. En azından tüketilmeyen bir kısma sahip olarak buradaydım. İşte bu yüzden, yaşamakta olmanın gerçekliğini hissedebiliyordum. Yaşarken gerçeklik hissi vermeyen bir yaşam ne kadar uzun sürerse sürsün, bir anlamı olmayacağı kanısındaydım. Artık, bunu kesin olarak anlayabiliyordum.</p>

    <p>Kocamın uykuya daldığından emin olunca, oturma odasındaki koltuğa oturup kitabımı açıyordum. İlk bir hafta boyunca <em>Anna Karenina</em>’yı üst üste üç kez okudum. Tekrar tekrar okudukça yepyeni şeyler keşfediyordum. Bu dev roman çok farklı keşifler, çok farklı gizemlerle doluydu. İç içe geçirilmiş kutular gibi, dünyanın içinde küçük başka bir dünya, o küçük dünyanın içinde daha da küçük dünyalar vardı. Dahası bu dünyalar birbirine geçmiş halde başlı başına bir evreni oluşturuyordu. Bu evren kadim zamanlardan beri oradaydı ve okurun keşfetmesini bekliyordu. Bir zamanlar ben, bu evrenin hepi topu küçük bir kırıntısını kavrayabilmiştim. Fakat artık, net olarak görüyor ve anlıyordum. Tolstoy adlı yazarın orada ne anlatmaya çalıştığını, okurların bu kitaptan ne kapmasını istediğini, vermeye çalıştığı mesajı nasıl da organik bir şekilde kristalleştirerek bir roman haline getirdiğini ve bu romandaki nelerin sonuçta yazarının ötesine geçtiğini... Artık görebiliyordum.</p>

    <p>Ne kadar yoğun bir şekilde konsantre olursam olayım yorulmuyordum. <em>Anna Karenina</em>’yı okuyabildiğim kadar okuduktan sonra Dostoyevski okuyordum. Dilediğimce kitap okuyabiliyordum. Zihnimi ne kadar odaklarsam odaklayayım yorgunluk hissetmiyordum. En zor kısımları bile güçlük çekmeden anlayabiliyordum. Üstelik derin heyecanlar eşliğinde...</p>

    <p><em>Bu,</em> dedim kendi kendime, <em>benim aslında olmam gereken halim.</em> Uykuyu bir tarafa atmak sayesinde, kendimi de genişletmiş, büyütmüştüm. <em>Önemli olan odaklanma yetisi,</em> dedim içimden. Odaklanma yetisinden yoksun bir yaşam, gözler açıkken hiçbir şey görememekten farksızdı.</p>

    <p>Sonunda brendi bitti. Neredeyse bir şişe brendi içmiştim. Markete giderek aynı Remy Martin’den bir şişe daha aldım. Yanı sıra bir şişe de kırmızı şarap. Bir de şık bir brendi kadehi. Elbette, çikolata ve kurabiye de...</p>

    <p>Arada sırada, kitap okurken birden yoğun bir heyecana kapılıyordum. Öyle zamanlarda kitap okumayı bırakıyor, odanın içinde vücudumu hareket ettiriyordum. Vücudumu esnetme hareketleri yapıyor, bazen de yalnızca odanın içinde dolaşıp duruyordum. İçimden geldiğinde gece yürüyüşlerine çıktığım da oluyordu. Elbiselerimi değiştiriyor, park yerinden City’yi çıkartıp yakınlarda amaçsızca dolaşıyordum. Yirmi dört saat hizmet veren restoranlara girip kahve içtiğim de oluyordu, ama insanlarla karşılaşmayı eziyet olarak gördüğümden, çoğunlukla arabanın içinde kalıyordum. Tehlikeli olmadığına kanaat getirdiğim yerlerde arabayı park edip, dalgın dalgın düşündüğüm de oluyordu. Limana kadar gidip bir süre geçen gemileri izlediğim de oldu.</p>

    <p>Bir seferinde bir polis arabaya yaklaşıp görevi gereği bilindik sorularını sordu. Saat gece yarısı iki buçuktu ve o sırada ben, iskeleye yakın bir yerde sokak lambasının ışığı altında park etmiş, gemilerin ışıklarını izleyerek radyo dinliyordum. Polis arabanın camına tak tak diye vurdu. Camı indirdim. Genç bir polisti. Nazik bir konuşma tarzı vardı. Uyuyamadığımı söyledim. Ehliyetimi göstermemi istedi, gösterdim. Polis bir süre dikkatle ehliyetime baktı. Önceki ay orada bir cinayet işlendiğini söyledi. Bir çift üç gencin saldırısına uğramış, adam öldürülmüş, kadın tecavüze uğramıştı. O olayı ben de duymuştum. Başımı sallayarak onayladım. “İşte bu yüzden, hanımefendi, gece yarısı buralarda pek dolaşmasanız iyi olur, saatin farkındasınızdır,” dedi. “Teşekkür ederim, artık gidiyorum,” dedim. Ehliyetimi geri verdi. Arabayı hareket ettirdim.</p>

    <div class="resim"><img alt="16" src="../Images/16.jpg"/></div>

    <p>İlk defa birileri gelip benimle konuşuyordu. Bir daha da olmadı. Kimse tarafından rahatsız edilmeden, gece yarısı şehirde bir iki saat dolaştım. Sonra apartmanın otoparkına arabayı bıraktım. Kocamın beyaz Bluebird’ünün yanına. Sonra tıkırtılar çıkartarak soğuyan motorun sesine kulak verdim. Sesler kesilince arabadan inip, dairemize döndüm.</p>

    <p>Eve girdiğimde, önce yatak odasına gidip kocamın hâlâ uyuduğundan emin oldum. Kocam her seferinde istisnasız uykuda oluyordu. Sonra oğlumuzun odasına gittim. Çocuk da derin uykusundaydı hep. İkisi hiçbir şey bilmiyorlar. Dünyanın hiçbir değişikliğe uğramadan dönüp durmaya devam ettiğini sanıyorlar. Fakat öyle değil işte. Dünya onların farkında bile olmadığı anlarda hızla değişiyor. Geriye dönüşü olmayacak şekilde.</p>

    <p>Bir gece, uyuyan kocamın yüzünü gözlerimi ayırmadan seyrettim. Yatak odasından bir takırtı gelince telaşla yatak odasına dönmüştüm, çalar saat yere düşmüştü. Kocam uykusu arasında kolunu oynatmış, çarpıp düşürmüş olmalıydı. Yine de, hiçbir şey olmamış gibi derin uykusundaydı. <em>Şu işe bak! Acaba ne olursa bu adam uyanır?</em> Saati yerden kaldırdım, başucuna koydum. Sonra kollarımı göğsümde kavuşturarak, bakışlarımı ayırmadan kocamın yüzünü seyretmeye başladım. Kocamın yüzünün uykudaki halini böylesine dikkatle seyretmeyeli uzun zaman olmuştu. <em>Kaç yıl oldu acaba?</em></p>

    <p>Yeni evlendiğimiz sıralarda sık sık o uyurken yüzünü seyrederdim. Durup onu izlemek bile beni rahatlatır, huzur verirdi. <em>Bu adam yanımda böyle huzurla uyuduğu müddetçe ben koruma altındayım, başıma bir şey gelmez,</em> derdim.</p>

    <p>Fakat bir gün geldi, artık bunu yapmayı bıraktım. Bu herhalde oğlumuzun adını koyarken kocamın annesiyle aramın açıldığı sıralarda olmuştu. Kocamın annesi tarikat benzeri bir gruba kapılmıştı ve oğlumuza o tarikatın “lütfettiği” ismi koymamızı istemişti. Nasıl bir addı anımsamıyorum, ama ben öyle bir şey “lütfedilmesini” istemiyordum. Bunun üzerine kaynanamla aramızda şiddetli bir atışma yaşanmıştı. Fakat kocam, bu konuda tek kelime bile etmemişti. Yalnızca yanımızda durup bizi yatıştırmaya çalışmıştı.</p>

    <p>İşte o an, kocamın koruması altında olduğum hissini yitirdim. Evet, kocam beni korumamıştı. Feci öfkelenmiştim. Elbette bu artık mazide kaldı ve kaynanamla da aramızı düzelttik. Oğlumun adını ben kendim koydum. Kocamla aramız da hemen düzeliverdi zaten.</p>

    <p>Fakat nedendir bilmem, o sıralardan itibaren, kocam uyurken yüzünü seyretmeyi bırakmıştım.</p>

    <p>Orada durmuş, kocam uyurken yüzünü izliyordum. Kocam her zamanki gibi derin uykudaydı. Yorganın ucunda çıplak ayağı tuhaf bir açıyla dışarıda kalmıştı. Sanki ayak başka birine aitmiş gibi bir açıyla. İri, boğum boğum bir ayaktı. Büyük ağzı yarı açık kalmış, alt dudağı hiçbir yere ait değilmiş gibi aşağıya sarkmıştı, arada sırada aklına gelivermiş gibi burun deliklerini oynatıyordu. Gözünün altındaki beni fazla büyüktü, sefil bir görüntü veriyordu ona. Gözlerinin kapalı halinde zerre kadar zarafet yoktu. Göz kapakları sarkmış, gözleri soluk renkli et parçalarıyla kaplanmış gibi görünüyordu. <em>Tam bir şapşal gibi uyuyor,</em> diye geçirdim içimden. İhtirastan uzak, hiçbir özelliği olmayan bir uyuma şekliydi. <em>Bu adam uyurken yüzü amma da çirkinleşiyor,</em> dedim kendi kendime. <em>Nasıl da feci görünüyor. Eskiden böyle değildi,</em> diye düşündüm. Evlendiğimiz sıralarda çok daha canlı yüz hatlarına sahip bir adamdı. Aynı şekilde derin uykuda olsa bile, yüzü böylesine sefil bir hal almıyordu.</p>

    <p>Eskiden kocam uyurken yüzünün aldığı hali anımsamaya çalıştım. Fakat ne kadar çabaladıysam da anımsayamadım. Tek bildiğim, bu kadar feci bir yüz olmadığıydı. Belki de ben öyle sanıyorumdur sadece. Uyurken yüzünün aldığı hal hiç değişmemiştir belki de. Ya da benim duygularım birbirine karışmış da olabilir. Annem olsa, herhalde öyle derdi. Pek ustaydı annem böyle mantık yürütmekte. “Beni dinle, evlenince ona karşı tutkun iki, bilemedin üç yıl sürer,” der dururdu hep. Şimdi olsa, “Yüzünün uykudaki halinin sana şirin gelmesi, yalnızca ona olan tutkundan kaynaklanıyordu,” derdi herhalde.</p>

    <p>Fakat ben, öyle olmadığının farkındaydım. Kocam çirkinleşmişti; emindim. Teni gerginliğini yitirmişti. Bu galiba yaşlanmak anlamına geliyordu. Kocam yaşlanıyordu ve yoruluyordu. Törpüleniyordu bir de. Bundan sonra daha da çirkinleşecekti olasılıkla. Dahası, benim buna katlanmaktan başka çarem yoktu.</p>

    <p>Derince iç geçirdim. Çok derin bir iç geçirmeydi, ama kocam elbette kımıldamadı bile. Derince iç geçirildi diye uyanmaz o.</p>

    <p>Yatak odasından çıkıp oturma odasına döndüm. Sonra da brendi içip, kitap okudum. Fakat aklıma takılan bir şeyler vardı. Kitabı bir kenara bırakıp, oğlumuzun odasına gittim. Kapıyı açarak, koridordan gelen ışıkta oğlumun yüzüne dikkatlice baktım. Oğlum da, tıpkı kocam gibi derin uykudaydı. Her zamankinden farklı değildi. Bir süre bakışlarımı oğlumun yüzünden ayırmadım. Oğlumun teni gergin ve pürüzsüzdü. Doğal elbette, ama kocamdan bir hayli farklıydı. Daha çocuktu. Teni pırıl pırıldı ve hiç de sefil bir hali yoktu.</p>

    <p>Fakat bir şeyler sinirime dokunuyordu. Oğluma karşı, ilk kez öyle bir hisse kapılıyordum. Acaba oğlumun neyi benim sinirime dokunuyordu? Orada öylece durup yine kollarımı göğsümde kavuşturdum. Elbette oğlumu yürekten seviyordum. Hem de çok. Fakat o an, bir şeyler kesin olarak sinirime dokunuyordu.</p>

    <div class="resim"><img alt="17" src="../Images/17.jpg"/></div>

    <p>Başımı iki yana salladım.</p>

    <p>Bir süre gözlerimi yumdum. Sonra gözlerimi açarak oğlumun yüzüne tekrar baktım. Derken beni sinirlendiren şeyin ne olduğunu anladım. Oğlumun yüzünün uykudaki hali, kocamınkiyle tıpatıp aynıydı. Dahası bu yüz, kaynanamın yüzüyle de aynıydı. Kan bağının gücü, kendi kendine yetme... Kocamın ailesinin böyle böbürlenmelerinden nefret ederdim. Evet, kocam bana iyi davranıyor. Hem nazik, hem de düşünceli davranıyor. Beni aldatmıyor, çok da çalışıyor. Ciddi ve herkese karşı kibar. Arkadaşlarımın tümü ağızbirliği etmişçesine, “Öyle iyi bir adam hiçbir yerde yok,” diyor. <em>Şikâyet edecek tek bir yanı yok,</em> diye düşünüyorum ben de. Fakat işte bu şikâyet edecek tek yanının olmaması arada sırada sinirimi bozuyordu. O “şikâyet edecek tek bir yanı yok” ifadesi içerisinde, hayal gücünün dahil olmasına izin vermeyen bir şeyler, insanı tuhaf bir şekilde geren bir şeyler vardı. Bu da benim tepemi attırıyordu.</p>

    <p>Şimdi ise, oğlum yüzünde aynı ifadeyle uyuyordu işte.</p>

    <p>Başımı yine iki yana salladım. <em>Nihayetinde bir yabancı,</em> dedim içimden. <em>Bu çocuk,</em> dedim, <em>büyüdüğünde benim hislerimi asla anlayamaz herhalde.</em> Kocamın şu an benim hislerimi hiç anlamadığı gibi...</p>

    <p>Oğlumu seviyorum; bu tartışma götürmez. Fakat gelecekte, bu çocuğu böylesine tutkuyla sevemez hale geleceğime dair bir his vardı içimde. Bu düşünce bir anneye hiç uygun değil. Çoğu anne böyle bir düşünceyi aklından bile geçirmez herhalde. Aklımdan bu düşünceler geçti. Çocuğum uyurken yüzüne baktıkça bunları düşündüm.</p>

    <p>Aklımdan böyle şeyler geçince üzüntüye kapıldım. Oğlumun kapısını kapatıp, koridorun ışığını söndürdüm. Sonra oturma odasındaki koltuğa dönüp, kitabımı açtım. Birkaç sayfa okuduktan sonra kitabı kapattım. Saate baktım. Üçe geliyordu.</p>

    <p>Acaba uyumayalı kaç gün oldu sorusu geçti aklımdan. İlk uyuyamadığım gece bir önceki hafta salı gecesiydi. Öyleyse tam on yedi gün olmuştu. Tam on yedi gündür bir dakika bile uyumamıştım. On yedi gündüz ve on yedi gece. Çok uzun bir zaman. Artık, uykunun nasıl bir şey olduğunu bile tam olarak anımsayamıyorum.</p>

    <p>Gözlerimi kapatmayı denedim. Sonra uyumanın nasıl bir his olduğunu hatırlamaya çalıştım. Fakat orada yalnızca uykuya yer olmayan bir zifiri karanlık vardı. Uykuya yer olmayan bir zifiri karanlık... Bu, zihnimde ölümü çağrıştırdı.</p>

    <p><em>Ölecek miyim acaba,</em> diye geçirdim içimden.</p>

    <p><em>Eğer bu şekilde ölüp gidersem, benim yaşamımın anlamı ne olacak,</em> diye düşündüm.</p>

    <p>Elbette, yaşamımın anlamının ne olduğunu ben bilemiyordum.</p>

    <p><em>Peki, ölüm ne öyleyse acaba,</em> dedim kendi kendime.</p>

    <p>Ben o zamana kadar uykuyu ölümün bir biçimi olarak görmüştüm. Kısacası, uykunun uzantısında bir nokta olarak düşünmüştüm ölümü. Ölüm dedikleri, bir tanım getirmek gerekirse, normal uykudan çok daha derin, bilincin asla var olmadığı bir uyku... Sonsuza ulaşan bir mola, kendinden geçme... Öyle düşünüyordum.</p>

    <p><em>Fakat belki de öyle değildir,</em> dedim bir an. Ölüm dedikleri, uykudan tamamen farklı türden bir koşullar bütünü olamaz mı?.. Bu belki de benim o an tecrübe ettiğim uçsuz bucaksız, derin ve uykuya yer olmayan zifiri karanlıktan başka bir şey değildi. Ölüm, öylesi bir zifiri karanlığın içerisinde sonsuza dek uyuşup kalmak demekti belki de.</p>

    <p><em>Fakat öyleyse, çok feci bir durum,</em> dedim kendi kendime. Eğer ölüm hali bir mola değilse, bizim güçsüzlüklerle dolu, bütünlükten yoksun yaşamlarımız nasıl kurtulur? Fakat nihayetinde, ölümün nasıl bir şey olduğunu kimse anlayamaz. Kim ölümü gerçekten tecrübe edebilmiş ki? Hiç kimse. Ölümü tecrübe edenler çoktan öldüler. Yaşayanlar arasında, ölümün nasıl bir şey olduğunu bilen tek kişi bile yok. Yalnızca tahmin yürütülüyor. Bu tahminler ne şekilde olursa olsun, tahminden öteye geçmez. Ölümün bir mola olması, mantığa bile aykırı. Ölmedikten sonra bunu anlayabilmek mümkün değil. Ölüm her şey olabilir.</p>

    <p>Böyle düşününce, aniden şiddetli bir korkuya kapıldım. Sırt kaslarımın kasılıp kaldığını, sertleşip gerildiğini hissettim. Hareket etmeden gözlerimi kapattım. Artık gözlerimi açmayı başaramıyordum. Görüş alanımdaki kesif karanlığı bir şey yapmadan izliyordum. Zifiri karanlık, uzayın kendisi gibi derin, çaresizlik hissi yüklüydü. Yapayalnızdım. Bilincim yoğunlaşıyor, genişliyordu. İstesem, o uzayı iyice derinliklerine kadar görebileceğime dair bir his vardı içimde. Fakat görmemeyi seçtim. <em>Henüz erken,</em> dedim içimden.</p>

    <p>Eğer ölüm böyle bir şeyse, ben ne yapabilirdim acaba? Eğer ölüm, sonsuza dek uyuşup kalarak, bu şekilde sürekli zifiri karanlığı izlemekse?..</p>

    <p>Nihayet gözlerimi açtım, bardakta kalan brendiyi bir yudumda içiverdim.</p>
  </div>
</body>
</html>