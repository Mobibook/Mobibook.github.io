<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">6</h1>

    <p>Pijamamı çıkartıp kot pantolonumu giydim. Tişörtümün üstüne de kapüşonlu mont geçirdim. Sonra saçlarımı başımın arkasında sıkıca toplayıp kapüşonun içine yerleştirdim. Kocamın beyzbol şapkasını başıma taktım. Aynaya baktığımda erkek çocuğu gibi duruyordum. Böylesi daha iyiydi. Sonra spor ayakkabılarımı giyip kapalı otoparka indim.</p>

    <p>City’ye binince anahtarı çevirdim, motoru çalıştırdım. Bir süre motordan gelen sese kulak verdim. Her zamankiyle aynı motor sesiydi. İki elimi direksiyona koyup birkaç kez derin nefes aldım. Sonra düşük vitesle apartmandan çıktım. Arabanın sürüşü her zamankinden daha rahat gibi geldi bana. <em>Sanki buzun üzerinde kayıyormuşum gibi,</em> diye geçirdim aklımdan. Vitesi dikkatle değiştirerek, şehirden çıkıp Yokohama’ya giden çevre yoluna girdim.</p>

    <p>Saat gece üçü geçmiş olmasına rağmen yoldaki araç sayısı hiç de az değildi. Devasa uzun yol TIR’ları yolun yüzeyini titreterek batıdan doğuya akıp gidiyorlardı. Onlar da uyumuyordu işte. Taşımada verimliliği artırabilmek için gündüz uyuyup gece çalışıyorlardı.</p>

    <div class="resim"><img alt="18" src="../Images/18.jpg"/></div>

    <p><em>Oysa ben,</em> dedim içimden, <em>hem gece, hem gündüz çalışabilirim. Ne de olsa benim uyumaya ihtiyacım yok.</em></p>

    <p>Biyoloji açısından bakacak olursak bu doğal olmayabilir. İyi de, doğallığın ne olduğunu kim bilebilir ki? Neyin biyolojik açıdan doğal olduğu, nihayetinde deneyimsel varsayımlardan öteye geçmez. Üstelik ben o varsayımları aşan bir noktadayım. Söz gelimi benim insan ırkının muazzam evriminin son aşamasına bir örnek olduğumu düşünürsek nasıl olur? Uyumayan kadın. Bilincin genişlemesi.</p>

    <p>Gülümseyiverdim.</p>

    <p>Evrimin son aşamasına örnek.</p>

    <p>Radyoda müzik dinleyerek arabayı limana kadar sürdüm. Klasik müzik dinlemek istemiştim ama gece yarısı klasik müzik yayını yapan bir istasyon bulamadım. Hangi istasyona ayarladıysam, hepsi can sıkıcı Japonca <em>rock</em> müzikler çalıyordu yalnızca, insanın dişlerini çürütecek kadar tatlı sözlerle dolu vıcık vıcık aşk şarkıları. Çaresiz o müzikleri dinledim. Müzikler feci uzak yerlere gelmişim gibi bir hisse kapılmama neden oldu. Mozart’tan da, Haydn’dan da çok uzaklardaydım.</p>

    <p>Yürüyüş parkının beyaz çizgilerle kısımlandırılmış otoparkında arabayı durdurup motoru kapatıyordum. <em>Arabayı hareket ettirmeliyim,</em> dedim. <em>Kontağı çevirmeliyim.</em> Elimi uzatıp anahtarı sağa çevirdim. Marşın sesi duyuluyordu.</p>

    <div class="resim"><img alt="19" src="../Images/19.jpg"/></div>

    <p>Fakat motor çalışmıyordu.</p>

    <p>Parmaklarım tir tir titriyordu. Gözlerimi kapatarak bir kez daha anahtarı yavaşça çevirmeyi denedim. Fakat yine olmadı. Devasa bir duvarı tırnaklıyormuşum gibi gıcırtılar geldi yalnızca. Aynı ses tekrarlanıp duruyordu. Dahası o adamlar, o gölgeler arabamı sarsmayı sürdürüyordu. Sarsıntı gitgide şiddetleniyordu. Herhalde arabayı ters çevirmek niyetindeydiler.</p>

    <p><em>Bir şeyler yanlış,</em> dedim içimden. Sakinleşerek düşünürsem her şey yoluna girecekti mutlaka. Düşünmeliydim. Sakinleşerek, yavaşça düşünmeliydim. Bir şeyler yanlıştı.</p>

    <p><em>Bir şeyler yanlıştı.</em></p>

    <p>Fakat yanlış olan neydi bilemiyordum. Kafamın içi kesif bir karanlıkla kaplanmıştı. O karanlık beni hiçbir yere götürmüyordu. Ellerim zangır zangır titremeye devam ediyordu. Anahtarı çıkartıp bir kez daha yerleştirmeyi denedim. Parmaklarım titriyor, anahtarı deliğine yerleştirmeyi başaramıyordum. Yeniden yerleştirmeye çalışırken anahtar aşağıya düştü. Eğilip almaya çalıştım. Fakat alamadım. Araba şiddetle sarsılmaya devam ediyordu. Yeniden eğilmeyi denediğimde alnımı direksiyona sertçe çarptım.</p>

    <div class="resim"><img alt="20" src="../Images/20.jpg"/></div>

    <p>Şansıma küserek, koltuğa yığılıp iki elimle yüzümü kapattım. Sonra ağlamaya başladım. Ağlamaktan başka bir şey yapamıyordum. Gözyaşlarım sel olup akmaya başlamıştı sanki. Tek başıma, bu küçük kutunun içine kısılıp kalmış halde hiçbir yere gidemiyordum. Gecenin en derin saatlerinde o adamlar arabamı sarsmayı sürdürüyor, devirmeye çalışıyorlardı.</p>
  </div>
</body>
</html>