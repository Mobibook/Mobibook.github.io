<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">2</h1>

    <p>Artık uyuyamaz hale geldiğim ilk geceyi çok net anımsıyorum. O gece kötü bir rüya gördüm. Çok karanlık, insanın tenine yapışıp kalan bir rüya. Rüyanın içeriğine varana kadar anımsamıyorum. Anımsadığım, tenimde bıraktığı uğursuz dokunuş hissiydi. Bir de rüyanın en önemli yerinde uyandığım. Rüyanın içerisinde biraz daha kalacak olursam, geri dönmemin mümkün olmayacağı tehlikeli noktada, gizli bir el tarafından geri çekilivermiş gibi, gözlerimi aniden açıverdim. Uyandıktan sonra bir süre sesli sesli soluk alıp verdim. Ellerim, ayaklarım uyuşmuş, doğru düzgün hareket etmiyordu. Bir süre kımıldamadan durdum. Sanki bir mağaranın boşluğunda asılı duruyor gibiydim. Yalnızca kendi soluklarım yankılandı durdu.</p>

    <p><em>Rüyaymış,</em> dedim kendi kendime. Sonra sırtüstü uzanıp, hareketsiz halde soluk alıp verişlerimin düzene girmesini bekledim. Kalbim deli gibi çarpıyor, kanı kalbime müthiş bir süratle pompalamaya çalışan ciğerlerim körük gibi, yavaş ama var güçleriyle genişleyip büzülüyordu. Yine de, göğsüm artık o kadar yükseğe kalkmıyordu. <em>Acaba şu an saat kaç,</em> sorusu geçti aklımdan. Başucumdaki saate bakmak istedim, ama boynumu doğru düzgün çeviremedim. Tam bu hareketi yapmaya çalışırken bir an ayakucumda bir şeyler görmüşüm gibi bir hisse kapıldım. Gördüğüm, puslu, kara bir gölgeyi andıran bir şeydi. Nefesim kesiliverdi. Kalbim, ciğerlerim, hatta vücudumun içerisindeki her şey bir an donup kalmış gibi oluverdi. Bakışlarımı o gölgeye odakladım.</p>

    <div class="resim"><img alt="04" src="../Images/04.jpg"/></div>

    <p>Bakışlarımı odakladığımda, gölge de sanki onu fark etmemi bekliyormuş gibi, aniden net bir şekil almaya başladı. Silueti netleşti, bu siluetin içi doldu, ayrıntıları görünür oldu. Gördüğüm, üstüne tam oturan siyah giysileri içerisinde zayıf, yaşlı bir adamdı. Saçları kır ve kısa, yanakları çöküktü. O yaşlı adam ayakucumda öylece dikilmiş, keskin bakışlarla beni süzüyordu. Kocaman gözlerindeki kızıl damarları bile net olarak görülebiliyordu. Fakat yüzünde belirgin bir ifade yoktu. Yüzü hiçbir şey söylemiyordu. Bir oyuk gibi bomboştu.</p>

    <p><em>Bu bir rüya değil,</em> dedim içimden. Rüyadan uyanmıştım. Hem de öylesine uyanmış değildim, adeta rüyadan dışarıya fırlatılmış gibi uyanmıştım. <em>Evet, bu rüya değil. Bu gerçek.</em> Hareket etmeye çalıştım. Bir şeyler yapmalıydım, kocamı uyandırmak ya da ışığı açmak... Fakat ne kadar çabalarsam çabalayayım hareket edemedim. Gerçekten de tek bir parmağımı bile kımıldatamıyordum. Hareket edemediğimi kesin olarak anlayınca, birden korkuya kapıldım. Bu korku, köklerinden kurtulup, dipsiz bir bellek kuyusundan sessizce yükselen, ürpertici bir korkuydu. Bu ürperme, varlığımın özüne kadar işliyordu. Çığlık atmayı da düşündüm. Fakat ses çıkartmayı bile başaramıyordum. Dilim komutlarıma yanıt vermiyordu. Tek yapabildiğim kımıldamadan, o yaşlı adamı izlemekti.</p>

    <div class="resim"><img alt="05" src="../Images/05.jpg"/></div>

    <p>Yaşlı adam elinde bir şey tutuyordu. İnce uzun, yuvarlakça bir şeydi. Beyaz ışıltılar saçıyordu. Gözlerimi ayırmadan o şeye baktım. Dikkatlice bakınca o şey de net bir şekil kazandı. Elindeki bir sulama ibriğiydi. Eski tarz, porselen bir ibrikti. Neden sonra, ibriği yukarı kaldırarak ayaklarıma su dökmeye başladı. Fakat ben, o suyun temasını hissedemiyordum. Suyun ayaklarıma döküldüğünü görüyordum. Sesini de duyuyordum. Fakat ayaklarım hiçbir şey hissetmiyordu.</p>

    <p>Yaşlı adam ara vermeksizin ayaklarıma su döküyordu. Tuhaftı, ama ne kadar su dökerse döksün, ibriğin içerisindeki su bitmiyordu. Bu gidişle ayaklarım çürüyecek diye düşünmeye başladım. <em>O kadar uzun zamandır su döküyor ki ayaklarımın çürümesi hiç de tuhaf olmaz,</em> diye geçirdim içimden. Ayaklarımın çürüyüp gideceğini düşününce artık daha fazla dayanamadım.</p>

    <p>Gözlerimi kapatıp, atabileceğim en yüksek çığlığı attım.</p>

    <div class="resim"><img alt="06" src="../Images/06.jpg"/></div>

    <p>Fakat bu çığlık ağzımdan dışarı çıkmayı başaramadı. Dilim havayı titretmeyi başaramamıştı. Çığlığım, vücudumun içerisinde sese dönüşmeksizin yankılanmıştı sadece. O sessiz çığlık vücudumu dolaşmış, kalbimin titreşimleri durmuştu. Kafamın içi, bir an bembeyaz bir bulut tabakasıyla kaplanıverdi. Çığlığım, vücudumun en ücra yerlerindeki hücrelerime bile ulaşmıştı. İçimde bir şeyler ölmüş, bir şeyler eriyip gidivermişti. Patlayan bir havai fişek gibi, boşluktaki titreme benim varlığıma ait birçok şeyi, acımasızca kökünden yakıvermişti.</p>

    <p>Gözlerimi açtığımda yaşlı adam artık yoktu. İbrik de ortalarda görünmüyordu. Yatakta ıslaklıktan eser yoktu. Yatak örtüsü de kupkuruydu. Buna karşın, vücudum terden sırılsıklam olmuştu. Korkunç terlemiştim. Bir insanın bu kadar terleyebileceğine inanamadım. Fakat o ter bana aitti.</p>

    <p>Önce el parmaklarımı tek tek oynattım, sonra da kolumu kıvırdım. Ardından bacağımı oynatmaya çalıştım. Ayak bileğimi çevirip, dizimi kırdım. Pek düzgünce olmasa da, sonraki kısımlar da bir şekilde hareket etti. Vücudumun tamamını hareket ettirebildiğimden emin olduktan sonra yavaşça doğruldum. Dışarıdaki sokak lambasının ışığıyla hafifçe aydınlanmış odanın bir köşesinden öbür köşesine göz gezdirdim. Odanın hiçbir yerinde yaşlı adamdan eser yoktu.</p>

    <p>Başucumdaki saat yarımı gösteriyordu. Yatağa girdiğimde saat on bir olduğuna göre, yalnızca bir buçuk saat uyumuştum. Yan yatakta kocam derin uykudaydı. Sanki bilincini yitirmiş gibi, solukları bile duyulmayacak ölçüde derin uykudaydı. Bir kez uykuya dalınca çok anormal bir şey olmadığı sürece uyanmaz.</p>

    <p>Yataktan kalkarak banyoya gittim, terden ıslanan giysilerimi çıkartıp çamaşır makinesine tıkıştırdım. Duş aldım. Vücudumu kurulayıp, dolaptan temiz pijama çıkartarak giydim. Sonra oturma odasındaki yer lambasını yakarak koltuğa oturdum, bir kadeh brendi içtim. Neredeyse hiç içki içmem. Kocam gibi, fiziksel olarak bünyem kaldırmadığından değil; eskiden bir hayli içerdim ama evlendikten sonra bıçakla kesilmiş gibi içmez oldum. Uyuyamadığım zamanlarda arada sırada bir iki yudum brendi içtiğim olur. Ancak bu gece ayağa kalkan sinirlerimi yatıştırabilmek için mutlaka bir kadeh içmek istedim.</p>

    <p>Vitrin rafında bir şişe Rémy Martin vardı. Evdeki yegâne alkollü içkiydi. Birilerinden hediye gelmişti. Çok eskidendi, kimden geldiğini de unutmuşum. Şişe ince bir toz tabakasıyla kaplanmıştı. Evde brendi kadehi olmadığından normal bardağa koyarak yudum yudum, yavaşça içtim. Vücudum hâlâ hafif hafif titriyordu, ama korkum gitgide azalmıştı.</p>

    <p><em>Bu herhalde karabasan,</em> dedim içimden. İlk kez öyle felç olmuş gibi kalıyordum, ama üniversite yıllarından bir arkadaşımın da başına gelmişti aynı şey, anlatmıştı bana. “Son derece canlı ve net olduğundan asla rüya diyemiyorsun,” demişti kız. “O zaman rüya olduğunu düşünmemiştim, şimdi de düşünmüyorum. Kesinlikle rüya olduğunu düşünmüyorum.” Durum benim için de aynıydı. Fakat sonuçta tabii ki bir rüya olmalıydı bu. Rüya gibi gelmeyen rüya.</p>

    <p>Fakat korkum hafiflemiş olsa bile vücudumdaki titreme geçecek gibi değildi. Tenim titriyordu, tıpkı deprem sonrasında suyun yüzeyinde olduğu gibi durmaksızın, hafif hafif titriyordu. Baktığımda o ince titreyişleri net olarak görebiliyordum. <em>O çığlık yüzünden,</em> dedim kendi kendime. Sese dönüşmeyen o çığlık içimde kapalı kalmış, vücudumu hâlâ titretmeye devam ediyordu.</p>

    <p>Gözlerimi kapatıp bir yudum brendi daha içtim. Sıcak sıvının boğazımdan mideme yavaşça inişini hissettim. Gerçeklik hissi mükemmeldi.</p>

    <p>Sonra, birden oğlumu merak ettim. Oğlumu düşününce kalbim yine hızla çarpmaya başladı. Koltuktan kalkıp hızlı adımlarla oğlumun odasına gittim. Mışıl mışıl uyuyordu. Tek elini yanağının altına götürmüş, diğerini yanına doğru uzatmıştı. Göründüğü kadarıyla oğlum da, tıpkı kocam gibi huzurla uyuyordu. Üzerindeki yorganı düzelttim. Uykumu zorbaca gasbeden şey neydi anlayamıyordum, ama her nasılsa yalnızca bana saldırmıştı. Kocam da, oğlum da hiçbir şey hissetmemişlerdi.</p>

    <p>Oturma odasına dönüp odanın içerisinde amaçsızca bir süre gezindim. Hiç uykum yoktu.</p>

    <p>Bir bardak brendi daha içeyim dedim. Aslında daha fazla içki içmek istiyordum. Vücudumu iyice ısıtarak sinirlerimi güzelce yatıştırmak istiyordum. Bir de, o keskin, güçlü kokuyu bir kez daha ağzımın içinde hissetmek. Fakat biraz tereddüt ettikten sonra içmemeye karar verdim. Ertesi gün akşamdan kalma olmak istemiyordum. Brendiyi rafa kaldırıp, bardağı evyeye götürerek yıkadım. Sonra da mutfaktaki buzdolabından çilek çıkartarak yedim.</p>

    <p>Birden, tenimdeki titremenin artık tamamıyla geçtiğinin farkına vardım.</p>

    <p><em>O siyah giysili yaşlı adam da neyin nesiydi,</em> diyordum kendi kendime. Daha önce hiç görmediğim bir ihtiyardı. Üzerindeki siyah elbisesi de tuhaftı. Vücuduna tam oturmuş, süet takımı andıran, fakat her haliyle eski moda bir giysiydi. Öyle bir giysiyi ilk kez görüyordum. Bir de o gözler. Bir kez bile kırpıştırmadığı kıpkırmızı, kan oturmuş gözleri. Kimdi acaba? Bir de ne diye ayağıma su dökmüştü? Ne diye öyle bir şey yapması gerekiyordu?</p>

    <p>Bir anlam veremiyordum. Aklıma hiçbir mantıklı açıklama gelmiyordu.</p>

    <p>Aynı şey arkadaşımın başına geldiğinde nişanlısının evine kalmaya gitmiş. Uyurken, elli yaşlarında, öfkeli bir yüz ifadesi olan bir adam ortaya çıkmış. “Çık git bu evden!” demiş. Kız o süre boyunca milim kımıldayamamış. Evet, o da terden sırılsıklam olmuş. <em>Bu adam kesin nişanlımın ölen babasının ruhu, benden de çıkıp gitmemi istiyor,</em> diye düşünmüş. Fakat ertesi gün nişanlısı babasının fotoğrafını gösterdiğinde yüzü, gece ortaya çıkan adamınkinden tamamen farklıymış. <em>Herhalde çok gergindim,</em> demiş kendi kendine, <em>o yüzden karabasan gibi bir şey gördüm.</em></p>

    <p>Fakat benim herhangi bir gerginliğim yok. Üstelik burası benim kendi evim. Beni tehdit eden hiçbir şey yok. Niye durup dururken öyle karabasan gibi bir şey yaşayayım ki?</p>

    <p>Başımı iki yana salladım. <em>Aklımdan atayım gitsin. Düşünüp durmanın bir faydası yok. Yalnızca fazlasıyla gerçekmiş hissi veren bir rüyaydı herhalde. Vücudum da biraz fazla yoruldu, farkına varamadım mutlaka.</em> Kesin önceki günkü tenis yüzündendi. Yüzmeden sonra spor salonunda bir arkadaşımla karşılaşmıştım, tenis oynamaya davet etmişti beni, biraz uzunca oynamıştık. Sonrasında ellerim ve ayaklarımda bir süre halsizlik hissetmiştim.</p>

    <p>Çilekleri yedikten sonra, koltuğa uzandım. Uyumayı denemek için biraz gözlerimi kapattım.</p>

    <p>Hiç uykum yoktu.</p>

    <p><em>Şu işe bak,</em> dedim içimden. Gerçekten zerre kadar uykum yoktu.</p>

    <p><em>Uykum gelene kadar kitap okuyayım bari,</em> dedim. Yatak odasına giderek, raftan bir roman seçtim. Işığı açarak baktım, ama kocamın kılı bile kıpırdamadı. Seçtiğim kitap <em>Anna Karenina</em>’ydı. Nedendir bilmem, uzunca bir Rus romanı okumak istiyordum. <em>Anna Karenina</em>’yı bir kez okumuştum. Yanılmıyorsam lise yıllarımda. Kitabın tam öyküsünü hiç anımsamıyordum. Giriş bölümü ve sonunda kahramanın kendini trenin altına atarak intihar edişi kalmış belleğimde. <em>“Bütün mutlu aileler birbirine benzer; her mutsuz aileninse kendine özgü bir mutsuzluğu vardır.”</em> Böyle başlıyordu. Sanırım böyle başlıyordu. Evet ve başlarında final sahnesinde kadın kahramanın intiharını önceden işaret eden bir kısım vardı. Sonra bir de hipodromda geçen bir kısım. Yoksa o başka bir romanda mıydı?</p>

    <div class="resim"><img alt="07" src="../Images/07.jpg"/></div>

    <p>Öylece koltuğa dönüp kitabın sayfalarını açtım. <em>Bu şekilde koltuğa oturup kitap okumayalı kaç yıl oldu acaba,</em> dedim içimden. Elbette, öğleden sonraları kalan zamanlarımda yarım saat ya da bir saat elime kitap aldığım olurdu. Fakat ona kitap okumak demek doğru olmaz. Kitap okuyor olsam bile, hemen başka şeyler düşünmeye başlardım. Oğlumu, alışverişi, buzdolabının yetersiz çalıştığını, akraba düğününe ne giyip gideceğimi, hatta bir ay önce mide ameliyatı geçiren babamı... Tüm bunlar bir anda aklımda belirir, sonra birbiri ardına farklı yönlere doğru dallanır budaklanır. Sonunda bir farkına varırdım ki zaman geçmiş ama sayfalar neredeyse hiç ilerlememiş.</p>

    <div class="resim"><img alt="08" src="../Images/08.jpg"/></div>

    <p>İşte böylelikle, her ne zaman olduysa bilmem, kitap okumaya yer olmayan bir yaşantıya alışmıştım. Şimdi düşününce bu tuhaf geliyor. Çocukluğumdan itibaren kitap okumak hep yaşantımın odağında olmuştu. İlkokul yıllarımdan itibaren kütüphanedeki kitapları baştan sona okurdum, harçlıklarımın neredeyse tamamını kitap almak için harcardım. Yemek paramdan fedakârlık eder, okumak istediğim kitapları satın alıp okurdum. Ortaokulda, lisede benim kadar kitap okuyan hiç kimse yoktu. Ben beş kardeşin ortancasıydım; annem de babam da çalıştıklarından meşgul insanlardı ve ailemdeki kimse pek dönüp bakmazdı bana. O yüzden tek başıma istediğim kadar kitap okuyabildim. Kitaplar hakkında kompozisyon yarışmaları olduğunda mutlaka katılırdım. Ödül olarak verilen kitap çeklerini istiyordum ve çoğunlukla da dereceye girerdim. Üniversitede İngiliz Dili ve Edebiyatı Bölümü’ne girdim, orada da iyi bir başarı gösterdim. Katherine Mansfield üzerine bitirme tezi yazdım ve en yüksek notu aldım. Profesörüm lisansüstü programına girmemi istedi. Fakat o sıralarda ben, hayata katılmak istiyordum. Nihayetinde ilim âşığı biri değildim. Üstelik kendim de çok iyi biliyordum ki ben yalnızca kitap okumayı seven biriydim. Durum bundan ibaretti. Dahası, tutup da üniversitede kalmaya kalksaydım bile, ailemin bana yüksek lisans ve doktora sırasında destek olacak hali yoktu. Ailem fakirdi diyemem, ama benden küçük iki kız kardeşim daha vardı. İşte o yüzden üniversiteyi bitirince evden ayrılıp kendi başıma yaşamak durumunda kaldım. Kelimesi kelimesine, dişimle tırnağımla hayatta kalmak zorundaydım.</p>

    <p><em>Acaba en son ne zaman bir kitabı baştan sona okuyabildim? Bir de, acaba hangi kitaptı o okuduğum?</em> Ne kadar düşündüysem de o son kitabın adı aklıma gelmedi. <em>İnsanın yaşamı nasıl oluyor da böylesine değişip, tam tersi bir hal alabiliyor,</em> dedim içimden. Bir zamanlar tutkuyla, durmaksızın kitap okuyan o eski ben nereye gitmişti acaba? O yılların, o anormal denebilecek şiddetteki tutkunun anlamı neydi benim için?</p>

    <p>Fakat o gece, <em>Anna Karenina</em>’yı tüm dikkatimi vererek okumayı başarabildim. Hiçbir şey düşünmeden, kitaba iyice dalarak sayfaları çevirdim. Anna Karenina ile Vronski’nin Moskova Tren Garı’nda karşılaştıkları yere kadar bir solukta okuduktan sonra, kitabın o sayfasına ayraç sıkıştırıp, brendi şişesini tekrar raftan aldım. Sonra bardağı doldurup içtim.</p>

    <div class="resim"><img alt="09" src="../Images/09.jpg"/></div>

    <p>Eskiden okuduğumda hiç farkına varmamıştım, ama şöyle bir düşününce, <em>ne kadar tuhaf bir roman,</em> dedim içimden. Romanın kadın kahramanı <em>Anna Karenina</em> gerçekten 116. sayfaya kadar bir kez bile kendini göstermiyordu. O dönemin okurları için böyle bir şey doğallıktan uzak değil miydi acaba? Bir süre bunun üzerinde düşünmeye daldım. Oblonski gibi sıkıcı bir adamın yaşamı anlatılıyor da anlatılıyorken, güzel kadın kahramanın ortaya çıkışını sabırla bekliyorlar mıydı acaba? Belki de öyleydi. Herhalde o dönemin insanlarının fazlasıyla boş zamanı vardı. En azından roman okuyabilen sınıftaki insanların.</p>

    <p>Bir an farkına vardığımda saatin ibresi artık üçü gösteriyordu. <em>Saat üç olmuş ha?</em> Fakat benim hiç uykum yoktu.</p>

    <p><em>Şimdi ne yapsam acaba,</em> diye düşündüm.</p>

    <p>Hiç ama hiç uykum yoktu. Öylece, durmaksızın kitap okumayı sürdürebilirdim. Devamını okumayı da çok istiyordum. Fakat uyumam da gerekiyordu.</p>

    <p>Bir an aklıma o geçmişteki uyuyamama belasına tutulduğum günler geliverdi. Her bir günü bulanık bakışlarla, bir bulutun içindeymiş gibi yaşadığım zamanlar. Bir daha öyle bir şey yaşamak istemiyordum. O sıralarda daha öğrenciydim. O yüzden uykusuzlukla yaşayabilirdim. Fakat şimdi öyle değilim. Bir adamın karısı, bir çocuğun annesiyim. Sorumluluklarım var. Kocamın öğlen yemeğini yapmam, çocuğuma bakmam gerekiyor.</p>

    <p><em>Fakat gidip de yatağa girsem bile, herhalde bir dakika bile uyuyamam,</em> diye düşündüm. Öyle olacağını biliyordum. Başımı iki yana salladım. <em>Yapacak bir şey yok. Uykum tamamen kaçmış durumda, üstelik kitabın devamını okumak istiyorum.</em> İç geçirerek masanın üzerindeki kitaba göz attım.</p>

    <p>Sonuçta sabahın ilk ışıkları vurana kadar <em>Anna Karenina</em>’yı okumaya daldım. Anna ve Vronski dans partisinde birbirleriyle bakıştılar, sonra kaderleri olan aşka düştüler. Anna hipodromda (evet, hipodrom sahnesi çıktı işte) Vronski’nin parkurda attan düşüşünü görüp paniğe kapıldı, kocasına sadakatsizliğini itiraf etti. Sanki oradaydım ve Vronski’nin atıyla engelleri aşmasını, insanların ona tezahürat edişini izliyordum. Dahası, seyirci koltuğunda Vronski’nin attan düşüşünü de görüyor gibiydim. Pencere iyice aydınlanınca kitabı bırakıp, mutfakta kahve yaparak içtim. Kafamın içinde dolaşan roman sahneleri ile aniden bastıran şiddetli açlık hissi yüzünden hiçbir şey düşünemiyordum. Bilincim ve vücudum sanki birbirinden ayrılmış, öylece kalakalmışlardı. İki dilim ekmek kestim, tereyağı ve hardal sosu sürerek peynirli sandviç yaptım. Sonra evyenin önünde ayakta durarak yedim. Böylesine şiddetli bir açlık hissine kapılmam çok enderdir. Neredeyse açlıktan nefesim daralıyordu. Sandviçi bitirdiğim halde açlığım devam ettiğinden, bir sandviç daha yapıp onu da yedim. Sonra bir fincan daha kahve içtim.</p>
  </div>
</body>
</html>