<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">3</h1>

    <p>Nasıl felç olmuş gibi kalakaldım, nasıl sabaha kadar gözüme bir damla bile uyku girmedi, kocama bunlardan hiç bahsetmedim. Aslında saklamak niyetinde de değildim. Fakat ortada bir şey yoktu sonuçta, söylemenin gereği de yoktu. Söylemem hiçbir şeyi değiştirmeyecekti nasıl olsa; hem şöyle bir düşününce, bir gece hiç uyuyamamış olmak o kadar da önemli bir sorun değildi. Herkesin başına gelebilecek bir durumdu.</p>

    <p>Her zaman olduğu gibi kocamın kahvesini, oğlumun sıcak sütünü hazırladım. Kocam tost, oğlum da mısır gevreği yedi. Kocam gazeteye şöyle bir göz gezdirirken, oğlum da yeni öğrendiği bir şarkıyı alçak sesle söylüyordu. Sonra ikisi birlikte Bluebird’e binip gittiler. “Dikkatli sür,” dedim. “Merak etme,” dedi kocam. İkisi birlikte el salladılar. Her zamankiyle aynıydı.</p>

    <p>İkisi çıkıp gittikten sonra, koltuğa oturup ne yapacağımı düşündüm. <em>Ne yapmalıyım? Ne yapmam gerek acaba?</em> Mutfağa gidip buzdolabının kapağını açarak içindekileri kontrol ettim. O gün alışveriş yapmasam bile sorun olmazdı. Ekmek vardı, süt de vardı. Yumurta vardı, dondurulmuş et de vardı. Sebze de yeterliydi. Sonraki günün öğlen yemeğine kadar yetecek malzeme vardı.</p>

    <p>Bankaya gitmem gerekiyordu, ama mutlaka o gün içerisinde halletmem gereken bir iş değildi bu. Ertesi gün gitsem de bir sorun olmazdı.</p>

    <p>Koltuğa oturup, kaldığım yerden <em>Anna Karenina</em>’yı okumaya başladım. Tekrar okuyunca anladım ki belleğimde <em>Anna Karenina</em>’da anlatılanlarla ilgili neredeyse hiçbir şey kalmamıştı. Karakterleri, sahneleri, neredeyse hiç anımsamıyordum. Tamamen farklı bir kitabı okuduğum hissine kapıldım. <em>Ne tuhaf,</em> dedim içimden. İlk okuduğumda çok etkilendiğimden şüphem yoktu, ama sonuçta, aklımda hiç yer etmemişti. Yaşamış olmam gereken duygulanımlar, içimi titreten, kabaran hisler belli ki tamamen silinip gitmişti.</p>

    <p>Peki, o yıllarda kitap okumak için harcadığım o muazzam zamanın anlamı neydi acaba?</p>

    <p>Kitap okumayı bırakıp, bir süre bu soruyu düşündüm. Net olarak bir anlam veremediğim gibi, çok geçmeden ne hakkında düşündüğümü bile unuttum. Aklımı toparladığımda, kendimi dalgın dalgın pencereden dışarı bakarken buldum. Başımı iki yana sallayarak, tekrar kaldığım yerden kitabı okumaya başladım.</p>

    <p>İlk cildin ortalarını geçtiğimde, kitabın arasında bir çikolata kâğıdı buldum. Dağılmış haldeki çikolata kırıntıları sayfaya yapışıp kalmıştı. <em>Kesin lise yıllarımda bu romanı çikolata yiyerek okumuşumdur,</em> dedim içimden. Bir şeyler yiyerek kitap okumaya bayılırdım. Konusu açılmışken, evlendikten sonra neredeyse hiç çikolata yemedim. Kocam tatlı yiyeceklerden nefret eder. Oğlumuza da neredeyse hiç vermeyiz. O yüzden evde hiçbir tatlı türü yoktur.</p>

    <p>On seneden daha uzun bir zaman öncesinden kalma, artık soluklaşmış, rengi beyaza çalan çikolata kırıntılarına baktıkça, feci bir çikolata yeme isteğine kapıldım. Eskiden olduğu gibi, çikolata yiyerek <em>Anna Karenina</em> okumak istedim. Sanki vücudumdaki her bir hücre çikolata arzusuyla büzüşmüş, nefesini tutmuş bekliyor gibi bir hisse kapıldım.</p>

    <p>Yeleğimi giyip, asansöre binerek aşağıya indim. Sonra yakınlardaki bir pastaneye gittim, her haliyle gayet tatlı görünen sütlü çikolatalardan iki tane aldım. Pastaneden çıkar çıkmaz bir tanesinin paketini açıp, yürürken çikolatayı yemeye başladım. Sütlü çikolatanın nefis tadı ağzımın içine yayıldı. Bu tadın dosdoğru vücudumun en ücra köşelerine kadar yayılışını net bir biçimde hissettim. Asansörde ikinci parçayı kopartarak ağzıma attım. Çikolata kokusu asansörün içine de yayıldı.</p>

    <p>Koltuğa oturup, çikolata yiyerek kaldığım yerden <em>Anna Karenina</em>’yı okumaya devam ettim. Bir gram olsun uykum yoktu. Yorgunluk da hissetmiyordum. Durmadan, hiç ara vermeden sonsuza kadar kitap okuyabilirmişim gibi hissediyordum. Çikolatanın tamamını yiyince, ikincisinin paketini yırttım, onun da yarısını yedim. Birinci cildin üçte ikisine kadar gelmiştim ki saate baktım. On ikiye yirmi vardı.</p>

    <p>On ikiye yirmi var ha?</p>

    <p>Kocam gelmek üzereydi. Telaşla kitabı kapatıp, mutfağa gittim. Tencereyi suyla doldurup, ocağı yaktım. Sonra soğan doğrayarak, erişte haşlama hazırlığına giriştim. Su kaynayana kadar kuru yosun yumuşatarak, buzdolabından soya fasulyesi ezmesi çıkartıp, soğuk aperatif hazırladım.</p>

    <p>Tam su kaynamaya başlamıştı ki kocam eve döndü. “İşim düşündüğümden çabuk bitti,” dedi.</p>

    <p>İkimiz birlikte eriştelerimizi yedik. Kocam eriştesini yerken, muayenehaneye almayı düşündüğü yeni bir tıbbi cihaz hakkında konuştu. Diş taşlarını bugüne kadar olanlardan çok daha iyi temizleyen bir aletmiş. Zamandan da tasarruf sağlıyormuş. “Fiyatı her zaman olduğu gibi bir hayli yüksek, ama kendini amorti eder,” dedi kocam. “Son zamanlarda sadece diş taşı temizletmeye gelenler de çok fazla çünkü. Sen ne dersin?” diye sordu. O an diş taşı gibi bir meseleyi düşünmek istemiyordum. Yemek esnasında öyle bir konuyu konuşmak istemediğim gibi, öyle bir konu hakkında derinlemesine düşünmek de istemiyordum. Benim aklımda engelli at yarışı vardı. Diş taşı gibi bir meseleyi düşünmek aklımın ucundan bile geçmiyordu. Fakat bu mümkün de değildi. Kocam bu meseleyi çok ciddiye alıyordu. Ben de o cihazın fiyatını sorarak, sanki o konuda düşünüyormuş gibi yaptım. “Çok gerekliyse satın al işte,” dedim. “Para meselesini bir şekilde hallederiz. Nihayetinde keyif için kullanılacak bir para değil.”</p>

    <p>“Öyle elbette,” dedi kocam. “Keyif için kullanılacak bir para değil,” diye, benim söylediklerimi aynen tekrarladı. Sonra da sessizce eriştesini yedi.</p>

    <p>Pencerenin dışındaki ağacın dalına bir çift irice kuş konmuş, ötüşüyorlardı. İzlemek gibi bir niyetim yoktu aslında ama yine de o yöne bakıyordum. Uykum yoktu. Bir gram uykum yoktu. Neden acaba?</p>

    <p>Ben kap kaçağı hallederken, kocam koltuğa oturmuş gazete okuyordu. <em>Anna Karenina</em> hemen yanı başında duruyordu ama hiç dikkatini çekmedi. Ben kitap okumuşum okumamışım, kocam hiç oralı olmaz.</p>

    <p>Ben bulaşıkları bitirince, kocam, “Sana güzel bir sürprizim var,” dedi. “Sence ne olabilir?”</p>

    <p>“Bilemiyorum,” dedim.</p>

    <p>“Öğleden sonraki ilk hasta, randevusunu iptal etti. O yüzden, bir buçuğa kadar boşum,” dedi gülümseyerek.</p>

    <p>Neden bunun için “güzel bir sürpriz” dedi diye bir an düşündüm, ama aklıma hiçbir şey gelmedi. Neden acaba?</p>

    <p>Bunun bir seks daveti olduğunu anlamam, onun ayağa kalkıp beni yatağa doğru götürmesiyle oldu. Fakat benim içimde asla öyle bir istek yoktu. Neden o an, öyle bir şey yapmak zorunda olduğumuzu hiç anlayamadım. Ben bir an önce kitaba dönmek istiyordum. Tek başıma koltuğa uzanıp, çikolata yiyerek <em>Anna Karenina</em>’dan sayfalarını çevirmek istiyordum. Bulaşıkları yıkarken, sürekli Vronski hakkında düşünmüştüm. <em>Nasıl oluyor da Tolstoy denen adam, roman kahramanlarının hepsini böylesine ustaca avucunun içinde oynatabiliyor,</em> diye. Tolstoy, kahramanlarını muhteşem bir şekilde tasvir ediyordu. Fakat tam da bu yüzden, bir tür kurtuluş şansından mahrum bırakıyordu onları. O kurtuluş ne diyecek olursak... Şöyle ki...</p>

    <div class="resim"><img alt="10" src="../Images/10.jpg"/></div>

    <p>Biraz gözlerimi kapatıp parmaklarımla şakaklarımı ovaladım. Sonra aslında o gün sabahtan beri azıcık başımın ağrıdığını söyledim. “Kusura bakma yapamam,” diye ekledim. Arada sırada feci şekilde baş ağrısı çektiğimden, kocam bu bahaneyi olduğu gibi kabullendi. “Kendini zorlama, biraz uzanıp dinlensen iyi olur,” dedi. “Pek şiddetli değil,” dedim ben de. Kocam biri biraz geçene kadar koltukta oturup müzik dinleyerek, rahat tavırlarla gazete okudu. Sonra yeniden tıbbi cihazlardan konuştu. “En yeni ve pahalı cihazları alsak bile iki üç yılda eskiyor ve tekrar yenisini almak gerekiyor. Bu işten tek kazançlı taraf tıbbi cihaz üreticisi şirketler oluyor,” dedi. Böyle şeylerden bahsedip durdu. Ben arada sırada başımı sallayarak onaylıyordum, ama aslında neredeyse hiç dinlemiyordum.</p>

    <p class="paragraf">Kocam öğleden sonraki mesaisi için çıkınca, gazeteyi toparladım, koltuğun yastıklarını düzelterek yeniden yerine koydum. Sonra pencere çerçevesine yaslanarak odanın içerisine göz attım. Hiçbir anlam veremiyordum. Niye uykum gelmiyordu acaba? Eskiden de birçok kez sabahladığım olmuş, fakat bu kadar uzun süre uyanık kaldığım hiç olmamıştı. Normalde olsa, çoktan uykuya dalmış olurdum. Uykuya dalamamış olsam bile, bastıran uykudan ne yapacağımı bilemez halde olurdum. Fakat benim hiç uykum yoktu, zihnim de oldukça berraktı.</p>

    <p>Mutfağa gidip kahve ısıtarak içtim, acaba şimdi ne yapsam diye düşündüm. Elbette <em>Anna Karenina</em>’nın devamını okumak istiyordum. Aynı zamanda her zaman yaptığım gibi havuza gidip yüzmek de geliyordu içimden. Bir süre tereddüt ettikten sonra yüzmeye gitmekte karar kıldım. Tam olarak nasıl düzgün ifade edebilirim bilmiyorum ama vücudumu olabildiğince hareket ettirmek yoluyla, içindeki bir şeyi dışarı atma isteğine kapılmıştım sanki. <em>Dışarı atmak.</em> İyi de, acaba neyi dışarı atacaktım? Bir süre bunu düşündüm. <em>Neyi dışarı atacağım?</em></p>

    <p>Bilmiyorum.</p>

    <p>Fakat o şey vücudumun içinde bir tür olasılık gibi hayal meyal süzülüyordu. Bu şeye bir isim vermek istiyordum, ama doğru sözcük aklıma gelmiyordu. Doğru sözcükleri bulmayı pek beceremem. Herhalde Tolstoy olsaydı, tam oturan bir sözcüğü hemen buluverirdi.</p>

    <p>Her neyse, hep yaptığım gibi mayomu çantama koyup, City’ye binerek spor kulübüne doğru yola çıktım. Havuzda tanıdık hiç kimse yoktu. Genç bir erkek ile orta yaşlı bir kadın tek başlarına yüzüyordu yalnızca. Güvenlik görevlisi sıkıntıdan patlayacakmış gibi bir yüz ifadesiyle havuzun yüzeyine bakıp duruyordu.</p>

    <p>Mayomu giyip yüzücü gözlüğümü takarak, her zaman olduğu gibi otuz dakika yüzdüm. Fakat otuz dakika yeterli olmadı. Bir on beş dakika daha yüzdüm. Son olarak da tüm gücümü kullanarak kurbağalama stili ile bir tur daha yaptım. Nefesim kesilmişti, ama vücudumda hâlâ fazlasıyla güç varmış gibi hissediyordum. Havuzdan çıktığımda çevredeki insanlar bana kaçamak bakışlar fırlatıyorlardı.</p>

    <div class="resim"><img alt="11" src="../Images/11.jpg"/></div>

    <p>Saat üçe kadar biraz zamanım vardı, arabayla bankaya uğrayıp işleri hallettim. Süpermarkete uğrayıp alışveriş yapmayı aklımdan geçirdiysem de vazgeçerek öylece eve döndüm. Sonra kaldığım yerden <em>Anna Karenina</em>’yı okumaya devam ettim, çikolatanın kalanını yedim. Saat dörtte oğlum gelince ona meyve suyu içirdim, kendi yaptığım meyve jölesini verdim. Sonra akşam yemeği hazırlıklarına başladım. Önce buzluktan et çıkartarak buzunu çözdüm. Sebze doğrayarak kızartma hazırlıklarına başladım. Miso çorbası yapıp, pilavı hazırladım. Tüm bunları hızlıca, mekanik hareketlerle tamamladım.</p>

    <p>Sonra yine <em>Anna Karenina</em>’yı okumaya devam ettim.</p>

    <p>Uykum yoktu.</p>
  </div>
</body>
</html>