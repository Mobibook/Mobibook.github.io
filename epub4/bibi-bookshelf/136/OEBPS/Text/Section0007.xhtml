<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">4</h1>

    <p>Saat gece on olduğunda kocamla birlikte yatağa girdim. Sonra yanında uyuyormuş gibi yaptım. Kocam hemen uykuya dalıverdi. Başucundaki lambayı söndürünce neredeyse bir saniye içinde uykuya dalıverir. Lambanın düğmesi ile onun bilinci bir kabloyla birbirine bağlıymış gibi...</p>

    <p><em>Harika,</em> dedim. Böyle insan pek yoktur. Uyuyamayıp da sıkıntı çeken insanların sayısı çok daha fazladır. Benim babam da öyleydi. Babam hep derin uyuyamadığından şikâyetçiydi. Uyurken dönüp durur, ufacık bir ses ya da hareket hissettiğinde de hemen uyanıverirdi.</p>

    <p>Fakat kocam öyle değil. Bir kez uykuya daldı mı ne olursa olsun sabaha kadar uyanmaz. Yeni evli olduğumuz zamanlarda bunu tuhaf bulmuş, acaba bu adam ne yapılırsa uyanır, diye birçok kez deneme yapmıştım. Şırınga ile yüzüne su damlatmış, fırça ile burnunun ucunu gıdıklamıştım. Fakat asla uyanmamıştı. İnatla bir şeyler yapmayı sürdürünce, nihayet rahatsızlığını anlatan sesler çıkartıyordu yalnızca. Kocam rüya bile görmüyordu. En azından, ne tür rüyalar gördüğünü hiç anımsayamıyordu. Elbette karabasan görmek gibi bir şey yaşadığı da olmamıştı. O hep, çamura gömülmüş kaplumbağa gibi derin derin uyumayı sürdürür yalnızca.</p>

    <p><em>Harika!</em></p>

    <p>On dakika kadar uzandıktan sonra, usulca yataktan kalktım. Oturma odasına geçip yer lambasını açarak bardağa brendi koydum. Sonra koltuğa oturup brendiyi yudum yudum içerek, dilimin üstünde kayışını hissederek kitap okudum. Canım çektiğinde rafa sakladığım kurabiye veya çikolataları çıkartıp yedim. Derken sabah oluverdi. Sabah olunca kitabı kapatıp, kahve ısıtarak, sandviç hazırlayıp yedim.</p>

    <p>Her gün aynı şeylerin tekrarıydı.</p>

    <p>Bir çırpıda ev işlerini bitirerek, öğleden önceki saatler boyunca kitap okudum. Sonra, öğlene doğru, kitabı bırakıp kocam için öğlen yemeği hazırladım. Kocam saat birden önce çıkıp gidince ben de arabaya binerek havuza gidip yüzdüm. Uyuyamamaya başladıktan sonra her gün tam bir saat yüzebiliyordum. Otuz dakika spor hiç de yeterli olmuyordu. Yüzerken, zihnimi yalnızca yüzmeye odaklıyordum. Başka hiçbir şey düşünmüyordum. Yalnızca, vücudumu etkin bir şekilde hareket ettirmeye odaklanıp düzenli bir şekilde nefes alıyor, nefes veriyordum. Tanıdıklarla karşılaştığımda da neredeyse hiç konuşmaz olmuştum. Basit selamlaşmalarla geçiştiriyordum. Bir davet aldığımda, “Kusura bakmayın, biraz işim var. Hemen eve dönmem gerekiyor,” diyordum. Kimseyle oyalanmak istemiyordum. Boş gevezeliklere harcayacak zamanım yoktu. Yüzebildiğim kadar yüzünce bir dakika bile vakit kaybetmeden eve dönüp kitap okumak istiyordum.</p>

    <div class="resim"><img alt="12" src="../Images/12.jpg"/></div>

    <p>Görev gibi alışveriş yapıyor, yemek hazırlıyor, temizliği hallediyor, çocuğumuzla ilgileniyordum. Yine görev gibi, kocamla seks yapıyordum. Bir kez alışınca, bu hiç de zor bir şey değildi. Hatta çok kolaydı. Tek mesele kafa ile vücut arasındaki bağlantıyı kesebilmekti. Vücudum kendi başına hareket ederken, kafam bana ait boşluğun içinde yüzüyordu. Hiçbir şey düşünmeden ev işlerini hallediyordum. Oğluma atıştırmalık veriyor, kocamla havadan sudan konuşuyordum.</p>

    <p>Artık uyuyamamaya başladıktan sonra gerçekliğin ne kadar kolay bir şey olduğunu fark ettim. Gerçeklikle baş etmek oldukça basitti. Yalnızca gerçeklikti işte. Yalnızca ev işleri, yalnızca aile işleriydi. Tıpkı basit bir makineyi hareket ettirmek gibiydi; bir kez hareket ettirme prosedürünü öğrenince sonrası bunların tekrarından ibaretti. Bir düğmeye basıyor, bir manivelayı çekiyordunuz. Dereceyi ayarlıyor, kapağı kapatıyor, zamanlama ayarını yapıyordunuz. Her şey tekrardan ibaretti.</p>

    <p>Elbette arada sırada değişiklikler de oluyordu. Mesela kocamın annesi geldi, birlikte akşam yemeği yedik. Pazar günü oğlumuzu da alarak, üçümüz hayvanat bahçesine gittik. Oğlum feci ishal oldu.</p>

    <p>Fakat bu olayların hiçbiri benim kendi varoluşuma etki etmiyordu. Sessiz bir rüzgâr gibi etrafımdan esip gidiyorlardı yalnızca. Ben kaynanamla havadan sudan konuşarak dört kişilik yemek hazırladım, ayı kafesinin önünde fotoğraf çektirdim, oğlumun karnına sıcak su torbası koydum, ilaç içirdim.</p>

    <p>Hiç kimse bendeki değişikliğin farkında değildi. Benim hiç uyuyamadığımın, durmaksızın kitap okuduğumun, aklımın gerçeklikten yüzlerce yıl, on binlerce kilometre uzakta bir yerde olduğunun hiç kimse farkına varmadı. Ben ne kadar görev gibi, mekanik bir şekilde, hiçbir sevgi ve duyguyu katmaksızın gerçekliklerin üzerinden geçmeyi sürdürüyor olsam da, kocam, oğlum, hatta kaynanam benimle iletişimlerini aynı şekilde sürdürdüler. Hatta bazen, bana karşı her zamankinden daha rahat davranıyorlarmış gibi bile geliyordu.</p>

    <p>Böylelikle bir hafta geçti.</p>

    <p>Hiç uyumadan ikinci haftaya girince, doğal olarak içimi bir huzursuzluk kapladı. Nasıl düşünülürse düşünülsün, bu anormal bir durumdu. İnsanlar uyurdu, uyumayan insan da yoktu. Eskiden insanları uyutmayarak yapılan bir tür işkence olduğunu bir yerlerde okumuştum. Nazilerin yaptığı işkencelerdi galiba. İnsanları dar odalara tıkıştırıyor, gözlerini açık tutmaya zorlayarak sürekli üzerlerine ışık tutuyor, hiç durmadan yüksek sesli gürültülere maruz bırakıyorlarmış. Bunu yaşayan insan bir noktada çıldırmaya başlıyor, sonunda da ölüveriyormuş.</p>

    <p>Çıldırma hali ne kadar süre sonra başlıyordu, anımsayamıyorum. Üç ya da dört gün sonra falandır herhalde. Benim durumumda ise uyuyamaz hale gelmemin üzerinden bir hafta geçmişti. Neresinden bakılırsa bakılsın aşırı uzun bir süreydi. Buna rağmen vücudum hiç de bitkin düşmemişti. Aksine, her zamankinden daha dinçtim.</p>

    <p>Bir gün duş aldıktan sonra, çıplak halde boy aynasının önünde durdum. Sonra vücudumun nasıl da net bir şekilde yaşam gücüyle dolu olduğunu görüp şaşırdım. Boynumdan topuğuma kadar tüm vücudumu eksiksiz kontrol ettim. Fakat bir gram fazla yağ, tek bir kırışıklık bile bulamadım. Vücudum elbette genç kızlık dönemindekinden farklı bir hal almıştı. Yine de, tenim eskisine oranla daha canlıydı, daha gergindi. Bir bakayım diye, karnımı parmaklarımla tutup çekmeye çalıştım. Sert ve dolgundu, mükemmel denebilecek ölçüde gergindi.</p>

    <p>Sonra bir an, sandığımdan daha da güzelleşmiş olduğumun farkına vardım. Sanki gençleşmiş gibi duruyordum. Yirmi dört yaşındayım desem, insanlar inanırdı herhalde. Tenim pürüzsüzdü, gözlerim pırıl pırıl parlıyordu. Dudaklarım belirginleşmişti. Elmacıkkemiklerimin gölgesi de (ben en çok orada oluşan gölgeden nefret ederdim) neredeyse hiç fark edilmez hale gelmişti. Aynanın önünde oturup, otuz dakika öylece kendi yüzümü izledim. Farklı açılardan ve nesnel bir bakışla. Yanılmadığımdan eminim. Evet, gerçekten güzelleşmiştim.</p>

    <div class="resim"><img alt="13" src="../Images/13.jpg"/></div>

    <div class="resim"><img alt="14" src="../Images/14.jpg"/></div>

    <p>İyi de, bana ne olmuştu acaba?</p>

    <p>Bir doktora gitmeyi de düşündüm. Çocukluğumdan beri göründüğüm, benimle gerçekten ilgilenen bir doktor tanıdığım vardı. Fakat doktorun benim anlattıklarımı dinlediğinde nasıl tepki vereceğini düşününce, içimi bir kasvet kapladı. Her şeyden önce, adam benim anlattıklarıma olduğu gibi inanır mıydı acaba? Bir haftadır hiç uyumadığımı söyleyecek olsam, adam ilkönce benim akıl sağlığımdan endişe ederdi mutlaka. Belki de sıradan bir uykusuzluk nevrozu olarak görür, başından savardı. Ya da anlattıklarımı olduğu gibi kabul ederek, beni daha büyük bir hastaneye sevk edebilirdi.</p>

    <p>O durumda, ne olurdu acaba?</p>

    <p>Bir yerlere kapatılırdım, sağım solum kurcalanır, bir sürü tetkike maruz bırakılırdım herhalde. Beyin MR’ları, kardiyografiler, idrar tahlilleri, kan testleri, psikolojik testler... Akla gelebilecek her şey...</p>

    <p>Böyle şeylere katlanabilecek durumda değildim. Yalnız başıma, sakince kitap okumak istiyordum ben. Her gün tamı tamına bir saat yüzmek. Dahası, her şeyden öte, özgürlüğe ihtiyacım vardı. Benim arzuladığım buydu. Hastaneye yatmak istemiyordum. Hastaneye yatsam bile, benimle ilgili ne anlayabilirlerdi ki? Dağ gibi yığılmış testlerden, dağ gibi yığılmış varsayımlar üretirlerdi yalnızca. Öyle bir yerde hapsolup kalmak istemiyordum.</p>

    <p>Bir gün, kütüphaneye giderek uyku hakkında bir kitap okudum. Uyku hakkında yazılmış pek fazla kitap yoktu, olanlarda da dişe dokunur bir şey yazmıyordu. Sonuç olarak, yazılanların hepsi ağızbirliği etmiş gibi tek bir şey söylemeye çalışıyorlardı: Uyku bir dinlenme türüydü. Söyledikleri bundan ibaretti. Arabanın motorunu durdurmakla aynıydı. Motor sürekli çalıştırılacak olursa daha çabuk arıza veriyordu. Motorun çalışması, kaçınılmaz olarak ısı ortaya çıkartıyordu ve ısı yoğunlaştıkça makinenin kendisine zarar veriyordu. Bu yüzden, ısı salınımı için motorun dinlendirilmesi gerekiyordu. Soğutulmalıydı işte. Motor kapatılmalıydı. Uyku buydu nihayetinde. İnsan söz konusu olduğunda, hem vücut, hem de zihin dinlendirilmeliydi. İnsan vücudunu yatay konuma getirerek kaslarını dinlendiriyor, düşünmeye de ara veriyordu. Yine de, fazla gelen düşünceler, rüya haline gelerek doğal bir şekilde elektriğin boşaltılmasını sağlıyordu.</p>

    <p>Kitaplardan birinde enteresan bir şeyler yazıyordu. <em>İnsan dediğimiz, düşünce konusunda olsun, bedensel faaliyetler konusunda olsun, belirli bir kişisel eğilimden kaçınamaz,</em> diyordu yazar. <em>İnsan, kendisi farkında olmadan hareketlerinde ve düşüncelerinde bir eğilim yaratır; bu eğilim bir kez yaratılınca da çok ağır bir durumla karşılaşılmadıkça asla yok olmaz. Kısacası insan, bu eğilimlerin kafesinde kapalı halde yaşamını sürdürür. İşte uyku da, bu eğilimlerin katılaşmasını</em> –yazar ayakkabı topuğunun aşınmasını örnek veriyordu– <em>yumuşatır.</em> Demek istediği şuydu; uyku eğilimlerin katılaşmasını düzenler, tedavi eder, insan uyku sırasında belirli bir eyleme odaklayarak kullandığı kaslarını gevşetir, belirli noktalarda yoğunlaşan düşünce devrelerini sakinleştirir, fazla gelen elektriği de boşaltır. İnsan böylelikle kendini soğutur. Bu, insan dediğimiz sistemin kaderi olarak programlanmış bir eylemdir, hiç kimse bu çerçevenin dışına çıkamaz. Eğer çıkacak olursa, bizzat varoluş temelleri yitirilir. Yazar, kısaca bunu anlatıyordu.</p>

    <p><em>Eğilim?</em> dedim kendi kendime.</p>

    <p>Eğilim sözcüğünün bende çağrıştırdığı şey ev işleriydi. Benim duygusuzca ve bir makine gibi sürdürdüğüm ev işleri. Yemek yapma, alışveriş, çamaşır, çocuğa bakma... Bunlar oluşturulmuş eğilimlerden başka bir şey değildi. Gözlerimi kapatsam bile, bu işleri sıkıntı yaşamadan halledebilirdim. Neden derseniz, hepi topu eğilimlerle yapılan işlerdir işte. Düğmeye basar, manivelayı oynatırsınız. Bunu yapmanızla birlikte, gerçeklik dediğimiz olgu anbean ilerler. Aynı şekilde vücudunuzu hareket ettirme şekliniz; o da yalnızca bir eğilimle olur. İşte böylece ben de ayakkabılarımın bir yerlerinden aşınıp gitmesi gibi tükeniyordum ve bunu telafi etmek için günlük olarak uykuya ihtiyacım vardı.</p>

    <p>Durum bu muydu yani?</p>

    <p>O yazıyı bir kez daha dikkatle okudum. Sonra ikna oldum. <em>Öyle, kesin öyle olmalı.</em></p>

    <p>Öyleyse, benim yaşamımın ne anlamı var? Eğilimlerimle tükeniyor, bunu sağaltabilmek için de uyuyorum. Yaşamım bunun tekrarından ibaret değil mi? Hiçbir yere ulaşmayacak, yanlış mı?</p>

    <p>Kütüphane masasına eğmiş olduğum başımı iki yana salladım.</p>

    <p><em>Uykuya falan ihtiyacım yok benim,</em> dedim içimden. <em>Eğer tutup da çıldıracak olsam bile, uyuyamamak yüzünden “bizzat varoluş temellerim” yitip gitse bile ne fark eder. Umurumda değil. Herhangi bir şekilde eğilimler doğrultusunda tüketilmek istemiyorum. Dahası, bu eğilimler doğrultusunda, uykunun ritmik olarak beni bulması gerekiyorsa, olmaz olsun. Benim ihtiyacım yok. Eğer vücudum eğilimler doğrultusunda tükeniyorsa bile, ruhum bana ait. O ruhu da kendim için özenle saklamak isterim. Hiç kimseye de vermem. Tedavi edilmesine gerek yok. Uyumam.</em></p>

    <p>Bu şekilde, kararlı bir halde kütüphaneden çıktım.</p>

    <div class="resim"><img alt="15" src="../Images/15.jpg"/></div>
  </div>
</body>
</html>