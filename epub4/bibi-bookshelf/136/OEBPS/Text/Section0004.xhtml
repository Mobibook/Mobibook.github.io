<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Uyku</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">1</h1>

    <p>Uyuyamıyorum. Tam on yedi gün oldu.</p>

    <p>Uyuyamama hastalığından söz ediyor değilim. Uyuyamama hastalığının ne olduğunu az çok biliyorum. Üniversitede öğrenciyken, bir ara uyuyamama hastalığı <em>gibi bir şey</em> yaşamıştım. <em>“Gibi bir şey”</em> diye vurgulamamın nedeni, o sıralarda yaşadığım durumun insanların genelde “uyuyamama hastalığı” dedikleri şeyle örtüşüp örtüşmediğinden emin olamamam. Eğer bir doktora görünmüş olsaydım, benimki uyuyamama hastalığı mı değil mi anlardım herhalde. Fakat gitmedim. <em>Doktora gitsem bile hiçbir işe yaramaz,</em> demiştim içimden. Böyle düşünmemin belli bir dayanağı yoktu. Önsezilerim öyle diyordu yalnızca; <em>gitsen bile bir işe yaramaz.</em> O yüzden, doktora gitmediğim gibi, ne aileme ne de arkadaşlarıma söyledim. Biliyordum çünkü, birilerine açacak olsaydım, doktora gitmemi söyleyeceklerdi.</p>

    <p>O <em>“uyuyamama hastalığı gibi şey”</em> bir ay kadar sürdü. Bütün bu süre boyunca, bir kez bile doğru düzgün uyuyamadım. Gece olduğunda yatağıma girip, <em>haydi artık uyuyayım,</em> diyordum. İşte tam o an, sanki şartlı refleks gibi uykum kaçıveriyordu. Ne kadar uyumaya çabalasam da uyuyamıyordum. Uyumaya çalıştıkça aksine uykum daha da çok açılıyordu. İçkiyi, uyku ilacını deniyordum ama hiçbirinin zerre kadar faydası olmuyordu.</p>

    <p>Günün ağarmasına yakın nihayet göz kapaklarım ağırlaşır gibi oluyordu. Fakat tam olarak uyku denemezdi buna. Uykunun kıyısı diyebileceğim bir şeyi parmak uçlarımda çok hafif hissedebiliyordum. Öte yandan bilincim tamamen açık oluyordu. Hafifçe uyukluyordum. Fakat ince bir duvarla ayrılmış yan odada bilincim tüm berraklığıyla açık oluyor, öylece beni izliyordu. Bedenim yalpalaya yalpalaya loş odanın içerisinde sürüklenirken, kendi bilincimin bakışlarını ve soluk alıp verişlerini hemen yanı başımda hissetmeye devam ediyordum. Ben uyumaya çalışan bir bedendim ve aynı zamanda uyanık kalmaya çalışan bir zihin.</p>

    <p>Böylesi bölük pörçük uyuklamalar gün boyunca kesintisiz devam ediyordu. Kafamın içi sürekli bir sisle kaplı gibiydi. Etrafımdaki şeylerin net mesafesi, niteliği veya neyden yapılmış olduklarına dair hüküm veremiyordum. Sonra uyuklama belli aralıklarla yeniden üzerime dalga dalga yükleniyordu. Tren koltuklarında, sınıftaki masamda, hatta akşam yemeği sofrasında farkında bile olmadan uyukluyordum. Bilincim bedenimden usulca ayrılıyordu. Sanki dünya sessizce benden uzaklaşıp gidiyordu. Durmadan elimden bir şeyler düşürüyordum. Kurşunkalemim, el çantam, çatalım gürültüyle yere düşüyordu. Öylece yere kapaklanıp, derin bir uykuya dalmak istiyordum. Fakat olmuyordu. Bilincim yanı başımda hep uyanık bir şekilde duruyordu. Onun soğuk gölgesini sürekli hissediyordum. Bu benim kendi gölgemdi. <em>Garip,</em> diyordum, uyuklama esnasında. <em>Kendi gölgemin içindeyim.</em> Bir uyuklama halinde yürüyor, yemek yiyor, konuşuyordum. Fakat tuhaftır ki çevremdeki hiç kimse benim uç sınırlara ulaşmış olduğumun farkına bile varmıyordu. O bir ayda altı kilo zayıflamıştım. Buna rağmen ailem ya da arkadaşlarımdan tek kişi bile farkına varamadı. Yani benim sürekli uyuklayarak yaşamakta olduğumun...</p>

    <p>Ben, kelimenin tam anlamıyla öyle, uyuklayarak yaşıyordum. Bedenim suda boğulmuş birinin cesedi gibi hislerini yitirmişti. Her şey silikleşmiş, puslanmıştı. Tüm varoluşum, dünyada yaşıyor olduğum gerçeği bile bana bulanık bir hayal gibi geliyordu. <em>Güçlü bir rüzgâr esecek olsa, bedenim havalanıp dünyanın en uç noktasına kadar gidiverir herhalde,</em> diye düşünüyordum. Dünyanın en uç noktasındaki adı duyulmamış, hiç görülmemiş topraklara... Böylece orada bedenim ve bilincim sonsuza dek ayrılırdı birbirinden. O yüzden, bir şeylere sımsıkı sarılmak istiyordum. Fakat etrafımı ne kadar kolaçan edersem edeyim, hiçbir yerde sarılabilecek bir şey göremiyordum.</p>

    <p>Sonra akşam olunca, bilincim aniden berraklaşıyordu. Buna karşı koyacak gücüm olmuyordu. Ezici bir baskı sanki beni açık bilincimin çekirdeğine sabitlemiş gibi oluyordu. Bu baskı öylesine büyüktü ki, öylece sabırla sabahın gelmesini beklemekten başka bir şey gelmiyordu elimden. Gece boyunca zifiri karanlığın içinde gözlerim açık öylece duruyordum. Neredeyse hiçbir şey düşünemiyordum. Saatin zamanı dilimleyen sesini dinliyor, gecenin karanlığının önce yavaş yavaş derinleşmesini, sonra yeniden seyrelmesini izliyordum.</p>

    <p>Derken bir gün, bu durum birdenbire sona erdi. Hiçbir ön belirti, hiçbir dış etki olmaksızın, pat diye bitti. Kahvaltı sofrasında aniden bilincim kafamdan uçup gidiveriyormuş gibi uykulu bir hal geliverdi. Hiçbir şey söylemeden masadan kalktım. Sanırım bir şeyleri de masadan düşürdüm. Galiba birileri bir şeyler söyledi. Fakat hiçbir şey anımsamıyorum. Yalpalaya yalpalaya odama gidip, üstümü bile değiştirmeden kendimi yatağa attım ve öylece uykuya dalıverdim. Yirmi yedi saat boyunca uyumuşum. Annem endişelenmiş, beni sarsarak uyandırmaya çalışmış kaç kez. Hatta yanağımı tokatlamış. Fakat ben uyanmadım. Yirmi yedi saat boyunca hiç uyanmadım. Sonunda uyandığımda ise, eski halime dönmüştüm. Yani herhalde...</p>

    <p>Ne oldu da bir anda uyuyamama hastalığına yakalandım, sonra ne oldu da aniden tekrar düzeldim bilemiyorum. Bu uyuyamama hali uzaklardan, rüzgâra kapılıp gelmiş kalın, koyu, karanlık bir bulut gibiydi. O bulutun içi benim ne olduğunu kestiremediğim lanetli bir şeyle kaplıydı. Nereden çıkıp geldiğini, nereye gittiğini hiç kimse bilemez. Fakat neticede, önce gelip başımın üzerine çöreklenmiş, sonra da bir anda çekip gitmişti.</p>

    <p class="paragraf">Fakat benim şu an uyuyamıyor olmamın, o sıralarda yaşadıklarımla uzaktan yakından ilgisi yok. Her şeyiyle bambaşka bir durum bu. Yalnızca uyuyamıyorum işte. Gözüme bir damla uyku girmiyor. Fakat uyuyamadığım gerçeğini bir yana bırakırsak, aşırı normal bir durumdayım. Hiç uykulu değilim ve bilincim de gayet berrak. Hatta normalde olduğundan çok daha berrak bile diyebilirim. Vücudumda da herhangi bir değişiklik yok. İştahım yerinde. Yorgunluk da hissetmiyorum. Gündelik gerçeklik açısından bakacak olursak, hiçbir sıkıntım yok. Yalnızca uyuyamıyorum işte.</p>

    <p>Ne kocam ne de çocuğum benim bir an bile uyuyamadığımın farkında. Ben de hiçbir şey söylemedim. Bir şey söyleyecek olursam doktora gitmemi isterler çünkü. Dahası, çok iyi biliyorum ki doktora gitsem bile bir işe yaramayacak. O yüzden bir şey söylemiyorum. Bu açıdan durum eskiden yaşadığım uyuyamama dönemiyle aynı diyebilirim. Ama biliyorum işte, bunun benim kendi başıma halletmem gereken türden bir mesele olduğunu.</p>

    <div class="resim"><img alt="01" src="../Images/01.jpg"/></div>

    <p>Yani onlar hiçbir şey bilmiyor. Yaşantım, dışarıdan bakıldığında, normaldekinden hiçbir farkı yokmuş gibi akıp gidiyor. Olabildiğince durgun, olabildiğince düzenli. Sabahları kocamla çocuğumu yolcu ettikten sonra, her zamanki gibi arabayla alışverişe çıkıyorum. Kocam diş hekimi ve muayenehanesi de yaşadığımız apartmandan arabayla on dakika mesafede. Diş hekimliği fakültesi yıllarından bir arkadaşıyla ortak olarak işletiyorlar muayenehaneyi. Böylece diş teknisyeninin, danışmadaki kızın masraflarını ortaklaşa karşılayabiliyorlar. İkisinden birinin randevuları yoğunlaştığında, diğerinin sıradaki hastayı alması da mümkün oluyor. Kocam da, arkadaşı da beceriklidir; muayenehaneyi açtıklarında neredeyse hiç çevreleri yoktu ama daha beş yıl geçmemiş olmasına rağmen, işleri gayet yolunda. Hatta aşırı yoğun demek daha doğru olur.</p>

    <p>“Bana kalsa, daha düşük tempoda çalışmak isterdim ama. Eh, şikâyet edecek de değiliz,” diyor kocam.</p>

    <p>“Öyle,” diyorum, “şikâyet edecek değiliz. Orası kesin.”</p>

    <p>Muayenehaneyi açarken, bankadan ilk başta tahmin ettiğimizden daha fazla miktarda kredi almak zorunda kaldık. Diş hekimi muayenehanesi, araç gereç açısından büyük miktarlarda yatırım gerektirir. Üstelik acımasız bir rekabet de söz konusudur. Muayenehane açıldı diye, hemen ertesi gün hastalarla dolup taşacak diye bir şey yok. Hasta bulamamak yüzünden iflas eden muayenehane sayısı da hiç az değil.</p>

    <p>Muayenehaneyi açtığımızda, genç ve fakirdik, daha çocuğumuz yeni doğmuştu. Böylesine çetin bir dünyada ayakta kalıp kalamayacağımızı kimse bilemezdi. Fakat beş yıl boyunca, bir şekilde ayakta kalmayı başardık. Şikâyet edemeyiz. Hoş, borcumuzun üçte ikisi duruyor hâlâ ama...</p>

    <p>“Sen yakışıklısın ya, hastalar herhalde onun için seni tercih ediyor,” diyorum. Her zaman böyle takılırım ona. Öyle derim ama aslında hiç de yakışıklı değil. Onu tanımlamak gerekirse, kocamın acayip bir yüzü vardır diyebilirim. Şimdi bile arada sırada düşündüğüm oluyor. Nasıl oldu da ben bu acayip yüzlü adamla evlendim, oysa benim çok daha yakışıklı erkek arkadaşlarım olmuştu, diye.</p>

    <p>Onun yüzünün acayipliğini anlatmak için doğru sözcükleri bulmakta zorlanıyorum. Elbette yakışıklı değil, ama çirkin bir adam da değil. Bilindik, akılda kalan yüzlerden olduğu da söylenemez. Dürüst olmak gerekirse, yalnızca “acayip” sözcüğüyle ifade edebiliyorum. Belki yüzü için “düzeni yok” nitelendirmesi daha uygun olabilir. Fakat hepsi bu kadar da değil. Daha önemlisi, ben kocamın yüzünün düzen içinde olmasını güçleştiren bir unsurun da var olduğu kanısındayım. Bunun ne olduğunu bulabilirsem, bu “acayipliğin” bütünselliğini kavrayabilirim sanıyorum. Fakat henüz bunu bulabilmiş değilim. Bir seferinde onun yüzünü resmetmeye çalışmıştım. Fakat beceremedim. Elime kalem alıp kâğıdın başına geçtiğimde, kocamın nasıl bir yüzü olduğunu zihnimde canlandıramadım. Buna biraz şaşırmıştım.</p>

    <p>O kadar uzun süredir birlikte yaşadığımız halde, kocamın nasıl bir yüzü olduğunu anımsayamıyordum. Elbette gördüğümde o olduğunu anlıyorum, aklıma da geliyor. Fakat tutup da resmini yapmaya kalktığımda, hiçbir şey anımsayamadığım gerçeğiyle yüzleşmiştim. Sanki görünmez bir duvara çarpmış gibi, çaresizlik hissine kapılmıştım. Aklıma gelen, yalnızca acayip bir yüzü olduğuydu.</p>

    <p>Bu durum, beni bazen tedirgin ediyor.</p>

    <p>Yine de kocam çoğu kişinin sempati duyduğu bir adamdır ve söylemeye gerek bile yok ama onunki gibi bir meslekte bu son derece önemlidir. Diş hekimi olmasaydı da çoğu işte başarılı olabilirdi sanıyorum. İnsanlar onunla tanışıp sohbet edince, farkında bile olmadan bir tür huzur duymaya başlıyor galiba. Kocamla tanışana kadar, o türden biriyle hiç karşılaşmamıştım. Kadın arkadaşlarımın hepsi de onu beğenir. Elbette ben de ondan hoşlanıyorum. Hatta seviyorum. Fakat net olarak ifade etmek gerekirse o kadar da tutkun değilim.</p>

    <p>Her neyse, o son derece doğal bir neşeyle çocuk gibi gülebilir. Normalde, yetişkin erkekler o şekilde gülemezler. Bir de, bu son derece doğal olabilir ama muhteşem güzellikte dişleri var.</p>

    <p>“Yakışıklı olmam benim suçum değil,” der kocam ve gülümser. Her zaman aynı cümleyi tekrarlar. Bu yalnızca ikimizin anlayabileceği bir espridir. Fakat biz, bu espriyi yinelemek suretiyle, bir anlamda gerçeği de teyit etmiş oluyoruz. İşte böyle, bir şekilde ayakta kaldığımız gerçeğini. Öte yandan bu bizim için çok önemli bir ritüeldir de.</p>

    <p class="paragraf">Kocam sabah sekizi çeyrek geçe Nissan Bluebird’üne binerek apartman otoparkından ayrılır. Oğlumuzu yan koltuğa oturtur. Oğlumuzun ilkokulu muayenehaneye giderken yol üzerindedir. “Dikkatli sür,” derim. O da bana, “Merak etme,” der. Hep aynı diyalog tekrarlanır. Fakat söylemezsem olmaz. “Dikkatli sür,” diye. Kocamın da öyle yanıtlaması gerekir: “Merak etme.” Artık Haydn mı olur, Mozart mı bilemem ama araba teybine kaset yerleştirip, melodisini mırıldanarak motoru çalıştırır. Sonra ikisi birlikte bana el sallayarak ayrılırlar. El sallamaları tuhaf derecede birbirine benzer. Başlarını aynı açıyla eğip, avuç içlerini benden tarafa çevirir, sağa sola kısa hareketlerle el sallarlar. Sanki birileri onları senkronize hareket edecek şekilde bağlamış gibi.</p>

    <p>Benim kendi arabam olarak, ikinci el aldığımız Honda City var. İki yıl önce, neredeyse bedava denebilecek bir fiyata bir kadın arkadaşımdan aldım. Tamponu göçük, kasası da eski tip. Yer yer paslanmalar da başlamış. Öyle ya da böyle, yaklaşık 150 bin kilometre yol yapmış. Arada sırada, ayda bir ya da iki kez, motorun çok zor çalıştığı olur. Anahtarı kaç kez çevirirsem çevireyim motor çalışmaz. Fakat tamirhaneye götürecek kadar da önemli bir şey değil. On dakika kadar dil döker, ikna etmeye çalışırım ve sonra motor, insana kendini iyi hissettiren bir ses çıkartarak çalışmaya başlar. <em>Olsun, yapacak bir şey yok,</em> diyorum. Ne olursa olsun, kim olursa olsun, ayda bir iki kez iyi gününde olmayabilir, işler yolunda gitmeyebilir. Dünya böyle bir yer işte. Kocam arabama “senin eşek” diyor. Fakat kim ne derse desin, o benim kendi arabam.</p>

    <p>Ben işte o City’ye binip süpermarkete alışverişe giderim. Alışverişim bitince temizlik yapar, çamaşır yıkar, öğlen yemeği hazırlarım. Sabah saatlerinde mümkün olduğunca vücudumu hareket ettirmeye özen gösteririm. Elimden gelirse akşam yemeği hazırlıklarını da aradan çıkartırım. Böylelikle öğleden sonrası tamamen bana ait bir zaman haline gelir.</p>

    <p>Kocam saat on ikiyi geçince yemek için eve gelir. Dışarıda yemek yemeyi sevmez. “Hem kalabalık, hem de lezzetli olmuyor ve üzerime de sigara kokusu siniyor,” der. Geliş gidiş için zaman harcasa bile, dönüp evde yemeyi seviyor. Neticede, hazırladığım öğlen yemekleri, pek zahmet gerektiren şeyler değil. Önceki günden kalan yemekler varsa fırında ısıtıveririm, yoksa erişte türü şeylerle geçiştiririm. O yüzden yemek yapmak eziyet haline gelmiyor. Üstelik, benim için de, yalnız başıma sessizlik içerisinde yemek yemektense kocamla birlikte yemek daha keyifli oluyor.</p>

    <div class="resim"><img alt="02" src="../Images/02.jpg"/></div>

    <p>Çok eskiden, muayenehane açıldıktan hemen sonraki zamanlarda, öğleden sonra mesaisinin ilk diliminde, randevusunun olmadığı günler çoğunluktaydı. O günlerde öğlen yemeği sonrasında sık sık yatağa geçerdik. Yalnızca ikimize ait bir zamanın keyfini doyasıya çıkarırdık. Etraf sessiz olurdu; öğleden sonrasının yumuşak ışıkları odaya süzülürdü. Şimdiki halimizden çok daha genç ve mutluyduk.</p>

    <p>Elbette şimdi de mutlu olduğumuzu sanıyorum. Evde huzurumuzu gölgeleyen hiçbir sorunumuz yok. Kocamı hem seviyorum, hem de ona güveniyorum. İçimden geçenler bunlar. Sanırım kocam için de durum aynı. Geçen yıllarla birlikte yaşantımızın niteliği de değişiyor elbette, ama insanın elinden bir şey gelmiyor. Şimdilerde, kocamın öğleden sonraları randevularla dolmuş oluyor. Yemek bitince banyoda dişlerini fırçalar, seri hareketlerle arabasına binip muayenehaneye döner. Binlerce, on binlerce diş onu bekler. Fakat her zaman karşılıklı olarak teyit ettiğimiz gibi şikâyet edecek durumda değiliz.</p>

    <p>Kocam muayenehanesine döndükten sonra, mayomu ve havlumu alır, arabayla yakınlardaki spor salonuna giderim. Orada otuz dakika kadar yüzerim. Oldukça tempolu yüzerim. Aslında, yüzmeye çok da bayıldığımı söyleyemem. Sadece gereksiz kilo almak istemediğim için yüzüyorum. Eskiden beri vücut hatlarımı beğenirim. Dürüst olmak gerekirse yüzümü hiçbir zaman o kadar beğenmemişimdir. Pek fena olmadığı kanısındayım ama yine de bir türlü beğenmem. Fakat vücudumu seviyorum. Çıplak halde aynanın karşısına geçmek boşuma gider. Dahası, siluetimin yumuşak hatlarını, vücudumun hâlâ koruduğu diriliğini seyretmeyi severim. O görüntüde bir şekilde benim için son derece önemli bir şeyin var olduğunu hissederim. Ne olduğunu bilemiyorum ama yine de bunu yitirmek istemiyorum.</p>

    <p>Otuz yaşıma girdim. İnsan otuz yaşına girince anlıyor, otuz yaşına girildi diye dünya sona eriyor falan değil. Yaş almanın sevindirici bir şey olduğu düşüncesinde değilim, ama yaşlandıkça kolaylaşan şeyler de var. Bu elbette bakış açısına göre değişir. Fakat net olan bir şey var. Otuz yaşına girmiş bir kadın kendi vücudundan hoşlanıyor ve o vücudu olması gereken hatlarında tutmayı gerçekten istiyorsa, o ölçüde çaba sarf etmesi gerekiyor. Durum bundan ibaret. Bunu anneme bakarak öğrendim. Annem bir zamanlar narin, vücut hatları güzel bir kadındı. Fakat maalesef şimdi öyle değil. Annem gibi olmak istemiyorum.</p>

    <div class="resim"><img alt="03" src="../Images/03.jpg"/></div>

    <p>Yüzdükten sonra, öğleden sonranın geri kalanını ne şekilde kullanacağım gününe göre değişir. İstasyonun önündeki çarşıda salına salına yürüyerek vitrinlere göz gezdirdiğim de olur, eve dönüp koltuğa oturup kitap okuyarak FM yayını dinlediğim, öylece uyukladığım da. Sonra oğlum okuldan dönünce, üzerini değiştirir, atıştırmalık bir şeyler veririm. Oğlum atıştırmalıklarını bitirdikten sonra dışarı çıkar, arkadaşlarıyla oynamaya gider. Henüz ikinci sınıfta olduğundan dershaneye gitmiyor, herhangi bir özel ders de aldırmıyorum. “Bırak oynasın,” diyor kocam. “Oynarsa daha doğal büyür.” Dışarı çıkarken dikkatli olmasını söylerim oğluma, “Merak etme,” diye yanıtlar. Tıpkı kocam gibi...</p>

    <p>Akşam saatleri yaklaşınca ben akşam yemeği hazırlıklarına başlarım, oğlumuz da saat altıya kadar dönmüş olur. Sonra televizyonda çizgi film izler. Muayeneler uzamazsa kocam yediden önce evde olur. Ağzına içki koymaz, yabancılarla gereksiz vakit geçirmekten hoşlanmaz. İşi bittiğinde genelde doğruca eve döner.</p>

    <p>Yemek sırasında üçümüz konuşuruz. Her birimiz günümüzü nasıl geçirdiğimizi anlatırız. Fakat en fazla konuşan hep oğlum olur. Doğal bir şey tabii, onun etrafında olup biten her olay onun için yepyeni bir şeydir, gizemlerle doludur. Oğlum konuşur, kocam ve ben de anlattıklarıyla ilgili yorumlar yaparız. Yemek bitince, oğlumuz dilediğince zaman geçirir. Televizyon izler, kitap okur, bazen de kocamla oyun oynarlar. Ödevi olduğunda odasına kapanır ödevini tamamlar, sonra sekiz buçukta yatağına girer, uykuya dalıverir. Oğlumun üzerini güzelce örter, saçlarını okşar, “İyi geceler,” diyerek ışığını kapatırım.</p>

    <p>Sonra kocamla baş başa saatlerimiz başlar. Kocam koltukta oturur, gazetenin akşam baskısını okuyarak arada benimle konuşur. Hastalarını anlatır, gazetedeki makalelerden bahseder. Sonra Haydn veya Mozart gibi müzikler dinler. Müzik dinlemeyi sevmiyor değilim. Fakat şunca zamandır Haydn ve Mozart arasındaki farkı anlayabilmiş değilim. Bana ikisi de aynıymış gibi geliyor. Bunu söylediğimde, “Aralarındaki farkı anlamasan da olur,” der kocam. “Güzel olan güzeldir, bu yeterli değil mi?”</p>

    <p>“Senin yakışıklı olman gibi,” derim.</p>

    <p>“Öyle, benim yakışıklı olmam gibi,” der, sonra neşeyle güler. Son derece huzurlu görünür.</p>

    <p class="paragraf">İşte benim hayatım böyledir. Daha doğrusu uyuyamaz hale gelmemden önceki hayatım böyleydi. Ana hatlarıyla söylemek gerekirse her gün aşağı yukarı aynı şeylerin tekrarıydı. Basit bir günlük tutuyordum, ama iki üç gün yazmayı unutunca neyin hangi gün olduğunu ayırt edemez hale geldim. Dün evvelsi günle yer değiştirse bile hiç tuhaf gelmeyecek gibiydi. <em>Bu nasıl bir yaşam,</em> diyordum arada sırada. Bunu söylerken bir sahtelik hissediyor değildim. Yalnızca şaşırıyordum işte. Dünle evvelsi günü ayırt edemememe, böyle bir yaşam içerisinde sıkışıp kalmış, yutulmuş olduğum gerçeğine. Bıraktığım ayak izlerinin ben daha dönüp bakmaya zaman bulamadan, göz açıp kapayana kadar rüzgârla silinip gittiği gerçeğine. Böyle zamanlarda banyodaki aynada yüzümü seyrederdim. On beş dakika kadar hiç kımıldamadan izlerdim. Kafamın içindekileri boşaltarak, hiçbir şey düşünmeden, kendi yüzüme sadece bir nesneymiş gibi bakardım... Bunu yaptığımda yüzüm sanki gitgide benden ayrılmaya başlardı. Benimle aynı anda var olan başka bir şeymiş gibi. Sonra o anın yaşadığım an olduğunu ayrımsardım. Ayak izleriyle alakası yoktu. Ben o anın gerçekliğiyle aynı anda var olabiliyordum. <em>En önemlisi de bu işte,</em> diye düşünerek.</p>

    <p>Fakat şimdi artık uyuyamıyorum. Uyuyamaz hale geldikten sonra günlük tutmayı da bıraktım.</p>
  </div>
</body>
</html>