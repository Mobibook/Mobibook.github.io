<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>4. BÖLÜM</h1>

  <h2 id="sigil_toc_id_4">Akingia Savaşı</h2>

  <p>"Selam sana Sarkan, Yeryüzü seni de oğlun Tagor'u da, kabilen Mahat'angor'u da tanıyıp bilsin. Ben, Hassat'enor kabilesinden Chankin."</p>

  <p>Filiden kışlasındaki ücra bir odada, bütün kabile reisleriyle akşam yemeği yediği alçak masanın başında diz çökmüş oturan Sarkan, ziyaretçisine sofraya gelmesini işaret etti.</p>

  <p>"Gel otur Chankin. Senin kabilenin reisi Haishan burada, ekmeğimi paylaşıyor. Biz de seni bekliyorduk."</p>

  <p>Genç Tuathann savaşçısı sofranın öbür tarafına oturdu. Gövdesi çıplaktı, savaş boyaları sürünmüştü, bu da Sarkan’ın gözünden kaçmadı.</p>

  <p>"Ey yüce savaşçılar, size tahmin ettiğiniz kötü haberi getirdim. Güneyden bir insan ordusu geliyor, başlarında da kont Meriande Mor var."</p>

  <p>Sarkan ve öteki reisler hiçbir tepki vermedi. Bu haberi bekliyorlardı kuşkusuz. Drüidlerin ve Galatie’nin kendilerine verdiği toprağın Terre-Brune’e ait olduğunu hepsi biliyordu. Ve Yüce-Kral’ın bu kararını kontun onaylamadığını da biliyorlardı. Sadece bir zaman meselesi vardı ama savaş kaçınılmazdı.</p>

  <p>"Eriu kanla kurulacak, dostlar. Çok kayıplar vererek kazanacağız toprağımızı. Chankin, Meriande’ın kaç adamı var?"</p>

  <p>"Binlerce. Benim kabilenin nöbetçisi Hefrin, on beş bine yakın olduğunu söylüyor. Oğlum on iki bin kişiler diyor. Bence bu iki rakam arasında bir yerde. Nöbetçiler, çok ağır silahlar taşıdıklarını ve Filiden üstüne yürüdüklerini söylüyor."</p>

  <p>Sarkan ağır ağır başını salladı. Bu saldırıyı bekliyordu elbette, ama bu kadar çabuk olacağını düşünmemişti. Galatie'den bir habercinin Eoghan’ın mührünü getirmesinin üstünden ancak birkaç gün geçmişti. Meriande hiç zaman kaybetmemişti. Bu kont toprağına çok bağlıydı. Ama bir zamanlar bu toprağın Tuathann'lara ait olduğunu, insanların onlara borçlu oldukları yerleri Tuathann'ların geri almaya geldiğini anlaması gerekiyordu.</p>

  <p>"Bu kont sandığımdan da hızlıymış" dedi Sarkan öbür kabile reislerine. "Ya bu toprağa çok bağlı, ya da Yüce-Kral'la şiddetli bir anlaşmazlık içinde ve kralın meydan okumasını görmezden gelmek istemiyor."</p>

  <p>Bir kabile reisi "Eoghan onun ağabeyi" diye araya girdi.</p>

  <p>Sarkan "Biliyorum" diye karşılık verdi. "Burada kardeşler bile birbirinden nefret etmeyi öğreniyor. Her halükârda, atik davranmasının nedeni ne olursa olsun, bizi de şimdiden harekete geçmek zorunda bırakıyor. İnsanlardan oluşan o ordunun Filiden’e gelmesini bekleyemeyiz. Kente varmadan durdurmalıyız onları."</p>

  <p>Bir başka kabile reisi "Kolcuları kuzeye gönderelim" önerisinde bulundu. "Meriande’ın bize tek başına saldırdığından emin olalım. Belki de kuzeyden bizi kıstırmak için bir şaşırtmaca söz konusudur. Belki de Harcourt kapımıza dayanmıştır."</p>

  <p>"On beş bin kişilik bir şaşırtmaca mı?" diye karşı çıktı Sarkan. "Hayır. Meriande nesi varsa ortaya koymuş. Katıksız bir öfkeyle hareket ediyor, eminim. Senin gibi dostum, ben de Harcourt'un Terre-Brune'le ittifak kurmak niyetinde olduğu kanısındayım ama buna henüz vakit bulamadılar sanırım; hem bu çapta ani bir saldırı hazırlamak için hiç zaman bulamamışlardır."</p>

  <p>"Umarım yanılmıyorsundur. Meriande’ı durdurmak için güneye doğru harekete geçersek Filiden hepten korunmasız kalır. Halbuki çocuklarımızı burada bırakıyoruz."</p>

  <p>Sarkan söylenenleri onaylayarak içini çekti.</p>

  <p>"Aslında tehlike büyük. Belki de kenti savunmaları için iki kabileyi Filiden’de bırakmalıyız..."</p>

  <p>"Meriande’ın ordusunu durdurmak için sayımız yeterli gelecek mi?"</p>

  <p>Sarkan dudaklarını ısırdı. Sağlam bir strateji kurmak için yeterince veri yoktu elinde. Zaman yetmiyordu.</p>

  <p>"O Terre-Brune ordusunun niteliğini bilmiyorum, ama eğer Meriande’ın askerleri burada ve kontluğun bütün kuzey kesiminde alt ettiğimiz askerler gibiyse, o zaman on beş bin askeri durdurmak için beş kabile yeterli olacaktır."</p>

  <p>"Çok kayıp veririz."</p>

  <p>"Tuathann'ların tapınağını kuruyoruz, Eriu'yu inşa ediyoruz dostum. Burada kardeşlerimiz can veriyor. Ödeyeceğimiz bedel bu ama dünyanın değerini yaratan da bu."</p>

  <p>Kabile reisleri birer birer, Sarkan’ın sözlerini onayladıklarını gösterdiler. Savaşçıydı onlar ve çarpışmak gözlerini korkutmuyordu.</p>

  <p>"Filiden’de hangi kabileler kalacak?" diye sordu biri. "Seninki mi?"</p>

  <p>"Hayır" diye karşılık verdi Sarkan. "Mahat'angor'lar savaşa katılacak, tıpkı benim gibi. Kardeşlerim bütün kabilelerin en iyi savaşçılarıdır, öyle değil mi?"</p>

  <p>Bir kabile reisi "Yeryüzü öyle tanıyor onları" diye doğruladı, ötekiler de onayladılar.</p>

  <p>Sarkan "Bırakalım kadınlar karar versin" dedi. "Bu akşam toplanırlar ve yarın kimin yanlarında kalması gerektiğini bildirirler."</p>

  <p>"Doğru."</p>

  <p>"Dolayısıyla herkes hazırlansın. Kalacak olanlarda gidecek olanlar da hazırlansın. Böylece herkes savaşa hazırlığın nasıl bir duygu olduğunu tadacak."</p>

  <p>"Doğru" diye tekrarladı kabile reisleri.</p>

  <p>Sarkan ayağa kalktı, kollarını konuklarına doğru uzatarak şöyle seslendi:</p>

  <p>"Kabilelerinizin yanına dönün dostlarım, Meriande’ı Tenian ormanına varmadan durdurmak için yarın yola çıkacağımızı söyleyin savaşçılarınıza. Yeryüzü korusun bizleri!"</p>

  <p>Altı adam Sarkan’ı selamlayarak sessizce huzurundan çekildiler.</p>

  <p>Sarkan reislerin gidişini seyretti, sonra arkasındaki duvarda bulunan kapıya döndü.</p>

  <p>"Tagor, o kapının arkasında durup konuşmalarımızı dinledin, değil mi?"</p>

  <p>Kapı yavaşça açıldı, Sarkan’ın oğlu göründü. Genç adam kabile giysilerini giymemişti. Terre-Brune'den birisi gibi giyinmişti. Sadece saçlarındaki tepelik onun bir Tuathann olduğunu hatırlatıyordu. Biri mavi öbürü siyah renkte olan gözleri de dikkat çekiyor olmalıydı.</p>

  <p>"Evet baba, her şeyi duydum. Kabile reisleri adamlarından bir şey saklamaz değil mi?"</p>

  <p>"Gelseydin aramıza oğlum, saklanmana gerek yoktu."</p>

  <p>"Genç Hassat'enor'u rahatsız etmek istemedim. Hepinizin beni duyduğunu biliyordum. Ben de bu kez dinledim."</p>

  <p>Sarkan göğüs geçirdi. Oğlu bir Tuathann gibi davranmayı çoktan bırakmıştı. Oysa ürkütücü bir savaşçıydı. Sarkan’ın kabilesinde temel özellikti bu.</p>

  <p>"Bu savaş kaçınılmaz oğlum. Fetih değil Filiden’in savunulması söz konusu."</p>

  <p>"Biliyorum. Onu kendilerinden çaldığımız kişilere karşı savunmak..."</p>

  <p>"Onlar da bizim atalarımızdan çalmıştı. Bu konuyu konuştuk Tagor. Hiç bitmeyecek mi bu tartışma?"</p>

  <p>"Sizin savaşınız bittiğinde biter, baba."</p>

  <p>"Bırakalım da Meriande kadınlarımızı, çocuklarımızı sürsün, öyle mi? Daha uzaklarda sığınacak bir yer bulmak için yine yollara mı düşelim istiyorsun?"</p>

  <p>"Hayır, savaş olmadan burada bir yer edinelim istiyorum. İlk çatışmayı çıkaran biziz, şimdi hiç bitmeyecek bu savaş."</p>

  <p>"Hayır Tagor, ilk muharebe dört yüz yılı aşkın bir zaman önce atalarımıza karşı yapıldı."</p>

  <p>Delikanlı başını salladı ama bakışları aynı fikirde olmadığını söylüyordu hâlâ.</p>

  <p>"Bize katılacak mısın oğlum?"</p>

  <p>"Elbette Sarkan."</p>

  <p>Babasının adını söyledi, çünkü kabile reisiyle konuştuğunu göstermek istiyordu.</p>

  <p>"Yarın size katılacağım ve gerekirse ölene dek mücadele edeceğim. Her şeyden önce bir Mahat'angor'um ben, görevimi yerine getireceğim, umarım mutlu sona ulaşılır, çünkü günün birinde benim çocuklarım da intikam peşine düşsün istemiyorum. Kimse atalarının öcünü almak için kendi canını vermemeli."</p>

  <p>Delikanlı tek söz daha etmeden hızla odayı terk etti. Babasıyla kendisini karşı karşıya getiren tartışmalarda son sözü söyleyen ilk kez Tagor olmuştu şimdi. Sarkan öfkeden kudurdu.</p>

  <p>Ama oğluna öfkesini gösterecek fırsat bulamadı çünkü kabileden biri kapıya vurdu.</p>

  <p>Sarkan’ın değer verdiği bir savaşçı olan Djiha'ydı gelen. Sarkan kızgınlığını Djiha’ya göstermemeye çalıştı.</p>

  <p>"Ne istiyorsun Djiha?"</p>

  <p>Tuathann selam verip içeri girdi.</p>

  <p>"Haden'antor kabilesinden bir haber aldık."</p>

  <p>Sarkan kaşlarını çattı. Onlardan herhangi bir haber beklemiyordu.</p>

  <p>"Gor-Draka’nın güneyinde, Alev Askerleri'nden oluşan bir garnizonun saldırısına uğramışlar."</p>

  <p>"Basit bir garnizon mu?" diye şaşırdı Sarkan.</p>

  <p>"Evet ve dört Man'ith'ten biri çalınmış... Nuadu Kılıcı."</p>

  <p>Sarkan öfkeden bir çığlık attı. İnanamıyordu bir türlü. Man'ith'ler drüidlere gidiyordu. Koca bir kabile o nesneleri korumakla görevliydi. Felaketti bu. Harcourt'un güneye doğru ilerlediğini gösteriyordu belki de bu olay. Öyle olduğunu söyleyen kabile reisi haklı mıydı yoksa? Drüidlere bu kaybı nasıl açıklayacaklardı?</p>

  <p>Sid'den çıktıklarından beri Tuathann'ların uğradığı ilk bozgun buydu. Sarkan’ın aklına bile getirmediği bir bozgundu ama belki de olayların gelişiminde belirleyici olacaktı.</p>

  <p>Elinde Nuadu Kılıcı’ın tutan kişi, Sarkan’ın aklının hayalinin alamayacağı bir güce sahip olurdu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Faith manastırın kapısına vurdu.</p>

  <p>Arkasında duran Mjolln ve Aléa, uzun binanın yalın ve zarif mimarisinin etkisi altındaydı hâlâ. Girişe gelmeden önce çevresinde bir tur atmış, çatının altındaki girintilere yerleştirilmiş heykelleri, taştaki yontmaları ve duvarların dibindeki sayısız çiçekleri hayranlıkla seyretmişlerdi. Vakit daha erkendi ve gün ışığı göz kamaştırıcıydı, renklere canlılık katıyordu.</p>

  <p>Kapı açılınca Aléa irkildi, yumruklarını sıkıp Faith’in yanına sokuldu. Burada henüz aranmadığını, adının tehlike anlamına gelmediğini, başına henüz ödül konulmadığını umuyordu.</p>

  <p>Kapının aralığında ihtiyar bir keşiş belirdi. Kel kafalı, şişko, ufak tefek bir adamdı; çift kat olmuş gıdısını birkaç günlük gri sakalı gizliyordu. Gözlerinin çevresinde mor halkalar vardı, bakışları ıslak gibiydi, pek konuksever gözükmüyordu. Kalın yün cübbesine bürünmüş terliyordu, elleri ve başı kaba titreyişlerle sarsılıyordu. Beyaz, yıpranmış bir teni vardı, kokusu ter, rutubet ve kötü şarap karışımıydı.</p>

  <p>Keşiş sessiz kalınca "Geceyi geçirecek bir yer arıyoruz" diye açıklama yaptı Faitlı. "Üç kişiyiz, atlarımızın da nallanması gerek."</p>

  <p>Keşiş iç çekti. Uzun uzun üç kafadarı süzdü, suratı titriyordu. Cüceye soğuk bir bakış yöneltti, sonra arkasını dönüp tek söz etmeden yolculara peşinden gelmelerini işaret etti. Aléa omuz silkerek Faith’e döndü, sonra üç kafadar keşişi izlemeye karar verdiler. Mjolln sakalının içinden bir şeyler mırıldanıyordu. Üçü de biraz daha sıcak karşılanacaklarını ummuşlardı, ama her neyse, han değildi ki burası...</p>

  <p>Binayı enine kateden uzun bir koridorda yürümeye başladılar. Beyaz kireçli duvarlar düzgün değildi, yer yer eğilmişti, altı-yedi adımda bir omuz hizasına çakılmış birer ahşap haçla bezenmişti. Sağda da solda da birçok meşe kapının önünden geçtiler, sonra koridorun sonuna vardılar. Kolları cübbenin geniş kollarının içinde kaybolmuş keşiş onları bekliyordu.</p>

  <p>"İşte rahatça uyuyabileceğiniz bir oda" dedi yaşlı adam koridordaki son kapıyı göstererek. "Son gündüz duasından sonra akşam yemeğimizi yeriz, bize katılmak isterseniz buyrun. Yemekhane soldan beşinci kapı. Dualara katılmak isterseniz, şapele dışarıdan girilebiliyor, manastırın şu tarafından."</p>

  <p>"Sağ olun" dedi Faith. Ellerini arkasında kavuşturmuştu.</p>

  <p>Keşiş başını salladı. Yeniden kaşlarını çatarak cüceye baktı, sonra ters yöne, manastırın girişine doğru yürüdü. Birkaç adım atıp döndü, işaret parmağını kaldırarak "ha bu arada, bazı keşiş kardeşlerimizin sessizlik yemini var, saygı gösteriniz lütfen" dedi.</p>

  <p>Tuhaf bir biçimde yüzünü buruşturdu, elini aşağı indirdi, "Hoş geldiniz" dedi.</p>

  <p>Sonra gerçekten yürüyüp gitti.</p>

  <p>Aléa elinden geldiğince belli etmemeye çalışarak güldü.</p>

  <p>Keşiş koridorun ucunda gözden kaybolunca "Ne tuhaf bir adam!" dedi arkadaşlarına.</p>

  <p>"Cüceleri pek sevmiyor galiba bu şişko!" diye sızlandı Mjolln, biraz gücenmişti.</p>

  <p>Faith odanın kapısını açtı, arka arkaya bu küçük beyaz odaya girdiler. Dört yatak vardı, sert döşeklerdi ama yere battaniye sermekten bin kat iyiydi. Harcourt yaylasının renkli manzarasına açılan bir pencere vardı. Bir masa ve dört sandalye mekânı ikiye bölüyordu.</p>

  <p>Her biri eşyasını bir yatağın üstüne koydu. Mjolln ellerini ensesinde kavuşturup derin bir oh çekerek uzandı.</p>

  <p>"Gerçek bir yatak! Öhöms. Atla deve değilmiş!"</p>

  <p>Aléa cüceye geniş bir gülümsemeyle baktı. Biraz konfora kavuşmaktan o da çok memnundu. Ama konfor için gelmemişti. Sabırsızlanıyordu...</p>

  <p>Kitaplar. Burada kitap olacağını biliyordu. Manastırlar kitaplarla doluydu. Keşişler hazırlıyordu bunları. Aléa birçok kez duymuştu bunu. Kitap varsa sorduğu sorulara belki bir yanıt da vardı.</p>

  <p>"Etrafı gezeceğim" dedi arkadaşlarına ve kapıya doğru yürüdü.</p>

  <p>Mjolln dirseklerine dayanarak doğruldu. Ozan başını çevirdi, eşyalarını çantasından çıkarmayı bıraktı.</p>

  <p>Cüce "Yanında gelmemizi istemiyor musun?" diye sordu endişeli bir tavırla.</p>

  <p>"Yok yok, ben hallederim" diye karşılık verdi Aléa ve daha fazla beklemeden küçük odadan çıktı.</p>

  <p>Genç kız koridorda sessizce ilerledi. Hırsızlık yaptığı günlerdeki alışkanlığını kaybetmemişti, bir şey çalmayacak olmasına karşın kimseye görünmeden çevreyi gözlemlemeyi tercih ediyordu.</p>

  <p>Birçok kapıyı denedi, sonunda açık bir kapı buldu. Başını içeri uzatınca aynı kendilerininkine benzeyen ama boş bir oda olduğunu gördü. Kapıyı kapayıp uzun beyaz koridorda ilerlemeyi sürdürdü. Daha geniş bir kapının önüne vardı. Saydı. Beşinci kapıydı bu. Yemekhane. Kapıyı aralayıp salona baktı ama masalardan ve sıralardan başka, içeride ilgisini gerçekten çekebilecek bir şey yoktu. Gezintisine devam etti.</p>

  <p>Daha uzaktaki bir sonraki kapı çift kanatlıydı. Aléa duraksadı, koridorda hâlâ kimsenin bulunmadığından emin olunca büyük demir tokmağa el attı. Kilitli değildi.</p>

  <p>Ağır meşin kapıyı itti ve içeriyi görünce gülümsedi. Loş ve büyük bir salondu burası, duvarlardaki kütüphaneler kitaplarla doluydu. Genç kız yanılmamıştı. Birçok keşiş ahşap yazı masalarına eğilmiş, önlerinde açık duran koca kitapların sayfalarını büyük boy kâğıtlara titizlikle kopya ediyordu. Kâğıdın yüzeyine kalemin sürtünüşü, keşişlerin uzun tüy kalemlerini siyah mürekkebe batırdığı minik cam hokkaların şıngırtısı işitiliyordu. Yüksek pencerelerden eğik bir gün ışığı süzülüyordu. Işık hüzmelerinde toz parçacıkları dans ediyordu. Her şey ahşaptı bu salonda. Yazı masaları, kütüphaneler, tavan, zemin, keşişlerin koltukları... Mobilyaların koyu renkleriyle çelişen tek şey, ciltlerin yeşil, kırmızı ya da kahverengi derileriydi.</p>

  <p>Aléa sessizce içeri girdi, kapıyı arkasından kapadı, sağa kayıp yüksekçe bir konsola sırtını dayadı ve bu olağanüstü manzarayı izlemeye devam etti. Keşişler işlerine öyle dalmıştı ki kızın içeri girdiğini duymamışlardı. Aléa bulunduğu yerden kalemlerin ucunda beliren harfleri göremiyordu; zaten okuyamazdı ama kimilerinin küçük harflerle uzun satırlar yazdığını, kimilerinin de karmaşık ve rengârenk harfler çizdiğini gördü.</p>

  <p>Gölgede ayakta uzunca bir süre durarak, parmak uçlarıyla tutulan tüy kalemlerin zarif devinimini, sayfaları çeviren ellerin nazik hareketini, kâğıtla hokka arasındaki bitmek bilmeyen gelgiti seyretti... Keşişlerin sabrına hayranlık duyuyor, bilgisine imreniyordu; bu kitapların her birine nakşedilmiş öyküleri dinlemeyi isterdi...</p>

  <p>Birdenbire tam tepesinde bir çan çaldı. Aléa aniden olduğu yerde sıçradı ve arkasındaki konsoldan bir kitap düşürdü. Keşişler bakışlarını ona doğrulttular. Aléa dişlerini sıktı. Kalbi yerinden çıkacak gibiydi. Üç kafadara kapıyı açan keşişe benziyordu herkes, kimi biraz daha genç, kimi biraz daha şişkoydu... Eğer tümü de ilk gördüğümüz keşiş kadar dost canlısıysa, kızıp söylenirler diye düşündü genç kız. Doğal davranmaya çalışarak eğilip düşen kitabı aldı, yerine koydu. Keşişler ona bakmaya devam ediyordu ama hiçbiri de şaşırmışa benzemiyordu. Aléa biraz gevşedi. Belki yolcuların gelip kendilerini böyle seyretmesine alışkındılar. Belki de işe o kadar yoğunlaştıkları için zihinleri bulanıktı hâlâ.</p>

  <p>Çan sesi sonunda durdu. Aléa başını kaldırdı, kapının üstündeki çanı gördü. Keşişler kalemlerini koyup ayağa kalktılar. Aléa’nın gözleri faltaşı gibi açıldı. Üstüne geliyorlardı ama genç kız kımıldamaya cesaret edemedi. Arkasındaki konsola yapışıp kaldı ve yanaklarının kızardığını hissetti.</p>

  <p>Keşişler yüzüne bile bakmadan önünden geçtiler, birer birer salondan çıktılar. Sonuncusu eşikte durup başını Aléa’ya doğru çevirdi. İlk keşişinki kadar tuhaf değildi bakışı, daha gençti, daha eli yüzü düzgün biriydi.</p>

  <p>"Biz dua edeceğiz genç hanım, suret çıkarma işi duadan sonra devam edecek, eğer bizi çalışırken yine izlemek istiyorsanız..."</p>

  <p>Aléa ses çıkarmadan evet anlamında başını salladı. Hâlâ çok rahatsız hissediyordu kendini.</p>

  <p>"Düşürdüğünüz kitabın yeri zaten orası değil. Sizin kabahatiniz yok. Keşişlerden biri yanlış yere koymuş. Birazdan ben yerine koyarım, tabii alıp okumak istemiyorsanız. Brittia coğrafyası üstüne çok değerli bir yapıt..."</p>

  <p>"Ben... ben okumayı bilmem" diye kekeledi Aléa.</p>

  <p>Keşiş şaşırmışa benziyordu.</p>

  <p>"Ya, kusura bakmayın."</p>

  <p>Bir an kıpırdamadan durup Aléa’nın gözlerinin içine baktı, sonra gülümseyip salondan çıktı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Şafağın ilk ışıklarıyla Finghin hancıya teşekkür etti ve ahırda bekleyen atını almaya gitti. Hayvanı eyerledi, sağrısına heybesini astı ve bir hamlede üstüne bindi. Birkaç adım ilerledikten sonra tek elini arkasına dayayıp eyerin üstünde geriye döndü, dalgaların gerisinde güneşli yarımadanın tepesinde yükselen Saî-Mina’ya son kez baktı.</p>

  <p>Drüidler sarayının yüksek siluetini ilk gördüğü günü hatırlıyordu. Bugünse kendi başına terk ediyordu orayı. Belki de hayatının hatasını yapıyordu. Konsey’in verdiği ceza ne olacaktı acaba? Phelim gibi aforoz mu edilecekti? Şu Aléa buna gerçekten değer miydi?</p>

  <p>Yola çıktığından beri kendine bu soruları sorup duruyordu. Handa geçirdiği bütün gece boyunca bu meseleyi kafasında evirip çevirmişti. Ama artık yola koyulma vaktiydi. Acabaların, keşkelerin vakti değildi. İlerlemek gerekiyordu.</p>

  <p>Finghin o anda büyük bir yalnızlık hissetti. Çocukken drüid olmaya karar verdiğinden beri sanki ilk kez tek başına bir karar almak zorundaymış gibiydi. Henüz üstlenmeyi kabullenemediği bir özgüven gerektiriyordu bu. Oysa başka seçme şansı yoktu. Erwan gidecek cesareti bulduysa, Galiad ve Phelim ondan önce gittilerse, şimdi o da doğru kararı alıyordu kesinlikle. 'Zaten sonuçta yalnız değilim' diye kendini inandırmaya çalışıyordu. Yakında Erwan’a kavuşacaktı.</p>

  <p>Yeniden yüzünü güneye döndü, atını mahmuzladı. Hayvan toprak yolda ilerlemeye koyuldu. Drüid artık ardına bakmamaya çalıştı ve ufka, ilerilere baktı, köye ait tarlaların çevresinde geniş bir daire çizen alçak tahta çitlerin ötesini görmeye çalıştı. Doğuda denizin mavisi sonsuzlukta yitip gidiyordu. Batıda ormanlar ve bataklıklar vardı. Toprak setlerin sınırladığı küçük çayırlar uzanıyordu göz alabildiğine.</p>

  <p>Birdenbire Finghin arkasında nal sesleri duydu. Atlar yaklaşıyordu. Atını durdurmadan usulca geriye dönüp baktı, iki gezgin tiyatrocunun kırmızılı yeşilli arabasını gördü. Kaitlin ve Mel. Neden bu kadar erken yola çıkıyorlardı? Hem kuzeye doğru gittiklerini söylememişler miydi?</p>

  <p>Meraklanan Finghin atının dizginlerini çekip iki oyuncuyu bekledi. Kendisine baktıklarını gördü, bir şey söylemek için geldiklerini anladı.</p>

  <p>"Merhaba Mel, merhaba Kaitlin. Çoktan ayaktasınız ha?"</p>

  <p>Oyuncular yanıt verme zahmetine girmedi. Bir soru sormaya can atıyor gibiydiler.</p>

  <p>"Finghin, senin gerçek adın William olmasın sakın?"</p>

  <p>Drüid şaşırdığını gösteren bir hareket yaptı. Sırayla iki kardeşe baktı ve 'bana başka ne sürpriz hazırlıyorlar acaba' diye düşündü. Uzun zamandır bu adla çağrılmamıştı...</p>

  <p>"William Kelleren, evet, bu benim dünyevi adım... Siz nereden biliyorsunuz? Kiaran mı size söyledi? Peki ne zaman?"</p>

  <p>Mel'le kardeşi bakıştılar. Düşünce yoluyla iletişim kuruyorlar denebilirdi. Gözlerinde tuhaf bir parıltı vardı. Kaitlin drüide doğru döndü.</p>

  <p>"Hayır Finghin, Kiaran söylemedi. Sana bir mesajımız var."</p>

  <p>"Bana mesaj mı?" diye şaşırdı Finghin. "Peki ama ne zamandır? Neden bana dün söylemediniz?"</p>

  <p>Kaitlin "Mesajı alması gereken kişinin sen olduğunu bilmiyorduk" diye açıklamada bulundu. "Sen kendini Finghin olarak tanıttın, oysa mesaj William’a gönderilmiş..."</p>

  <p>"Kimdenmiş o mesaj?" diye telaşlandı drüid. Merakı iyice artmıştı.</p>

  <p>"Bir ozan söyledi bize. Taelron. Aléa'dan gelen çok önemli bir mesajı sana ulaştırmamızı istedi."</p>

  <p>Finghin’in gözleri faltaşı gibi açıldı. Nasıl şakaydı bu böyle?</p>

  <p>"Benimle dalga mı geçiyorsunuz?"</p>

  <p>"Hiç de değil, drüid. Oyuncular sadece sahnede yalan söyler, hayatta değil! Taelron bize bu mesajın Aléa'dan geldiğini söylediyse doğrudur. Taelron yalan bilmez, adadaki bütün ozanlar içinde o kuşkusuz bir..."</p>

  <p>"Ondan söz edildiğini duydum. Çok saygı duyulan bir kimse olduğunu biliyorum. Nedir mesaj?"</p>

  <p>"Aléa olabildiğince çabuk Mont-Tombe’a gidip onu bulmanı istiyor."</p>

  <p>"Hepsi bu mu?" diye sordu Finghin. Kuşkusu geçmemişti.</p>

  <p>"Evet, hepsi bu."</p>

  <p>"Mont-Tombe’a mı? Onu mu bulacakmışım? Ya Erwan? Aléa onunla mıymış?"</p>

  <p>"Başka hiçbir şey bilmiyoruz Finghin. Taelron'un bize aktardığı mesaj bu. Mont-Tombe’a gitmen gerekiyor."</p>

  <p>Artık drüid inanmaya başlıyordu. Mesajın geliş biçimi onu hâlâ şaşırtıyordu ama iki oyuncunun gözlerinden yalan söylemediklerini açıkça anlıyordu. Ayrıca, işin kaynağında Taelron varsa mesajın sahici olduğunu biliyordu. Başka kuşkulanılabilecek bir şey yoktu. Yine de o kadar inanılmazdı ki! Özellikle neden? Aléa neden Mont-Tombe'daydı? Neden Finghin'den kendisini bulmasını istiyordu?</p>

  <p>Samildanach'tı o. Finghin’in anlayamayacağı şeyler biliyordu mutlaka. Belki önseziler de vardı. Geleceğe ilişkin belli bir görü. Belki Finghin’in Saî-Mina'dan ayrılmaya karar verdiğini biliyordu. Phelim gibi Finghin’in de kendisine yardım etme niyetinde olduğunu biliyordu belki. Gerçekten Finghin’e ihtiyacı var mıydı Aléa'nin?</p>

  <p>Kaitlin, drüidin düşüncelerini yarıda keserek "Hepsi bu kadarla kalmıyor" dedi.</p>

  <p>Finghin gözlerini genç kadına yöneltti.</p>

  <p>"Mel ve ben sana eşlik etmeye karar verdik."</p>

  <p>Drüid kaşlarını çattı. Bir gün önceki düşüncelerini hatırlıyordu, hanın rahatlığı içinde, iki oyuncudan kendisine eşlik etmelerini asla istememeye karar vermişti.</p>

  <p>"Çok naziksiniz ama kabul edemem. Moїra benim için neler hazırladı bilmiyorum ama bu kadar belirsiz bir geleceğe sizi sürüklemeye hakkım yok."</p>

  <p>Kaitlin gülümsedi.</p>

  <p>"Moїra neler mi hazırladı? Siz şu drüidler bizim Anamızdan ne tuhaf söz ediyorsunuz... Hadi bakalım çok gurur meselesi yapma Finghin, önerimizi kabul et. Bütün gece düşündük, boş laf değil bizimkisi. Gerçekten seninle birlikte gelmek istiyoruz."</p>

  <p>Finghin ne diyeceğini bilemiyordu. Drüid olarak reddetmesi gerektiğinden, kabul etmenin doğru olmayacağından emindi ama iki kardeş o kadar sevimli, özellikle de öyle ilginç insanlardı ki! Dahası, Kaitlin’in bakışları aklından çıkmıyordu. Heves her şeyden beter olsa da kızdan, kızın gözlerinden, gülümseyişinden uzaklaşmak istemiyordu.</p>

  <p>"Kısa bir mesafeyi birlikte gidelim yeter, makul mü değil mi görürüz" önerisinde bulundu.</p>

  <p>Mel gülümsedi. Oyuncu, kız kardeşinin zihnimde yarattığı karmaşanın farkında mı acaba diye merak ediyordu Finghin. Belki de belli oluyordu.</p>

  <p>Mel "Atını bizim arabaya bağlarız, sen de yanımıza binersin. Böylece daha hızlı gideriz ve yolda sohbet ederiz" dedi.</p>

  <p>Finghin kabul etti. Aléa’nın mesajı açıktı. Bir an önce Mont-Tombe’a ulaşması gerekiyordu drüidin. Yol küçük adaya kadar uzundu. Aléa belki tehlikedeydi ve onunla birlikte Erwan da tehlike içindeydi.</p>

  <p>Kaybedecek zaman yoktu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>"Bunca zaman burada mı kaldınız?"</p>

  <p>Aléa yerinden sıçradı. Keşişin arkasından içeriye girdiğini işitmemişti. Müstensihler gittiğinden beri kütüphanenin rafları arasında dolaşıyor, kitaplara bakmak için adım başı duruyor, deri ciltleri okşuyordu. Uzun tereddütlerden sonra koca bir kitabı eline almaya bile cesaret etmişti. Uzaktan dikkatini çeken harikulade kırmızı bir ciltti bu. Kitabı usulca kaldırmış, hiçbir şey düşürmemeye çalışarak kendine doğru çekmişti. Kalbi hâlâ deli gibi çarpıyordu. Kimsenin kendisini görmediğinden emin olmak için etrafına bakmıyordu. Ağır ve kalın bir kitaptı eline aldığı. Girişteki konsola kadar taşımış, gözleri faltaşı gibi açık, sayfaları birer birer çevirmiş, her yaldızlı büyük harften, ince saydam bir kâğıtla korunan her gravürden büyük bir zevk alarak bakmıştı yapıta. Yazıları anlamayı öyle çok istiyordu ki, hiç olmazsa gravürlerin altındaki açıklamaları anlayabilseydi. Savaş sahneleri, eski yüzler, manzaralar vardı. Keşişler miydi şu resimleri çizen? Drüidler kitapları neden yasaklıyordu? Şu kitap ne kadar güzeldi!</p>

  <p>Sonra kitabı nazikçe kapayıp bulduğu yere geri koymuş, yanlış yere koyarak kendini ele vermediğini umut etmişti. Koca ahşap kapının gıcırtısını duyamayacak kadar dalmıştı.</p>

  <p>"Ben... evet, ben... ben kitaplarınıza bakıyorum" diye kekeledi.</p>

  <p>Keşiş gülümsedi.</p>

  <p>"Buradaki her şeyi okumak için koca bir ömür gerek, öyle değil mi?" diyerek yazı masasına yöneldi.</p>

  <p>"Hepsini okumaya mı çalışıyorsunuz?" diye şaşırdı Aléa.</p>

  <p>"Ah hayır, vaktim yok. Ben sayfaların birer suretini çıkararak geçiriyorum günlerimi. Mont-Tombe ha bire bana kitap gönderiyor, hep yeni kitaplar... Bu kütüphanede okumak istediğim öyle çok kitap var ki ama önce işimi bitirmem gerek, ama görünüşe bakılırsa asla bitiremeyeceğim!"</p>

  <p>Aléa hayran kalmıştı. Keşiş içeri girdiğinden beri yerinden kıpırdamamıştı genç kız ve adamın yeniden işe koyuluşunu seyretmek için yaklaşmaya cesaret edemiyordu.</p>

  <p>"Okumayı öğrenmek ne kadar zaman alır?"</p>

  <p>Çoktan kitabına dalan keşiş bakışlarını genç kıza doğru kaldırdı.</p>

  <p>"Belli olmaz. Öğrenciye, öğretmene, ikisinin de istekliliğine göre değişir... Ben okumayı sizin yaşınızdayken tek başıma öğrendim, o yüzden elbette çok zaman aldı."</p>

  <p>Aléa "İnsan tek başına okumayı öğrenebilir mi?" diye şaşırdı.</p>

  <p>Keşiş tüy kalemini masaya bıraktı. Aléa keşişin sabrı taştı diye korktu. Ama adam usulca ayağa kalkıp kütüphanenin son rafına gitti. Genç kız keşişi izledi ama kıpırdamaya yine cesaret edemedi.</p>

  <p>Keşiş "Buraya gelin!" diye seslendi.</p>

  <p>Kız hemen söz dinledi, hattâ koşarak gitti. Din adamı, elinde işlemeli yeşil deri ciltli ufak bir kitap tutuyordu.</p>

  <p>"Bu küçük kitap bir derleme."</p>

  <p>"Ne derlemesi?"</p>

  <p>"Küçük öyküler, kısa anlatılar."</p>

  <p>"Gerçek öyküler mi? Yoksa ozanların anlattığı gibi efsaneler mi?"</p>

  <p>"Efsaneler, düşsel öyküler, ama çok güzel hepsi. Kısa ve yeterince basitler. Okumayı öğrenmek için mükemmel bir kitap bu, hem küçük, yolculuk için de uygun. Buyrun, size armağanım olsun."</p>

  <p>Aléa gözlerine inanamıyordu. Galatie’de Harcourt'lular hakkında, özellikle de din adamları hakkında öyle kötü şeyler söyleniyordu ki keşişlerden en ufak bir yakınlık göstermelerini hiç mi hiç beklememişti genç kız...</p>

  <p>"Şey... emin misiniz?"</p>

  <p>Keşiş yeniden gülümsedi. Genç kız içine dokunmuştu, Aléa ona kendi yeni yetmelik dönemini, okuma yazma öğrendiği zamanları hatırlatıyordu herhalde.</p>

  <p>"Genç kızların okumaya hakkı yok sanıyordum..." dedi Aléa.</p>

  <p>"Yaaa!" diye şaşırdı keşiş. "Öyle mi sanıyordunuz? Bu kadar saçma bir düşünceyi kim soktu kafanıza? Herkesin okumaya hakkı vardır. Haktan öte, bir görevdir okumak!"</p>

  <p>"Ama Mont-Tombe’da..."</p>

  <p>"Haa, anladım. Üniversiteyi kastediyorsunuz. Evet doğru, kızlar üniversiteye giremiyor. Ama okuma öğrenmek için üniversiteye girmeniz gerekmiyor. Hadi beni takip edin, nasıl çalıştığıma bakın, her harfin kopyasını çıkarırken size hangi harf olduğunu söyleyeceğim. İyi bir başlangıç olur bu. Sonra tek başınıza devam edersiniz. Gerçekten istiyorsanız başarırsınız, Tanrı yardım eder."</p>

  <p>Aléa olur anlamında başını salladı. Tanrı mı? dedi kendi kendine. Tanrı ya da Moїra, belki...</p>

  <p>Yazı masasının başına dönen keşişin peşinden gitti.</p>

  <p>Birçok boş yer olduğunu görünce "Ötekiler geri gelmeyecek mi?" diye sordu.</p>

  <p>"Bu akşam gelmeyecekler. Ben biraz geride kalmıştım, o yüzden normal saatler dışında geliyorum buraya... Hadi, oturun da iyi bakın."</p>

  <p>Aléa oturur gibi yaptı ama aslında keşişin ne yazdığını görmek için parmak uçlarına basarak durdu. Keşiş inanılmaz bir ustalıkla sağ eliyle büyük harfler çiziyor, her birinde durup genç kıza o işaretlerin anlamını açıklıyordu. Aléa kısa sürede ipin ucunu kaçırdı, çok fazla harf vardı ama sabrını korumayı başardı ve uzun süre keşişin anlattıklarını dinlemeyi sürdürdü, o kadar mutluydu ki! Çocukluğunun öcünü aldığını hissediyordu. Geçmişine bir ders verdiğini! Bir şey öğrendiği her defasında hissettiği o kendini dönüştürme duygusuna bayılıyordu. Phelim’in dolaylı yardımıyla Saîman’ın denetimini sağlamak, Erwan'la silah kullanmayı öğrenmek, şimdi de okumak... Sanki ufaktan ufağa kendini kurmak gibi bir şeydi bu. Öyle ödüllendirici bir izlenimdi ki! Aléa vaktin nasıl geçtiğini anlamadı. Dışarıda güneş tepelerin ardında kaybolmaya başlamıştı ama Aléa hâlâ olduğu yerde, keşişin yanında, adamı dikkatle izleyip seyrederek oturuyordu.</p>

  <p>"Görüyorsunuz ya, insan yazmayı bilince her şeyi anlatabilir. Sözcükler sayesinde bütün dünyaya upuzun öyküler armağan edebilir, yaşadığı olayların hatırasını saklayabilir..."</p>

  <p>Aléa gözlerinde yepyeni bir parıltıyla, "Siz çok kitap okumuşsunuzdur! Çok efsane bilir misiniz?" diye sordu.</p>

  <p>"Ben özellikle dinsel kitaplar, coğrafya ve Gaelia tarihi okudum, ama doğru, birkaç efsane de biliyorum... Neden sordunuz?" diye şaşırdı keşiş. Yazmayı bıraktı.</p>

  <p>"Üç kehanetten söz eden efsaneyi biliyor musunuz?"</p>

  <p>Keşiş düşünceli bir tavırla kaşlarını çattı.</p>

  <p>"Bir şeyler çağrıştırdı bana, evet... durun da hatırlayayım... Anali Ansiklopedisi'nde değil miydi o?... Şifresi çözülmüş sayfalarda!"</p>

  <p>Aléa şaşırdığını belli eden bir hareket yaptı. Anali. Aléa Konsey Salonu'nun üstündeki asma kata saklanarak drüidleri gözetlediği sırada Ernan’ın söz ettiği kitap. Başdrüid Ailin, Samildanach’ın bir kız olamayacağını söylediğinde Ernan bu kitaptan söz etmişti. Aléa çok iyi hatırlıyordu. O kitaba ilişkin bilgi istediğinde Phelim’in nasıl rahatsız olduğunu da hatırlıyordu. Phelim kitaptan konuşmak istememişti. Anali’nin eski bir Samildanach olduğunu, bazı pasajları şifreli olan bir ansiklopedi yazdığını ve Konsey’in bütün kitaplar gibi bu ansiklopediyi de yasakladığını söylemişti sadece.</p>

  <p>Bir Samildanach’ın elinden çıkma bir kitap. Aléa daha fazlasını öğrenmek istiyordu. Şu keşiş ansiklopediyi okumuş gibi görünüyordu!</p>

  <p>"Anali Ansiklopedisi'ni gördünüz mü?" diye sordu Aléa heyecanını gizlemeye çalışarak.</p>

  <p>Keşiş rahatsızlık duyuyor gibiydi. Dudaklarını ısırarak Aléa’ya bakıyordu, kitaptan söz ettiğine pişman olmuştu adeta.</p>

  <p>"Ondan söz edildiğini duymuş muydunuz daha önce?" diye karşılık verdi keşiş. "Okumayı bilmiyorsunuz ama o kitabın varlığından haberdarsınız öyle mi?"</p>

  <p>Aléa ellerini arkasında tutarak yumruklarını sıktı. Küçük kitap hâlâ sağ elinde duruyordu, avucundaki deriye bir damla ter aktığını hissetti. İşte yine gereğinden fazla konuşmuştu. Keşişin korkmaya başladığını seziyordu. Belki de Aléa’nın kim olduğunu tahmin etmekle meşguldü adam. Genç kız ne yapması gerektiğini düşündü. Sohbet konusunu ustaca değiştirip keşişe her şeyi unutturmak mı, yoksa ne pahasına olursa olsun deyip merak ettiği konuda olabildiğince çok şey öğrenmeye çalışmak mı? Hem zaten bunun için manastırdaydı Aléa. Üç kehanetler efsanesini bulmak için. Belki de yanıt, karşısında duruyordu. Fırsatı kaçırmamalıydı. Keşişi konuşturması gerekiyordu, kimliğini açık etmek pahasına da olsa.</p>

  <p>"Evet duymuştum. Ozan arkadaşım söz etmişti. O ünlü efsaneyi öğrenmek isterdim, biraz meraklıyım ben, anlarsınız ya. Anali kitabı nerede?"</p>

  <p>"Üniversitenin kütüphanesindedir" dedi keşiş. "Ama bu efsane sizi neden bu kadar ilgilendiriyor?"</p>

  <p>Aléa yanıt veremezdi. Hemen bir soruyla karşılık verdi:</p>

  <p>"Bu efsaneyi uyduran Anali mi?"</p>

  <p>Keşiş üstünde çalıştığı kitabı bir hamlede kapattı. Bakışları eskisi gibi değildi artık. Belli ki canı sıkılmıştı.</p>

  <p>"Birazdan dua saati. Gitmem gerek. Kütüphaneyi de kapatmalıyım, sizin de çıkmanız gerekiyor."</p>

  <p>Keşiş ayağa kalktı, tek kelime daha etmedi. Aléa peşinden gitti, arkasında küçük kitabı tutuyordu sıkı sıkı. Hiç geriye bakmadan yürüyüp kendisine ve arkadaşlarına verilen odaya gitti. Keşişin kütüphanenin koca kapısını kapatışını işitti.</p>

  <p>Gülümsedi. Keşiş konuşmaktan birdenbire vazgeçmiş olsa da Aléa umduğundan fazlasını öğrenmişti. Bütün bunlar, Borcelia’da orman perilerini gördüğünden beri yakasını bırakmayan önseziyi doğruluyordu. Aradığı yanıtlar Mont-Tombe'daydı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Uğuldayan bir dalga çıplak arazide ilerlerken tepe yavaş yavaş karardı. Sayıları binleri buluyordu, belli bir şekil almamış gruplar, düzensiz birlikler, demir tangırtıları ve homurtular içinde kuzeye çıkan devasa bir kalabalık. Ufukta süzülen yeşilli, kırmızılı, siyahlı bir arı kovanıydı adeta, arazinin engebelerini ağır ağır dolduran yapış yapış bir akıntı. Kalkanlar kısa kılıçlara çarpıyor, şişkin kasların üstündeki gergin, yeşilimsi teni örten deri kolçaklara vuruyordu. Kemikleri çıkmış çıplak ayaklar tümseklerin kara çamuruna gömülüyordu. Hava nemli bir terle yüklüydü, insana ait olmayan binlerce surat, binlerce paslı miğfer, boş, kıpkırmızı bakışlar, pis kokulu nefesleri ve çarpık çurpuk dişleri doğru dürüst gizleyemeyen soluk soluğa kalmış ağızlar.</p>

  <p>Gorgûn sürüsü tek bir kişiyi izliyordu, iri siyah bir atın üstünde dikilen kasvetli bir silueti. Ortaya çıktığı günden beri efendilerinin ne yüzünü görmüşlerdi bir daha, ne de bedenini. Maolmòrdha onu ölüler âleminden çağırmış, ağır siyah bir cübbeyle kuşandırmış, ona ad vermişti. O günden sonra da şu görkemli cübbenin altında gizlenen, et parçalarıyla kaplı iskeleti gören kimse olmamıştı.</p>

  <p>Dermod Cahl konuşmuyordu, gorgûn'lara savaşta kılavuzluk ediyordu, ona kimse yaklaşmaya cesaret edemezdi. Gorgûn'lar beter yaratıklardı, utanma sıkılma nedir bilmeyen, gözünü budaktan sakınmayan canlılardı, drüidden korkmuyorlardı ama bu yaşayan ölünün karşısında kendilerini hiç de rahat hissetmiyorlardı. Yeni efendileri belki de Maolmòrdha kadar etkiliyordu onları. Bu cesedin hangi büyüyle canlandığı bilinmiyordu ama bu mucizede Arhiman'la Saîman’ın izlerinin karıştığı görülebiliyordu. Yaşayan ölünün yürüyüşünde doğaüstü bir şeyler vardı. Sanki her hareketini büyülü bir enerji taşıyor gibiydi. Bu cübbenin altında insana özgü hiçbir şey yoktu.</p>

  <p>Ama gorgûn'ları esas endişelendiren şey, Maolmòrdha’nın canlandırdığı bu ölünün kim olduğuydu... Kesinlikle sıradan bir insanı seçmemişti Maolmòrdha. Herilim'ler Prensi, Gölge Atıcısı Ayn' Sulthor'un cesedi miydi acaba? Yoksa Shankha sarayının ortasında yenilgiye uğratılan drüid Aldero'nunki mi? Ya da kumlarda cansız bedenini Sulthor'un bulup Maolmòrdha’ya getirdiği Samildanach Ilvain Iburan'ınki olmasın sakın? Yaşayan ölünün bu üç kişiden biri olduğuna kuşku yoktu, çünkü etkileyiciliği kendine özgü büyülü bir güçten kaynaklanıyor gibiydi, efendinin verdiğinden daha fazla bir şey vardı onda...</p>

  <p>On iki görgün ordusu bütün gün boyunca ve geceleyin de bir süre daha, Dermod Cahl’ın narin atını izleyerek yaya ilerliyordu. Görülmeye aldırmıyorlardı. Çünkü Unseann vakti gelmişti. Lanetlenmiş evlatların gölgelerden çıktığı vakit. Samildanach’ı ve Drüidler Konseyi'ni çökertme vakti.</p>

  <p>Çok geçmeden bir köye yaklaşacaklardı. O zaman Gaelia baştan sona öğrenecekti durumu. Maolmòrdha en sonunda Moїra’nın akışını tersine çevirecekti. Drüidler çağı sona ermek üzereydi. Karanlık gelmeliydi!</p>

  <p>Üçüncü günün akşamı küçük bir köyün güneyine vardılar. Dermod Cahl sağ elini havaya kaldırmış, on iki kabilenin reisine işaret etmiş, onlar da arkalarındaki birliklere işareti yollamışlardı. Binlerce görgün hemencecik durdu, ovada uçsuz bucaksız koyu bir gölge oluşturuyorlardı, rüzgârın terk ettiği dev bir buluta benziyorlardı.</p>

  <p>Dermod Cahl atından indi. Çiftçilerin yaşadığı küçük köyü içeren havzanın üstünde defalarca gelip gittiğini gördüler. En sonunda geri dönüp bir kabile reisine doğru ilerledi.</p>

  <p>Gorgûn, efendisinin yüzünü görmeyi başaramadı, çünkü siyah kapüşonun iyice altında kalıyordu Dermod Cahl’ın suratı. Ama kolayca hatırladı. Buradaki herkes önlerinde ayağa dikilen iskeleti hatırlıyordu.</p>

  <p>Yaşayan ölü, gorgûn dilinde "Ver'narks hun te, ho gan sterk a barg!" diye emretti.</p>

  <p>Kabile reisi eğildi, sonra efendinin emrini aktarmak için adamlarına döndü. Savaşçılardan oluşan uzun sırayı bir hoşnutluk mırıltısı katetti, sonra o sıra kımıldamadan duran öbür on bir kabilenin önünde yürüyüşe geçti.</p>

  <p>Dermod Cahl tekrar atma bindi. Yanından geçerek köye inen yokuşa ilerleyen gorgûn'lar ordusuna bakıyordu. Ordunun adımları hızlandı, koşu haline geldi; gorgûn'lar yeşil yamacı inerken silahlarım başlarının üstünde çevirerek ve kalkanlarını havaya kaldırarak haykırmaya başladılar.</p>

  <p>Köylüler ordunun geldiğini görecek zamanı ancak bulabildiler. Çığlık çığlığa bağıran vahşi sürü köyün üstüne bir kış yağmuru gibi indi. Gürültünün nedenini öğrenmek için evlerinden çıkan çiftçilere hemen ya bir kılıç, ya bir bıçak, ya bir topuz iniveriyordu. Köyden mücadele eden bir kişi bile çıkmadı, gorgûn'lar hiçbir direnişle karşılaşmadı. Savaş değil oyundu bu. Canavarlar köylülerin, kadınların ve çocukların taş kesmiş bedenlerinin üstüne çullanıyordu. Kimseye acımıyorlardı. Hayvanlar bile sahiplerinin yanında bu devasa kan banyosundan nasibini alıyordu. Topuz darbeleriyle kafatasları eziliyor, keskin kılıçlarla gövdeler doğranıyor, baltalarla kollar bacaklar kesiliyordu. Bazı gorgûn'lar elleriyle katlediyordu kadınları. Küçük ahşap duvarlardan sersemletici bir gürültü patırtıyla fırlatılıyordu cesetler, kimileri pencerelerden dar sokakların ortasına düşüp bir toz bulutu ve kan gölü içinde eziliyordu. Evlerin duvarları çöküyor, ahırlar ateşe veriliyordu. Köy yavaş yavaş yıkılıyordu.</p>

  <p>Katliam sona erdiğinde Dermod Cahl yola koyulup köy merkezine indi, peşinden gelen binlerce görgün etrafa dağılıp köyün bir avuç altınını yağmaladı, yaralıların işini bitirdi, ırzına geçilmiş kadınlara tükürerek, ellerinden kaçan olmasın diye eşyaları ve şilteleri altüst ederek ilerledi. Gorgûn'lar hoşnuttu. Bu ilk katliamda bir intikam tadı vardı. Uzun zaman beklenen, daha yeni başlayan, esaslı bir intikam tadı. Ve gorgûn'lara bunu armağan eden Dermod Cahl'dı. Onunla birlikte bu kez işin sonuna kadar gideceklerini biliyorlardı. Onları hiçbir şeyin durduramayacağını. Samildanach’ın bile. Kısa süre içinde Saî-Mina çökecekti. Tıpkı kumdan bir kale gibi.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>Kiaran’ı görmeye geldim. Burada olduğunu biliyorum. Ama yaklaşan o değil. Kiaran değil. Bir drüid değil.</i></p>

  <p><i>Bu yüzü hatırlıyorum. Bu çıplak gövdeyi. Bu mavi boyayla yapılmış işaretleri. Ve bu farklı renkteki gözleri. Gece ve deniz. Siyah ve mavi. Hatırlıyorum, onunla daha önce burada karşılaşmıştım. Benimle konuşmuştu. Burada zaman olmadığını ve bu âlemin kendisine ait olduğunu söylemişti. Öyle bir şey işte. Ve bana adını söylemişti.</i></p>

  <p><i>"Tagor?"</i></p>

  <p><i>"Merhaba Aléa."</i></p>

  <p><i>Adımı biliyor. Onu ilk gördüğümde de biliyordu.</i></p>

  <p>"<i>Anlamıyorum. Adımı biliyorsun, kim olduğumu biliyor musun?</i>"</p>

  <p><i>"Sen Aléa'sin, kim olduğunu biliyorum. Yeryüzü kim olduğunu biliyor. Bana fısıldadı. Biz Yeryüzü'nün kanundayız Aléa, Sid’de, benim memleketimde."</i></p>

  <p><i>"Hayır, hayır Tagor, Djar âlemindeyiz, Sid’de değil!"</i></p>

  <p><i>Etrafına bakıyor. Olamaz bu. Benden daha beter yolunu şaşırmış! Burada ne aradığını bilmiyor.</i></p>

  <p><i>"Djar âlemi mi? Sid rüyası görmüyor muyum öyleyse?”</i></p>

  <p><i>"Hayır, görmüyorsun. Pek sayılmaz. Sen de benim gibi Djar’da bir konuksun... Sid belki de buraya benziyordur ama burası Sid değil. Üzgünüm Tagor. Senin halkın Sid'den ayrıldı. Senin hakkında tek bildiğim şey bu Tagor. Başka hiçbir şey bilmiyorum, oysa sen beni çoktandır tanıyor gibisin..."</i></p>

  <p><i>"Ben, Tuathann kabilelerinin reisi Genç Sarkan’ın oğluyum. Ve senin ağabeyinim."</i></p>

  <p><i>Ne demek istiyor? Benim ağabeyim yok ki! Tuathann değilim. Bir görüntü mü bu yoksa? Bir simge mi?</i></p>

  <p><i>"Ağabeyim mi? Ben Sarkan’ın kızı değilim ki..."</i></p>

  <p><i>"Evet, haklısın Aléa. Sarkan senin baban değil. Ama annemiz aynı kardeşçiğim. Ona o kadar benziyorsun ki!"</i></p>

  <p><i>Yalan bu! Tagor yalan söylüyor mutlaka. Ağzından çıkanın farkında değil. Kafası karışmış iyice. Sid’de sanıyordu kendini. Rüya gördüğünü sanıyordu. Saçmalıyor. Onu dinlememeliyim.</i></p>

  <p><i>“Benim annem hakkında ne biliyorsun?"</i></p>

  <p>"<i>Bizim annemiz! Seninle birlikte ortadan kayboldu Aléa. Sen doğduğunda. Baban Tuathann değildi kardeşim, bu yüzden onu dışladılar. Annemiz de Sid’den ayrılmak zorunda kaldı. Bir daha görmedim onu.</i> "</p>

  <p><i>Sanki yalan söylemiyor gibi. Ama olanaksız bu. Ona inanmak istemiyorum. Annem yok benim. Babam yok. Ben yetimim. Kimse bilmiyor. Hiç kimse.</i></p>

  <p><i>"Doğru değil Tagor, ben Toprağın kızıyım! Kailiana!"</i></p>

  <p><i>"Evet Toprağın Kızı. Sid’in Kızı. Sen Sid’de doğdun. Doğru. Ama seni karnında taşıyan annemdi. Senin doğumunu gördüm Aléa. Gidişini gördüm. Annemin kollarında bir daha dönmemecesine gittiğini gördüm. "</i></p>

  <p><i>Yanağımda bir gözyaşı hissediyorum. Djar âleminde ağlanabilir. Ağlıyorum, çünkü şimdi, doğruyu söylediğini biliyorum. O benim ağabeyim. Biliyorum. Hissediyorum. Ağabeyim.</i></p>

  <p><i>"Tagor, annemizin adı neydi?"</i></p>

  <p><i>"Morah."</i></p>

  <p><i>Nerede? Hâlâ bu dünyada mı? Neden hiç görmedim onu? Neden beni terk etti? Tagor bilmiyordur herhalde. Djar âleminden ayrıldığımda bütün bunları hatırlayacak mıyım? Geldiğimde hiçbir şeyim yoktu, şimdi bir ağabeyim var ve bir anne sureti. Olabilir mi?</i></p>

  <p>"<i>Neden beni aramadın?</i>"</p>

  <p><i>"Seni unutmayı yeğlerdim Aléa. Seni burada görünce hayal gördüğümü sandım. Ama şimdi biliyorum ki sensin karşımda duran. Bir daha seni bırakmayacağım. Yapabildiğim anda yanına geleceğim kardeşim. Ama önce babamla ilgilenmem gerek..."</i></p>

  <p><i>"Sarkan. Halkını topraklarımıza getiren baban mı?”</i></p>

  <p><i>"Bu toprağın bize ait olduğunu söylüyor. Atalarımızdan çalındığını."</i></p>

  <p><i>"Ya sen, sen ne diyorsun?"</i></p>

  <p><i>"Bence babalarımızın yüreği kinle dolu ama aynı zamanda da adil. Taşıdıkları kin, kendi babalarının uğradığı katliamın meyvesi."</i></p>

  <p><i>"Hiç dinmeyecek</i></p>

  <p><i>"Onları durdurmayı başarırsam diner Aléa. Bana yardım etmelisin."</i></p>

  <p><i>"Neden?"</i></p>

  <p><i>"Çünkü kardeşimsin."</i></p>

  <p><i>"Sana nasıl yardım edebilirim?"</i></p>

  <p>"<i>Bilmem. Önce yakınlarımı korumalısın. Artık sayımız fazla değil, babalarımız korkunç savaşçılar olsa da eğer kimse onları korumazsa savaşta ölüp gidecekler sonunda. Onları koruman gerek."</i></p>

  <p><i>"Annemi kovdukları, ben doğduğumda onu Sid'den attıkları halde onları korumak mı?"</i></p>

  <p><i>"Senin yüreğin de mi kinle dolu?"</i></p>

  <p><i>Hiç kuşku yok. Benim ağabeyim o. Bu sözler benim sözlerim olabilirdi. Ne söylemek istediğini biliyorum. Duygularını anlıyorum. Ama bütün bunları taşıması öyle zor ki! Dayanabilecek miyim bilmem. Bunca sorumluluk! Bunca keşif, bunca gerçek!</i></p>

  <p><i>"Size yardım edeceğim ağabey. Nasıl bilmem ama edeceğim. Sık sık gel beni görmeye. "</i></p>

  <p><i>Gülümsüyor. Gözleri muhteşem. Birbirimize anlatacak öyle çok şeyimiz var ki! Nereden başlasam bilmem. Çok yeni. Bir ağabey sahibi olmak. Hiç inanmazdım...</i></p>

  <p><i>Erwan. Galiad. Finghin. Kiaran. Şimdi de Tagor. Onları bir araya getirmek isterdim ama Mont-Tombe’a gitmem gerek. Mont-Tombe işine öncelik vermeye hakkını var mı? Beni oraya çeken şeyin ne olduğunu anlıyorlar mı? Ben bile emin olmadığıma göre nasıl anlayabilirler?</i></p>

  <p><i>Çok az zaman kaldı. Öyle az zaman kaldı ki!</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Ernan meşe asâsını yere vurarak "Nuadu Kılıcı Harcourt'un elinde!" diye bağırdı.</p>

  <p>Konsey Salonu karanlığa gömülmüştü. Önceki günden beri yağmur dinmemişti. Yaz ortasında böyle yağmur görülmemişti hiç. Kocaman kara bulutlar gökyüzünü kaplıyor, bütün adaya yapış yapış bir sağanak boşaltıyordu.</p>

  <p>Başdrüid öfkeden kuduruyordu. Konsey’e ha bire kötü haberler ulaşıyordu. Eyleme geçmenin zamanıydı artık. Tepki göstermenin zamanı. Ernan kaçmaktan başka bir şey yapmadığını fark etmişti şimdi. Mevkiinin dayattığı edimlerden kaçındığını. Bu böyle devam edemezdi. Hiçbir şey yapmazsa Konsey dağılacaktı. Hem de korktuğundan daha çabuk.</p>

  <p>Phelim ölmüştü. Aodh, Aldero ve Ailin gibi. Finghin çekip gitmişti. Aléa bir türlü bulunamıyordu. Terre-Brune Tuathann'lara saldırmak üzereydi. Harcourt Gaelia’nın en önemli dört Man'ith'inden birini ele geçirmişti. Maolmòrdha’nın gölgesi adayı kaplıyordu. Ernan Konsey içinde bir bölünme olacağına ilişkin söylentiler duymaya bile başlamıştı. Bazı drüidler onunla öyle bir fikir ayrılığına düşmüşlerdi ki, anlatılanlara bakılırsa yeni bir drüid tarikatı kurmak üzere Saî-Mina'dan ayrılmayı tasarlıyorlardı. Buna inanamıyordu Ernan ama söylentinin de rastlantı sonucu doğmadığı kanısındaydı.</p>

  <p>Bunalım gitgide büyüyordu. Çok geçmeden denge bozulacaktı. Yarının dünyasındaki düzen, Konsey’in yüzyıllardır uğrunda çalıştığı düzen olmayacaktı kuşkusuz.</p>

  <p>"Bence harekete geçmemizin zamanı geldi. Birliğimizi sağlamak amacıyla eyleme geçmeliyiz, otoritemizi oturtmak için gücümüzü göstermeliyiz."</p>

  <p>Başdrüid durup bir soluk aldı. Uzun beyaz asâsını dizlerinin üstüne koydu, yüksek koltuğunda doğruldu ve tumturaklı bir ses tonuyla konuştu:</p>

  <p>"Harcourt’a saldıracağız."</p>

  <p>Konsey sessiz kaldı. Bütün bakışlar Başdrüid’e dönmüştü. İşin şakası yoktu, olaylar üst üste geliyordu, her biri omuzlarında bu bunalımın ağırlığını hissedebiliyordu. Bu kez hepsi biliyordu ki sorunları çözüme bağlamak için birkaç küçük siyasal manevra yeterli olmayacaktı. Bu kez savaş gerekiyordu.</p>

  <p>Başdrüid’in yanında, sehpaya konmuş yaldızlı bir tepside, bütün Konsey Tuathann'ların getirdiği üç Man'ith’i görebiliyordu. Konsey Salonu'nun koyu karanlığında parıl parıl yanan bu etkileyici nesnelere ayın içeri düşürdüğü yağmur damlalarının gölgesi vuruyordu. Drüidler için beklenmedik bir umudun işaretleri olan bu Man'ith'ler dünyanın olağanüstü bir bunalımdan geçtiğinin de kanıtlarıydı.</p>

  <p>Ernan bir an onlara baktı. Onun gibi Konsey'deki herkes de Man'ith’lerin en sonunda burada, Saî-Mina’da olduğuna inanamıyordu. Konsey yıllardır bu nesneleri aramıştı.</p>

  <p>Odhran Başdrüid’in gözlerindeki kaygıyı görünce araya girdi: "Harcourt'daki düşmanlarımız Nuadu Kılıcı'nı kullanamaz. Man'ith'leri sadece bir drüid kullanabilir..."</p>

  <p>Topluluktaki bazı drüidler evet anlamında baş salladı. Hiç kuşkusuz içlerini rahatlatmak istiyorlardı. Ama Ernan başını kaldırdı, yüzünde derin bir kuşku okunuyordu.</p>

  <p>Dizlerindeki asayı sıkarak "Belki de yanlarında bir drüid vardır" dedi.</p>

  <p>Odhran "Maolmòrdha mı?" diye şaşırdı. "O Shankha sarayında, Harcourt'la birlik olabildiğini sanmam."</p>

  <p>O âna kadar sessiz kalan Kiaran "Hayır," dedi, "Samael, Samael onların yanında."</p>

  <p>Herkes başını ona doğru çevirdi. Kiaran onları şaşırtmaya devam ediyordu. Her söze karıştığında çarpıcı bir açıklama yapıyordu. Her akşam Djar âlemine gittiğini söylediğinden beri, drüid kardeşlerinin yarısı onu deli sayıyor, öbür yarısı da ondan çekiniyordu. Hiç kimse onunla konuşmaya cesaret edemiyordu, kimse gerçekten öğrenmek istemiyordu. Kiaran her geçen gün tarikattan uzaklaşır gibiydi. Yabancılaşıyordu adeta.</p>

  <p>"İkinci dönmeyi unutmuş muydunuz? Samael. Oysa ben yüzünü çok iyi hatırlıyorum. Şurada otururdu" dedi Kiaran ve Başdrüid’in yanındaki iki boş koltuktan birini gösterdi. "O bugün Harcourt'la birlik olmuş durumda."</p>

  <p>Konsey’i bir itiraz uğultusu kapladı. Buradaki herkes Samael’in uzun zaman önce öldüğüne inanmayı yeğliyordu. Ortadan kaybolduğundan beri Gaelia’nın siyaset sahnesine bir daha asla dönmeyeceği umut edilmişti. Ama Maolmòrdha intikam almak isteyen tek kişi değildi belki de...</p>

  <p>"Hangi kimlik altında saklanıyor bilmiyorum" dedi Kiaran gürültüye karşın. "Ama bir şeyden eminim kardeşlerim, Samael kont Al'Roeg'ün safında. Belki de bizzat kont kimliğine saklanıyordur!"</p>

  <p>Ernan topluluğun fısıltılarını bastırmak için sesini yükselterek yeniden söz aldı:</p>

  <p>"Bu doğruysa, en kısa zamanda Harcourt’a saldırmamız gerektiği doğrulanıyor demektir."</p>

  <p>Ernan Konsey’i saran endişeyi hissedebiliyordu.</p>

  <p>"Dört Man'ith'ten üçü bizde" dedi. "On bir Büyük-Drüid'iz ve onlarca da drüid var. Harcourt ordusuna Samael ve Nuadu Man'ithi yardım etse de onlardan korkmamızı gerektiren hiçbir şey yok. Artık geri adım atamayız. Mücadele zamanı geldi. Galatie, Sarre ve Bisagne ordularıyla Tuathann'ları bir araya toplamamız gerek, Harcourt'u ezeceğiz."</p>

  <p>Tiernan araya girdi: "Ya Maolmòrdha? Onu ne yapıyoruz? Güçsüz düşecek olan Saî-Mina’ya saldırmak için bu savaşı fırsat bilirse ya?"</p>

  <p>Ernan söyleneni onayladı.</p>

  <p>"Ben bunu öngördüm. Hep birlikte yola çıkmayacağız. Sadece Konsey’in altı üyesi ile drüidlerin yarısı gidecek savaşa. Bir gün önce ya da bir gün sonra da değil hem, bugün tam savaş günü."</p>

  <p>Başdrüid ayağa kalktı. Susulmasını istedi.</p>

  <p>"Kardeşlerim, bu Konsey’in herhangi bir baskıya maruz kalmasına göz yummayacağım. Saî-Mina’nın görkemi dönemin gerilimlerinden zarar görmemeli. Sevdiğimiz toprağın denetimini korumak için savaşmak gerekiyorsa, Gaelia’nın Moїra’nın yolundan gitmeye devam etmesini sağlamak için cinayet işlemek gerekiyorsa, öyle olacak! Konsey Harcourt’a savaş ilan etsin! Odhran, sizi bu eylemin bağlantılı yürütülmesinden sorumlu kılıyorum. Galatie, Sarre ve Bisagne ordularını toplayacaksınız, yanlarına altı kardeşimizi ve en deneyimli drüidleri de koyarak Harcourt’a saldıracaksınız, ta ki kont Al'Roeg Saî-Mina’ya bağlılığını ilan edene kadar. O zaman Nuadu Kılıcı'nı alıp piskopos Aeditus'u yargılanması için bu Konsey’e getireceksiniz. Adanın her yerinde olduğu gibi Harcourt’da da Hıristiyanlık yasaklanacak. Saî-Mina’nın otoritesinin güçlendirilmesi gerek. Böyle olacak."</p>

  <p>Odhran "Ya Tuathann'lar?" diye sordu.</p>

  <p>"Onlar çoktan bizim müttefikimiz. Man'ith'leri vermeleri samimiyetlerinin kanıtı. Harcourt'u altetmemize yardım ederlerse, Terre-Brune'ü ellerinde tutmalarına yardım eder, Yüce-Kral'la birlikte onları resmen tanırız, istedikleri gibi ülkeye Eriu adı verilir. Harcourt’a saldırırsak çok geçmeden bize katılacaklarını biliyorum. Elçileri bana Terre-Brune’e karşı bir savaş hazırlığında olduklarını, dolayısıyla bize hemen katılamayacaklarını ve kendilerini bekleyemeyeceğimizi söylemişti. Ama savaşı kazanacaklardır. Ozanların getirdiği haberlere bakılırsa Meriande’ın adamları on binden fazlaymış, ama Tuathann'lar yaman savaşçılardır. Şansları var. En kötü olasılıkla, eğer kaybederlerse, siyasal arenadaki durum basitleşir ve Terre-Brune öyle güçsüz düşer ki tek düşmanımız Harcourt olur. Her halükârda mesele sadece zaman meselesi. Tuathann'lar olmadan başlarız. Shehan, bütün bunlar Konsey kütüğüne kaydedilsin."</p>

  <p>Arşivci söylenene peki dedi. Ernan derin bir soluk aldı. Topluluğa çepeçevre bir göz attı. Hepsi onu dikkatle dinlemişti. Ernan ilk kez gerçek anlamda belirleyici bir seçim yaptığı duygusunu taşıyordu. Tarikatının kaderi bugün çiziliyordu. Artık bekleyemezdi. İçin için, ömrünün en büyük yanılgısına düşmediğini umuyordu. Kararının binlerce kişinin ölümüne yol açacağını biliyordu. Ama biliyordu ki eğer harekete geçmezse, ülke çapındaki karışıklıklar daha da berbat bir hale gelecek. Geleceği önceden haber veremiyordu ama geleceğin kurbanı da olamazdı. Konsey pasif kalamazdı. Özüne, varoluş nedenine aykırıydı bu.</p>

  <p>Ernan’ın gizliden gizliye özellikle umut ettiği şey, çok fazla insan ölmeden Harcourt'un vazgeçeceği olasılığıydı. Kont Al'Roeg drüidlerin, Galatie, Sarre ve Bisagne ordularının ve Tuathann'ların hepsini birden asla altedemeyeceğini kabullenecek en sonunda, diye düşünüyordu Ernan. Güçlü olan kazanır sözü gerçek olacaktı. Öyle olmalıydı.</p>

  <p>Başdrüid yavaşça oturdu. Sadece Shehan’ın tüy kaleminin Konsey defteri üstündeki hışırtısı işitiliyordu ki Kiaran birdenbire konuşmaya başladı.</p>

  <p>"Savaş mı çıkıyor yani?"</p>

  <p>Herkes sustu, Ernan öfke dolu bir bakış yöneltti drüide.</p>

  <p>"Uzun zamandır ilk kez Konsey şu adada gerçekten bir işe yarayacak!" diye bağırdı. "Üstüne düşen görevi yapacak. Düzeni yeniden kuracak. Bunun için savaş gerekiyorsa, insanların ölmesi gerekiyorsa, ben, Konsey adına, bunun sorumluluğunu taşımaya hazırım. Saî-Mina size sadece müzakere etmeyi, uzun uzun konuşmayı öğretmedi, dövüşmeyi de öğretti. Bunun da elbet bir nedeni var. Savaşmayı reddedenler varsa aranızda, hemen kendilerini belli etsinler."</p>

  <p>Kimse karşılık vermeye cesaret edemedi.</p>

  <p>Ama Kiaran "Ya Aléa?" diye sordu. "Onunla ilgilenmemiz gerek."</p>

  <p>"Ben Aléa'yla ilgilenirim. Odhran Harcourt'la ilgilensin, ben genç kızla uğraşacağım. Onu buraya geri getireceğim. Terre-Brune ve Harcourt'un tahttan el çekmesiyle iktidarımızı yeniden sağlamlaştırırsak onunla istediğimiz kadar ilgilenebiliriz. Hem Nuadu Kılıcı'nı da elimize geçirmiş olacağız. Ne kadar önemli bir şey olduğunu biliyorsunuz."</p>

  <p>Konsey Salonu'nu bir ürperti yalayıp geçti.</p>

  <p>Kiaran Başdrüid’in yerine söze devam etti: "Samildanach’ı öldürebilecek ender silahlardan biri o."</p>

  <p>Sesinde derin bir hüzün okunuyordu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Ejderha avcısı Galiad Al'Daman silahına sarıldı. Oğlunun yanında daha yeni uykuya dalabilmişti ve yağmur öfkeli bir dalga gibi hâlâ yağıyordu üstlerine. Ama Galiad’ın işittiği gürültü, kayalara çarpan yağmurun sesi değildi. Başka bir şeydi.</p>

  <p>Gürültü yapmadan, yağmurdan sırılsıklam bir halde, kılıcını kınından çıkardı. Banthral. Efsaneye göre Galiad son ejderhayı öldürdükten sonra onun kuyruğundan çekip çıkarmıştı bu kılıcı. Kılıcı dövenin ejderha olduğu da anlatılırdı. Phelim artık öldüğü için, Galiad’a Magistel geçmişinden kalan tek şey bu kılıçtı. Onu savaşçı kılan tek şey. Galiad nedendir bilmiyordu ama bu kılıç, onun yaşamına neredeyse anlam veren bir şeydi. Kılıç için bırakmamalıydı mesleğini. Kılıç için Magistel olarak kalacaktı. Bir hayaletin Magistel’i.</p>

  <p>Galiad Banthral’i iki eliyle tutarak, yüzünün hizasına kadar kaldırdı. Kılıcın ağzına düşen damlalar gözlerinin önünde kıvılcımlar çıkarıyordu. Magistel ağır ağır ilerledi, gürültünün geldiği yere arkadan dolaşarak varmak istedi. Yamacın eteğinde kayalar vardı yer yer. Bazıları boyundan büyüktü. Bir insan rahatlıkla saklanabilirdi arkalarında. Hattâ birçok insan. Galiad tedbirli davranmalıydı. Erwan’ı uyandırmadığına pişman oldu. Oğlu yiğit bir savaşçıydı ama hâlâ yorgundu; Galiad onu uyandırmaya kıyamamıştı.</p>

  <p>Magistel yağmurun karıştırdığı çamurda yana doğru ilerledi, gözlerini iri iri açarak karanlıkta en ufak bir hareketi görmeye çabaladı. Yeni bir gürültü duydu. Bu kez daha doğudan geliyordu. Dinmek bilmeyen sağanağın altında adımlarını hızlandırdı. One eğilmiş, bacaklarım bükmüş, sıçramaya hazırdı. Horozibiklerinden oluşan bir öbeğin ardında bir kıpırtı oldu. Kaçamak bir gölge. Galiad bir hamle yapıp çalıyla arasında bulunan kayanın üstünden atladı. Ayakları üstüne düştü ve hemen birkaç adım gerileyip savunmaya geçti.</p>

  <p>Birdenbire gördü onları. Yağmur damlalarının arasından, karanlığın içinde dört sarı göz ona bakıyordu. Galiad kılıcını öne uzatarak ıslanan kaslarını gerdi. İki kurt vardı karşısında.</p>

  <p>Galiad derin bir soluk aldı. Dikkatli olmalıydı. Kurtlar yırtıcı hayvanlardı ve her an üstüne atlayabilecek nitelikte, süratli saldırganlardı. Ama Galiad onlara bu fırsatı vermeyecekti. Magistel tehlike dolu onca yıl geçirmişti, şimdi bir kurdun ağzında can verecek değildi. Saldırmaya hazırlandı.</p>

  <p>Kurtlar kımıldamıyordu. İkisi de diş göstererek Magistel’i süzüyordu. Galiad kılıcını sağ omzunun üstünden havaya kaldırdı. Sonra kıpırdamadan bir an bekledi. Aniden saldırmalıydı. Bu hayvanları hazırlıksız yakalamanın yolu buydu. İkisine birden aynı anda saldırmalıydı. Kurtlar sıra beklemezdi. Sayılarının çokluğundan yararlanmayı da biliyorlardı.</p>

  <p>Galiad birdenbire arkasında bir dal çatırtısı duydu.</p>

  <p>"Dur!"</p>

  <p>Ellerini öne uzatmış yaklaşan Erwan'dı.</p>

  <p>"Dur, onlara zarar verme!"</p>

  <p>Galiad kaşlarını çattı. Bir adım geriledi ama kılıcını hâlâ hazır tutuyordu. Gözlerini hayvanlardan ayırmadan oğluna seslendi.</p>

  <p>Şakır şakır yağan yağmurun gürültüsünü bastırmak için bağırarak "Ne söylüyorsun sen?" dedi.</p>

  <p>"Sakın zarar verme. Galiba... galiba bu iki kurdun bize hiçbir kötülüğü dokunmayacak."</p>

  <p>"Ne demek o öyle?" dedi Galiad. Bu kez başını çevirip oğluna baktı.</p>

  <p>Erwan ilerlemeye devam etti. Babasının yanından geçti ve kurtlara yaklaştı. Büyük ve gri olanı hırlayarak geri çekildi. Ama kürkü bembeyaz olan ikinci kurt kıpırdamadı. Tüyleri yağmur yüzünden incecik bedenine yapışmıştı.</p>

  <p>"Sen deli misin Erwan! Üstüne atlayacak şimdi! Çekil oradan!"</p>

  <p>"Dur! Ben... bu kurtları gördüm diyorum sana. Aléa'yı... Aléa'yı gördüm gece rüyamda. Bana haber verdi."</p>

  <p>Galiad oğluna doğru yürüdü.</p>

  <p>"Rüyaysa Erwan, bizi bu hayvanlardan korumaya yetmez... Hadi ama, dikkat et!"</p>

  <p>"Aléa bana bu iki kurdun buraya geleceğini haber verdi. Rüyada bu hayvanları da gördüm. Onları gönderen Aléa, eminim. Ben bu dişi kurdu gördüm rüyamda."</p>

  <p>Delikanlı beyaz kurdun önünde usulca diz çöktü, koyu çamura battı. Hayvanı tanıdığından ne kadar emin olsa da tedbiri elden bırakmıyordu. Belki de sadece basit bir rüyaydı gördüğü. Ama...</p>

  <p>Dişi kurt iniltiler çıkartmaya başladı. İhtiyatlı bir tavırla, delikanlının kendisine doğru uzanmış eline uzattı burnunu. Öbür kurt fazla uzakta değildi. Küçük bir ağacın altına sığınmış, dört dönüyordu. Ama saldırgan görünmüyordu. Erwan iyice açtığı avucunu biraz daha yaklaştırdı. Dişi kurt hafifçe geri çekilir gibi yaptı sonra yeniden öne çıktı. Erwan usulca avucunu hayvanın başına değdirdi. Kendini geride tutarak kurdun başını tatlı tatlı okşamaya başladı.</p>

  <p>Dişi kurt yan yattı, sonra sırtüstü yuvarlandı, yaz yağmurunun altında dört ayağını da havaya dikti. Erwan bu davete karşılık vererek hayvanın karnım okşadı. Kurt sırtüstü yuvarlanıp duruyordu. Delikanlı kurdun böğrünü dostça, hafif vuruşlarla okşadı.</p>

  <p>Galiad’ın ağzı bir karış açık kalmıştı. Bir kurdun kendini böyle okşattığını hiç görmemişti daha önce. Başlangıçta oğlunun aklını kaçırdığını sanmıştı, ama şimdi kurdun saldırgan olmadığını kabullenmek zorunda kalmıştı.</p>

  <p>"Bu akşam yediğimiz tavşanların artıklarını verelim" dedi Erwan. "Onlara dostluk göstermeliyiz."</p>

  <p>"Peki sonra ne olacak?" diye sordu Erwan. "Ya bu kurt evcilleştirilmiş bir kurtsa? Onu Aléa’nın gönderdiğinden nasıl emin olabiliriz?"</p>

  <p>"Bilmiyorum. Göreceğiz. Şimdilik yakınlaşmakla yetinelim. Bence öbür kurdu da rahatlatmak gerek. Bundan daha ürkek o!"</p>

  <p>Galiad omuz silkti. Bu iki yırtıcı hayvanın yanında kalma fikrinden pek hoşlanmıyordu ama eğer oğlunun dediği doğruysa, belki de Aléa’yı bulma umudu vardı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Samael savaş alanına çok geç vardı. Küçük Akingia köyü sakinlerinin kapıldığı paniği görünce çarpışmayı önleyemeyeceğini anladı. Kimseye görünmeden, köyün doğusunda ıssız bir tepede bulunan bir güvercinliğe çıktı. Oradan bütün olup bitenleri görebilirdi. Meriande’ı zamanında durduramadıysa da en azından kontun Tuathann'ları yenmesini umuyordu. Hem zaten Samael için önem taşıyan bir tek şey vardı, öbür üç Man'ith’i de ele geçirmek istiyordu...</p>

  <p>Akingia ovası Terre-Brune'ün kuzeyine, Tenian ormanının iki kolu arasına kurulmuştu. Doğusunda ve batısında bodur meşelerin uzandığı geniş, otluk bir alandı. Bu arazi şeridinin her iki tarafında iki düşman taraf yer alıyordu. Samael düşman ordularda ne kadar asker bulunduğunu tahmin etmeye çalıştı. Aşağı yukarı bir fikir sahibi olabilirdi ancak, ama bu ona yetiyordu. Sadece Phelim’in Magistel’i Galiad Al'Daman, bir bakışta düşmanlarının sayısını söyleyebilmesiyle ünlüydü. Saîman bile Samael’e bu gücü sağlamıyordu... Ama bunun pek de önemi yoktu. Yürütülecek bir tahmin iki tarafın da kazanma olanağını ölçmeye yetiyordu.</p>

  <p>Samael kuzeyde iki sıra halinde yaya dizilmiş yaklaşık dört bin Tuathann saydı. Bu barbarlar savaş sanatından anlıyordu. Samael Nuadu Kılıcı'nı çalarken bunu fark etmişti. Vahşiler gibi giyiniyor ve davranıyorlardı ama adanın en soylu askerlerinden daha hâkimdiler savaş sanatına. Kabileler halinde örgütlenmişlerdi. Savaş boyalarının renginden beş kabile olduğu anlaşılıyordu. Her kabilede savaşçılar okçular ve kılıçla çarpışanlar olarak eşit bölüştürülmüştü. Kabile reisleri ordularının başında yer alıyordu. İlk safta üç, ikinci safta iki kabile vardı. En kalabalık olan baş kabile yani Mahat'angor kabilesi ilk safın ortasında bulunuyordu. Savaşçı olarak ünü bütün adaya yayılan reis Genç Sarkan’ın önderliğinde, çarpışmaya ilk girecek kabile oydu.</p>

  <p>Sarkan, ilk safın birkaç metre önünde ayakta duruyordu. İki elinde de büyük birer kılıç tutuyordu ve kımıldamadan ufku izliyordu, binlerce düşmanına tek başına meydan okur gibiydi. Samael gülümsemeden edemedi. Bu saçma gözüpeklik onu eğlendiriyordu. Kendilerine böylesine bir savaş sevgisi verecek ve ölüm korkusunu tümden kaldıracak nasıl bir çılgınlık vardı bu insanlarda?</p>

  <p>Samael güneyde en az on üç bin Terre-Brune'lü olduğunu tahmin etti. En çok şövalyelerden oluşan ve dört sıra halinde yayılmış ağır bir orduydu bu. İlk sırada dört tabur vardı, ikinci ve üçüncü sıralarda üç tabur, son sıradaysa artçı olarak bir tabur piyade duruyordu. Zırhlarını örten üstlüklerde ve sancaklarında kırmızı zemin üstüne aslan başlı, keçi gövdeli ve ejderha kuyruklu tuhaf bir yaratık görülüyordu. Düşsel bir canavar. Terre-Brune kontu Yakışıklı Meriande Mor'un arması. Sarkan'ın tersine Meriande ön saflarda değil geride duruyordu. Özel muhafızlarının çevrelediği kont savaş alanını denetliyor, verdiği emirler atlı askerler tarafından ilk saflardaki komutanlara ulaştırılıyordu. Meriande savaşçı değildi, dövüşmüyordu ama iyi bir strateji uzmanıydı, belki de zafer kazanır diye düşündü Samael.</p>

  <p>Terre-Brune askerleri sayıca epey üstündü Tuathann'lardan ama Samael durumun Tuathann'lara bir şans verdiğini görüyordu.</p>

  <p>Her şeyden önce, savaş alanının iki tarafındaki koruluklar Terre-Brune'lülere düşmana yandan saldırıp kuşatarak baskın çıkma olanağı tanımıyordu. Tuathann'lar kesinlikle daha az sayıdaydı ama alanın enini doldurmaya yetiyordu sayıları; oysa Terre-Brune'lüler kalabalık oluşlarından yararlanmak için yayılamayacaklardı. Aynı cephe genişliğinden saldırıya geçmeleri gerekiyordu, ilk saflar savaşa tutuştuğunda arkadakilerin yardım getirmek için geçmesi engellenecekti.</p>

  <p>Bu kadarla da kalmıyordu iş. Tuathann'lar yayaydı, zeminin durumu onlar için pek önemli değildi. Buna karşılık Terre-Brune'lüler çok zora girecekti. Yapış yapış, bardaktan boşanırcasına bir yağmur yağmıştı iki gün boyunca; yılın bu zamanı hiç böyle yağış olmazdı, sanki Moїra karar vermişti bu yağmura. Savaş alanı dev bir çamur teknesine dönmüştü; atlı bir ordu için bundan kötüsü olamazdı. Terre-Brune'ün atları çamura batacak, bazıları dengesini kaybedecekti. Atından düşen askerler kalkamayacak, Sid'li piyadeler için kolay birer av olacaklardı.</p>

  <p>Dolayısıyla, Meriande Mor'un ordusu daha kalabalıktı ama o gün Akingia ovası Tuathann'lar için daha elverişliydi. Demek ki savaş göründüğünden daha dengeli olacak diye düşündü Samael. Tabii bizzat müdahalede bulunmazsa. Ama araya girmesi çok rizikolu bir şey olurdu. Tek yapabileceği, çatışmaların gelişimini izleyip ancak Meriande’ın yaşamı tehlikeye girerse müdahale etmekti. Terre-Brune kontunu kaybetmeyi göze alamazdı. Ona ihtiyacı vardı. Onun siyasal gücüne ihtiyacı vardı.</p>

  <p>Arazi üstünlüğü konusunda Tuathann'lar da Samael'le aynı çözümlemeyi yapmıştı mutlaka. Tek kaygıları, Terre-Brune'lüleri göğüs göğüse çarpışmaya zorlamaktı; Terre-BruneTüler iki taraftaki ormanların kendilerini hapsettiğini ve sayısal üstünlüklerinden yararlanmalarını önlediğini anlayamadan Tuathann'lar onları şu çamur koridoruna gömülmeye zorlamalıydılar.</p>

  <p>Samael bir saatten fazla bu kıpırtısız manzarayı izledi, iki taraftaki adamların üstüne çöken bunaltıyı zihninde canlandırdı. Birdenbire Sarkan kabilesinin başına geri döndü. Tuathann'lar yürüyüşe geçtiler. Çarpışma sonunda başlayacaktı.</p>

  <p>Sid savaşçıları savaş alanında ilerlediler, Terre-Brune'lüleri savaşa girişmeye zorlayacaklarını umuyorlardı. Çıplak gövdeli, kasları boyalı, saçları tepelikli Tuathann piyadeleri okçu taburlarının yanısıra ilerliyorlardı. Okçular en çok sayıda oku en geniş atış açısıyla atabilmek için sivri bir uç gibi dizilmişlerdi. Yoğun çamurda birkaç adım attıktan sonra Tuathann okçuları arazide durup önlerine uzun, ileri doğru eğik birer mızrak sapladılar. Böylece atların geçemeyeceği bir duvar oluşturdular. Tuathann piyadeleri birkaç adım daha ilerledi ve Sarkan’ın bağırışıyla durdular.</p>

  <p>Böyle bir süre beklediler ama Terre-BruneTüler hâlâ ilerlemiyordu. Belki Meriande da arazinin durumunun Tuathann'lara sağladığı üstünlüğü fark etmişti ve gidişi tersine çevirmenin yolunu arıyordu.</p>

  <p>Sarkan okçulara önlerine sapladıkları mızrakları ellerine alıp yeniden düşman üstüne yürümelerini emretti. Tuathann'lar doğrulup koşar adım ilerlemeye başladılar. Samael’in anlayamadığı bir şeyler haykırıyorlardı ama Samael yine de Eriu sözcüğünü ayırt edebildi. Tuathann'lar kendi toprakları için savaşıyordu.</p>

  <p>Düşman saflarına aşağı yukarı üç yüz metre kala Tuathann'lar yeniden durdular. Okçular Terre-Brune'lülerin şaşkın bakışları altında mızrakları yeniden önlerine sapladılar. Meriande’ın bulunduğu tepeden bir atlı geliyordu. Hiç kuşkusuz ön saftaki komutanlara kontun emirlerini getiriyordu. Ama Tuathann'ların ilk okları ondan önce ulaştı hedefe.</p>

  <p>Terre-Brune'lülerin ilk sırasına bir ok yağmuru düştü. Tuathann'larda yaklaşık iki bin okçu vardı ve her biri dakikada beş-altı ok fırlatıyordu. Meriande’ın atlıları çok kısa sürede on binden fazla okun yarattığı bir yağmura tutuldular. Panik içindeki Terre-Brune'lüler arkadaşlarından yüzlercesinin düşüp öldüğünü görünce kontun emrini beklemeden saldırıya geçtiler. Sarkan çatışmayı istediği gibi başlatmayı başarmıştı. Terre-Brune'lülerin ilk sırası çamurlu araziye daldı, çok geçmeden onu ikinci ve üçüncü sıra takip etti. Sarkan adamlarını saldırtmadan önce biraz daha bekledi. Terre-Brune'lülerin ormanın henüz pek sıklaşmadığı kenarlara doğru daha fazla taşamayacak hale gelmesini bekledi. Son ana kadar sabretti. Düşman atlarıyla aralarında birkaç metre mesafe kaldığında savaş narasını attı ve bütün Tuathann savaşçıları onunla birlikte koşarak Terre-Brune'lülerin üstüne çullandılar.</p>

  <p>Atlıların ilk dalgası çok şiddetli oldu. Atlar büyük bir hızla koşuyordu ve o süratle Sid’in en öndeki piyadelerini ezdiler. Meriande’ın adamları pek güçlük çekmeden Tuathann'ların ilk sırasına daldılar, balta, mızrak ya da kılıç darbeleriyle kendilerine yol açtılar. Ama yavaş yavaş, çarpışma yüzünden atların hızı kesildikçe, hayvanlar oldukları yerde tepinip arka arkaya yığılmaya başladıkça, savaş alanı atların ilerlemeyi beceremediği kocaman yapış yapış bir tekneye dönüştü. Çok geçmeden hayvanlar okçuların yere diktiği mızrakların hizasına vardı ve bazıları kaçmayı başaramadan mızraklara saplandı.</p>

  <p>Tuathann'ların ilk sırasındaki okçular, ölümcül salvonun ardından geri çekilmişti. Yeniden pozisyon alıp bir ok yağmuru daha yağdırdılar. Terre-Brune'lülerin çoğu at sırtında, Tuathann'lar da yerde olduğu için okçuların düşmana isabet ettirmesi kolay oldu. Biraz yukarı nişan almak yetiyordu. Meriande’ın atlıları kolay birer hedefti, yine o ölümcül dalgaya tutuldular.</p>

  <p>Öncü birliğin vurulup düştüğünü gören ikinci sıradaki atlılar saldırıya geçti ama Samael’in öngördüğü şey gerçek oldu. İlk sıradaki kargaşa bu ikinci sırayı durdurdu. Terre-Brune'lüler öylesine sıkışık bir düzendeydiler ki silahlarını kullanmak için gereken hareket özgürlüğüne sahip değillerdi. Yerde yığın oluşturan cansız bedenler, korkudan deliye dönmüş, tökezleyen atlar, omuz hizasına yükselen mızraklardan bir duvar... Çarpışma öyle bir hal almıştı ki Meriande’ın adamları dövüşmeyi beceremiyor, ancak ölüyordu. Tuathann'larsa tam tersine hançerle iş görecek kadar alana sahiplerdi, miğferlerin aralıklarından, zırhların eklem yerlerinden keskin bıçaklarını daldırıyor, göz çıkarıyor, kalp deşiyorlardı. Çıplak gövdeleriyle daha hafif olan Tuathann'lar daha çeviktiler ve çamur onları rahatsız etmiyordu. Kurbandan kurbana sıçrıyor, Meriande’ın ordusunu cesetlerden bir halıya dönüştürüyorlardı.</p>

  <p>Yaklaşık kırk beş dakika sonra Tuathann okçuları ok atmayı kestiler, yaylarını bırakıp kemerlerinden kılıçlarını ya da topuzlarını çektiler ve saldırıya geçen ikinci sıradaki arkadaşlarına katıldılar.</p>

  <p>Katliam yeniden başladı. Kanlar çamurlara yayılıyordu. Yaralı insanlar ve atlarla dolup taşan yerlere kesilen kafalar, koparılan kollar bacaklar düşüyordu. Can çekişenlerin korkunç iniltileri vücutlara saplanan kılıçların yapış yapış gürültüsünü, yerlere dağılan iç organların vıcık vıcık sesini, kırılan kemiklerin çatırtısını zar zor bastırıyordu... Bütün savaş alanında katliamın sesleri, kokuları ve renkleri vardı bir tek.</p>

  <p>Aradaki uzaklığa rağmen Samael bütün suratlardaki ifadeyi kolayca okuyabiliyordu. Tuathann'larda müthiş bir kazanma hırsı, gözlerini alev alev yakan, kollarını kuklalar gibi oynattıran ve darbelerini sert kılan bir ölümcül çılgınlık vardı, Terre-Brune'lüler ise korkuya kapılmış, güvenlerini kaybetmeye başlamışlardı.</p>

  <p>Savaş böyle dört saat boyunca devam etti. Öyle kanlı bir deliliğin egemen olduğu saatlerdi ki bunlar, Tuathann'ları bile berbat bir bulantı pençesine aldı. Öyle çok kan, öyle çok lime lime edilmiş et vardı ki bazıları bu dayanılmaz görüntünün karşısında kustular. Tuathann'ların çoğu her iki tarafın da yeterince kayıp verdiğini düşünerek savaşmayı bırakırken Mahat'angor kabilesi Sarkan’ın peşi sıra ilerlemeye devam ediyordu. Sarkan’ın bedeni kana bulanmıştı, üstündeki savaş boyaları bile görünmez olmuştu ama bu kişinin Sarkan olduğu hemen anlaşılıyordu. Başka hiçbir savaşçı bu kadar şiddetli darbeler indirmeye devam etmiyordu. Yerdeki Terre-Brune'lülerin işini bitirirken Eriu diye haykırmıyordu başka hiçbiri. Mahat'angor'lar bütün Tuathann halkı içinde en iyi talim görmüş savaşçılardı, en aman vermez olan da onlardı. Toplumda savaşmaktan başka bir görevleri yoktu, Terre-Brune'lülerin hepsi de ölmeden ya da savaş alanını terk etmeden Mahat'angor'lar durmayacaktı. Yürüttükleri tek mantık buydu. Böylece katliam devam ediyordu. Öldürülen şövalyelerin yerine yenileri geliyordu, sıra sıra şövalye öldürülmüştü, böylece her seferinde Meriande’ın askerlerinin sayısı biraz daha azalıyordu. Mahat'angor'lar öyle kıyasıya savaşıyordu ve kısa sürede öyle çok düşman öldürmüşlerdi ki öldürdüklerinin sayısı kendi sayılarını geçti.</p>

  <p>İşte o zaman bozgun başladı.</p>

  <p>Terre-Brune'lüler silahlarını bıraktılar. Bazıları orman yoluyla kaçmak için zırhını bile çıkardı. Bazıları Sid ülkesinin gözü dönmüş savaşçılarının dikkatinden kaçmak amacıyla arkadaşlarının cesetlerinin altına gizlendi. Komutanlar da atlarını ve askerlerini düşman baltalarının ölümcül darbelerine terk ederek gerisin geri dönmeye başladılar. Sağ kalanlar kaçıyordu. Yaralılar "son darbeyi indirsinler de öleyim" diye inliyordu.</p>

  <p>Güneş ufukta yavaş yavaş batarken, gözlerinin önündeki katliamı seyreden Samael savaşın kesinkes kaybedildiğini anladı.</p>
</body>
</html>
