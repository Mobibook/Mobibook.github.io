<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>7. BÖLÜM</h1>

  <h2 id="sigil_toc_id_7">Karanlık Kaplasın Her Yeri!</h2>

  <p>"Majeste, derhal kralın cenaze törenini planlamamız ve bütün ülkede yas günlerini ilan etmemiz gerekiyor..."</p>

  <p>Kraliçe sabahtan beri hiç kalkmadan Eoghan’ın çalışma masasında oturuyordu. Haberciler birbiri ardına geliyor, Bisagne baronunun, Sarre kontunun, hattâ Saî-Mina’nın taziyelerini getiriyordu. Hâlâ büyük süslü karyolada yatan Eoghan’ın cansız bedenini soylular bizzat görmeye geliyordu.</p>

  <p>Amine kocasının ölümünün ertesi günü ülkenin dört bir yanına talimatlar göndererek kendi otoritesini kurmuştu. Korkunç bir soğukkanlılıkla Eoghan’ın yerini aldı, bütün saraya ve bütün çalışanlara pasif bir hükümdarlık yürütmeye niyeti olmadığını gösterdi.</p>

  <p>Bely kralın eski danışmanlarından biriydi. Amine’in anlaşmayı başardığı tek danışmandı. Dramın ardından gelen krizi yönetmekte kraliçeye yardımcı olmaya çalışıyordu. Kraliçenin masum olduğuna bir an bile inanmamıştı ama iktidar açlığı ona kraliçeyi pohpohlayacak, kraliçeye bağlılık gösterecek gücü veriyordu. Kraliçeye yardım ederse Amine’in ona krallıkta gitgide daha fazla sorumluluk vereceğini umuyordu, Bely'yi tek ilgilendiren şey buydu.</p>

  <p>"Bu işle uğraşmayı size bırakıyorum Bely. Ama önce Gaelia halkına kralın artık manipülasyona boyun eğmediği için drüidler tarafından öldürüldüğü bildirilsin istiyorum. Gaelia, öncelikle de Galatie Saî-Mina’ya muhalefetimde bana destek versin istiyorum."</p>

  <p>"Drüidlere saldırmak mı istiyorsunuz?" diye sordu Bely endişeyle.</p>

  <p>"Tam anlamıyla değil. Aslında, tarikatlarını yenilemeyi umuyorum. Bu adaya sunmak istediğim gelecek konusunda çok belirgin bir düşüncem var azizim, gerçekleştirmeye de kararlıyım. Gaelia’nın başında ilk kez drüidlere kafa tutabilen bir hükümdar olacak. Onlara boyun eğdirip Providence’a yerleşmeye zorlayacağım. Gaelia hükümdarı Başdrüid makamına getirilecek, arzum bu, üstelik ben istediğimi elde etmeye alışkınımdır..."</p>

  <p>"Konsey’i yönetmek mi istiyorsunuz?" diye fısıldadı Bely, şaşkınlığı daha da artmıştı.</p>

  <p>"Önce boyun eğdirmek, sonra yönetmek, aslında."</p>

  <p>"Drüidler buna asla izin vermez..."</p>

  <p>Amine ayağa kalkarak "Güçsüz düştüklerinde başka seçenekleri kalmayacak" diye adamın sözünü kesti.</p>

  <p>Gözlerinin içine bakarak yavaş yavaş Bely'ye doğru ilerledi, kıpırdamasını engellemek istercesine başını ellerinin arasına aldı.</p>

  <p>"Beni iyi dinleyin Bely, Galatie Harcourt’a karşı açılan savaşa katılmayacak. Drüidler işin altından kalkamayacaklar. O zaman Konsey’e nifak tohumu sokacağım, ta ki Ernan’ın otoritesi yıkılana kadar. Daha sonra kendi irademi dayatacağım, en sonunda boyun eğdiklerinde Gaelia’yı Galatie bayrağı altında yeniden birleştireceğim. Harcourt'u, Terre-Brune'ü ve Tuathann'ları ezeceğim. Vakti geldiğinde. Aralarında kavgaya tutuşsunlar, bu benim işimi kolaylaştırır!"</p>

  <p>Danışmanın başını bıraktı ve kocaman bir gülümseme yayıldı yüzüne.</p>

  <p>"Bunun için size ihtiyacım olacak, büyük bir hırsınız olduğunu biliyorum benim küçük Bely'ciğim..."</p>

  <p>"Planınız şimdiden çok sağlam..."</p>

  <p>"Onu uygulamak için bana sizin gibi biri gerek. Her şeyden önce, Galatie halkı kralın ölümünde suçun drüidlerde olduğuna ikna edilmeli, bunu kesinleştirmeksiniz. En acil konu bu. Buna paralel olarak, çevremi oluşturmakta bana yardım etmenizi istiyorum. Hangi soylulara güvenebileceğimi, hangilerinin arkamdan kötü konuştuğunu, hangilerinin Galatie'ye şimdiye kadar görülmedik bir şan şeref kazandırmakta bana yardım edebileceğini öğrenmek istiyorum..."</p>

  <p>Bely başıyla onayladı.</p>

  <p>"Sizi sarayın bir numaralı adamı yapacağım yiğidim, eğer beni düş kırıklığına uğratmazsanız."</p>

  <p>"Drüidlere karşı nasıl davranacağız?"</p>

  <p>"Otoritemi tanımadıkları sürece Galatie'ye girişlerini yasaklayın. Ve Konsey içinde karışıklık yaratabilecek birini bulun."</p>

  <p>"Ya ordu? Askerler Eoghan’a sadıktı..."</p>

  <p>"Askerlere ücretlerine yarım maaş zam yaptığımı söyleyin, bize iyi gözle bakmalarına yeter bu. Askerler sadece iki şey düşünür: kadın ve para. Kralın cenaze töreni için Bisagne baronunu, Sarre kontunu çağırın, hattâ pislik kayınbiraderim Mor'u ve şu hayalci Al'Roeg'ü bile davet edin, ama drüidler neden davet edilmediklerini sorarsa onlara hep aynı şeyi söyleyin; benim otoriteme boyun eğmedikçe gelemezler."</p>

  <p>"Peki Majeste."</p>

  <p>Bely eğilerek selam verdi ve kralın çalışma odasından, daha doğrusu, kraliçenin çalışma odasından çıktı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Beş kafadar gece inerken Ria’ya girdiler. Oyuncu kılığına giren tek kişi Finghin değildi artık: Galiad ve Erwan da gezgin tiyatrocuların giysilerine bürünmüşlerdi, atları da arabanın yanında yürüyordu, böylece oyunculardan oluşan büyük bir aile izlenimi yaratıyorlardı. Magistel 'Mel besbelli eğlenmeye bayılıyor, yeni kimliğimi daha iyi benimsemem için bir oyunda oynamamı istemese bari' diye düşünüyordu. Ria’nın dar sokaklarında evlerin ışıkları teker teker sönüyordu. Sadece hanların lambaları açık kalıyordu. Bir de kışlanın ve kent merkezinde, küçük Paderne tepesindeki şatonun ışıkları.</p>

  <p>En sonunda gürültülü bir hanın önünde durdular. Atlarını ahıra bağlayıp arabayı da bir kenara çektiler. Bu han çok kalabalıktı, fark edilmemeleri için böylesi daha iyiydi. Bir süre bir masanın boşalmasını beklediler, en sonunda oturup yemek ısmarlayabildiler. Uzun zamandır hiçbiri doğru dürüst bir akşam yemeği yememişti, güzel bir yemek yemenin basit mutluluğu yüzlerinden okunuyordu. Erik soslu kuzu, yanında bezelye, mantar ve pilav ısmarladılar.</p>

  <p>Bir yandan yemek yerken bir yandan da çevredeki konuşmalara kulak kabartıyor, arayışlarında onlara yardımcı olabilecek bir bilgi duymaya çalışıyorlardı. Aléa’nın adı telaffuz edilmedi ama çok şaşırmalarına yol açan bir haber duydular: Gaelia’nın Yüce Kralı ölmüştü. Zehirlenmişti.</p>

  <p>Han müşterileri bu olaydan belli bir kayıtsızlıkla, hattâ biraz dalga geçerek söz ediyordu. Galatie uzaktı ve Harcourt’da yaşayan hiç kimse uzun süredir kralla bir ilgisi olduğunu hissetmiyordu. Burada konta ve Kilise'ye itaat ediliyordu, fazlasıyla yetiyordu bu da. Harcourt savaşının yaraları henüz kapanmamıştı ve şimdiki bunalım kötü hatıraları canlandırıyordu.</p>

  <p>Beş kafadar bu kalabalıkta kendilerini rahatsız hissetmeye başlamıştı ki hana bir ozan girdi. Epey yaşlı ve zayıf bir adamdı, ait olduğu topluluğun mavi giysisini giymiş, kolunun altına arpını kıstırmıştı. Gezgin oyuncuları fark edince onların masasına yaklaştı. Harcourt’da ozanlara pek sık rastlanmıyordu, onlara iyi gözle de bakılmıyordu. Bu ozan da herhalde çevrede yiyip içenlerden ziyade gezgin oyuncular tarafından daha iyi karşılanacağını düşünmüştü. Gezgin oyuncularla ozanlar çoğunlukla iyi anlaşırdı, sonuçta birbirine yakın bir yaşam sürerlerdi.</p>

  <p>"Merhaba çocuklar, ben ozan Akhano" dedi adam kibarca, "Masanıza oturabilir miyim?"</p>

  <p>Mel, oturduğu yerde biraz yana kayarak "Tabii buyrun, hoş geldiniz" dedi.</p>

  <p>Akhano oturdu, bir çorba ısmarladı ve derin bir oh çekti.</p>

  <p>"Amma yol teptim! Buraya ulaştığıma çok memnunum! Ama gördüğüm kadarıyla siz de epey yol katetmişsiniz. Giysileriniz benimkiler gibi kum içinde kalmış."</p>

  <p>Kaitlin elini kalçalarına vurarak "Gerçekten de öyle" dedi.</p>

  <p>Finghin, Erwan ve Galiad kim olduklarını açık ederler korkusuyla konuşmaya cesaret edemiyorlardı. Eğer konuşmaya başlarlarsa, ozan onların gerçek gezgin oyuncular olmadığını görmekte hiç zorlanmazdı kuşkusuz. Dolayısıyla üçü de başlarını sallayıp kaçamak gülümsemelerle yetiniyordu.</p>

  <p>Çorbası önüne gelen ozan "Buralarda gezgin oyunculara pek sık rastlanmaz" dedi.</p>

  <p>Mel "Ozanlara da öyle" diye karşılık verdi.</p>

  <p>Ozan sesini alçaltarak "Doğru. Harcourt biz ozanlara pek kucak açan bir yer değil" dedi. "Bize drüidler kadar kötü gözle bakılmıyor ama aynı aileden geldiğimizi biliyorlar..."</p>

  <p>"Neden buraya geldiniz öyleyse?"</p>

  <p>"Ben bu kentte doğdum, koşulların bambaşka olduğu bir dönemde. Henüz Hıristiyanların adı sanı duyulmamıştı, Harcourt da öbürleri gibi bir kontluktu. Burada çok arkadaşım var, her şeye rağmen her yıl onları görmeye geliyorum. Ama her seferinde kendimi olduğum gibi kabul ettirmek daha zor oluyor. Oysa kılık değiştirebilirdim..."</p>

  <p>Sözlerine ara verdi ve Finghin’e yöneltti bakışlarını.</p>

  <p>"Bazıları için çok iyi oluyor..." diye ekledi gülümseyerek.</p>

  <p>Drüid kaşlarını çattı. Sandığından daha çabuk keşfedilmişti.</p>

  <p>Ozan "Hiç korkmayın. Bu ülkede ben de sizin kadar rahatsızım, burada doğmuş olsam da..." dedi.</p>

  <p>Finghin masanın altında yumruklarını sıktı. Ozanın onları ele vermeyeceğini umuyordu. Ama Akhano ozan olmak için drüidlerin eğitiminden geçtiğine göre ona güvenilebilirdi kuşkusuz.</p>

  <p>"Ozanlar ağı buraya kadar çalışıyor mu?" diye sordu Galiad. Kimliğini şu adamdan gizlemeye çalışmanın gereksiz olduğunu biliyordu.</p>

  <p>Akhano "Az çok" diye yanıt verdi ve bir kaşık çorba içti.</p>

  <p>Galiad Finghin’e baktı. Magistel, riske girmeden ozana soru sorabilir miyim acaba, diye merak ediyordu. Etraf çok kalabalıktı ve fark edilmemeleri gerekiyordu. Akhano'nun gelişi zaten birkaç müşterinin dikkatini çekmişti, demek daha da temkinli davranmak gerekiyordu.</p>

  <p>Finghin Galiad’ın kendisinden ne beklediğini anladı. Ozanla şifreli bir şekilde konuşmanın yolunu bulmak gerekliydi. Magistel drüidlerin bunu yapabildiğini biliyordu. Kuşkusuz daha önce Phelim’i öyle konuşurken görmüştü.</p>

  <p>Genç drüid belli etmeden peki anlamında bir işaret yaptı ve başını ozana doğru çevirdi.</p>

  <p>"İnsanın bu kadar büyük bir kentte arkadaşlarını bulması zor olsa gerek" dedi.</p>

  <p>Ozan tek kaşını kaldırdı. Finghin’in suratını gördü ve drüidin nasıl bir oyun oynamak istediğini hemen anladı.</p>

  <p>"Burada bulunduklarından emin olunca o kadar da zor değil" diye yanıt verdi Akhano. "Ben burada doğdum, kenti avucumun içi gibi biliyorum ve arkadaşlarımın nerede olduğunu da tam olarak biliyorum. Birini ararsam buluyorum."</p>

  <p>Finghin "Çok şanslısınız" diye karşılık verdi. "bense bazen çok güçlük çekiyorum. Biz gezgin tiyatrocular çok yolculuk yaparız. Düşünebiliyor musunuz, örneğin kız kardeşimi yıllardır görmedim..."</p>

  <p>"Kız kardeşinizi mi?" diye şaşırdı ozan.</p>

  <p>"Evet, kız kardeşimi. Bir tanecik kardeşim var. Ona çok hem de çok düşkünümdür."</p>

  <p>"Anladım. Burada onu mu arıyorsunuz?"</p>

  <p>"Burada olduğundan kesin emin değilim ama olabilir."</p>

  <p>"Belki sizin için biraz bilgi toplayabilirim..."</p>

  <p>"Minnettar kalırım size" dedi Finghin. Ozanın mesajı aldığına çok sevinmişti.</p>

  <p>"Bir şey öğrenir öğrenmez sizi haberdar ederim, bu arada bir kadeh bir şey içsem fena olmaz."</p>

  <p>Akşamın büyük bölümünde ozanla böyle sohbet ettiler, sıra dışı, sevimli bir insan olduğunu keşfettiler, en sonunda gidip yatmaya karar verdiler. Hancıdan iki oda istediler ve üst kata çıktılar. Bir odayı Mel'le Kaitlin aldı, Finghin, Galiad ve Erwan da öbürünü paylaştı.</p>

  <p>Kaitlin üç arkadaşa "İyi geceler!" diye fısıldadı ama esas Finghin’e bakıyordu.</p>

  <p>Çatı katındaki iki küçük karanlık odaya gitmek üzere birbirlerinden ayrıldılar.</p>

  <p>Finghin pencerenin önünde dikilirken Erwan "Sence mesajı gerçekten aldı mı?" diye sordu.</p>

  <p>"Handan ayrıldı oysa bir oda isterken görmüştüm onu. Demek ki bizim için bilgi toplamaya gitti."</p>

  <p>Galiad ciddi ve derinden gelen bir sesle "Umarım bizi ihbar etmeye gitmemiştir" dedi.</p>

  <p>"O bir ozan Galiad, bizden yana!"</p>

  <p>"Harcourt ozanı..."</p>

  <p>"Elbette, ama yine de ozan. Harcourt'dan yana olsaydı, mavi giysilerini çoktan çıkartmıştı. Buraya kadar bu giysiler içinde gelmek Moїra’ya kesin sadakatini gösteren bir cesaret işi, öyle değil mi sizce?"</p>

  <p>Galiad sadece "Umarım öyledir" diye yanıt verdi, yataklardan birine uzanıp ellerini ensesinde kenetledi.</p>

  <p>Finghin hâlâ sokağa bakıyordu. Ay genç drüidin yüzüne eğik gölgeler düşürüyordu. Erwan dostunu tepeden tırnağa süzdü. Görüşmeyeli bir ay bile olmamıştı ama ona sonsuz gibi gelmişti.</p>

  <p>"Değişmişsin Finghin" dedi genç Magistel gülümseyerek. "Çok... çok daha özgürsün. Nasıl desem bilmem ki..."</p>

  <p>Finghin başını çevirdi.</p>

  <p>"Sizin yokluğunuzda kendimi sorgulamama yol açan öyle çok şey olup bitti ki kendi kendime soracağım hiç aklıma gelmezdi o soruları. Saî-Mina’ya olan inancım zorlu bir sınavdan geçti. Öfke ve düşkırıklığı içinde Konsey’i terk ettim."</p>

  <p>Galiad "Phelim'le aynı nedenlerden ötürü mü?" diye sordu.</p>

  <p>"Aşağı yukarı aynı galiba. Ernan’ın gerçekten ne istediğini iyice anlayamıyorum. Kendisi de biliyor mu acaba diye merak ediyorum. Beni gelip size, Aléa’ya yardım etmeye ittiği duygusuna kapılmıştım, aynı zamanda da ondan kurtulmak istiyor gibi geldi bana."</p>

  <p>"Düpedüz korktuğunu düşünmedin mi?" dedi Galiad.</p>

  <p>"Bir Başdrüid’in edimlerinde itici gücün korku olacağını beklemezdim."</p>

  <p>Galiad "Ben de" diye karşılık verdi. "Ama Aléa'dan korkmak normaldir. Phelim bile son derece kaygılıydı."</p>

  <p>"Ama bu Aléa’yı korumaktan alıkoymadı onu..."</p>

  <p>"Doğru" dedi Galiad. "Bu açıdan birbirinize çok benziyorsunuz. Gaelia’nın değişmesi gerek sanırım. Ulaştığı denge zararlı olmaya başlamıştı ve değişmesi gerekiyordu. Bu değişimi getiren de Aléa. Her kopuş gibi bu da sancılı olacak. Bütün mesele bu değişimin bize nasıl bir dünya yaratacağı. Aléa Gaelia’yı dilediği gibi değiştirmeyi başaracak mı, yanıt evetse bize nasıl bir yaşam sunacak? Bu soru Konsey için dehşet verici olsa gerek, yıllardır adayı denetimi altında tutan ve başka türlüsünü hiç aklına getirmeyen bir tarikat için dehşet verici olsa gerek."</p>

  <p>Finghin adeta sesini Saî-Mina’ya duyurmak istercesine "Yine de Konsey bilmelidir ki önemli olan tarikatın değil, adanın varlığını sürdürmesidir" diye haykırdı.</p>

  <p>"Bunu sen anladın, tıpkı Phelim gibi. Ernan da belki hissetti, ama biliyorsun onun Başdrüid konumu gerçeği kabullenmesini engelliyor. Konsey’i bir arada tutmak için var o..."</p>

  <p>Finghin iç çekti. Umutsuz bir ses tonuyla "Phelim kuşkusuz ne yapmak gerektiğini bilirdi" dedi.</p>

  <p>"Ama bana kalırsa sen de iyi idare ediyorsun. Üstelik senin yaşında Konsey'den ayrılmak cesaret ister doğrusu!"</p>

  <p>Finghin dönüp en iyi dostuna minnet dolu bir gülümsemeyle baktı.</p>

  <p>"Ya sen? Sen Aléa'yı bulmuştun..."</p>

  <p>"Evet. Ama gücüm yetmedi. Babamla ben ne olduğunu tam anlamıyla bilemiyoruz. Phelim öldü, biz ikimiz de bir tür 'gözü açık görülen rüya’nın içine fırlatıldık..."</p>

  <p>Finghin "Djar âlemi" diye mırıldandı.</p>

  <p>"Aléa bizi onun içine sürükledi."</p>

  <p>"Kiaran gibi Aléa da o âleme egemen olabiliyor herhalde. Geçen gün Konsey’de Kiaran bize her gece Aléa'yı Djar âleminde gördüğünü açıkladı."</p>

  <p>"Aléa bize kaçmamızı söyledi, sonra kendisi Herilim'ler Prensi'yle dövüştü. Dövüşün sonucu ne oldu bilmiyoruz. Sonra Aléa'yı o tuhaf âlemde gördüm yeniden ve düşmanını yendiğini anladım."</p>

  <p>"Şimdi de Mont-Tombe’a gitmek istiyor diyordunuz. Acaba orada ne yapmak istiyor merak ediyorum..."</p>

  <p>Galiad lafa karıştı: "Şimdi önemli olan onu bulmak. Eğer gerçekten Al'Roeg’e tutsak düştüyse onu kurtarmak epey zor olabilir."</p>

  <p>Üçü birden uzunca bir süre sustular. Finghin de gidip yatağa uzandı ama hiçbiri gözlerini yummamıştı. İnsanın yaşamın hızlandığını hissederek uykuyu kovduğu, kalbinin küt küt attığı gecelerden biriydi.</p>

  <p>Erwan yine konuştu: "Ya sen, bana öyle geliyor ki..."</p>

  <p>Finghin dirseğine dayanarak hafifçe doğruldu ve tepki gösterdi: "Sana öyle geliyor ki ne?"</p>

  <p>Erwan kıs kıs güldü. Drüid sabırsızlandı.</p>

  <p>"Ne?"</p>

  <p>"Şu Kaitlin’e gerçekten pek kibar davranıyorsun diyelim."</p>

  <p>Finghin gözlerini iri iri açtı.</p>

  <p>"Bunu sen mi söylüyorsun bana!" dedi, alınmıştı. "Bir esmerin gözleri uğruna Saî-Mina’yı terk eden sen!"</p>

  <p>Erwan kahkahayı kopardı, çok geçmeden Finghin de gülmeye başladı. Galiad iç çekti.</p>

  <p>"İlk kez böyle birbirinden gülünç bir drüid ve Magistel görüyorum!" diye dalga geçti. Artık onları duymak istemezmiş gibi yapmak için yastığı yüzüne kapadı.</p>

  <p>Tam o sırada kapı vuruldu.</p>

  <p>Galiad bir sıçrayışta ayağa kalktı. Bir eline kılıcını aldı ve dikkatli bir şekilde kapıyı açmaya gitti.</p>

  <p>Akhano eşikte belirdi.</p>

  <p>"Galiba kız kardeşinizin nerede olduğunu biliyorum" diyerek odaya girdi.</p>

  <p>Galiad çekilip ozana yol verdi, koridora şöyle bir bakıp kapıyı kapattı.</p>

  <p>"Aléa kont Al'Roeg tarafından hapsedilmiş, iki arkadaşı da tutsak: bir kadın ozan ve gaydacı bir cüce" dedi Akhano.</p>

  <p>Finghin "Demek doğruymuş" diye göğüs geçirdi.</p>

  <p>"Burada Ria’da şatonun zindanlarına kapatılmışlar. Kaç gündür bilmiyorum ama kontun şimdilik onlarla ilgilenecek vakti yok herhalde: drüidlere ve Tuathann'lara savaş açıldı. Ordu hazırlık yapıyor..."</p>

  <p>Galiad Finghin’e, sonra da oğluna baktı, sonra ozanın karşısına geçti.</p>

  <p>"Sağ olun Akhano, sağ olun. Sizce onu özgürlüğüne kavuşturma şansımız var mı?"</p>

  <p>Ozan gözlerini iri iri açtı.</p>

  <p>"Onu Ria şatosundan kurtarmak mı? Ama askerlerle dolu bir kale orası, hem de yabana atılır türden askerler değil. Sanırım Alev Askerleri’nin şöhretini duymuşsunuzdur..."</p>

  <p>Magistel "Yine de onu kurtarmak istesek sizce nasıl bir yol izlememiz gerekir?" diye ısrarla sordu.</p>

  <p>"Gerçekten bunun mümkün olacağını sanmıyorum dostlarım, üzgünüm... Askerler savaş hazırlığıyla fazlasıyla meşgulse ve şatonun korunmasını ihmal ediyorlarsa başka. Bu akşam belki de her akşamdan daha fazla şansınız vardır ama çok tehlikeli olabilir!"</p>

  <p>Galiad evet anlamında başını salladı. Ozanın gözlerinin içine bakıyordu ama bakışları dalgındı, çoktan planlar yapmaya başlamış gibiydi.</p>

  <p>Magistel "Şatonun birçok girişi var mı?" diye sordu.</p>

  <p>"Elbette ama ben hepsini bilmiyorum."</p>

  <p>"Hadi canım Akhano, siz bizim yerimizde olsaydınız nasıl bir yol izlerdiniz?"</p>

  <p>"Al'Roeg'ün şatosuna gizlice girecek cesaretim olmazdı asla!"</p>

  <p>Galiad göğüs geçirdi. Finghin ve Erwan, onun arkasında ayakta duruyorlardı. Artık Aléa’nın orada, hanın çok yakınında hapsedilmiş olduğundan emindiler, engellenemeyen bir aciliyet duygusu doldurmuştu içlerini.</p>

  <p>Akhano birdenbire "Durun biraz, ben size yardım edemem ama işinize yarayabilecek birini tanıyorum..." dedi.</p>

  <p>Galiad ozanı sıkıştırdı: "Evet, sizi dinliyorum."</p>

  <p>"Arkadaşlarımdan biri kentte duvarcı ustası. Defalarca şatoda şantiye şefi oldu, mutlaka iyi biliyordur orayı. Sorun şu ki size yardım etmeye razı olur mu bilmiyorum. Al'Roeg'le bir alıp veremediği yok çünkü."</p>

  <p>Finghin araya girdi: "Onu ikna etme işini bana bırakın. Hemen gidip görelim!"</p>

  <p>Akhano "Bu saatte mi?" diye tepki gösterdi.</p>

  <p>Galiad "Bu akşam en uygun akşam diye siz söylediniz" dedi.</p>

  <p>Ozan omuz silkti.</p>

  <p>"Doğru. Ama bu durum pek hoşuna gitmeyebilir. İkna gücünüzü gösterseniz iyi edersiniz!"</p>

  <p>Finghin kapıya atıldı, "Mel'le Kaitlin’e haber vereyim!" dedi.</p>

  <p>Galiad onu durdurdu: "Emin misiniz?"</p>

  <p>Drüid evet anlamında başını salladı.</p>

  <p>"Düşünebileceğinizden çok daha çevik savaşçılar onlar..."</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Ozan kadın, yüzü şişmiş ve kanla yol yol olmuş Dermod Cahl’ın karşısında diz çökmüştü.</p>

  <p>Yaşayan ölünün kara siluetinin ardında bütün köy alevler içindeydi. Sokaklar gorgûn'larla dolup taşıyordu. Bu acımasız canavarlar sağ kalan son insanların peşinden koşup işlerini bitirmeye çalışıyor, yangının henüz yok etmediği evleri yıkıyor, yollarına çıkan ne varsa yağmalıyorlardı. Kadınların çığlıkları, kocaman siyah duman bulutlan içinde kor olup devrilen kirişlerin gürültüsünde kaybolup gidiyordu. Yangın şimdi çevredeki çayırlara, yazın haşatıyla dolu ambarlara yayılıyordu.</p>

  <p>Dermod Cahl boğuk sesiyle tekrarladı: "Genç kızın nerede olduğunu biliyorsun, bundan eminim."</p>

  <p>Ozan, celladının siyah kapüşonundan duman çıktığını görür gibi oldu. Tuhaf, hiçlikten gelen bir duman. Kalın kumaşın gölgesinde yaşayan ölünün ne yüzü görülüyordu ne de gözleri.</p>

  <p>"Sizin o küçük ağınızda haberler hızlı yayılıyor şu sıra..."</p>

  <p>Genç kadının tepesinde kolunu kaldırdı ve eldivenli elinin tersiyle bir tokat vurdu. Tokat ozanın yüzünün tam ortasına olanca şiddetiyle indi ve genç kadın yere düşüp burnunu kırdı.</p>

  <p>Gözlerinden hâlâ akan yaşlarla burnundan fışkıran kan, yanaklarında ve dudaklarında birbirine karışıyordu.</p>

  <p>Genç ozan Caedlyn, Galatie’nin güneyinde, Sinaîn ırmağının kıyısında yer alan bu küçük köye önceki gün gelmişti. Müthiş bir kadındı Caedlyn, eğitimini yeni tamamlamıştı, ilk öykülerini, ilk şarkılarını seslendirmek için sadece birkaç ay olmuştu yola çıkalı. Bütün bunlar bu akşam sona erebilirdi. Bir anda. Çünkü kötü zamanda, kötü yerde idi genç kadın. Moїra neden beni buraya getirdi acaba diye soruyordu kendi kendine. Bunu hak etmek için ne yapmıştı? Hele hele, ona eziyet eden şu ürkütücü ve iğrenç yaratık da neyin nesiydi?</p>

  <p>"Seni sürtük seni, neden konuşmamakta direniyorsun? Kızı koruyabileceğini mi sanıyorsun? Sen söylemezsen, seni öldürdükten sonra bir başkasının dili nasılsa çözülecek... Hadi söyle bakalım. Nerede o?"</p>

  <p>Ama ozan yanıt veremiyordu. Nedenini anlayamıyordu. Hangi bilinçdışı güç, hangi mantık onu böyle suskun kalmaya zorluyordu acaba? Her halükârda öleceğinden, söze dökülmese de emin olması mı? Yaratık nasıl olsa onu öldüreceğine göre tanımadığı bir çocuğu ele vermek neye yarardı?</p>

  <p>Caedlyn ağlıyordu. Ölüm döşeğindeki annesinin başucunda geçirdiği saatlere ağlıyordu. Drüidlerin okulunda geçen yıllara ağlıyordu. Masal anlatma zevkine adanmış aylara. Olağanüstü öykülere, yeni ya da unutulmuş şarkılara. Bir han penceresinden, inanılmaz öykülerini saklanarak dinleyen küçük bir kız çocuğunun gülümseyişine. Göremeyeceği geleceğe ağlıyordu. Düşlediği kentlere. Beklenen karşılaşmalara. Günün birinde ders vereceği öğrencilere.</p>

  <p>Genç kadın ağlıyordu, ağlaması konuşmamasını sağlıyordu belki de. Bekliyordu sadece: Etraf kararsın diye. <i>Karanlık kaplasın diye her yeri!</i></p>

  <p>Dermod Cahl sabretti, genç kadının boğuk hıçkırıklarını dinleyerek bekledi, sonra Caedlyn’e yaklaşarak küçük yaralı bedeninin üstüne eğildi. Bir elini ozanın alnına koydu.</p>

  <p>İç çekerek "Düşüncelerini okumaya mecbur ettin beni... Bu durumdan hiç hoşlanmıyorum..." dedi.</p>

  <p>Caedlyn çırpındı. Alnındaki eli itmeye çalıştı ama Dermod Cahl’ın insanüstü bir gücü vardı, parmakları ozanın kafatasını öyle bir kavradı ki genç kadın kıpırdayamaz oldu. Başı gitgide daha da daralan bir mengeneye kısılmıştı. Birdenbire Saîman’ın varlığını hissetti. Zihninde yabancı bir gücün varlığını. Drüidlerin gücü. Bundan emindi. Dokunmaya hakkı yoktu ama tanıyordu bu gücü. Kuşku yoktu.</p>

  <p>Hatıralarına saldıran, belleğini didik didik eden, zihninin her köşesine girip çıkan enerjiyi çaresizlik içinde hissetti.</p>

  <p>"Ria. Kız Ria’da değil mi?" diye söze başladı Dermod Cahl. Başını havaya kaldırmış, sanki uzaklardaki bir mırıltıyı duymak istercesine kulak kabartmıştı.</p>

  <p>"Al'Roeg onu yakalamış. Kız Harcourt şatosunda. Tamam."</p>

  <p>Yaratık ozanın alnını bıraktı, genç kadını sertçe geriye itti. Caedlyn sırtüstü düştü, kalkmayı denemedi bile. Gücü tükenmişti.</p>

  <p>"Gördün mü, bana hemen söylesen işimiz daha kolay olurdu, sevgili kuzin."</p>

  <p>Dermod Cahl geri dönüp atma yöneldi, ozanın işkence görmüş bedenini kumlarda bıraktı.</p>

  <p>Yaşayan ölü siyah aygırına bindi ve kuzeye doğru yola çıktı. Gorgûn'lar kentten onun geldiğini görerek kabileler halinde toplanmaya başladılar. Önderlerinin konuşmasına gerek yoktu. Gittiği her yerde onu takip etmekle yetiniyorlardı.</p>

  <p>Gorgûn'ların on iki ordusu yürüyüşe geçti, alevler içindeki köyden bin kişilik gruplar halinde çıktılar. Ozanın yanından geçerken birçokları kadının üstüne saldırdı, bir toz bulutu Caedlyn’in ölüm ânlarını siyah bir tülle örttü.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Finghin başlarından geçenleri kısaca anlatınca duvarcı ustası "Neden size yardım edecekmişim?" diye sordu.</p>

  <p>Ustanın evine gece yarısı gelmişlerdi ve şimdi mutfaktaydılar. Finghin ve Akhano duvarcıyla birlikte masada oturuyordu. Arkalarında Mel, Kaitlin, Erwan ve Galiad gürültü yapmadan bekliyor, öbür tarafta da duvarcının karısı mutfağa açılan koridora çekine çekine sinmiş, konuşulanları dinliyordu.</p>

  <p>"Aléa’yı Konsey, Galatie, Maolmòrdha ile onun gorgûn'lar ordusu ve Harcourt arıyor... Bu ülkedeki bütün yöneticiler onu yakalamak istiyor. Sizce neden? Çünkü o genç kızın gidişi değiştirecek gücü var, siyasetçilerse değişimden nefret eder! Peki siz, siz bu ülkenin gelişmesini istemiyor musunuz? Eğer bu kıza kimse yardım etmezse durumu değiştirme şansımız olur mu?"</p>

  <p>Duvarcı ikna olmuşa benzemiyordu. Finghin söylediklerine tümden karşı olmadığını biliyordu ama gerçekten çok büyük bir riske girmesi bekleniyordu adamdan.</p>

  <p>Akhano araya girdi: "Ansel, o çocuk kim olursa olsun, sence o yaştaki bir kızın yeri Ria zindanları mı?"</p>

  <p>Erwan da yaklaştı.</p>

  <p>"Bayım, Aléa’yı kurtarmak için bütün adayı kat ettim. Benim için tek önemli olan o. Onu serbest bırakmanızı ya da herkesin içinde bizden yana tavır almanızı istemiyoruz sizden, sadece şatoda bize yol göstermenizi istiyoruz ki Aléa’ya yardım götürmek için en azından bir şansımız olsun. Siz istediğiniz noktaya kadar gelirsiniz. Yolu fazla tehlikeli bulduğunuzda geri dönebilirsiniz, hiçbirimiz size kızmayız bu nedenle."</p>

  <p>Duvarcı ustası içini çekti. Çok büyük bir risk olduğunu biliyordu ama bunca yüksek mevkili bu insanlara karşı çıkmak da zordu. Karısının gözlerinde bir destek bulmak için döndü, ama kadıncağız, herkesi hayretler içinde bırakarak söz aldı, cılız sesiyle konuşmaya başladı:</p>

  <p>"Eğer beyefendi drüidse ve Konsey bizzat kızı ararken Saî-Mina’yı onu kurtarmak için terk ettiyse, demek ki gerçekten çok özel bir kız" dedi kocasına bakarak. "Bu insanlar onu çok seviyor gibi görünüyor. O olağanüstü bir kız olmalı Ansel, bence bu insanlara yardım etmelisin..."</p>

  <p>Duvarcı yeniden ziyaretçilere dönerek "Ama bu düpedüz delilik!" diye bağırdı. "Şatonun içinde ne kadar asker bulunduğunu biliyor musunuz?"</p>

  <p>"Davul zurnayla girip hepsini uyandırmak gibi bir niyetimiz yok. Siz gizli bir yol bulmamıza yardım ederseniz, kimse bizi duymadan Aléa’yı kurtarmayı ve alarm verilmeden buralardan uzaklaşmayı deneriz."</p>

  <p>Duvarcı ellerini masaya koyup bakışlarını tavana dikti. Finghin, bu bir öfke işareti mi yoksa adamın bir çözüm aradığının göstergesi mi anlayamadı. Drüid koridorun karanlığına saklanmış kadına baktı ama yüz hatlarından herhangi bir anlam çıkartamadı.</p>

  <p>"Su ve lağım kanallarından geçebiliriz ama yılın bu mevsiminde tıkalı olabilirler, üstelik koku da dayanılmazdır. Hayır. Belki de en delice yolu seçmeliyiz, oradan geçmek olağan dışı bir cesaret ister, ama zaten o yüzden askerlerin beklemediği tek yol orası."</p>

  <p>"Evet?" diye sabırsızlandı Finghin.</p>

  <p>"Kontun gizli yeraltı geçidi. Kale kuşatılırsa oradan kaçacağını öngörmüştü mimarlar. Sorun şu ki geçit dosdoğru Al'Roeg'ün çalışma odasına açılıyor. Gerçi gecenin yarısında orada bulunması biraz düşük bir olasılık..."</p>

  <p>"Hiç de değil" diye araya girdi Akhano. "Tam şu anda savaş hazırlığı içindedir. Belki bütün gece yatmaya gitmez."</p>

  <p>"Belki. Ama savaş hazırlığındaysa kesinlikle çalışma odasında değildir" diye karşılık verdi Ansel. "Bütün komutanlarla birliktedir, çalışma odası buna yetmeyecek kadar küçük. Bence üst katta, büyük arşiv salonundadırlar. Kontun düzenlediği büyük toplantıların çoğu orada yapılır."</p>

  <p>"Ne olursa olsun riske girmemiz gerek. Ama kontun çalışma odasına vardığımızda zindanları nasıl bulacağız?"</p>

  <p>"Güney merdiveninden inmek gerekecek. Size planını çizebilirim. Ama askerlerle karşılaşabilirsiniz. Hele hele zindanlar bir koridorun ucunda; koridorun girişini iyi koruyorlardır mutlaka. Aslında kontun gizli yeraltı yolu tam zindanların yanından geçiyor. Ama duvarlar çok kalın, delmesi günler sürer."</p>

  <p>Finghin coşkuyla "Belki de sürmez" diye karşılık verdi. "Ben bir şey deneyebilirim..."</p>

  <p>Duvarcı bakışlarını drüide doğru kaldırdı.</p>

  <p>"Öyle mi sanıyorsunuz? O kadar kalın bir duvarı yıkabileceğinizi mi düşünüyorsunuz?"</p>

  <p>"Emin olamam ama şatonun bütün odalarından geçmemizi önleyecekse denemeye değer, değil mi?"</p>

  <p>"O zaman iş çok kolay. Koridorun hangi noktasındayken hücrelerin yanından geçtiğinizi size tam olarak gösterebilirim."</p>

  <p>"Bayım, siz bizim kurtarıcımızsmız. Daha fazla vakit kaybetmeyelim. Hemen yola çıkmalıyız."</p>

  <p>Duvarcı ustası dönüp karısına baktı. Çok büyük bir hata mı yaptım acaba diye düşünüyordu. Ömrü boyunca hiç bu kadar büyük bir riske girmemişti, aslında belli bir saygı beslediği kont Al'Roeg’e ihanet etmek üzereydi. Ama karısı ona iç rahatlatıcı bir gülümsemeyle baktı. Kocasıyla gurur duyduğu hissediliyordu, bu da Ansel’e ayağa kalkma cesareti verdi.</p>

  <p>"Öyleyse gidelim. Geçidin girişi kent dışında."</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Epey bir süredir Ria sarayının yeraltı geçidinde ilerliyorlardı ve zifiri karanlığa gömülmüşlerdi. Bereket versin ki Ansel onlara uzun koridorda aydınlanmalarını sağlayacak yeterince meşale vermişti.</p>

  <p>Duvarcı ve ozan geçidin girişinde ziyaretçilerden ayrılmıştı. Beş kafadar iki adama defalarca, hem de duygulanarak teşekkür etmişti. Bu Harcourt'luların iyilikseverliği umut habercisiydi. Gaelia büsbütün bozulmamıştı demek.</p>

  <p>Finghin Ansel’in tavsiyelerini uzun uzadıya dinlemişti. Yer konusunda yanılmayacağını umuyordu. Drüid koridorun karanlığını araştırmak için ilerisine dalga dalga Saîman gönderiyordu ama yine de gergindi. Galiad ve Erwan’ın, hattâ Kaitlin ve Mel’in tersine, o, macera adamı değildi, böyle serüvene atılma alışkanlığı yoktu. Dolayısıyla Finghin özellikle endişeliydi ama pişman değildi. En sonunda Moїra’ya, Gaelia’ya hizmet ettiği duygusunu taşıyordu. Genç adam Konsey'den uzak olsa da drüid olduğunu hiç bu kadar kuvvetle hissetmemişti. Drüidler sınıfının derinlerdeki kökleriyle yeniden bağ kuruyor gibiydi. Bilgisini başkalarının hizmetine sunuyordu.</p>

  <p>Geçidin duvarları nemli ve soğuktu, sıcaklık sürekli düşüyordu; yazdan çok uzaktaydılar burada. Aşağıya indikçe zemin daha da çamurlu oluyordu. Uzun taş duvarlar arasında adımları çınlıyordu. Meşalelerin alevini arada bir esinti titretiyordu.</p>

  <p>Peş peşe sessizce ilerliyorlardı: En önde Finghin, en arkada Galiad vardı. Kimse konuşmaya cesaret edemiyordu. Hâlâ şatodan uzaktılar ama yerlerinin belli olmasından korkmaya başlamışlardı bile.</p>

  <p>Birdenbire tepelerinde boğuk bir şaklama duydular. Kaitlin küçük tiz bir çığlık attı. Şaşkın bir yarasa önlerinden geçti. Finghin derin bir oh çekti. Yola devam ettiler.</p>

  <p>İrkilince Saîman'la temasını kaybeden drüid enerjiyi zihninde yeniden alevlendirdi. Önüne sıcak dalgalar halinde yansıttı. Sanki karanlığa kollarını uzatır gibiydi. Saîman duvarlara çarpıp geri geliyor, Finghin’in zihninde dışarıdaki şekilleri çiziyordu. Saîman aracılığıyla görüyordu Finghin. Her sesi işitiyordu. Adımlarının yankısını. Soluk alıp verişlerini. Kokuları duyuyordu. Yeraltının rutubetini. Yol arkadaşlarının terini. Taşların ıslaklığını. Saîman duyularını keskinleştiriyor, çevresindeki işaretleri daha belirgin kılıyordu. İçini dolduran sayısız ayrıntıya dalıp gidiyor, basit şeylerle temasını biraz yitiriyordu. Yoldaki bir çakıl. Yerinden oynamış bir taş. Bir yarasa, ama bu kez kıpırdamayan bir yarasa. Alevlerin çıtırtısı. Ama birdenbire tuhaf bir duyguya kapıldı.</p>

  <p>Dikildi, olduğu yerde kalakaldı. Şaşıran Erwan Finghin’e arkadan çarptı.</p>

  <p>"Ne oluyor?" diye sordu genç Magistel.</p>

  <p>Finghin elini kaldırıp "Şşşt!" dedi.</p>

  <p>Şurada. Sağda. Alışılmadık bir şey hissetmişti. Taş değil, yarasa değil, ilgisi yoktu öyle şeylerle. Bir ısı kaynağı. Dans eden bir dalga gibi. Yeniden araştırdı. Dört bir tarafına Saîman gönderdi. Enerji taşların içine, yerin altına sızıyordu... Finghin yeniden öbür enerjiyi hissetti. Bir başka Saîman gibi...</p>

  <p><i>"Aléa?"</i></p>

  <p>Gözlerini yumdu. Mesajım göndermeyi başarmalıydı. Düşünce yoluyla. Saîman’ın soluğunda taşımalıydı sözlerini.</p>

  <p><i>"Aléa?"</i></p>

  <p><i>"Drüid?"</i></p>

  <p>Genç kızın sesiydi bu. Kesinlikle onun sesi.</p>

  <p><i>"Ben Finghin. William. Erwan’ın arkadaşıyım. Hatırladın mı?"</i></p>

  <p><i>"Elbette! Mesajımı aldın demek ki? Ama ben senden Mont-Tombe’a gelmeni istemiştim..."</i></p>

  <p><i>"Biz senin burada olduğunu öğrendik.”</i></p>

  <p><i>"Biz mi?"</i></p>

  <p><i>"Evet. Ben Erwan ve Galiad'la birlikteyim! İki arkadaşımız daha var: Mel ve Kaitlin, gezgin tiyatrocular."</i></p>

  <p><i>"Erwan burada mı? Galiad da mı? Evet. Varlıklarım hissediyorum. Sağ ol Finghin. Sağ ol!"</i></p>

  <p><i>"Faith ve Mjolln senin yanındalar mı?"</i></p>

  <p><i>"Evet, şu anda uyuyorlar."</i></p>

  <p>Erwan "Neler oluyor?" diye sabırsızlandı.</p>

  <p>drüid başını salladı.</p>

  <p>"Sus!" diye bağırdı. "Aléa tam şurada. Öbür tarafta!"</p>

  <p>Erwan arkadaşının kolunu tutarak "Emin misin?" diye karşılık verdi.</p>

  <p>"Şşşt!" dedi Finghin ve yeniden Saîman’ın dalgalarına gömüldü.</p>

  <p><i>"Nasıl yapılacağını öğrenmemiş bir genç kız için Saîman’ı çok iyi idare ediyorsun!"</i></p>

  <p><i>"Senin bana öğreteceğin şeyler olacaktır mutlaka. Sana bu yüzden o mesajı göndermiştim.”</i></p>

  <p><i>"Şimdi önce seni oradan çıkartacağız! Bence Erwan seni görmeye can atıyor!"</i></p>

  <p><i>"Ben de öyle!”</i></p>

  <p><i>"Peki ama nasıl yapsak? Sence beraber şu duvarı yıkabilir miyiz?"</i></p>

  <p><i>“Kesinlikle. Ama gürültü yapmamak gerek. Taşları birer birer kaldırmayı denemeliyiz. Siz geldiğinizde ben de bunu yapmaya hazırlanıyordum! Duvarın ardında bir boşluk olduğunu keşfetmiştim. Siz neredesiniz</i>?"</p>

  <p><i>"Kent dışına giden uzun bir yeraltı geçidindeyiz..."</i></p>

  <p><i>"Harika. Mjolln'la Faith’i uyandırayım.”</i></p>

  <p>Finghin ağır ağır döndü.</p>

  <p>"Aléa orada, Mjolln ve Faith'le birlikte. Biraz geri çekilin, duvarı yıkmayı deneyeceğiz."</p>

  <p>Erwan geri çekilirken "O iyi mi?" diye sordu.</p>

  <p>"Evet. Hadi uzaklaşın biraz."</p>

  <p>Sonra drüid yüzünü duvara döndü ve Saîman'la yeniden temas kurdu. Bir taş almaya çalıştı. Enerji iri kütlenin etrafına sızıyordu. Taşın öbür taşlara tutunduğu yerlerden işe girişmek gerekiyordu önce. Saîman taşın çevresini kazan binlerce minik küreğe dönüştü. Topraklı birleşim yerleri yavaş yavaş ufalanıyor, cılız bir çeşme gibi duvardan akıyordu. Yavaş yavaş taş tamamen yerinden çıktı. Finghin Saîman gücüyle taşı hareket ettirmeye çalıştı. Tutmayı beceremiyordu. Şaşmaz hareketler yapmalıydı. Yeniden denedi. Aynı anda hem kaldırıp hem çekmek gerekiyordu. Finghin elle yapsak daha kolay olmaz mıydı diye düşündü ama taş kesinlikle çok ağırdı. Birdenbire drüid taşın kıpırdadığını hissetti. Onu böyle oynatanın ne olduğunu anladı. İstemeden, Saîman’ın basıncını her taraftan artırmıştı. Daha iyi işliyordu şimdi. Son bir gayret gösterdi, taş ansızın sağır edici bir gürültüyle duvarın dışına düştü. Dört arkadaş oldukları yerde sıçrayıp biraz daha gerilediler.</p>

  <p>Galiad "Pek de sessiz olmadı!" dedi.</p>

  <p>Finghin "Kusura bakmayın" diye özür diledi. "Taşı tutmaya çalışmam gerek. O kadar da kolay değil!"</p>

  <p>Sabırsızlanan Erwan "Üzülme, devam et!" diye cesaret verdi.</p>

  <p>Drüid yeniden konsantre oldu. Duvarın öte yanında taşların hareketini işitiyordu. Aléa ondan daha hızlı davranıyordu. Finghin ikinci, sonra üçüncü taşı çekip çıkardı. Her seferinde daha az gürültü yapmayı başarıyordu ama yine de, yere düşen koca taş kütlelerinin çarpma sesi geçitte çınlıyordu. Finghin bu boğuk seslerin şatoya gitmediğini umut ediyordu. Acele etse iyi olacaktı.</p>

  <p>Çok geçmeden kıpırdayan bir taş gördü, o taşı çıkartmaya çalışan Finghin değildi. Beş kafadarı üç tutsaktan ayıran son taştı bu. Daha çok uğraşarak bir duvar parçasını daha yerinden çekip aldı.</p>

  <p>En sonunda bel hizasından aydınlık doldu geçide ve bir toz bulutunun gerisinde Mjolln, Faith ve Aléa’nın yüzü belirdi. Drüid bir sevinç çığlığı kopardı.</p>

  <p>Erwan ve Galiad yanına fırladılar.</p>

  <p>Erwan "Aléa!" diye haykırdı.</p>

  <p>Genç kız duvardan elini uzattı. Genç Magistel bu eli sıkı sıkı tuttu avuçlarında.</p>

  <p>Aléa "Sizi gördüğüme ne kadar sevindim!" dedi.</p>

  <p>"Na na na naaa! Eskrim öğretmenim! Ne büyük sürpriz bu! Heh heh, işte Galiad da burada! Öhöms, evet, ben de çok sevindim!"</p>

  <p>Yüzünde kocaman gülümsemesiyle Faith "Acele edelim!" dedi. "Hücre kapısının arkasından bir gürültü duyar gibi oldum."</p>

  <p>Hücrenin öbür tarafında muhafızların boğuk seslerini işittiler.</p>

  <p>Mjolln "Moїra aşkına! Çok fazla gürültü yaptık herhalde!" dedi.</p>

  <p>Tutsaklar kaçabilsin diye birkaç taşı daha kaldırmak isteyen Finghin "Geri çekilin!" diye bağırdı.</p>

  <p>Erwan ve Galiad biraz öteye gittiler.</p>

  <p>Faith "Aléa! Ona yardım et. Biz kapıyı tutmaya çalışacağız!" diye bağırdı. "Mjolln gelin de bana yardım edin!"</p>

  <p>İkisi birlikte vargüçleriyle kapıya dayandılar. Muhafızlar anahtarı kilide sokmuştu.</p>

  <p>Finghin ve Aléa Saîman’ın duvar üstündeki hareketlerini hızlandırdılar. Drüid artık gürültüye dikkat etmiyordu. Saîman’ı azalmaya başlamıştı ve genç adam biraz dengesini kaybediyordu. Biraz enerji toplamak için arkasındaki duvara yaslandı ve kalan son gücünü son taşlara gönderdi.</p>

  <p>İşin yeterince hızlı ilerlemediğini gören Galiad genç drüidin yanına koştu ve elleriyle yardım etmeye çalıştı. Güç bulmak için naralar atarak elleriyle çekmeye başladı taşları. Sonunda yerinden çıkan taştan sakınmak için geri sıçradı, ayağını kılpayı kaldırdı.</p>

  <p>Üç tutsağa "Gelin! Artık geçecek kadar yer açıldı!" diye bağırdı.</p>

  <p>Aléa arkasına döndü. Muhafızların kapıyı açmak için uyguladığı baskıya Mjolln ve Faith’in daha fazla dayanamadığını gördü. Gözlerini yumup iki arkadaşının çevresine Saîman’ı yolladı.</p>

  <p>"Uzaklaşın oradan!" diye bağırdı. Faith ve Mjolln Aléa’nın ellerini garip bir biçimde uzattığını görünce sözünü dinlediler.</p>

  <p>Kapı bir vuruşta tamamen kapandı, elini içeri sokmayı başaran bir muhafızın parmakları kırıldı. Asker acıyla haykırdı.</p>

  <p>Aléa kapıyı enerjisiyle kapalı tutmaya devam ederek "Haydi bakalım!" diye bağırdı.</p>

  <p>Mjolln ozanı önüne geçirdi. Faith yerdeki taş yığınının üstünden bacağını atıp eğildi ve öbür tarafa kayıverdi. Galiad onu omuzlarından tutup sarıldı.</p>

  <p>Faith Galiad’ın kulağına "Sizi özledim!" diye fısıldadı, sonra da çekilip Mjolln’a yol verdi.</p>

  <p>Cüce ardında bıraktığı Aléa’ya baktı. Bir an duraksadı, sonra ozanın yaptığı gibi taşların üstünden atlamak yerine başı önde zıpladı ve yeraltı geçidine boylu boyunca serilip kaldı. Kaitlin ayağa kalkmasına yardım etti.</p>

  <p>Cüce giysisinin kollarındaki tozu silkelerken "Merhaba hanımefendi!" dedi sadece.</p>

  <p>Aléa zihin gücüyle kapıyı kapalı tutmaya devam ediyordu. İki arkadaşının öbür tarafa geçtiğini görünce Saîman'la teması kaybetmeden ağır ağır, adım adım geri çekildi.</p>

  <p>"Koşmaya başlayın! Biraz mesafe kaydedin, kapıyı bir anda bırakıp arkanızdan koşmam gerekecek!" diye bağırdı.</p>

  <p>Galiad Faith’e bir meşale verdi ve kaçması için ozanı itti.</p>

  <p>"Çabuk olun!"</p>

  <p>Magistel yola koyulmaları için bütün arkadaşlarım teker teker itti. Mjolln dönüp son kez Aléa’ya baktı.</p>

  <p>"Dikkatli ol taşçı kız!" diye bağırıp koşmaya başladı.</p>

  <p>Şimdi Galiad yıkık duvarın önünde tek başınaydı. Aléa’ya yardım etmeye hazırdı.</p>

  <p>Genç kız "Hadi siz de gidin, ben yetişirim hemen!" diye bağırdı.</p>

  <p>"Hayır Aléa, geçidi ben kapatacağım. Sensiz gitmem. Phelim’i kaybettim, seni kaybetmeyeceğim."</p>

  <p>Aléa bir an duraksadı. Arkasındaki taş yığınını görmek için yavaşça başını çevirdi. Atik davranması gerekiyordu. O, kapıyı bırakır bırakmaz muhafızlar peşlerine düşecekti.</p>

  <p>Hazırlanırken "Dikkat et Galiad..." diye Magistel’i uyarmayı tercih etti.</p>

  <p>Magistel iki elini duvardaki açıklıktan uzatıp Aléa'yı omuzlarından yakaladı.</p>

  <p>"Bu tarafa çekeceğim seni, hazır mısın?"</p>

  <p>Aléa tereddüt içinde "Iıı... evet" dedi.</p>

  <p>Magistel derin bir nefes aldı. Aléa’nın omuzlarını daha sıkı kavradı ve birdenbire genç kızı vargücüyle kendine doğru çekti. Aléa bir çığlık attı, aynı anda hücrenin kapısı ardına kadar açılıp duvara çarptı.</p>

  <p>Galiad Aléa'yı iterek "Koş!" diye haykırdı.</p>

  <p>Genç kız bir an bile beklemeden dosdoğru karanlığın içine koştu.</p>

  <p>Galiad arkasından fırladı. Askerlerin hücreye doluştuğunu ancak görebilmişti. En az üç belki de dört kişiydiler ve kuşkusuz alarm verilmişti.</p>

  <p>Galiad Aléa’nın omuzlarının üstünden arkadaşlarının meşalelerini görebiliyordu. Meşalelerin alevi uzakta, koridorun ilerisinde titreşiyordu. Galiad genç kızı daha hızlı koşması için sırtından itiyor, neredeyse taşıyordu. Aléa birçok kez dengesini kaybeder gibi oldu ama her defasında Magistel onu tuttu.</p>

  <p>Peşlerinden koşan askerlerin ayak sesleri gitgide yaklaşıyordu.</p>

  <p>İçlerinden biri, soluk soluğa "Durun!" diye bağırıyordu.</p>

  <p>Aléa daha da hızlı koşmaya çalıştı. Biraz güç kazanmak için Saîman’ı bulabilmeyi isterdi ama denetlemeyi başaramıyordu. Enerji orada, alnının ortasındaydı ama koşu, panik ve yorgunluk yüzünden ele geçmez bir haldeydi.</p>

  <p>Aléa birdenbire Galiad’ın arkasından gelmediğini hissetti. Geri dönüp bakınca Magistel’in peşlerindeki askerleri göğüslemek için döndüğünü gördü. Aléa soluğunu düzeltmeye çalıştı, yeraltı geçidinin duvarlarına dayandı ve içinin derinliklerinde Saîman’ı aradı.</p>

  <p>Galiad Banthral’i kınından çıkardı. Kılıcı havaya kaldırdı ve cücenin savaş narasını attı.</p>

  <p>"Alragan!"</p>

  <p>Magistel kılıcı ilk askerin üstüne indirdi. Kılıcın ağzı kıvılcımlar çıkardı ve adamın omzuna isabet etti. Asker dengesini kaybederek yana devrildi. Arkasındaki ikinci asker yerdekinin üstünden atlayıp Galiad’a baltasını savurdu. Magistel yana sıçrayarak bu ağır silahtan kaçmayı başardı. Dirseğini geri çekip koluna kuvvet verdi ve kesin bir hamleyle kılıcı askerin karnına sapladı.</p>

  <p>İlk asker yerden kalkmıştı ve Magistel’in ensesine topuzunu indirmek üzereydi ki suratının ortasında bir tür şimşek çaktı. Adamı bayıltıp duvara fırlattı bu şimşek. Askerin yüz derisi tümüyle yanmıştı.</p>

  <p>Galiad geriye doğru sıçradı, arkasına baktı ve Aléa’nın gergin kollarını gördü. Genç kıza başıyla bir işaret yaptı, Banthral’i omzuna kaldırdı ve son askerin üstüne hücum etti. Bu üçüncü ve son asker arkadaşını duvara fırlatan şimşekten şaşkına dönmüş, durmuş, geçidin ortasında kolları iki yana düşmüş bir halde dikiliyordu. Magistel’in kılıcı adamın kellesini bir vuruşta uçurdu.</p>

  <p>Galiad askerin başsız bedeninin yere düşüşünü görmek için bile beklemedi ve Aléa’nın yanına döndü.</p>

  <p>Genç kızın omzuna elini koyarak "Gidelim hadi!" dedi.</p>

  <p>Yeraltı geçidinin çıkışma doğru koşmaya başladılar.</p>

  <p>Çok geçmeden geçidin ucunda ayın solgun ışığını gördüler. Çıkış çok yakındı. Ama Galiad tünelin ucunda bir hareketlilik fark etti.</p>

  <p>Soluk soluğa "Neler oluyor?" dedi.</p>

  <p>Aléa arkadaşlarının dövüştüğünü görünce "Çıkışta askerler var herhalde!" diye bağırdı.</p>

  <p>Galiad adımlarım hızlandırdı ve genç kızın önüne geçti. Çığlıkları ve kılıç seslerini işitebiliyordu. Banthral’i kaldırıp yüzünün önünde tutarak haykırmaya başladı, geçitten çıkar çıkmaz gördüğü ilk askerin üstüne atladı.</p>

  <p>Ayakta yaklaşık on asker vardı, üç-dört asker de yerde yatıyordu. Kuşkusuz muhafızlardan birinin haber vermesiyle buraya kadar atla gelmişlerdi. Galiad uzaktan başka askerlerin de geldiğini fark etti.</p>

  <p>Geceydi ve mücadele çok zordu. Galiad kılıcını ilk askerin gırtlağına saplayarak çabucak ondan kurtuldu ve ikincinin üstüne atladı. Bu arada da arkadaşlarının ne durumda olduğunu görmeye çalıştı. Kadhel’i yanında olmayan Mjolln Finghin’in kılıcıyla dövüşüyordu ama kılıç ona çok uzun geliyordu. Yine de cüce işin içinden çıkıyor, rakibini gafil avlamak için boyunun kısalığından yararlanıyordu. Finghin bir adamı yere yıkmıştı ve şimdi dörtnala olay yerine gelen askerlere doğru koşuyordu. Faith yerdeki askerlerden birinin mızrağını almış güçlükle kendini savunuyordu. Erwan tek başına iki kişiyle mücadele ediyordu. Silah olarak ellerinde birer sopa bulunan Mel ve Kaitlin düşmanlarının çevresinde dans eder gibiydiler. Sağdakini yere yıkıyor, soldakini bayıltıyor, çoğunlukla da çaresiz kalan ozana yardıma koşuyorlardı.</p>

  <p>Galiad rakibinin bir darbesini savuşturdu, yerde yuvarlanıp askerin yanında ayağa kalktı ve adamın kalçasına sert bir kılıç darbesi indirdi. Adamın yere yıkıldığını görünce Aléa’nın nerede olduğunu anlamak için döndü.</p>

  <p>Genç kız Finghin’in yanına gitmişti, ikisi adeta güçlerini birleştirmiş gibiydiler, gecenin karanlığında ateşten uzun kırbaçlar gibi şaklayan mavi şimşekler gönderiyorlardı atlıların üstüne.</p>

  <p>Magistel o anda arkasında bir çığlık duydu, döndü, Mel’in dizüstü düştüğünü gördü, karnına bir kılıç saplanmıştı.</p>

  <p>Galiad gezgin oyuncuya doğru koşup onu düşerken tutmaya çalıştı. Bir yandan gövdesiyle Mel’e siper oldu, bir yandan da genç oyuncuyu vuran askere saldırdı. Silahsız kalan askerin hiç şansı yoktu. İlk vuruşta gırtlağı kesildi.</p>

  <p>Magistel kılıcı Mel’in vücudundan çekip çıkarmak için döndü ama kıpırtısız kalan gencin öldüğünü anladı.</p>

  <p>Galiad haykırarak doğruldu, birkaç metre ötede Faith’in üstüne gelen bir Alev Askeri'ne hücum etti. Savaşçı Galiad’ı duydu ve baltasını savurarak döndü.</p>

  <p>Galiad sağdan vurdu ama asker bu hamleyi savuşturdu, Galiad’ın kılıcını çevirip yere eğmeye çalıştı. Magistel geriye doğru bir adım attı, kılıcım düşmanın baltasından kurtardı ve yeniden askerin üstüne saldırdı, kılıcın ucunu adama doğrultmuştu. Asker yana kayarak Galiad’ın saldırısından kaçındı ama Faith’in mızrağı sırtını delip geçince, yüzü hayretle buruştu, gözleri faltaşı gibi açıldı. Bakışlarını indirdi ve mızrağın karnından çıkmış kanlı ucunu gördü dehşetle. Baltasını bıraktı, mızrağı tutmaya çalıştı ama Faith ucunu hızla geri çekince adamın bağırsakları ve karaciğeri de küçük kıvrık metal uçla birlikte dışarı çıktı. Adam Galiad’ın önünde yere yıkıldı.</p>

  <p>Magistel ozana baktı, sonra başka birine yardım edebilir miyim diye çevresine bakındı. Ama artık bütün askerler yerde yatıyordu. Kaitlin kendini yere atmış ağabeyinin cesedi başında ağlıyordu. Erwan kalkmasına yardım etmek için arkasına geldi ama oyuncu kadın ayakta duramıyordu. Gözyaşları içinde yeniden yere yığıldı.</p>

  <p>Galiad Mjolln ve Faith’e yanına gelmelerini işaret etti.</p>

  <p>Askerlerin biraz uzağa gitmiş atlarını göstererek "Gidip şu atları alalım, buradan en kısa zamanda uzaklaşmamız gerek!" dedi. "Silahları da toplayın. Mjolln, Kadhel’e yeniden kavuşmayı beklerken bir hançer ya da kısa bir kılıç edinin." Yerde yatan askerlerin öbür tarafında, Finghin ve Aléa birdenbire mucizevi saldırılarını kestiler, çünkü son kalan askerlerin kaçtığını görmüşlerdi, dönüp arkalarındaki sahneye baktılar. Erwan’in destek olduğu Kaitlin, Mel’in cesedi başında ağlıyordu. Drüid onlara doğru atılıp Erwan’in yerini aldı. Genç kıza sıkı sıkı sarıldı, saçlarını okşadı. Ne diyeceğini bilemiyordu. Hangi sözcükleri söyleyeceğini bilemiyordu. Ama kuşkusuz hiçbir söz gideremezdi bu acıyı. Ötekiler askerlerin atlarıyla geri döndüğünde Finghin genç oyuncu kızın yanağına bir öpücük kondurmakla yetindi ve Kaitlin’i atma kadar götürdü.</p>

  <p>Hepsi yola çıkmaya hazırlandı. Mjolln Faith’in terkisine bindi.</p>

  <p>Kaitlin biraz kendini toparladı, hıçkıra hıçkıra "Onu burada bırakamayız!" dedi.</p>

  <p>Galiad atından indi, Mel’in cesedini alıp eyerine koydu. Finghin'le birlikte genç kızın ata binmesine yardım etti. Sonra, Aléa’nın zarif siluetinin ardından, hep birlikte batıya doğru dörtnala yola çıktılar.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Asker büyük arşiv salonuna kapıyı vurmadan girdi. Feren Al'Roeg, Aeditus, Natalien ve komutanlar büyük masaya eğilmiş, bir Gaelia haritasını inceliyorlardı. Başları hemen askere doğru çevrildi.</p>

  <p>Masanın kenarına konmuş küçük bir lambanın ışığında yüzleri belirdi. Alev titriyor, odanın gölgelerini dans ettiriyordu.</p>

  <p>Genç asker soluk soluğa "Kont hazretleri, genç kız kaçtı!" dedi.</p>

  <p>Al'Roeg doğrularak "Ne dedin?" diye bağırdı.</p>

  <p>"Drüidler sizin gizli yeraltı geçidinize girip onun ve iki arkadaşının kaçmasına yardım ettiler."</p>

  <p>Aeditus "Drüidler mi, emin misiniz?" diye şaşırdı.</p>

  <p>"Kesinlikle Piskopos Hazretleri, kaçmak ve peşlerinden giden askerleri geri püskürtmek için büyü yaptılar! Ellerinden çıkan koca şimşekleri kendi gözlerimle gördüm Kont Hazretleri! Kardeşlerim yanarak can verdiler... Ben hiç böyle bir mucize görmemiştim!"</p>

  <p>Kont yumruğunu masaya vurdu.</p>

  <p>"Bir bu eksikti! İsa aşkına! Peşlerine adam taktınız mı?" diye sordu.</p>

  <p>"Evet ama izlerini kaybettik. Ateş yağdırdıkları için ilerleyemedik Kont Hazretleri, üstelik atları çaldılar. Batıya doğru gittiklerini biliyoruz ama şimdilik karanlık yüzünden iz süremiyoruz."</p>

  <p>Kont yumruklarını sıkarak "drüidler. drüidler çoktan gelmiş mi buraya?" dedi.</p>

  <p>"Hepsinin geldiğini sanmam Kont Hazretleri" diye karşılık verdi asker çekingen bir sesle. "Sadece iki kişiydiler bu akşam, daha fazla değil. Ama bize ulaşan rapora göre drüidler şu sırada Filiden yolundalar, bize saldırmak için orada Tuathann'lara katılacaklar. İşte ben bu yüzden geldim..."</p>

  <p>Natalien "Ben size söylemiştim!" diye araya girdi. "Artık kaybedecek zaman yok. Kuşatılmak istemiyorsak ilk saldıran biz olmalıyız!"</p>

  <p>Sinirlenen kont "Elbette! Siz bu akşam ne hazırlığındayız sanıyordunuz?" diye sordu. "Yarından itibaren hücuma geçeceğiz!"</p>

  <p>Aeditus "Ya genç kız?" diye sordu.</p>

  <p>Kont "Ne yapmak istiyorsunuz?" dedi. "Elbet bir gün bulunacak ama şimdilik şu savaşla meşgul olmalıyız."</p>

  <p>Piskopos "Ya drüidlerin yanında yer alırsa?" dedi.</p>

  <p>"Bu olanaksız, onlardan nefret ettiğini biliyorum" yanıtını verdi kont.</p>

  <p>"Doğru ama izin verirseniz bir kez daha söylemek istiyorum: Onu mutlaka bulmamız gerek. Gerçekten önemli biri olduğu kanısındayım ve bir gün otoritemizi oturtmak istiyorsak bu genç kız bizim denetimimizden çıkmamalı. Onu özgür bırakmak çok tehlikeli olabilir: Kız halkı bize karşı kışkırtabilir. Siz de gördünüz, ürkütücü bir karizması ve kişiliği var!"</p>

  <p>"Bütün bunları biliyorum Aeditus! Ama şimdi ne yapmamı istiyorsunuz?"</p>

  <p>"Belki gayretimizi sadece savaşa değil bu meseleye de yoğunlaştırmalıyız..."</p>

  <p>Drüidlerdeki üç Man'ith’i almak için sadece onlarla yapılacak savaşı önemseyen Natalien "Bu çok saçma!" diye araya girdi. "Şimdi gerçek tehlike drüidlerden geliyor, o genç küstahtan değil!"</p>

  <p>Aeditus sert bir sesle "drüidlere duyduğunuz nefretin yargılarınızı çarpıtmasına izin vermeyin" diye karşılık verdi.</p>

  <p>"Mesele burada değil!" dedi Natalien. "Bu asker bize drüidlerin saldırıya geçmek üzere olduğunu söylemeye gelmiş. O genç kız kaçmakla meşgul. Tehlikenin nereden geldiğini bilmek için bilgin olmaya gerek yok!"</p>

  <p>"Hapisten kaçtı ama hâlâ Harcourt’da, hem..."</p>

  <p>Kont kendini kaybederek "Yeter!" diye bağırdı.</p>

  <p>Al'Roeg masanın çevresinde birkaç adım attı. Öfkeden kuduruyordu, üstelik yorgunluk da kendini toparlamasını engelliyordu.</p>

  <p>Salonun öbür ucunda durup "Karınca ordusu gibi ezeceğim şu drüidleri!" diye bağırdı. "Yarın saldırıya geçiyoruz. Kim bilir belki genç kız da onlarla birliktedir. Öyle değilse bile kızla da ilgileneceğiz, ama bu kez ona fırsat vermeyeceğim!"</p>

  <p>Natalien başıyla onayladı. Aeditus’a memnun bir bakış yöneltti. drüidler sonunda elinin altındaydı...</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Gece yarısına kadar batıya doğru dörtnala ilerlediler. Galiad peşlerinden gelen kimse olmadığından emin olunca yorgun argın mola vermeye karar verdiler.</p>

  <p>Yedi kafadar attan indi ve küçük bir kamp yeri hazırladılar. Kaitlin hâlâ ağlıyordu. Finghin destek olmak için gelip yanına oturdu.</p>

  <p>Galiad Mel’in cesediyle uzaklaştı, önce kılıcıyla, sonra elleriyle bir çukur açtı. Gücü iyice tükenmişti ama delikanlıyı derhal gömmek gerektiğini söylüyordu, belki bu, zavallı Kaitlin’in acısını biraz yatıştırırdı.</p>

  <p>Mjolln ve Faith Erwan’ın değişik heybelerde bulduğu birkaç yiyecekle yemeği hazırladılar. Ziyafet çekecek malzemeleri yoktu, ava çıkmak için de vakit çok geçti ama açlıklarını bastırmak ve biraz kuvvet toplamak için ellerindeki yeterliydi.</p>

  <p>Aléa Finghin'le Kaitlin’in karşısına oturmuştu. Parmaklarını bükerek oyuncu kızın ağlamasına bakıyordu.</p>

  <p>Bir kez daha onun yüzünden bir insan ölmüştü! Galiad'la Erwan’ı gördüğü için ne kadar mutlu olmuştu, ama şimdi yazgısı onu bir kez daha yakalıyor, yaşamında biraz soluklanmaya yer olmadığını hatırlatıyordu. Peki ama bütün bunlara nasıl bir son vermeliydi? Bu ölümcül döngü ne zaman bitecekti? Aléa sorumluluklarının ağırlığı altında ezildiğini hissediyordu. Olaylar onu aşmıştı. Samildanach'tı kendisi ve sanki dünyanın bütün felaketleri onun yüzünden ortaya çıkıyor gibiydi.</p>

  <p>Kaitlin’e yaklaşarak "Sağ olun küçük hanım" diye fısıldadı.</p>

  <p>Oyuncu kız karşılık vermedi. Başını Finghin’in omzuna yaslamış, sessiz sessiz ağlıyordu.</p>

  <p>"Siz ve ağabeyiniz tanımadığınız insanları kurtarmaya gelmek gibi bir iyilik ve cesareti nereden buldunuz bilmiyorum ama bunu hiç unutmayacağım. Bu size ağabeyinizi geri vermez Kaitlin ama onu çok kısa bir an görmüş olsam da yüzü sonsuza dek belleğimden silinmeyecek. Size gelince, sonsuza dek arkadaşımsınız."</p>

  <p>Oyuncu kızın ağlamaları şiddetlendi. Aléa biraz daha yaklaşıp kendisinden yaşça büyük bu genç kızın ellerini avuçlarına aldı. Göğsüne bastırdı. Oyuncu kıza öyle yakın hissediyordu ki kendini! Sanki öteden beri tanıyordu onu. Saîman’ın bedeninde akmasına, ellerine doğru yükselmesine izin verdi. Enerji yavaş yavaş gezgin oyuncunun parmaklarını sardı, bileklerine çıktı, kollarında ilerledi. Aléa yüreğinde kalan bütün yumuşaklığı kattı Saîman’a. Saratea’da kendisine kucak açan hancıyla yaşadıkları gibi en güzel hatıralarını koydu. Sadece, katıksız bir kardeşlik duygusunu artırıp Saîman aracılığıyla Kaitlin’e armağan etmek için ağabeyi Tagor'un anısını çağırdı. Gezgin oyuncuya bir kardeş gibi vermek istiyordu kendini, kanından vermek, damarlarında bir yer açmak.</p>

  <p>Kaitlin’in kulağına yaklaşıp fısıldadı:</p>

  <p>"Teşekkürler ablacığım."</p>

  <p>Sonra kalkıp Kaitlin’i genç drüidin kollarına bıraktı. Ateşin başındaki Mjolln, Erwan ve Faith’in yanına gitmek üzere birkaç adım attı, geri dönüp baktığında oyuncunun gözyaşlarının hemen hemen dindiğini gördü.</p>

  <p>Hep birlikte ateşin biraz ötesindeki koca bir ağaç kütüğünün üstüne oturdular. Elleri toz toprak içinde kalan Galiad da çok geçmeden yanlarına geldi.</p>

  <p>"Mel’i büyük bir bodur meşenin altına gömdüm" dedi. "Yatmadan önce Moїra’ya ona kucak açması için yakarırız... Öyle değil mi Finghin?"</p>

  <p>Drüid evet anlamında başını salladı.</p>

  <p>Yemeye koyuldular. Gözlerini alevlere dikmişlerdi, suskunluğu bozmakta epey zorlandılar.</p>

  <p>En sonunda Galiad "Savaş önümüzdeki günlerde patlak verebilir" diye söze girdi.</p>

  <p>Aléa başım kaldırmadan "Harcourt yarın hücuma geçecek. Nasıl bir direnişle karşılaşacaklarım bilmiyorum. Drüidlere ve Tuathann'lara meydan okumak istiyorlar, peki ya Galatie?" dedi.</p>

  <p>Finghin "Eoghan öldürüldü" diye araya girdi.</p>

  <p>Genç kız gözlerini faltaşı gibi açtı.</p>

  <p>"Öldürüldü mü? Öyleyse krallığı kim yönetiyor?" diye sordu.</p>

  <p>“Karısı" diye yanıt verdi Galiad.</p>

  <p>“Amine mi?"</p>

  <p>“Evet, çok zor biriymiş görünüşe göre... Ria'dayken duyduk ki kraliçe Konsey’e karşı çıkıyormuş, bütün krallıkta ordu denetimini sertleştiriyormuş ve kesinkes drüidleri ve Tuathann'ları savunmayacakmış... Ama bunlar söylenti."</p>

  <p>Aléa Faith’e baktı. Çocukluk arkadaşından söz ederlerken ozanın söylediklerini hatırlıyordu: “<i>Bazen zaman insanları değiştirir. Çocukken edindiğim, çok sevdiğim ama bugün bana büsbütün yabancı olan arkadaşlarım öyle çok ki say say bitmez."</i></p>

  <p>Aléa “Sizce Galatie savaşa girmezse Harcourt galip çıkar mı?" diye sordu Magistel’e.</p>

  <p>Galiad omuz silkti.</p>

  <p>"Bilmem."</p>

  <p>Finghin araya girdi: “Konsey’in Harcourt tarafından ezilmesine göz yumamayız!"</p>

  <p>Mjolln “Nasıl yani? Öhöms. Onlara yardım edecek değiliz herhalde!" diye karşılık verdi.</p>

  <p>Finghin sert bir ses tonuyla “Bir drüid olduğumu size hatırlatırım" dedi. "Erwan benim Magistel'im ve Saî-Mina'dan ayrılmama rağmen tarikatıma inancım var hâlâ! Kardeşlerimden bazılarının hataları ne olursa olsun ben hâlâ üyesi bulunduğum topluluğun hizmetindeyim!"</p>

  <p>Aléa sakin bir sesle "Ben asıl Tuathann'lar için endişeleniyorum" dedi.</p>

  <p>Bir sessizlik kapladı ortamı. Hepsi de genç kıza bakıyor, kuşkusuz bir açıklama bekliyordu.</p>

  <p>"Drüidlerin tümü bu savaşa katılmayacak, bundan eminim, savaşa gönderilen bütün drüid kardeşler ölse bile Konsey’in ayakta kalabilmesi için Saî-Mina’da yeterli sayıda drüid olacaktır. Ama Tuathann'ların hepsi bu savaşta çarpışacak. Eğer yenilirlerse, onların uygarlığı büyük olasılıkla dünyadan silinir. Tuathann'lar benim atalarım. Buna göz yumamam."</p>

  <p>Galiad "Ataların mı?" diye şaşırdı.</p>

  <p>Hepsi de genç kıza hayretle baktı.</p>

  <p>"Annem bir Sid kadını ve Tuathann'lar arasında bir ağabeyim var."</p>

  <p>Galiad ozana doğru döndü. Faith’in bundan haberi olup olmadığını anlamaya çalıştı ama Faith de Galiad kadar şaşırmışa benziyordu.</p>

  <p>Aléa az önce söylediğini tam olarak kavramalarına fırsat vermeden konuşmasını sürdürdü: "Ne olursa olsun onlara yardım ulaştırmalıyız. Çarpışmaların son bulmasını isterdim ama bu kez müdahale etmek zorundayız."</p>

  <p>Altı kafadar şaşkın şaşkın bakıştılar.</p>

  <p>Gözyaşlarını silen ama sesinde hâlâ hıçkırıklarının izini taşıyan Kaitlin "Ama bu o kadar da basit değil" diye araya girdi. "Kocaman bir gorgûn ordusunun kuzeye doğru yürüdüğünü duyduk."</p>

  <p>Aléa "Evet" dedi. "Ama onların göz diktiği kişi benim, ve henüz buraya ulaşmadılar. Bu meseleyle daha sonra ilgileniriz..."</p>

  <p>Mjolln içini çekti ve başını ellerinin arasına aldı.</p>

  <p>Aléa o sert tonda konuşmayı sürdürdü: "Zaten hepimiz Tuathann'lara yardıma koşacak değiliz. Vakit daralıyor ve çok geç olmadan benim Mont-Tombe’a gitmem gerekiyor. Yarın olur olmaz ikiye ayrılmalıyız."</p>

  <p>Teker teker arkadaşlarına baktı. Dostlarıyla konuşur gibi konuşmuyordu şimdi onlarla, düpedüz emir veriyordu.</p>

  <p>"Galiad, Erwan ve Finghin, Tuathann'lara yardım etmek için siz Filiden’e gideceksiniz. Yolda iyi niyetli bütün insanları bir ordu kurmak için benim sancağım altında toplayacaksınız. Belki on kişiyi bir araya getirirsiniz, belki bin kişi peşinizden gelir ama önemli olan Tuathann'lara yardım ulaştırmak üzere Filiden’de olmanız. Orada Tagor adında bir delikanlı var. Bir gözü mavi, bir gözü siyah. Onun başına bir şey gelirse sizi asla affetmem. Faith, Mjolln ve Kaitlin siz benimle birlikte Mont-Tombe’a geleceksiniz."</p>

  <p>Faith derin bir soluk aldı. Aléa genç kadının bakışlarından, yeniden Galiad'dan ayrılmak zorunda kaldığı için öfkesinden deliye döndüğünü ama bunu dile getirmeye cesaret edemediğini tahmin etti. Genç kız, Kaitlin ve Finghin’in gözlerinden de ayrılmak istemediklerini okudu ama için için hepsinin bu işin böyle olması gerektiğini anladığını biliyordu. Şimdilik böyle olacaktı.</p>

  <p>Hem zaten Aléa da Erwan’ın yanında kalmayı tercih ederdi. Ama kaybedecek zaman yoktu.</p>

  <p>"En hızlı biçimde Filiden’de size katılacağız" diye söz verdi.</p>

  <p>Galiad’ın kafası karışmıştı, "Senin sancağın altına adam mı toplayalım istiyorsun?" diye sordu.</p>

  <p>Aléa "Adım Gaelia’da tanınmaya başladı" dedi.</p>

  <p>Sesinde güven vardı ama genç kızı iyi tanıyanlar böyle konuşmak zorunda kaldığı için hiç memnun olmadığını biliyorlardı.</p>

  <p>"Ben Samildanach'ım, benim için savaşmaya hazır çok insan olacaktır."</p>

  <p>Aléa Kaitlin’e doğru döndü.</p>

  <p>"Sizin elleriniz pek hünerlidir eminim, bu akşamdan itibaren birçok kumaşa benim sembolümü işleyebilir misiniz? Böylece Galiad ve Erwan sancak olarak yanlarına alırlar."</p>

  <p>Kaitlin "Sizin sembolünüz mü?" diye sordu.</p>

  <p>Aléa parmağındaki yüzüğü çıkardı, tutup havaya kaldırdı. İşaret parmağıyla baş parmağı arasında tuttuğu altın yüzük gecenin karanlığında parıldadı. Finghin’in gözleri faltaşı gibi açıldı.</p>

  <p>"Bu sembol. Bir yüreği ve bir tacı örten iki el."</p>

  <p>Finghin "Bu Samildanach’ın sembolü" diye doğruladı.</p>

  <p>Aléa yüzüğü tekrar parmağına takarken "Ordumun sembolü de bu olacak" dedi.</p>

  <p>Kaitlin peki dedi.</p>

  <p>"Deneyeceğim. Başarmam gerek."</p>

  <p>Aléa "Beyaz kumaş bulmaya çalışın. Sancağım beyaz zemine kırmızıyla işlenmiş olsun istiyorum" dedi.</p>

  <p>Oyuncu kıza gülümsedi, sonra çok daha sakin bir ses tonuyla Magistel’e "Galiad... Dişi kurt sizi buldu, değil mi?" diye sordu.</p>

  <p>Al'Daman evet anlamında başını salladı.</p>

  <p>"Peki şimdi nerede olduğunu biliyor musunuz?"</p>

  <p>"Hayır, Finghin’e rastladığımızda yanımızdan ayrıldı. Ria’ya gitmek için yön değiştirdik ve onu gözden kaybettik."</p>

  <p>"Anlıyorum... Onu takip ettiğiniz için mutluyum. Sağ olun. Bizi bulmaya geldiğiniz için hepiniz sağ olun."</p>

  <p>Sonra Aléa içini çekti.</p>

  <p>"İşte" dedi, "bütün bu dertlerle uğraşmadan sizinle vakit geçirmek isterdim. Ama burada olduğunuza göre öyküme katılmayı kabul ettiniz demektir... Şimdilik, hepimizin hak ettiği dinlenmeye yer yok yaşamımda. Üzgünüm. Hepinize burada bulunduğunuz için sonsuz teşekkürler ediyorum. Ama yarın birbirimizden ayrılmak zorundayız."</p>

  <p>Aléa’nın karizmasına uzun zamandır ikna olan Finghin "Sizin gibi birine hizmet etmek bir zevktir" dedi.</p>

  <p>Phelim, Galiad ve Erwan’i harekete geçiren şeyin ne olduğunu merak etmişti. Bu kadar genç bir kız nasıl çekmişti ilgilerini? Dahası, nasıl tutku uyandırmıştı onlarda? Ama bugün anlıyordu olup biteni. Arkadaşlarının inancındaki samimiyeti görebiliyordu. Aléa Samildanach'tı. Tek gerçek buydu. Ve uğruna can verilebilirdi.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>Kiaran burada. Şimdilik kendini belli etmiyor. Dileğime saygı gösteriyor. Ona güvenebilirim.</i></p>

  <p><i>"Kiaran ? "</i></p>

  <p><i>"Merhaba Aléa..."</i></p>

  <p><i>"Size ihtiyacını var."</i></p>

  <p><i>"Anlıyorum."</i></p>

  <p><i>"Ben Harcourt'dayım."</i></p>

  <p><i>“Bana kont Al'Roeg tarafından kaçırıldığınız söylenmişti."</i></p>

  <p><i>“Evet, aşağı yukarı öyle... Ama o önemli değil. Kurtarıldım."</i></p>

  <p><i>“Kim tarafından?"</i></p>

  <p><i>“Galiad, Erwan ve Finghin... Saî-Mina’da güvenebileceğim tek kişi siz değilsiniz!"</i></p>

  <p><i>“Öyleyse Finghin sizi bulmayı başarmış! Güzel! Olağan dışı bir drüid o..."</i></p>

  <p><i>“Evet. İki genç gezgin oyuncuyla tanışmış. Ona eşlik etmişler..."</i></p>

  <p><i>"İki genç oyuncu mu? Adları ne?"</i></p>

  <p><i>"Kaitlin ve Mel..."</i></p>

  <p><i>Şaşırmışa benziyor. Onları tanıyor.</i></p>

  <p><i>"Adları size bir şey mi çağrıştırdı?"</i></p>

  <p><i>"Onlar benim yeğenlerim Aléa! Sarsıcı bir rastlantı doğrusu!"</i></p>

  <p><i>Hatırlıyorum. Gezgin oyuncu giysileri. Onu burada ilk gördüğümde öyle giysiler içindeydi. Onların dayısı olabilir mi? Bana neden yalan söylesin ki? Moїra aşkına! Ona korkunç haberi vermek zorundayım! Burada yapabilir miyim? Yapmam gerek! Ona bu samimiyeti borçluyum.</i></p>

  <p><i>“Ne var?"</i></p>

  <p><i>Ona yalan söyleyemem.</i></p>

  <p><i>"Kaçışımı izleyen çatışmada Mel öldü."</i></p>

  <p><i>Şimdi ağladığını görüyorum. Kiaran öyle temiz bir adam ki. Hiçbir duygusunu saklamayı bilmiyor. Çocuk gibi ağlıyor. Hepimizin ağlaması gerektiği gibi.</i></p>

  <p><i>"Üzgünüm Kiaran. Ölüm getiriyorum çevreme..."</i></p>

  <p><i>Başını kaldırıyor. Gülümsemeyi başarıyor.</i></p>

  <p><i>''Üzülmeyin Aléa, yakında hayat getireceksiniz."</i></p>

  <p><i>Ne demek istiyor? Her zamanki gibi çok gizemli.</i></p>

  <p><i>"Mel olağanüstü bir gençti. Yollarınızın kesiştiğine memnun oldum."</i></p>

  <p><i>"Hâlâ hayatta olabilirdi, eğer ben..."</i></p>

  <p>"<i>Saçmalamayın! Yaşamını tehlikeye atmayı istemeseydi sizi kurtarmaya gelmezdi. Moїra’nın yolu budur diye düşünmüştür ki böyle. "</i></p>

  <p><i>Artık ağlamıyor.</i></p>

  <p><i>"Kaitlin altüst oldu..."</i></p>

  <p><i>"Elbette! Ama üzülmeyin Aléa, size sadık kalacaktır, bundan eminim."</i></p>

  <p><i>“Kendime o kadar kızıyorum ki!"</i></p>

  <p><i>"Mel’i öldürenlere kızmak!"</i></p>

  <p><i>"Kuşkusuz."</i></p>

  <p><i>Kiaran’ı Djar dışında görmeyi ne çok isterdim! Sesinde, gözlerinde samimi bir taraf var. Konsey’in ihtiyar drüidlerinin tam zıddı. Manipülasyon yok, örtülü ifadeler yok...</i></p>

  <p><i>"Kiaran, söyleyin lütfen, Konsey Harcourt konusunda nasıl bir karar aldı?"</i></p>

  <p><i>“Saî-Mina drüidlerinin üçte ikisi ve altı Büyük-drüid kardeşimiz Magistel'leriyle birlikte yola çıkacaktı. Otelian, Kalan, Lorcan, Tiernan, Henon ve Odhran görevlendirildi. Ama Henon ve Kalan ortadan kayboldu. Ernan Finghin gibi gelip size katıldıklarını sanıyor ama ben öyle düşünmüyorum..."</i></p>

  <p><i>"Yani?"</i></p>

  <p><i>"Yaklaşık on genç drüid de ortadan kayboldu. Bence Galatie'ye gittiler."</i></p>

  <p><i>"Galatie'ye mi?"</i></p>

  <p><i>“Bence kraliçe Saî-Mina’yı bölmek istiyor, görünüşe bakılırsa da başarıyor. Kadınların da drüid olabilmesi için tarikatımızda yenilik yapma niyetinde olduğunu duymuştum, özellikle kendisi Providence sarayında Başdrüid olmak istiyormuş! Belli ki aramızdan bazılarını ikna etmeyi başardı..."</i></p>

  <p><i>Amine böyle bir şey yapar mıydı? Ama bu olanaksız! Tanıdığını Amine değil bu...</i></p>

  <p><i>"Sizce kocasını öldüren de o mu?"</i></p>

  <p><i>"Kesinkes eminim."</i></p>

  <p><i>"Şu bana söyledikleriniz korkunç şeyler..."</i></p>

  <p><i>"Ama bizi bekleyen savaşın yanında hiç kalır. Dört Büyük-Drüid Magistel'leriyle ve drüidlerle birlikte çoktan yola çıktı. Filiden'e gidiyorlar. Bir katliam yaşanacak. Onları durdurmak gerek!"</i></p>

  <p><i>"Artık hiçbir şeyi engelleyemeyiz Kiaran!"</i></p>

  <p><i>"Ne yapmalı bilmem..."</i></p>

  <p><i>Sesinde ne çok keder var. Bu savaşı durdurmak isterdim ama artık olanaksız. Oysa yapmam gereken bu değil miydi? Ama çok geç kaldım ve henüz yeterince güçlü değilim. Galiba, ne yapmam gerektiğini anlamak için kat etmem gereken yolun yansında bile değilim daha..."</i></p>

  <p><i>"Kiaran, elimizden geleni yapacağız. Şimdi sizden ayrılmam gerek. Gidip görmem gereken biri var..."</i></p>

  <p><i>"Biliyorum... Ağabeyiniz. "</i></p>

  <p><i>“Biliyor musunuz?"</i></p>

  <p><i>Geri dönüyor.</i></p>

  <p><i>"Kiaran! Nereden biliyorsunuz? Drüid! Durun!"</i></p>

  <p><i>Gitti. Ona yetişemem. Nereden biliyor? Yine gizli gizli beni mi izledi acaba? Hayır. Bana söz vermişti ve sözlerini tuttuğundan eminim. Üstelik varlığını hissederdim. Artık bunu becerebiliyorum. Peki nasıl o zaman? Geçmişimi biliyor mu acaba? Bir ağabeyim olduğunu biliyorsa başka şeyler de biliyordur. Neden gitti? Bana yanıt vermek istemiyordu. Saklamak istediği sır ne?</i></p>

  <p><i>Gidip Tagor'u görmeliyim. O belki biliyordur.</i></p>

  <p><i>Uzakta olmasa gerek. Onu düşünmem yeter. Gözlerini. Öyle derin, öyle tuhaf ki gözleri. Biri mavi öbürü siyah. Tagor...</i></p>

  <p><i>"Burada mısın?'’</i></p>

  <p><i>"Merhaba kardeşim."</i></p>

  <p><i>“Sen bir çare buldun mu bilmem ama bu savaştan hiçbir şekilde kaçınamayacağız galiba. Harcourt Filiden’e doğru yola çıktı. Sizinle çarpışmaya geliyorlar. Drüidler de yürüyüşe geçti, sizin safınızda savaşacaklar. Ama halkım savunmaya yetecekler mi bilmem.”</i></p>

  <p><i>"Artık halkımla birlikte değilim Aléa. Başarısızlığa uğradım. Ve ayrılmayı tercih ettim. Kardeşlerim o zaman akıllarını başlarına toplar diye umdum ama sadece birkaçı beni izledi. Gor-Draka dağlarındayız. ama bugün pişmanım. Biz birer korkağız, değil mi?"</i></p>

  <p><i>Denge burada da bozuluyor. Her yerde düzen yıkılıyor. Saî-Mina, Galatie, Terre-Brune, şimdi de Sid halkı.</i></p>

  <p><i>"Hayır Tagor. İyi etmişsin. Sadece on kişiyseniz zaten Filiden’de kalmanız bir şeyi değiştirmezdi. Dağda kalın. Neler olacağını bilemiyorum ama savaşın sonucuna göre size ihtiyaç duyarını belki!”</i></p>

  <p><i>“Kardeşlerim kendilerini ezdirecekler."</i></p>

  <p><i>"Onları savunmak için elimden geleni yapacağım. Drüidler yolda, ben de başka adamlar gönderiyorum."</i></p>

  <p><i>“Kardeşlerim Filiden de katledilecekken ben burada hiçbir şey yapmadan nasıl dururum? Hayır, dağdan inmem gerek."</i></p>

  <p><i>"Tagor! Çarpışmadan uzakta kalman gerek! Senin görevin daha sonra ağabey, sana söz veriyorum! Eğer soydaşların bu savaşı kaybederse, onların intikamını alma fırsatını vereceğim sana. Bu savaşı onlar istedi, senin kendini suçlamana gerek yok.”</i></p>

  <p><i>"Keşke bu kadar basit olsaydı!"</i></p>

  <p><i>"Tagor! Gor-Draka’da kalmalısın. Yakında yanına geleceğim. Bekle beni.”</i></p>

  <p><i>"Tamam kardeşim. Bekleyeceğim.”</i></p>

  <p><i>Bekleyeceğini biliyorum. Umarım yanılmıyorum dur. Ama en azından orada güvende olduğunu biliyorum. Şimdi ağabeyimi kaybetmek istemiyorum. Yakında onu görmeye gideceğim.</i></p>

  <p><i>"Tagor, drüid Kiaran’ı tanıyor musun?"</i></p>

  <p><i>"Hayır, kim o?"</i></p>

  <p><i>"Konsey’in bir üyesi. Bir ağabeyim olduğunu biliyordu. Benim hakkımda bir şeyler biliyor gibi, ama nasıl anlamadım... Onu tanıyor musun ya da ondan söz edildiğini duydun mu acaba diye merak ettim."</i></p>

  <p><i>"Hayır Aléa, üzgünüm. "</i></p>

  <p><i>"Önemli değil. Şimdi gitmem gerek. Uyumam gerek. Dağlarda kal ağabeyciğim ve beni bekle!"</i></p>
</body>
</html>
