<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>1. BÖLÜM</h1>

  <h2 id="sigil_toc_id_1" title="1. Bölüm: Lugnasad">Lugnasad</h2>

  <p>Koca Gaelia’da bundan daha beyaz bir kurt yoktu. Masalcılar İmala adını verdiler ona, orman perilerinin dilinde kar renginin adıydı İmala. Adadaki başka bir kurtla karıştırmak olanaksızdı bu dişi kurdu, üstelik onu türdeşlerinden ayıran tek fark bu değildi. İmala değişmişti. Bütün öbür kurtlardakinden daha fazla bir şeyler vardı onda. Hem bu durum yürüyüşünden, gözlerinden, beyaz başını asaletle tutuşundan anlaşılıyordu.</p>

  <p>İmala dikeylerle karşılaşmıştı.</p>

  <p>Şimdi ağır ağır kuzeye doğru yürüyor, her adımda yazın, yeşil otların, zambak ve beyaz yoncaların bolluğundan anlaşıldığı kadarıyla serin ve nemli olan toprağın, avın, karacaların, yaban tavşanlarının, kekliklerin tadını çıkarıyordu. Zaman zaman güneşin ışıkları altında yan yatıyor, yaz sıcağının keyfini sürüyor, sonra fazla yaklaşan böcekleri kovalamak için birdenbire kafasını sallıyordu.</p>

  <p>Eski sürüsünün arazisinden hâlâ çıkmamıştı, oysa buraya geri dönmemesi gerekirdi. Etrafta klanın kurtları tarafından bırakılmış olan ve İmala’nın buraya ait olmadığını gösteren işaretleri yok sayamıyordu. Ama İmala pek kaygılanmıyordu bu durumdan. Dominant dişi Ahéna'yi, bütün sürünün tanık olduğu uzun bir mücadele sonunda alt etmişti. Üstünlüğünü kanıtlamıştı. Aliéna kuyruğunu bacaklarının arasına kıstırıp kaçmış, öbür kurtlar ses çıkarmamıştı. Artık gelip İmala’ya meydan okumayacaklardı. En azından bir süreliğine.</p>

  <p>İmala sürüde kalıp Ahena’nın yerine geçebilirdi. Klan için ideal bir dominant dişi olurdu. Henüz gençti ve şimdiden hem güçlü hem kararlıydı. Ama İmala’nın aradığı başka bir şeydi. Aklının kavrayamadığı bir şey. Bu şey açık seçik değildi dişi kurt için ama içgüdüsü kendisini uzaklara, kuzeye çağırıyordu. İmala da hiç pişmanlık duymadan klanını geride bırakıp yola koyulmuştu. Eski dominant Ahena muhtemelen klanın öbür üyeleri tarafından dışlanıp kovulacaktı. İmala’ya boyun eğerek, gösterişinden çok şey kaybetmişti. Daha genç bir dişi kurt sonunda ona meydan okuyacak ve kuşkusuz onu yenecekti. Doğanın kanunu böyleydi. Bir dişi kurdun ömrü boyunca bir klana egemen olduğu pek ender rastlanan bir durumdu. Bir zamanlar İmala’nın yavrularını öldürerek annenin kaçmasına yol açan Ahena, sessiz sedasız çekip gidecekti.</p>

  <p>Ama İmala bunu göremeyecekti. Yapacak daha iyi bir şeyler vardı onun için. Kuyruğunu sallaya sallaya, kendisine yaklaşan, kendisini okşayan dişi dikeyin peşinden kuzeye doğru ilerledi... Kuşkusuz pek o kadar açıkça anlayamasa da, İmala’nın aradığı, siyah saçlı bu genç kızdı düpedüz.</p>

  <p>Güneşin altında birkaç gün süren bir yürüyüşün ardından, İmala artık klanın bölgesinden çıktığını anladı. Aslında bu durum bir bakıma pek içini rahatlatmıyordu. Kendini daha az güvende hissediyor, her gürültüde durup çevreyi kolaçan ediyor, yere daha yakın ilerliyor, kulaklarını arkaya yatırıyordu.</p>

  <p>Artık avlanmak zorundaydı. Açlıktan midesi kazınmaya başlamıştı. Ama tek başınaydı ve iri bir av yalnız bir kurt için hiç de kolay bir av değildi. Av bakımından zengin orman uzak bir anı olarak kalmıştı. Burada daha az tavşan, tavşanların kaçacağı daha fazla alan vardı.</p>

  <p>Dişi kurt hiçbir ize rastlamadan böyle kuzeye doğru yoluna devam etti; akşam tam çökmeden, adımlarım birdenbire yavaşlattı. Tanıdık bir koku almıştı. İçgüdüsel olarak düzlükteki yüksek otların arasına yattı. Birkaç adım ötede İmala bundan emindi doğuya uzanan tepelerin ortasında bir koyun sürüsü vardı. Kolay, güçsüz, korkak ve ağır hareket eden birer avdı koyunlar. Tek başına kalmış bir kurt için bile kolay bir yemekti.</p>

  <p>İmala yalandı. Sessizce ayağa kalktı ve doğuya doğru ufak ve hızlı adımlarla yürümeye koyuldu. Doğrusal bir yol tutturmamıştı, sürüye yandan saldırmak için geniş bir daire çizecekti, hafif esen rüzgara karşı yürüyordu; esinti İmala’nın kokusunu ve adımlarının sesini hiç olmazsa bir süreliğine gizleyecekti. Çok geçmeden sürüyü gördü. Aşağı yukarı on koyun vardı. İmala’ya bir tanesi yeterdi.</p>

  <p>Önce bir seçim yapmak gerekiyordu. Koyunları gözleyip en zayıf olanını seçmek. İmala’yı en az koşturacak olanı belirlemek. Yorulmaya gerek yoktu. Ara sıra, bir koyun otlamayı bırakınca İmala fark edilmiş olduğu korkusuyla duruyor, sonra bakışlarını sürüden ayırmadan yeniden sessiz yürüyüşüne koyuluyordu. Koyunlara ulaşmasına birkaç metre kalmıştı ama hâlâ hiçbir koyun onu fark etmemişti. Yine de hayvanlar hareketlenmeye başladı. İçlerinden biri kuşkusuz tehlikeyi hissetmiş ve melemeye başlamıştı, ötekiler de onu işitince melemeye giriştiler. Saldırmanın tam sırasıydı. İmala da hazırdı üstelik. Avını seçmişti. Sürünün İmala’ya yakın tarafında bulunan bir kuzu. Ayağı aksayan ve İmala’nın yakalamakta hiç zorlanmayacağı bir kuzu. İmala tam saldıracakken beklenmedik bir koku aldı. Başka bir hayvanın kokusu. Koyun değildi bu.</p>

  <p>İmala saldırmaktan vazgeçip daire çizmeye devam etti ve otların arasından kokunun kaynağını görmeye çalıştı. Bu kez koyunlar onu fark etmişti. İlk saniyelerde kıskıvrak yakalanınca kıpırdamamışlardı ama şimdi hayatta kalma içgüdüsü baskın çıktı ve sürü kaçmaya başladı. Düzensiz bir koşuydu bu kaçış; birkaç sıçramadan, önce bir yöne hemen ardından bir başka yöne doğru atılan birkaç adımdan oluşuyordu. Anormal bir şeyler vardı. Koyunların koşusunu değişikliğe uğratan ve İmala’nın anlayamadığı bilinmeyen bir unsur vardı işin içinde. Yine de dişi kurt adımlarını sıklaştırmaya ve bilinmeyen kokunun gösterdiği tehlikeye karşın sürüye daha da yaklaşmaya karar verdi. Saldırmadan biraz mesafe aldı, sonra birdenbire neler olduğunu kavradı. Koyunlar yalnız değildi. Yanlarında bir köpek vardı.</p>

  <p>İmala sürünün öbür tarafındaki köpeği yeni fark etmişti. Beyaz postların arasında gri bir leke kısa bir an görünüp yitti. Büyük bir köpek değildi bu ama hareketliydi ve sürüyü korumaya kararlıydı. Zaten çoğunlukla bir kurdu saldırıdan vazgeçirmek için de daha fazlasına gerek yoktu. Ama İmala gitgide acıkıyordu, üstelik dikeylerle temas kurmak ona yepyeni bir güven vermişti; ona, dövüşmesini, köpeğe karşı çıkmasını dayatan bir parça kibirdi bu belki.</p>

  <p>Dişi kurt sol yandan sürüye yaklaşmayı denedi. Gözüne kestirdiği kuzu fazla uzakta değildi, köpek işin içine karışmadan İmala kuzuya ulaşabilirdi belki. Bir hamlede sürünün ortasına daldı. Ansızın yön değiştirmişti ve şaşkın hayvanların üstüne koşuyordu olanca gücüyle.</p>

  <p>Ama köpek saldırıyı önceden tahmin etmişti kuşkusuz, İmala’nın üstüne doğru havlayarak geliyordu. İmala hemen durup daha yavaşça öbür yöne koşmaya başladı. Sürünün çevresinde düşsel bir daire çizmeye devam ediyordu. Ama bu kez köpek koyunları korumakla yetinmedi, saldıracağa benziyordu. Dişlerini göstererek, ön ayaklarını germiş, kurda gözlerini dikmiş hırlıyordu.</p>

  <p>İmala tereddüt etti. Köpekten biraz daha iriydi ama köpek daha besili, belki de daha güçlüydü. İmala köpeğe karşı durmak için koşmayı bıraktı ama henüz dövüşecek durumda değildi. Bakışları tehditkâr köpekle birkaç metre geride topallayan kuzu arasında gidip geliyordu. Çoban köpeği kurdun bakışlarını fark etmiş olsa gerek, hırıltıları bir kat arttı, hayvan kurda doğru, birkaç kez, tehdit dolu biçimde aniden sıçradı. Arkasındaki koyunlar var güçleriyle meledi.</p>

  <p>İmala da uzun sivri dişlerini gösterdi. Köpek bir saniye daha beklemeden, vahşi bir homurtuyla kurdun üstüne atladı. İmala da sıçradı, iki hayvan havada, birbirlerinin gırtlağını yakalamak için ağızları kocaman açılmış bir halde çarpıştı. Tek bir kütle gibi yere düştüler ve amansız bir mücadeleyle sarmaş dolaş olarak birkaç metre yuvarlandılar. Biri ne zaman öbürünün gırtlağını yakalamayı başarsa, boğazından tutulan, arka ayaklarıyla vahşice debelenerek kurtuluyordu rakibinden. Kısa bir süre dövüşü böyle ölümcül bir saldırıyla sonlandırmaya çalıştılar, sonra birdenbire ayağa dikilip yüz yüze durdular, soluk alıp yeni bir saldırı açısı aradılar. Dövüş dengelenmişti. Kurt daha süratliydi ama köpek daha sağlamdı. Basit, uysal bir ev köpeği değildi bu, kuşkusuz dövüşe alıştırılmış saldırgan bir hayvandı. Ama kurdun dişleri daha tehlikeliydi, çenesi daha güçlü, boynu daha sağlamdı. Mücadeleyi kurt kazanabilirdi.</p>

  <p>Köpek durmadan hırıldayarak rakibinin temposunu gözlemledikten sonra yeniden, ama bu kez yan taraftan saldırdı. İmala rakibinin dişlerinden böğrünü korumak için dönecek vakti ancak bulabildi. Ama tam anlamıyla kaçamadı, köpek kurdun kalçasını ısırmayı başardı. İmala acı dolu bir bağırtı kopararak yana kaçtı. Istırap öfkesini ikiye katladı. Öldürmeyi buyuran içgüdüsünden başka bir şeyi dinlemiyordu artık, rakibinin üstüne saldırdı. Sol ön ayağı köpeğin sağ gözüne kamçı gibi indi. Pençeleri gözün yüzeyini geçip kan revan içinde kalan göz küresine gömüldü. Köpek acıyla uludu ve düşmanından sıyrılmak için yana yuvarlandı. Ama İmala göz açtırmadı. Rakibinin şaşkınlığından yararlanarak boğazına sarıldı ve var gücüyle ısırdı, vahşi bir hamleyle köpeği yere yıktı. Kurt kudurmuş bir şekilde köpeğin ses tellerini parçalarken hayvanın bağırışları boğuklaştı. Köpeğin kanı, boğazından akan o kıvamlı, yapış yapış sıvı İmala’nın beyaz kürküne sıçrıyordu.</p>

  <p>Kurt güçsüz düşen köpeğin boynunu kırmak için kafasını sallayıp hayvanı silkeledi. Çok geçmeden köpek kıpırtısız kalakaldı. İmala hayvanın boynunu bıraktığında çoban köpeği çoktan ölmüş, koyunlar kaçmıştı. İmala bir an bile duraksamadan savunmasız kalan sürünün peşinden koşmaya başladı, uzak akrabasının lime lime olmuş ölüsünü düzlükte bırakıp uzaklaştı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Kumlar vadisinde her zamanki gibi bir yaz olabilirdi bu yaz. Yer kristal gibi parlıyordu. Gökyüzü hiçbir dalganın bozmadığı sakin bir okyanus gibiydi. Sadece birkaç yırtıcı kuş, bulutlar arasında, bir damla suyun meydana getirdiği belli belirsiz dalgalar gibi iri, ahenkli daireler çizerek bozuyordu mavi kubbenin huzurunu. Uyuklayan akreplerin bulunduğu birkaç taşın altı dışında, gölgeye yer yoktu bu manzarada.</p>

  <p>Her zamanki gibi bir yaz olabilirdi bu yaz, ama ufukta bir kargaşanın işareti vardı. Yeni bir çağın başlayacağına dair bir işaret. Savaş çıkacağını haber veren bir şarkı. Kızıl kayaların ötesinde, vadinin bitiminde, toprağın sona eriyormuş gibi göründüğü yerde, ağır ağır kuzeye doğru kayan hareketli sütunlar uzanıyordu göz alabildiğine. Uzak, kocaman yılanlar, kum bulutlarını havalandırarak, yaz sıcağının ağır havasını yararak ilerliyordu. Gorgûn'lar. Gorgûn orduları. Mızraklar ve zırhlardan oluşan sıralar, kırmızı ve vahşi bakışlar, her adımda göze çarpan, yeşil tenli, bıçak izleriyle dolu kasları. Artık hiçbir şeyin durduramayacağı ve tek bir noktaya doğru, Ağustos güneşinin bin bir ateşiyle aydınlanan Shankha sarayına doğru akan savaşçılar.</p>

  <p>Maolmòrdha Gaelia’nın bütün gorgûn'larını yanına çağırmıştı. Günlerdir koca koca ordular yürüyordu Maolmòrdha’ya doğru. Alevin Taşıyıcısı'ydı o. Gorgûn'ların kılavuzuydu. İntikamıydı. Onun aracılığıyla, onun uğruna, gorgûn'lar drüidleri yok edecekti. Damarlarından akan mesaj buydu.</p>

  <p>Efendilerinin gözlerinin içine bakmak gibi -korkunç- bir ayrıcalığa kavuşmuş pek az çömezi olmuştu Maolmòrdha’nın. Hattâ bunun uğursuzluk getirdiği söyleniyordu. Bakışlarını Gorgûnların Beyi'ne doğru kaldıran herkes, bu hareketini izleyen saatler, günler ya da haftalar içinde ölmüştü. O haberci için de durum farklı olmadı. Sarayın en karanlık yeri olan taht odasına girerken oradan sağ çıkamayacağını hemen anlamıştı.</p>

  <p>Maolmòrdha insan kemiklerinden oyulmuş yüksek tahtında sessizce oturuyordu. Çevredeki havuzlardan akan lavın kızıl ışığı parıldayan bir ayla gibi dolduruyordu mekânı. Sakat bırakılmış bir köle kızın ayaklarındaki prangaların sesi ve lavların fokurdaması işitiliyordu sadece. Efendi söz konusu habercinin gelişi dışında kesinkes rahatsız edilmek istemediğini söylemişti. Gorgûn'ların ağır davranması zaten öfkelendirmişti Maolmòrdha’yı. Kötü haberi getirecek kişiyi artık hiçbir şey kurtaramazdı.</p>

  <p>Gerçekten de Herilim şövalyelerinin öldüğünü öğrenince Maolmòrdha delice bir öfkeye kapıldı. Taht odasının yapış yapış atmosferini yırtıp geçti çığlığı. Maolmòrdha ansızın ayağa kalkıp iki eliyle habercinin suratına yapıştı, dimdik gözlerinin içine baktı. Gözcü baştan aşağı titremeye başladı. Bağırmak isterdi ama korku, kontrolünü kaybetmesine yol açmıştı. Gözlerindeki yaşları, boğazındaki kuruluğu bile hissetmez oldu. Maolmòrdha’nın parmakları sıktıkça sıkıyordu. Gitgide daha çok sıkıyordu. Tıpkı yüzünde bir mengene varmış gibi. Adamın yanakları morarıyor, gözleri kan doluyordu. Şakaklarına hücum eden, kulaklarını uğuldatan kanla. Maolmòrdha daha da şiddetle sıktı. Gözcü sonunun geldiğini anladı. Kafa kemikleri celladının elleri altında daha fazla dayanamadı. Kafatası parçacıkları yapış yapış bir karışım halinde beyne ve kana karıştı, habercinin cansız bedeni yere yığıldı.</p>

  <p>Maolmòrdha’nın öfke çığlığı sonunda kesildi. Sesinin yankısı bile sanki bir anda duruverdi. Sanki zaman durmuş ya da hızlanıp bir sıçrayışta geleceğe geçmiş gibi oldu. Gorgûn'ların Beyi geriye doğru bir adım atıp yeniden tahtına oturdu.</p>

  <p>Demek küçük baş belası, Sulthor'u yenmişti. Maolmòrdha buna inanamıyordu bir türlü. Ayn' Sulthor. Herilimler Prensi. Arhiman’ın Efendisi. On üç yaşında küçük bir kıza yenilmişti. Maolmòrdha alev alev yanan gözlerini yumdu. Ona başka bir savaşçı gerekiyordu. Yeni bir komutan. Gorgûn'ları zafere götürebilecek, genç kızı ve bütün drüidleri bir anda ortadan kaldırabilecek biri. Ama burada o konuma geçebilecek hiç kimse yoktu. Sulthor ayarında tek bir savaşçı bile yoktu. Başka yerde aramak gerekiyordu. Maolmòrdha’nın başka seçeneği yoktu. Gorgûn'ların bir öndere ihtiyacı vardı.</p>

  <p>Eşine az rastlanır cinsten bir öndere.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Finghin yeni dairesinde, yaz sıcağında yalnızdı. Çıraklara ait gösterişsiz kare oda değildi artık kaldığı yer, drüidlerin büyük odası da değildi. Ernan Finghin’i Büyük-Drüid olarak atamıştı, Finghin bu unvanı sayesinde, aynı mevkideki bilgelere ayrılmış on üç lüks süitten birine yerleşmişti.</p>

  <p>Her şey o kadar çabuk olup bitmişti ki! Büyük-Drüidliğe kabul töreninden birkaç gün sonra olaylar peş peşe meydana gelmişti, sanki her sabah dünya biraz daha çığırından çıkıyordu. Ailin, Aodh ve Aldero'nun ölümü, Samildanach olduğunu iddia eden Aléa’nın, onun ardından da Phelim ve Galiad’ın kaçışı. Sonra Finghin Erwan’ı kendine Magistel yapmıştı, Erwan genç kızı bulmak üzere Gaelia yollarına düşmeden önce elbette...</p>

  <p>Erwan, Finghin’in en yakın arkadaşı, sırdaşı, son yedi yılı tıpkı onun gibi Saî-Mina’da geçiren, aynı endişeleri, aynı sevinçleri yaşayan Erwan, neredeydi acaba şimdi? Babasını bulmuş muydu? Genç kızı kurtarmış mıydı? Finghin’in emin olduğu tek bir şey vardı: Erwan hayattaydı. Bunu biliyordu Finghin, çünkü bir drüidle Magistel'ini birleştiren bağlar o kadar güçlüydü ki, ikisinden birinin ölümü ötekini mutlaka fark edeceği şekilde etkilerdi. Dolayısıyla Erwan hayattaydı ama neredeydi acaba?</p>

  <p>Finghin çalışma odasının büyük penceresine yaklaştı. Koca perdelerin kızıl kadifesine Moїra’nın Ejderhası işlenmişti. Dışarıda güneşin kızgınlığı Magistel'lerle çırakların talim yapmasına engel olamamıştı. Saray teyakkuz halindeydi. Savaş kapıdaydı, hem sadece savaş değil birçok karışıklık da yakındı. Her gün yeni bir sorun çıkıyordu. Tuathann'ların dönüşü Gaelia’yı şiddetli bir kargaşaya sürüklemişe benziyordu. Eğer olanlar bir başka şeyin habercisi değilse...</p>

  <p>Büyük-Drüidlerin en genci içeriye biraz hava girsin diye pencereyi açtı. Yazın en sıcak günüydü. Ertesi gün, Konsey’in birtakım kaygılarına karşın, kralın bayramı olan Lugnasad kutlanacaktı. Törenler özellikle Providence'ta, Galatie kralı Eoghan'la kraliçe Amine’in sarayında yapılacaktı, ama ülke genelinde panayırlarla, düğün dernekle, oyunlarla, şarkılarla, şiirlerle yaz kutlanacaktı. Saî-Mina’da ise büyük avludaki asırlık meşenin önünde bütün drüidlerin katılımıyla Lugnasad töreni düzenlenecekti. Genellikle kral, drüidler sarayına davet edilir ve bu kutsal törene katılırdı. Ama bu yıl kralın evlenmesi ve Harcourt'la aralarındaki çatışmalar iki tarafa da hazırlık fırsatı vermemişti. Finghin tek nedenin bu olmadığını düşünüyordu. Resmî gerekçelerin gerisinde yatan çıkar çatışmaları bulunduğunu tahmin ediyordu.</p>

  <p>Drüid göğüs geçirdi. Dışarıda Saî-Mina’nın bütün çalışanları şölen hazırlığı için bir koşturmaca içindeydi. Ama Finghin dikkatini toplayamıyordu bir türlü. Belli bir düşünceye odaklayamıyordu zihnini. Bir hüzün duygusu güçsüz düşürmüştü onu. Erwan’ı nasıl da özlüyordu...</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Her akşam üç kafadar yolun birkaç adım ötesine yerleşip ateş yakıyor, gecenin serinliğinde yemeklerini paylaşıyorlardı. Gündüz doğa soluk alıp veriyor, renklerle, kokularla, ışıklarla doluyordu. Ama akşamleyin yaz mevsimi yıldızlarla dolu bir gök sunuyordu yolculara.</p>

  <p>Bu akşam yemeklerinin bitiminde, ozan Faith arpını eline alıyor, Mjolln’a yeni bir melodi öğretmeye girişiyordu; cüce de gaydasıyla aynı melodiyi tekrar ediyordu. Faith cüceye Hüznün gizli notalarını öğretiyordu. Kendi gibi ozanlara özgü o ruh durumunun sırrına erilmez yanık türkülerini öğretiyordu. Cüce mutluluktan dört köşe oluyordu. Bir gün ozan olma düşü artık sadece bir düş olmaktan çıkmıştı. Faith kılavuzuydu. Onunla birlikte Mjolln, her akşam bu müzikli saatlerde, sanki kötü bir anıyı kovmak istercesine yeni bir sıcaklık duygusu hissediyordu.</p>

  <p>Hüznü seslendiren gaydanın hıçkırıkları her akşam Aléa’nın dertli ruhuna eşlik ediyordu. Phelim’in ölümü genç kızın yüreğine çökmüş bir acıydı hâlâ. İhtiyar adamı haşin davranışlarına ve sertliğine karşın her gün biraz daha özlüyordu Aléa. Elbette Phelim yanındayken Aléa ona birçok eleştiride bulunmuş, sık sık isyan etmiş, sorularına yanıt vermek istememişti ama aynı zamanda bağlanmıştı ihtiyar drüide. Aléa'yı korumak isteyen tek drüid Phelim'di. Dahası da var: Aléa'yı yalnız bırakmaktansa Konsey tarafından aforoz edilmeyi göze almıştı. Bu hareketin değerini bildiğini, her şeye karşın ona güven duyduğunu söylemek isterdi Aléa. Ona teşekkür etmek isterdi. Ama Phelim yoktu artık.</p>

  <p>İşte böyle, Borcelia ormanındaki o korkunç savaştan beri Aléa’nın ağzını bıçak açmıyordu. Gözlerinde binlerce pişmanlık, kararsızlık okunabiliyordu. Yanında iki arkadaşı olduğu halde yalnızdı genç kız. Faith ile Mjolln boş yere kendisini oyalamaya çalışıyorlar ama için için, ona yetmediklerini biliyorlardı. Aléa’nın birtakım yanıtlara ihtiyacı vardı. Öyle çok şey görmüş, öyle çok sır keşfetmişti ki!</p>

  <p>Yüzü bulutlandı. Sessizleşti. Elinden bir şey gelmeyen arkadaşlarına ara sıra birkaç rahatsız gülümseyiş gönderiyordu. Ama hâlâ güzeldi Aléa, geceleyin gölgeyle ışığın oynaşmasında güzel görünüyordu. Orman perileri ona yeni giysiler vermişti, Faith saçlarını omuz hizasında kesmişti. Küçük bir hırsızın kılıksız halinden eser kalmamıştı, yeni giysilerindeki soyluluk çekik gözlerindeki derin bakışlara çok yaraşıyordu. Orman perileri altın sarısı ve mavi giysiler giydirmişti Aléa’ya, sırtındaki beyaz kukuleta drüidlerin cübbesini andırıyordu. Phelim’in meşe asâsını saklamıştı, hiç bırakmıyordu elinden. Tıpkı göğsündeki broş gibi asâ da genç kıza drüidden kalan bir hatıraydı, Konsey’in ne düşüneceği Aléa’nın umurunda bile değildi. Bazen uzun asayı sırtına çapraz asıyor, ama çoğunlukla yürürken ona dayanıyor, böylece asâda kalan sıcaklıkla temas halinde oluyordu. Oymalı ahşabın damarlarında Saîman vardı adeta.</p>

  <p>Cüce yeni bir Hüzün havasını çalmayı bitirirken Aléa kibarca "Mjolln, gitgide daha iyi çalıyorsun" dedi.</p>

  <p>Cüce şaşırmışa benziyordu. Aléa pek konuşmaz olmuştu, hele hele iltifatları hiç işitilmez olmuştu.</p>

  <p>"Sağ ol taşçı kız. Ama her şeyi Faith’e borçluyum! Evet sevgili ozanım, siz mükemmel bir öğretmensiniz..."</p>

  <p>"Teşekkür ederim Bay Abbac."</p>

  <p>Ama Faith’in de keyfi pek yerinde sayılmazdı. Özlem dolu sesinde yüz günün pişmanlığı vardı. Ozanlara özgü mavi giysiyi giymeden geçen yüz günün. Alınamamış bir intikamla yanıyordu zihni. Faith geceleri çalman bu ezgileri seviyordu ama biliyordu ki sonuna kadar götürmeye yemin ettiği bir mücadeledeki kısa birer soluklanma anıydı bu müzikli anlar. Uykudayken, Maolmòrdha’nın adının gelip de ozanın düşlediği sükûneti çalmadığı bir gece bile geçmiyordu.</p>

  <p>Üç kafadarın bakıştığı kısa bir sessizlik oldu.</p>

  <p>Aléa başladı söze: "Faith, ne düşündüğünü biliyorum."</p>

  <p>Ozan kaşlarını kaldırdı. Genç kızın vaktinden önce olgunlaşmış olmasına bir türlü alışamamıştı.</p>

  <p>"Maolmòrdha. Onu düşünüyorsun değil mi? Kendi kendine verdiğin sözü düşünüyorsun, ben de verdim o sözü. Hancıların öldürülmesinin intikamını almak. Phelim’in öldürülmesinin intikamını almak."</p>

  <p>Faith yavaşça onayladı.</p>

  <p>"Verdiğimiz sözden kaçamayız. Bana gelince, sanırım benim öyle bir seçeneğim bile yok. Ama Maolmòrdha’yı aramaya koyulmadan önce yapmamız gereken başka şeyler var."</p>

  <p>Cüce gaydasını yanına koyup tek kaşını kaldırarak kulak kabarttı. Konuşmadaki ciddiyet hiç hoşuna gitmiyordu.</p>

  <p>"Öhöms. Gene neler koydun o minik kafacığına? Ama doğrusu o Maol-bilmemneye hemen gitmeme düşüncesi bayağı hoşuma gidiyor, öhöms!"</p>

  <p>Aléa iç rahatlatıcı olduğuna inandığı bir şekilde cüceye gülümsedi.</p>

  <p>"Önce Erwan'la Galiad'ı bulmak istiyorum" dedi.</p>

  <p>Ozanla cüce endişeli bir tavırla birbirlerine baktılar. Sulthor’a karşı verdikleri mücadeleyi noktalayan kargaşayı hatırlıyorlardı. Magistel'le oğlunun aniden ortadan kayboluşunu da hatırlıyorlardı.</p>

  <p>Genç kız "Onlar yaşıyor" diye diretti. "Size yemin ederim öyle. Nerede olduklarını söyleyemem ama yüreğim sağ olduklarını söylüyor. Hem başka bir şey var..."</p>

  <p>Aléa bir an durdu, sırayla arkadaşlarına baktı.</p>

  <p>"Hatırlıyor musunuz, orman perilerinin bizi ormanda ağırladıkları gece bana söylediklerini size anlatmıştım: Bana üç kehaneti yerine getirmem gerektiğini söylediler."</p>

  <p>Aléa bir an sustu, bakışları boşluğa daldı. Şimdi yol arkadaşlarıyla konuşmuyordu artık. Kendi kendine konuşuyordu.</p>

  <p>"Üç kehanet. Belki de sorduğum soruların yanıtı budur. Belki de açıklaması budur. Tutulacak yol budur. Anlamam gerek. Aramalıyım. Üç kehanet."</p>

  <p>Faith rahatsız bir tavırla omuz silkti.</p>

  <p>"Sana yardım edebilmeyi isterdim Aléa ama kehanetlerden söz eden o kadar çok efsane, o kadar çok öykü var ki orman perilerinin hangisini kastettiğini bilmiyorum. Aslında hangi kehanet seninle doğrudan bağlantılı olabilir, ben bilemiyorum Aléa. Daha doğrusu diyelim ki hepsinin seninle kesinkes bir ilgisi olabilir..."</p>

  <p>"Heh heh Faith! Tıpkı bir drüid gibi konuşuyorsunuz" diye dalga geçti Mjolln.</p>

  <p>Aléa onayladı. Ama bakışları hâlâ dalıp gitmiş haldeydi.</p>

  <p>"Mont-Tombe’a gitmem gerek" diye bitirdi sözlerini, sesi mırıltı gibi çıkmıştı.</p>

  <p>"Mont-Tombe mu? Amma da parlak fikir! Harcourt kontluğuna mı? Orada pek iyi karşılanacağımızı sanmam... Olmaz! Gaydacı cüceyle, görev gezisine çıkmış ozanla, hele hele kendini gelmiş geçmiş en büyük drüid sanan bir genç kızla bu iş olmaz!"</p>

  <p>"Tek başıma gideceğim" diye karşılık verdi genç kız.</p>

  <p>Cüce beyaz sakallarının arasından puflayarak güldü.</p>

  <p>"İşte daha da budala bir düşünce!" diye alay etti. "Faith’in de benim de seni yalnız bırakmaya niyetimiz yok taşçı kız! Delirdin mi sen?"</p>

  <p>Faith endişelenme der gibi bir elini cücenin omzuna attı.</p>

  <p>"Mont-Tombe’a mı gitmek istiyorsun? Evet belki de bu gizemli kehanetlerin yanıtı oradadır. Sanırım haklısın. Ama seninle geleceğiz Aléa. Bundan böyle Mjolln ve ben seni her yerde izleyeceğiz. Ağzımızı sıkı tutsak yeter. Harcourt kontluğuna daha önce gittim ben, geleneklerini biliyorum. Aradığını bulmana yardım etmek için elimden geleni yaparım. Zaten sen okumayı bilmiyorsun Aléa, bana ihtiyacın olacak. Bize ihtiyacın olacak."</p>

  <p>Genç kız bu sözleri onaylayarak gülümsedi.</p>

  <p>"Hırrr" diye homurdandı Mjolln. "İşte tam ahmak gibi davranıyoruz! Yedi ceddim aşkına! Siz ikiniz de delirdiniz mi kuzum?"</p>

  <p>Tam o anda Faith ansızın yerinden kalktı. Cüceye susmasını işaret etti. Aléa kaşlarını çattı.</p>

  <p>"İşittin mi?" diye sordu ozan.</p>

  <p>Aléa evet anlamında başını salladı. Çevresindeki her yere baktı, ağaçların ve kayaların arkasında işittikleri gürültüyü çıkaran şeyi aradı. Cüce homurdanarak ozana yaklaştı.</p>

  <p>"Ne var yahu?"</p>

  <p>"Belki de hiçbir şey değildir" diye fısıldadı Faith. "Bir gürültü duydum, şu taraftan geldi" diye yüksek kayınlardan oluşan bir koruyu işaret etti. "Gidip bakacağım..."</p>

  <p>"Bekle!" dedi Aléa.</p>

  <p>Genç kızın içi Saîman'la dolmuştu. Artık o güç hep içindeydi zaten. Damarlarından taşmaya hazır bekliyordu. En küçük bir telaş, bir alarm durumunda bedeninde yükseliyordu. Aléa gözlerini yumup Phelim’in Borcelia tünelinde yaptığını yapmaya çalıştı. Az çok hatırlıyordu. Phelim karanlığı araştırmak için Saîman’ı dışarı, önüne yansıtmıştı.</p>

  <p>Aléa konsantre oldu. Saîman’ı dışarı itmeye, tıpkı kumları okşamaya gelen bir dalga gibi ağır ağır içinden dışarı çıkarmaya çalıştı. Kollarında, ellerinde, parmaklarının ucunda enerji gitgide yükseliyordu. Aléa neredeyse becermek üzereydi.</p>

  <p>Mjolln ve Faith genç kıza endişeyle baktılar. Cücenin gözlerinde birazcık serzeniş bile okunabiliyordu. Aléa'yı böyle görmek hoşlarına gitmiyordu. Anlayamıyorlardı. Gözlerini yummuş, kaşlarını çatmış, içsel bir mücadele yürüten bir genç kız görüyorlardı karşılarında ve bu mücadele onlara pek bir şey ifade etmiyordu. Ama kızın işine karışmaya cesaret edemezlerdi. Aléa gencecik bir kızdı ama güçlerini kullandığı zaman yol arkadaşlarının içine korku salıyordu basbayağı. Ozanla cüce, kızın neler yapabileceğini görmüşlerdi. Ve Aléa'yı engellemeye güçleri de yetmezdi, buna hakları da yoktu, çok iyi biliyorlardı.</p>

  <p>Birdenbire Saîman genç kızın çevresine yayıldı. Görünmez bir volkanın ağır ağır akan lavları gibi. Dört bir yandan biten büyülü bulutlar yavaş yavaş havaya nüfuz etti. Aléa dünyayı zihniyle gördü. İki arkadaşını gördü. Ağaçları ve öteleri gördü.</p>

  <p>Genç kızın gözleri tamamen kapalıydı, birdenbire soluğunu dışarı verip gözlerini faltaşı gibi açtı. İki arkadaşı oldukları yerde sıçradı.</p>

  <p>"Bir şey yok Faith. Atlanmış. Şu tarafta" deyip ağaçlara yöneldi. "Acaba diyorum, şey..."</p>

  <p>"Ne?" diye sordu Mjolln, kısa ve hızlı adımlarla genç kızın peşine düştü.</p>

  <p>Yarı karanlıkta midillisini görünce bir çığlık attı: "Alragan! Na na na naaa! Vay canına!"</p>

  <p>Faith derin bir oh çekti. Demek ağaçların arkasına sinen atlardı. Sanki sahiplerini nerede bulacaklarını bilir gibi buraya gelmişlerdi. Alragan’ın yanı sıra Aléa’nın midillisi Dulia ve öbür üç at da oradaydı.</p>

  <p>Aléa midillisine doğru koştu, Mjolln da peşinden gitti. Atlar biraz ürktü ve ancak birkaç denemeden sonra yakalanabildiler.</p>

  <p>Üç kafadar sonunda yatışan atları bağladılar, hayvanları getirdiği için Moїra’ya şükrettiler.</p>

  <p>"Bu iyiye işaret, öyle değil mi?" dedi Mjolln, sevinçten uçuyordu.</p>

  <p>"Hiç kuşkusuz" dedi Aléa.</p>

  <p>Genç kız Galiad’ın atına doğru yürüdü. Öbürleri gibi o atın da eyeri hâlâ üstündeydi. Orman perilerinin ormanına girerlerken Galiad atların koşumlarını çözmemişti. Aléa Galiad’ın atının eyerinin arkasında küçük bir heybe olduğunu fark etmişti, heybenin hâlâ yerinde durduğunu gördü. Merakla parmak uçları üstünde dikilip deri heybeyi açtı, içinde mavi kumaştan bir alın bağı buldu. Miğferi çok sıcak geldiği zamanlarda Galiad’ın bu kumaşı alnına bağladığını görmüştü. Magistel bağı burada unutmuş olsa gerekti, herhalde onun için çok büyük bir kayıp sayılmazdı ama Aléa kumaşı alıp kendi çantasına yerleştirdi. Kendisine son derece adil ve dürüst davranan o adamı anımsamak için bu alın bağının vesile olacağını düşündü. Bu kumaş parçasını geri vermek için kısa sürede Galiad’ı bulacağına yemin etti. Yeminini mühürleyen bir simgeydi mavi bağ.</p>

  <p>Sonunda üç kafadar atları bırakıp ateşin yanına döndüler. Karanlık iyice bastırmıştı, Mjolln esnemekten alamadı kendini.</p>

  <p>"Hadi bakalım yatın" dedi genç kız, "ben bir tur atacağım."</p>

  <p>Cüce ozana soru soran bakışlarla baktı. Aléa’nın bu gece gezintileri ozanı da endişelendiriyor mu acaba diye merak ediyordu. Borcelia'dan ayrıldıklarından beri, genç kızın yanına hiç kimseyi almadan birkaç saatliğine ortadan kaybolmadığı ve gecenin karanlığında ne yapmaya gittiğini söylemediği bir gece bile geçmemişti.</p>

  <p>Bir kez daha Aléa başka bir şey söylemeden ayağa kalktı, iki arkadaşına eliyle küçük bir işaret yaparak kamp yerinden uzaklaştı.</p>

  <p>Mjolln genç kızın zarif siluetinin ağaçların karanlığında gözden kayboluşunu izledi. İçini çekti, battaniyesinin altına girip, 'uyku gelsin de içimi yatıştırsın' diye umut etti.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Akşam yemeğinden birkaç saat önce Finghin kararlı adımlarla Saî-Mina’nın büyük avlusuna indi. Hizmetkârların ya da biraz ötede talim yapan Magistel’lerin dikkatini çekmemeye çalışarak sarayın önünden geçti. Fırıncının evine gelip kapıyı çaldı.</p>

  <p>Fırıncı hemen açtı. Tombulca, elma yanaklı, gözleri parıl parıl parlayan, güleç, genç bir adamdı bu. Unlu ellerini önlüğüne sildi.</p>

  <p>"Üstat Finghin!" diyerek drüidi içeri davet etti.</p>

  <p>Finghin başını sallayarak eve girdi.</p>

  <p>"Asdem, bana üstat deme! Hep Finghin derdin, şimdi değiştirmenin âlemi yok..."</p>

  <p>Asdem bir iskemle çekerek "Ama sen Büyük-Drüid oldun!" dedi.</p>

  <p>Finghin fırıncının masasına yerleşirken "Büyük-Drüid olabilirim ama hâlâ senin dostunum, dolayısıyla bana Finghin diyebilirsin" diye ısrar etti.</p>

  <p>İki genç birbirine gülümsedi. Birbirlerini yeniden görmekten mutluydular. Son olaylar yüzünden pek görüşme fırsatı bulamamışlardı. Fırıncı da oturdu. Erwan ve o, drüidin en iyi dostlarıydı; üçü de aynı zamanda Saî-Mina’ya gelmişti ve yedi yıl boyunca derin ve samimi bir dostluk kurmuşlardı.</p>

  <p>"Lugnasad sana epey iş yaratmıştır" dedi Finghin fırıncının ahşap tepsilerine yayılmış bir sürü somuna bakarak.</p>

  <p>Asdem arkadaşına şarap ikram ederken "Lugnasad'dan konuşmaya gelmedin herhalde... Hangi rüzgâr attı seni, gelişinin nedeni nedir?" diye sordu.</p>

  <p>"Sence?"</p>

  <p>"Erwan mı?"</p>

  <p>Finghin "Nerede olduğunu biliyor musun?" diye sordu hemen.</p>

  <p>"Hayır."</p>

  <p>"Ben de bilmiyorum. Şey... Erwan’ın yerini bulmak için senin şu küçük istihbarat ağını kullanmanı istiyorum. Senin tanıdıkların var, lonca üyesi zanaatkarları, ozanları, gezginleri bilirsin. Erwan’ın izini bulabilirsin sanırım, öyle değil mi?"</p>

  <p>Fırıncı arkadaşının sözlerini onayladı:</p>

  <p>"En azından deneyebilirim. Siz bu işi halledersiniz sanıyordum... Sence tehlikede mi?" diye sordu endişeyle.</p>

  <p>"Hiç olmazsa hayatta. Ama nerede olduğu konusunda en ufak bir fikrim yok. Kuşkusuz güneye doğru yola çıktı, buradan kaçan genç kızı aramaya gitti... Ama tam olarak nereye gitti acaba?"</p>

  <p>Fırıncı içkisini bırakıp uzun uzun dostunun yüzüne baktı.</p>

  <p>"Ona âşık mı?" diye sordu en sonunda gülümseyerek.</p>

  <p>Finghin yanıt vermedi ama o da gülümseyince Asdem durumu anladı.</p>

  <p>"Aşk..." diye iç geçirdi fırıncı ve şarabından bir yudum aldı.</p>

  <p>Bardağını masaya koydu. İçtikçe yanakları al al oluyordu.</p>

  <p>"Neden tutmadın Erwan'ı?" diye sordu. Drüid kalkmaya hazırlanıyordu.</p>

  <p>"Denedim..."</p>

  <p>"Sen drüidsin, ona kalmasını emretmen yeterliydi!"</p>

  <p>"Ben dostlarıma emir vermem Asdem... Yoo. Magistel'im olmak ister mi istemez mi diye sordum, tam yola çıkmadan önce bana bağlanmayı kabul etti ki varlığını hissedebileyim. Ölmediğini bu sayede biliyorum..."</p>

  <p>"Bu sayede hem Magistel'siz hem arkadaşsız kalmışsın!"</p>

  <p>"Asdem, bana ders vermeye kalkışmayacaksın herhalde! Erwan’ın gitmesine göz yumdum çünkü âşık olmuştu. Sahiden âşık. Hem de sıradan birine değil!"</p>

  <p>"Kim bu kız?" diye sordu fırıncı şüpheyle.</p>

  <p>"Ona ilişkin hiçbir şey duymadın mı?" dedi drüid şaşkınlıkla.</p>

  <p>"Hakkında o kadar çok şey işittim ki hangisine inanacağımı şaşırdım. Kimileri onun Samildanach olduğunu söylüyor, kimileri kızın kendini Samildanach sandığını ama aslında olmadığını söylüyor. Harcourt’a uşaklık ettiğini, Tuathann'larla geldiğini söyleyenler de var... Galatie kraliçesinin en iyi arkadaşı olduğu da anlatılıyor, Sarre kontluğundaki küçük bir hırsız olduğu da..."</p>

  <p>Finghin meraklandı: "Başka neler deniyor?"</p>

  <p>"Hayvanlarla, orman perileriyle konuşuyormuş... Kimileri Maolmòrdha tarafından gönderildiğini, kimileri de Samael tarafından gönderildiğini ileri sürüyor... Uzun sözün kısası, herkes bu kızdan söz ediyor ama yüzünü gören yok! Sen ne biliyorsun peki onun hakkında?"</p>

  <p>"Erwan’ın ona âşık olduğunu biliyorum. Bu yüzden içime iyi bir his doğuyor. Konsey’in onunla çok ilgilendiğini ama kim olduğunu onların da pek bilmediğini biliyorum. Sonuçta biliyorum ki Samildanach yüzüğünü bulan o, öyle ki şey..."</p>

  <p>"Evet, ne?"</p>

  <p>Finghin konuşmakta kararsız kaldı. Şu sözleri söyleyebildiğine kendisi de şaşırdı:</p>

  <p>"Samildanach haline gelmiş olabilir."</p>

  <p>Fırıncının ağzı açık kaldı. Finghin ayağa kalktı.</p>

  <p>"Böyle çabucak gidiyor musun?" diye kızdı Asdem.</p>

  <p>"Evet" diye yanıt verdi drüid. "Benim de Lugnasad için hazırlık yapmam gerek. Ama rica ederim Erwan'ın nerede olduğunu öğrenmek için elinden geleni yap lütfen. Ben... ben onun başına kötü bir şey gelsin istemem. O genç kız hakkında söylediklerime gelince, başka kimseye anlatma, kendine sakla duyduklarını."</p>

  <p>Fırıncı evet anlamında başını salladı ve arkadaşını kapıya kadar geçirdi. Finghin geri dönmeden sarayın öbür tarafına doğru yürüdü. Endişeyle rahatlamanın birbirine karıştığı derin bir of çekti. Fırıncı dostuna güvenebileceğini biliyordu. Hiç kuşku yok ki Asdem Erwan’ın izini bulurdu. Ama iş işten geçmiş olur muydu acaba?</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Aléa nereyi arayıp tarayacağını biliyordu. Günlerdir bir törene dönüşmüştü bu arayış. Bir tür buluşmaya. Kamp yerinden uzaklaşıp güneye doğru ilerliyordu, iki arkadaşının göremeyeceği kadar uzağa gidince karanlık bastırırken serinleyen otların üstüne oturuyor, tek tük ağaçların arasında, Phelim’in asâsını dizlerine koyup beklemeye başlıyordu. Rüzgârın, o eski dostun kollarına bırakıyordu kendini. Tomurcukları kemiren fındık farelerinin belli belirsiz gürültüsünü dinliyordu. Tıpkı rüyada gibi, ellerini toprağa daldırıyordu.</p>

  <p>Her akşam olduğu gibi o akşam da dişi kurt geniş bir ıhlamur ağacının ardında belirdi.</p>

  <p>Beyaz kurt. Ne kadar güzeldi. Gecenin karanlığında gözleri iki küçük meşale gibi parlıyordu. Ara sıra boş ve siyah görünüyordu bu gözler, sonra birdenbire, kafasının en küçük bir hareketinde, karanlığı delen canlı bir sarı ışıkla yanıyordu. Yaz yüzünden beyaz tüylerinin çoğu dökülmüştü, hayvan daha zayıf görünüyordu. Yine de duruşundan bir şey kaybetmemişti. Soylu ve gururlu görünüyordu. Ayakları üstünde dimdik duruyordu. Sıçramaya hazırdı, duyuları keskinleşmişti. Yuvarlak kulakları her yeni gürültüde dikiliyor, kuyruğu düzensiz bir tempoda havayı dövüyordu.</p>

  <p>Aléa'yı gördüğünde kurdun keyfi yerinde gibi görünmüyordu. Adeta rahatsızlık, çekingenlik ve düş kırıklığı içeren küçük iniltiler çıkarıyordu. Birkaç adım ilerleyip sonra kararsızlıkla geri kaçıyordu. Genç kızı oyuna davet edercesine ön ayaklarını alçaltıyor, sonra yeniden homurdanarak geri gidiyordu.</p>

  <p><i>Ne istediğini bilmiyorsun.</i></p>

  <p>Aléa hayvanın tüylerinde kan gördü. Bir an, kurt yaralandı mı acaba diye düşündü. Ama hayvan aynı çeviklikle hareket etmeyi sürdürünce kürkteki kanın bir avın kanı olduğunu anladı.</p>

  <p><i>Beni tanıdın değil mi? Tabii, beni izlediğine göre. Ama benden hâlâ korkuyorsun...</i></p>

  <p>Kurt henüz hazır değildi. Belleği kötü anılarla doluydu. Dikeylerin onu avladığı, ona vurduğu görüntülerle. Bu dişi dikeyle aralarında neler olduğunu pek iyi anlayamıyordu ama dayanılmaz biçimde çekimine kapılmıştı kızın. Genç kız için doğuştan gelen bir saygı vardı içinde. Tıpkı dominant bir kurda karşı duyulan saygı gibi.</p>

  <p><i>Güzelsin. Çok güzel. Yaklaş bakalım...</i></p>

  <p>Kurt daireler çizmeye başladı. Hem çekiniyordu hem de heyecanlanmıştı. Yaklaşmak istemiyordu ama genç kız kendisinde merak uyandırıyordu. Biraz zamana ihtiyaç vardı. İkisi de biliyordu bunu. Birbirlerine alışmaları gerekiyordu. Bağ kurmalıydılar. Her akşam, onları birbirine daha da yaklaştırıyordu. Ama henüz erkendi.</p>

  <p><i>Beni neden izlediğini bilmiyorum canım kurt, ama hoşuma gidiyor... Aramızda bir şey var. Sen de hissediyorsun değil mi?</i></p>

  <p>Kurt biraz yatışmışa benziyordu, gözlerini kızdan ayırmadan oturdu. Böyle birbirlerini süzerek, dokunmadan birbirlerine yaklaşarak, birbirlerine alışarak uzun zaman geçirdiler. Tek suç ortakları geceydi. Onları böyle birbirlerine bağlayan şeyi kendileri de bilmiyordu. Eski, görünmez bir ip, hâlâ bulanık bir anı. Ama böyle karşı karşıya oturmuşken kendilerini iyi hissediyorlardı, bu da şimdilik onlara yetiyordu.</p>

  <p>Aléa sonunda kalkıp yola çıkınca kurt kafasını karanlık geceye dikip uludu, uluması sevinç ulumasına benziyordu.</p>

  <p>Genç kız sessizce kamp yerine döndü. Kurdun uluması yol arkadaşlarını uyandırmamıştı. Aléa cücenin horlayışını işitince gülümsedi, Faith’in serdiği battaniyenin altına girip yattı.</p>

  <p>Yattığı yerde sırtüstü uzandı, bakışları yıldızlara daldı. Göğün ucu bucağı yokmuş gibi görünüyordu. Enginliği başını döndürüyordu genç kızın. Ama hoş bir baş dönmesiydi bu, genç kızın üstesinden gelmeyi, değerini bilmeyi öğrendiği bir baş dönmesi. Çünkü bu baş dönmesi her akşam Aléa’nın Djar âlemine girmesine yardımcı oluyordu. Sulthor'u yendiği o âleme. Galiad ve Erwan’i yitirdiği âleme.</p>

  <p><i>Ne var şu yıldızların gerisinde? Başka yıldızlar mı? Şuradakinde benim gibi bir genç kız sonsuz geceyi mi seyrediyor acaba? Ya ötesinde? Ya da ortada... Her şeyin içinde. Peki neden orada? Bir şey istiyorsa, o istediği ne acaba? Keşke anlayabilseydim. Her şey birbirine bağlı, Hayat Ağacı'nda bunu gördüm. Moїra, Satman, orman perileri, ben... Ah bir anlayabilseydim. Phelim bana yardımcı olabilirdi. Ama artık yok. Yol arkadaşlarım kendi kendime sorduğum bu sorulan anlayamaz. Onları korkutuyorumdur herhalde. Ama bilmem gerek. Kime sorabilirim? Kim bana yol gösterebilir?</i></p>

  <p><i>Neredesin Erwan, baban nerede? Hangi diyara kaçtınız? Bir gün sizi bulmayı başarabilecek miyim?</i></p>

  <p><i>Djar âlemindeyim. Beni taşıyan, beni iten zihnimin gücünü hissedebiliyorum. Biraz kendimi zorlarsam yönümü bulabilirim. Burada Sulthor'u yendim, hiçbir şey imkânsız değil.</i></p>

  <p><i>Dişi kurdu burada gördüğümü hatırlıyorum, olanları anlamadığını sıralarda. Beyaz kurt. Neden beni takip ediyor. Neden onu anlayabiliyorum? Onunla neden konuşabiliyorum? Onu tanıdığımı ama onun bunu hatırlamadığını sanıyorum. Onda merak uyandırıyorum, ama aynı ölçüde korkuyor benden. İkimizi birleştiren bir şey olduğunu biliyor ama ne olduğunu bilmiyor. Belki de unutmuştur. Belki ben de unutmuşumdur. Anlayabilmeyi nasıl da isterdim...</i></p>

  <p><i>Hayat Ağacında yeterince şey görmedim. Hâlâ çeşit çeşit sorular var kafamda. Moїra. Tek gerçek mesele o mu acaba? Moїra ne? Neden onu hissedemiyorum? Varlığını neden hissedemiyorum?</i></p>

  <p><i>Şurada bir kaya var. Bir yolun tepesinde kocaman bir kaya. Tıpkı taştan bir dev gibi.</i></p>

  <p><i>Tıpkı taştan bir dev gibi.</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Samael yalan sanatında ustalaşmıştı. Çılgınlığının gölgesinde kalan bilmecemsi sözlerinde doğruyla yanlışı, gerçekle yalanı birbirinden ayırmak çok zordu. Drüidler Konseyinden saklanarak geçirdiği onca yıldan, dünyadaki önemli şahsiyetlerin yanında, iktidar basamaklarını ağır ağır tırmanarak geçirilen onca yıldan sonra... Natalien adı altında, Harcourt kontu Feren Al'Roeg'ün sarayında, Thomas Aeditus'un başlıca piskoposlarından biri olmuştu.</p>

  <p>Samael, piskopos Natalien kisvesi altında halinden son derece memnundu. Saygı görüyordu, ondan çekiniyorlardı. Hıristiyanların Tanrısına duyduğu bağlılık Aeditus'unkinden bile daha güçlü görünüyordu. Samael kusursuz bir gayretle rolünü oynamayı şeref meselesi haline getirmişti. Dua saatlerinde dua eder gibi yapıyor, tek bir âyini bile kaçırmıyor, günahkârları cezalandırıyor, en vicdanlı Alev Askerleri'ni onurlandırıyordu, kimse onun dürüstlüğünden şüphe etmiyordu. Mor entari, âyin başlığı gibi papalığa özgü amblemleri zarafetle taşıyordu... Eski drüid Harcourt'daki ruhbanların mükemmel bir temsilcisi olmuştu.</p>

  <p>Ama Thomas Aeditus'un bile tahmin edemeyeceği kadar karanlık emeller besliyordu. Samael bir dönmeydi, Drüidler Konseyi'nden ihraç edilmesi onu hırçın, kavgacı, çıkar düşkünü biri yapmıştı. İlgilendiği tek şey, kendisini aforoz eden drüidlerden, sahip oldukları en değerli varlığı, siyasal iktidarı çalmaktı. Bunun için her şeyi yapmaya hazırdı, Hıristiyanların dinini kabul edip kafasına papaz kukuletası takacak kadar ileri gidebilmişti. Hem zaten, gerçek niyeti gizli çıkarlar içermeyen bir piskopos bile görmemişti, bu durum onu daha da eğlendiriyordu.</p>

  <p>Başka her yer gibi Ria şatosunda da bir kaynaşma vardı. Savaş kapıdaydı, kaçınılmazdı. Bilinmeyen tek şey, çeşitli kontların ittifak kurarken yaptıkları seçimdi. Galatie ve drüidlerin, ülkeyi Harcourt’a, adadaki yegâne Hıristiyanlara karşı ayaklandırmak için ellerinden geleni yapacakları aşikârdı. Sinsi kral ve dalavereci drüidler için fırsat bu fırsattı. Zaten Konsey’in Büyük-Drüid Aodh'u elçi olarak göndermesi formaliteden ibaretti. Drüidler Harcourt'un asla kendileriyle anlaşmaya yanaşmayacağını çok iyi biliyorlardı. Zaten Samael elçi kontun şatosuna varmadan işe karışmıştı. Bunca kudreti varken, Saîman’ı inceleyerek geçirdiği bunca yıla karşın, zavallı Aodh basit bir zehirli oktan kurtulamamıştı. Okun isabet ettiği drüidin attan düşüşünü hatırlayınca Samael gülümsedi.</p>

  <p>Büyük-Drüid'lerden birini öldürdüğü için özel bir zevk duymuştu ama bu durum patlamak üzere olan savaş konusunda hiçbir şeyi değiştirmiyordu. Galatie ve drüidler Sarre ve Bisagne’ı Harcourt’a karşı sefere sürüklemekte hiç zorlanmazdı, belki Tuathann'ları da işin içine girmeye ikna edebilirlerdi. Harcourt'un oynayacağı tek kart kalıyordu geriye: Terre-Brune, kral ağabeyinden nefret eden kont Yakışıklı Meriande Mor'un ülkesi. Samael Galatie, drüidler ve Tuathann'larla savaşmak için Meriande’ı kolayca ikna edip Terre-Brune ordularını Harcourt ordularına katmasını sağlayabileceğini düşünüyordu. Elbette kolay bir savaş olmayacaktı bu ama Suçlayıcı da denen Samael Haskatan’ın bir avantajı vardı: Piskopos Natalien adı altında kimin gizlendiğini kimse bilmiyordu.</p>

  <p>Samael görüşme talebinde bulunduğu Thomas Aeditus'un çalışma odasına girdi.</p>

  <p>"Oturun lütfen Natalien, şu mektubu bitireyim, hemen sizinle ilgileneceğim."</p>

  <p>Aeditus ihtiyar bir adamdı ama kıvrak bir zekâsı, demir gibi bir iradesi vardı. Harcourt kontluğunda Hıristiyanlığı yerleştirmeyi tek başına başarmıştı. Bu gizemli kişinin öyküsünü Gaelia’da pek az insan öğrenmişti ama bütün Büyük-Drüidler gibi Samael de biliyordu.</p>

  <p>Aeditus güney denizlerinin ötesindeki Brittia kıtasından gelmişti. On altı yaşındayken Galatie'li bir grup savaşçıya esir düşmüş, böylece Gaelia’da köle olmuştu. Efsaneye göre köleyken iman etmişti ama Samael buna pek inanamıyordu. Galatie'li bir ileri gelenin yanında altı yıl hizmet ettikten sonra genç Aeditus kaçmayı başarmış, Brittia’ya geri dönmüş ve orada on beş yıl boyunca ilahiyat eğitimi almıştı. Ülkesinde, yeni yetmeliğindeki kötü anılardan uzakta, piskopos olmak istemişti ama defalarca talepte bulunmasına karşın, gizemli geçmişi yüzünden reddedilmişti. Gaelia adasını Hıristiyanlaştırmak için kuzeye gitmeyi isteyince, sonunda piskoposluğa atanmış ve misyonuna girişebilmişti. Kendisini köleleştirenlere karşı bir intikam gibi görüyordu bu misyonu. Zaten Galatie'ye karşı kin besliyordu ve doğal olarak Harcourt kontluğuna yerleşti. On yıl sonra kont Feren Al'Roeg'ü Hıristiyan yapmayı başardı, kontun bütün tebaası da hükümdarını izledi. Aeditus Harcourt'un dinsel önderi ilan edildi, aynı zamanda Kilise’nin silahlı gücü olan Alev Askerleri’nin de komutanı oldu. Aeditus böylece yerel bir ruhban sınıfı yarattı, kendisi de piskoposlar atadı, piskoposluklar kurdu, papazlardan oluşan kurullar oluşturdu ve manastırlar aracılığıyla bütün kontlukta yazının gelişmesini sağladı. Sonunda Mont-Tombe'u alıp orayı bir üniversite ve din merkezi haline getirdi, ruhban sınıfının gelecekteki üyeleri buradan yetişiyordu.</p>

  <p>Genellikle Thomas Aeditus Mont-Tombe'daki piskoposluk sarayında yaşıyordu ama kont çıkan krize karşı düzeni sağlayabilmek için onu yanına çağırmıştı.</p>

  <p>Aeditus bitirdiği mektubu yavaşça katlayıp sıcak balmumuyla mühürledi.</p>

  <p>Samael’e gülümseyerek "Bu ziyaretinizi neye borçluyuz, Natalien?" diye sordu.</p>

  <p>Samael de gülümsedi. Natalien diye çağrılmaktan o kadar hoşlanıyor, öyle keyifleniyordu ki acaba bir gün bu keyfim beni ele verir mi diye merak ediyordu.</p>

  <p>"Efendimiz hazretleri, Terre-Brune’e gitmek istiyorum."</p>

  <p>"Anlıyorum. Siyaset sizi bu derece ilgilendiriyor mu?" diye sordu piskopos şüpheli bir ses tonuyla.</p>

  <p>Samael Aeditus'un bir şeylerden kuşkulandığını biliyordu. Yine de Aeditus Samael’in önünü hiç kesmemişti. İhtiyar adam belki de Samael’in yaptıklarıyla kendi hesabını gördüğünü hissediyordu. Nasıl bilinebilirdi bu? İki tarafta da öyle çok ayak oyunu, öyle çok yalan dolan, öyle çok dalavere vardı ki. Sanki iki adam da güvensizlikten daha şiddetli bir merakın dürtmesiyle birbirlerini tartıyor, işi ne kadar ileri götürebileceklerini görmek istiyorlardı.</p>

  <p>"Siz Kont Al'Roeg'ün yanında kalmak zorundasınız, Terre-Brune'ü bizimle birlik olmaya ikna edebilecek en doğru kişinin, sizden sonra ben olduğum kanısındayım Efendimiz" diye kurnazca karşılık verdi Samael.</p>

  <p>"Savaş için ittifak mı yoksa Hıristiyanlıkta birlik mi?" diye sordu Aeditus, oysa yanıtı biliyordu.</p>

  <p>"Bence savaşta bizimle birlik olmalarını önerince, daha sonra onları dinimize döndürmekte hiç zorluk çekmeyiz..."</p>

  <p>"Tabii savaşı kaybetmezsek, Natalien" dedi ihtiyar piskopos. "Sadece Galatie'ye saldırmıyoruz, drüidlere, belki de Tuathann'lara da saldırıyoruz."</p>

  <p>"Ordumuz halihazırda Gaelia'daki en güçlü ordu, ve eğer Yüce-Kral’ı yenmeyi başarırsak Meriande’ı Gaelia tahtına çıkarabiliriz, o zaman da bütün Gaelia Hıristiyan olur."</p>

  <p>"Onu biliyorum ama drüidler..."</p>

  <p>"Drüidler mi?" diye biraz aceleyle karşılık verdi Samael. "Tanrı’nın kudreti karşısında onların kudretinin bir önemi var mı?"</p>

  <p>Bu cüretkâr bir saptamaydı. Bu koşulda, Aeditus drüidlerden çekindiğini artık gerçekten ifade edemezdi. Yoksa sözleri, Moїra’nın varolduğunu, üstelik de Tanrı'dan daha güçlü olduğunu kabul etmek anlamına gelirdi... Oysa drüidlerin gücü düpedüz gerçekti. Öyle gerçekti ki Kilise'ye sahiden sorun çıkarıyordu. Aeditus en korkunç düşmanlarının drüidler olacağını uzun zamandır anlamıştı. Aslında ilk günden beri biliyordu ama Konsey’in hükümranlığına son vermeye bu kadar can atan hiç kimseyle karşılaşmamıştı daha önce...</p>

  <p>Aeditus gözlerini Samael’e dikerek "Görünüşe bakılırsa siz benden daha çok nefret ediyorsunuz drüidlerden" dedi.</p>

  <p>"Nedenlerim var" dedi Samael.</p>

  <p>"Hepimizin nedenleri var Natalien" dedi piskopos.</p>

  <p>İki adam uzunca bir süre sustular. Sonra Aeditus kalktı ve geniş çalışma masasının arkasındaki büyük pencerenin önüne gitti. Ria şatosunun uçsuz bucaksız bahçelerine yüzünü, Samael’e sırtını dönüp durdu, yapmacık bir ciddiyetle konuştu:</p>

  <p>"Sanırım Terre-Brune’e gitmeniz hem kontluğun hem de Kilise’nin çıkarma olur. Tanrı sizi kutsasın, Natalien."</p>

  <p>"Teşekkür ederim Efendimiz."</p>

  <p>Samael de ayağa kalkıp tek bir söz daha etmeden odadan çıktı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">* * *</span></p>

  <p>Lugnasad kutlamaları gecenin geç saatlerine kadar devam etmişti. Saî-Mina’nın büyük avlusu yavaş yavaş boşalıyordu, drüidler ve ozanlar kendi dairelerine döndükçe meşaleler birer birer sönüyordu.</p>

  <p>Gün boyunca saray görkemli bir şenliğe sahne olmuştu. Her yıl olduğu gibi bu yıl da Saî-Mina mevsimin en büyük panayırına ev sahipliği yapmıştı. Sarre’ın doğusundan gelen zanaatkarlar, köylüler, hayvan yetiştiricileri, hepsi de drüidlerin uğurlu gözetimi altında mallarını alıp satmak, değiş tokuş etmek, anlaşma yapmak üzere toplanmıştı. Sarre halkından kimileri Lugnasad’ı fırsat bilip, anlaşmazlıklarının çözüme bağlanması için drüidlerin müdahalesini talep etmeye gelmişti. Beyaz cübbeli adamların görevi buydu. O gün tartışmaları çözmek, insanları uzlaştırmak, hem bölgedeki nüfuzlu kişilerin hem de sıradan insanların siyasal ya da ekonomik anlaşmazlıklarına mutlu bir son vermek zorundaydılar. Sonra, akşamüstüne doğru sıra düğünlere geliyordu. Drüidler düğün için de zarafetle görev yapıyorlardı. Saî-Mina’nın ortasında, Moїra ambleminin altında erkeklerle kadınları evlendiriyorlardı. Sonra sıra yemeğe geliyordu. Sarayın aşçıları tarafından hazırlanmış lezzetli yemekler yenirken ozanlar da şiir ve şarkılarını olabildiğince çok kişiye duyurma fırsatı yakalıyordu. Sarre'lılar Lugnasad akşamında, hiç yemedikleri kadar güzel bir yemek yerlerdi. Her hanın kendi spesiyalitesi vardı. Birinde, kuzukulağı ve tere yaprağına sarılmış dana böbrek pişirilir, bir başkasında, tuz, biber ve fesleğenle çeşnilendirilmiş, beyaz şarapta dinlendirilmiş, zeytin ezmeli tavşan yahnisi yenirdi. Bir handa da müşteriler hancının mantar soteyle ve yemeğin suyunda ısıttığı üzümle servis edilen elma şaraplı tavşan etini yemekte sabırsızlanıyordu... Hiçbir sofrada şarap eksik değildi.</p>

  <p>Yemeğin sonunda çoğu sarhoş olmuş insanlar, saraydan ve hanlardan çıkıp Sarre ovasına, oyunlara ve yarışlara katılmaya gittiler. Bu sırada drüidler ve ozanlar Saî-Mina’nın avlusunda, asırlık meşenin çevresinde Lugnasad törenine başlıyordu.</p>

  <p>Ozanlar drüidlerin geçit törenine şarkıları ve arplarıyla eşlik ediyordu. Tinsel makamda, esrar makamında çalıyorlardı. Meşenin çevresine yuvarlak, ikiye kesilmiş kocaman bir masa konulmuştu, masanın üstünde, mumların ışığında, Sarre halkının gün boyunca toplayıp getirdiği çiçekler görülüyordu. Ağacın alçak dallarına kırmızılı beyazlı kurdeleler asılmıştı. Taşlardan oluşan halkanın kuzeyine temiz su dolu kocaman bir leğen, güneyine de büyük bir mum konulmuştu. Büyük-Drüidler doğudan güneye doğru, ozanlara, drüidlere, kâhin ve çıraklara önderlik ederek alay halinde yürüyorlardı. Başdrüid bu sırada şöyle diyordu: "<i>Sizi karanlıktan ışığa çıkardık, bu, zorlu bir yolculuk...</i>" Bunun ardından kuzeye doğru ilerliyor, ellerini su dolu leğene batırıp sözlerini sürdürüyordu: <i>"Ama gücümüzü kuvvetimizi ortaya koyduk. Ve bizim gücümüz aracılığıyla herkes büyüyüp serpildi, iyi bir hayat sürdü. Moїra karanlığın olduğu yere ışığını yaymaya devanı etsin, yeni bir yaşam getirsin, biz de onun yolunda yürümeyi sürdürelim."</i> Herkes meşenin etrafında toplanıp da erkekler beyaz, kadınlar da kırmızı kurdeleleri alana kadar tören böyle devam ediyordu. Lugnasad âyini böyleydi işte.</p>

  <p>Gece yarısı, Saî-Mina’nın avlusunda hiç kimse kalmamıştı en sonunda. Saray çalışanları gideli uzun zaman olmuştu ama Finghin avlunun ortasındaki on üç büyük tahttan birinde oturmaya devam ediyordu hâlâ. Düşüncelere dalıp gitmişti. Erwan için duyduğu endişe artıyordu. Uzaktan, hâlâ bağırıp çağıran son şenlikçilerin yankıları duyuluyordu. Şenliğin, sefil yaşamlarında ender olan o kendini bırakış, her şeyi unutuş anının son demlerini koparıp alıyorlardı gecenin karanlığından.</p>

  <p>"Dışarıda olmak ister miydiniz?"</p>

  <p>Finghin olduğu yerde sıçradı. Başdrüid’in sesini tanımıştı. Ernan gürültü çıkarmadan yaklaşmıştı ve belki de uzun süredir onu izliyordu. Normalde Finghin geldiğini işitirdi ama şimdi o kadar düşüncelerine gömülüp gitmişti ki dış dünya ona erişemiyordu. Oturduğu yerde doğruldu. Başdrüid’in sorusunun kafasını karıştırdığını belli etmemeye çalıştı. Öte yandan ihtiyar adamın kendisine siz diye hitap etmesine hâlâ alışamamıştı ama Büyük-Drüid unvanı aldığından beri Ernan ona siz diye sesleniyordu.</p>

  <p><i>Erwan’ı düşündüğümden şüpheleniyor. Beni uyarmıştı. Erwan’ı Magistel'im yapmak iyi bir fikir değildi. Ne demişti Ernan? "Budala ama yüce gönüllü." "Dışarıda" olmayı tercih edip etmediğimi sorarken, "uzakta" demek istiyor aslında, uzakta, Erwan’ın yanında... Alışmam gerek. İnsanlar bir daha hiç eskisi gibi konuşmayacak benimle. Her şeyin şifresini çözmeyi öğrenmem gerek. En küçük sohbet bir zekâ yarışmasına dönüşüyor. Belagat Konsey salonuyla sınırlı değil artık, dışarıda da oyun oynanıyor, şimdi de... Ama Büyük-Drüid olmayı ben kabul ettim.</i></p>

  <p>"Dışarıda mı? Yoo, gece eğlencelerine hiçbir zaman düşkün olmamışımdır. Ama dinlemek hoş oluyor... Duyuyor musunuz seslerini?" diye sordu Finghin saf bir tavırla. "Sanki hiç durup dinlenmeyecek gibiler..."</p>

  <p>“Dışarıda olup biten her şeyi sarayımızın içinden denetlemek olanaksız" dedi Başdrüid gülümseyerek.</p>

  <p><i>Ne söylemek istediğini anladığımı biliyor. Peki. Oyunu sonuna kadar sürdüreceğim.</i></p>

  <p>“Dışarı çıkarak da denetim sağlanabileceğini sanmam. İnsan kafasına bir şeyi koydu mu fikrini değiştirtmek çok zordur. Hem her zaman değil ya... her zaman Lugnasad’ı kutlamıyorlar ki bu insanlar."</p>

  <p>Ernan gülümsedi. Karşısındakinin ince zekâsını takdir eder gibiydi. Ailin'le konuşarak geçen uzun akşamları anımsıyordu kuşkusuz. Eski Başdrüid için bu sohbetler günlük bir meşguliyetti.</p>

  <p>"Ya siz Finghin? Bazen aklınıza eseni yapmak istemiyor musunuz? İnsan istediği kadar Büyük-Drüid olsun, yine de kendi arzuları var, değil mi?"</p>

  <p><i>Beni deniyor. Ama oyun çok basitleşti... Neden böyle bir zemine çekiyor beni?</i></p>

  <p>"Ömrümdeki en şiddetli arzum Büyük-Drüid olmaktı. Artık gerçekleşen bir dilek bu. Sizin sayenizde. Ben de dolu dolu yaşamak istiyorum bu dileğimi. Beni dışarı gitmeye itecek her şeyden daha önemli bu hiç kuşkusuz..."</p>

  <p>Başdrüid iki eliyle uzun beyaz asasına dayanarak "Gerçekten mi?" diye şaşırdı. "Phelim’in Ailin’e karşı çıktığı gün siz de oradaydınız, değil mi? O gün hiçbir şey hissetmediniz mi? Phelim kardeşimizin tutumu sizi şoke mi etmişti yoksa ona biraz imrenmiş miydiniz?"</p>

  <p><i>Bu kez yine beni deniyor mu yoksa kalbimden geçeni söyletmek mi istiyor anlamadım...</i></p>

  <p>Ernan "Bazen kazalar gereklidir biliyor musunuz, hattâ bazen iki tarafa da yararı dokunur..."</p>

  <p>"Phelim’in gidişinin yararlı olduğunu mu düşünüyorsunuz?" diye sordu Finghin.</p>

  <p>"Ah kardeşim. Size nasıl söylesem?"</p>

  <p>İhtiyar adam Finghin’in sağındaki tahta oturdu.</p>

  <p>"Bakın, bir kurt sürüsünü ele alalım. Kış geldiğinde, bazen sürünün yaşadığı arazide yeterince av bulunmaz. Sürü çok kalabalıktır. Hem kışın, son doğan yavrular daha bir yaşına bile gelmemiş olur. Sürünün geleceğidir onlar, anlıyor musunuz..."</p>

  <p>"Evet... ileride sürünün devamı, hayatta kalması onlara bağlıdır."</p>

  <p>"Tastamam öyle. Ve kurtlar her şeyden önemlisinin klanın hayatta kalması olduğunu bilir. Geleceğin önemli olduğunu. Bu durumda sürü erişkin üyelerinden birinden ayrılmak zorunda kalır. Dolayısıyla dominant çift ile klandaki bir kurt arasında mücadele ve dövüş başlar. Çoğunlukla dövüşler öyle şiddetli geçer ki hırpalanan kurt sonunda boyun eğip sürüyü terk eder. Kopuş korkunçtur. Hem o yalnız kurt için, hem de klan üyeleri için. Ama en azından sürünün dengesi yeniden kurulmuş olur. Kışı geçirme şansı daha fazladır. Yalnız kalan kurt ise başka bir yerde, yeni bir avlanma alanında yeni bir klan kurabilir."</p>

  <p>Başdrüid bir süre sustu, sözlerinin Finghin üstündeki etkisini ölçmek ister gibiydi. Sonra yeniden konuşmaya başladı.</p>

  <p>"İlginç olan, Finghin, kovulan kurt her zaman klandaki en zayıf kurt değildir. Elbette klan hiyerarşisinde yeri alçak olan bir kurttur ama fiziksel olarak ille de en güçsüz üye değildir... Anlıyor musunuz?"</p>

  <p>"Emin değilim" dedi Finghin.</p>

  <p>"Bireyin ihtiyacı grubun ihtiyacından daha ağır basarsa, bireyin gruptan dışlanması yeğdir, grubun dengesini korumak için, geçici de olsa o birey dışlanır. Ve işler çok yolunda gidebilir. Kişi kendini dışarı atmayı bilmelidir. Phelim bize şunu öğretti: Önemli olan kişinin kendine sadık olmasıdır. Kendine sadık olmak kişinin grubun içinde kalmasını engellese bile..."</p>

  <p>Finghin başıyla onayladı. Ernan’ın ne demek istediğini pek bilmiyordu ama kabaca anlamı kavradığını düşündü. En azından bir anlamı. Phelim’in yaptığı seçimi savunuyor muydu Başdrüid, Erwan üstüne düşüncesini mi dile getiriyordu, yoksa geleceğe yönelik bir uyarı mıydı sözleri? Belki biraz üçü de doğruydu. Genç adam göğüs geçirdi, alaycı bir ses tonuyla "Bütün bunların Lugnasad bayramıyla ne ilgisi var anlayamadım!" dedi.</p>

  <p>İkisi de gülümsedi, sonra Başdrüid ayağa kalktı.</p>

  <p>"Sana söylemek istediklerimi nasıl söylemeli bilmem..."</p>

  <p><i>Neden bana birden sen diye hitap etmeye başladı? Kuşkusuz bu kez gönlüyle sesleniyor bana. Lafı döndürüp dolaştırmadan.</i></p>

  <p>"... herhalde Ailin olsaydı bunu sana daha incelikli, daha nazik bir biçimde ifade ederdi. Daha sonra anlayabileceğin bir biçimde. Ben... ben sana çok güveniyorum Finghin, Konsey’de bütün umutlarını sana bağlamış benim gibi çok kişi var galiba. Sende güçlü bir Saîman var, dinlemeyi biliyorsun. Ama mükemmel bir drüid olduğun için sezgilerine kulak vermelisin. Tıpkı Phelim gibi. Konsey hiç kuşkusuz tarihindeki en büyük bunalımı geçirecek. Eğer Aléa, olmasından korktuğumuz kişiyse, bu bunalım belki de varoluşumuza mal olacak. Konsey’in birlik ve bütünlüğünü sağlamakta zorlanacağım, Ailin bunu benden daha iyi becerirdi. Ama bir tek şeyden eminim Finghin, sen tesadüfen burada değilsin. Bütün bu olup bitenler arasında senin yapacağın bir şey var. Moїra seni buraya koydu. Bunalımımızı çözebilecek misin, yoksa o bunalımdan geçerken bize yardımcı olabilecek misin bilmiyorum, ama sezgilerini dinlemelisin, aklına, Moїra’ya kulak vermelisin."</p>

  <p>Ernan başka bir şey söylemedi, arkasını dönüp geldiği gibi sessizce uzaklaştı.</p>
</body>
</html>
