<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>6. BÖLÜM</h1>

  <h2 id="sigil_toc_id_6">İhanet</h2>

  <p>"Lideriniz neden Unseann'den söz etti?"</p>

  <p>Sürgün yanıt vermeyi reddediyordu. Elleri arkasında bağlanmış, yol kenarına diz çökmüş, inanmaz gözlerle çevresindeki cesetlere bakıyordu. Yolun kumlarına akan kanlara bakıyordu.</p>

  <p><i>Onun kendi isteğiyle konuşmasını sağlamalıyım. Gururlu biri. Bundan yararlanabilirim.</i></p>

  <p>"Sizi yok etmek için gücümü kullanmama gerek kalmadı. Gülünç duruma düşürdünüz kendinizi. Üstelik sizi uyarmıştım" dedi Finghin.</p>

  <p>Sürgün göğüs geçirdi. Finghin doğru yere nişan almıştı ama yeterli olmuyordu bu.</p>

  <p><i>Daha ileri gitmem gerek.</i></p>

  <p>"Unseann. Unseann'den söz ediyorsunuz ama yalnız bir drüidle bile başa çıkamıyorsunuz!"</p>

  <p><i>Umarım Mel'le Kaitlin ne yapmaya çalıştığımı anlıyordun...</i></p>

  <p>"Büyük lokma ye büyük söz söyleme demişler" diye sözlerini sürdürdü Finghin, adamın gözlerinin içine bakıyordu.</p>

  <p>Sürgün "Beni konuşturmak mı istiyorsunuz?" dedi.</p>

  <p><i>Sandığım kadar aptal değilmiş.</i></p>

  <p>"Neden? Korumaya çalıştığın biri mi var? Büyük sırrını keşfederim diye mi korkuyorsun?" diye sordu Finghin alaycı bir tavırla.</p>

  <p>"Komik mi geldi? Oysa öğrenmek isterdiniz..."</p>

  <p>"Öğrenmek istediğim, sizin gibi adamların nasıl bu kadar faka basabileceği" diye adamın sözünü kesti Finghin. "Unseann’e katıldığınıza kim inandırabildi sizi?"</p>

  <p>Sürgün yarım ağız gülümser gibi yaptı.</p>

  <p>"Beni budala yerine koymaktan vazgeçin sayın drüid. Beni konuşturmayı başaracak kadar aşağılayabileceğinizi mi sanıyorsunuz? Siz bütün sürgünleri aptal mı sanıyorsunuz?"</p>

  <p><i>Haklı. Onu fazla küçük gördüm. Konuşturmak için güç ya da tehdit kullanabilirdim. Ama umarım onlar son çare olur. Kesinlikle öğrenmem gerek. Çok önemli bir bilgi saklı bütün bunların arkasında.</i></p>

  <p>Finghin yavaşça "Unseann’in gerçekten başladığına mı inanıyorsunuz?" diye sordu.</p>

  <p>"inanmak değil biliyorum."</p>

  <p>"Öyleyse neden konuşmayı kabul etmiyorsunuz? Başladıysa artık bir sır değil demektir! Gün ışığına çıkmalı, değil mi?"</p>

  <p>"Çok kısa sürede öğreneceksiniz zaten. Yeniden fetih başladı."</p>

  <p><i>Yalan söylemiyor. Ama bir sürgünün bu meseleyle, Unseann'le ne ilgisi var anlayamadım.</i></p>

  <p>Unseann sözcüğü Herilim'lerden çıkmıştı. Temelde Arhiman’ın Saîman’a karşı mücadelesini simgeliyordu. Unseann drüidlere karşı açılan savaştı. Saî-Mina adanın denetimini ele geçirmişti. Unseann savaşçıları bu denetimi ondan almak istiyordu. Ama hiç gerçekleşmemişti bu durum. Yine de Unseann tehdidi yüzyıllarca sürmüştü, bugün Herilim'ler olmasa da tehdit devam ediyordu.</p>

  <p><i>Maolmòrdha. Bütün bunların arkasında ancak o olabilir. Demek dönme karanlıktan çıkacak artık. Elbette. Her şey aynı anda oluyor.</i></p>

  <p>"Sizin şu yeniden fetih başarısızlığa uğruyor... Ben hâlâ yaşıyorum, oysa bir drüidim..."</p>

  <p>"İlk yok olacak olanlar drüidler değil."</p>

  <p><i>Aléa. Aléa'yı arıyorlar.</i></p>

  <p>"Samildanach’ı asla yakalayamazsınız."</p>

  <p><i>İşte. Şaşırdı. Satır aralarını okuyabildiğimi görüyor. Tahmin ettiğimi görüyor. Ya da zaten bildiğimi sanıyordur. Şimdi onu iyice meraklandırmalıyım. Daha çok şey bildiğimi sansın. Onu etkilemeliyim.</i></p>

  <p>"Yakalaması o kadar da zor olmasa gerek... Al'Roeg becerdi işte!"</p>

  <p><i>Al'Roeg mü? Aléa Harcourt tarafından yakalanmış mı? Öyleyse Rin’dadır... Çoktan oradan ayrılıp gitmediyse...</i></p>

  <p>"Ria'daysa kendi istediği için oradadır. Al'Roeg onu uzun süre tutamaz."</p>

  <p>"Görünüşe bakılırsa bizim gidip almamıza yetecek kadar tutacak..."</p>

  <p><i>İşte. Doğruladı. Aléa Ria’da. Artık nereye gitmem gerektiğini biliyorum. Ama sürgünler Unseann’de nasıl nefer oldu hâlâ öğrenemedim. O kadar önemli mi? Önemli olan, Maolmòrdha’nın görünüşe bakılırsa saldırıya geçmiş olması... Her şey çok çabuk gelişiyor. Acaba Aléa durumdan haberdar mı? Onu uyarmam gerek! Ya Erwan, acaba Aléa'nın yanında mı?</i></p>

  <p>Finghin geri döndü. Mel ve Kaitlin’in bakışlarından durumu kavradıklarını anladı.</p>

  <p>"Ne yapalım bu adamları? Karşımıza çıkacak ilk karakola teslim etmek üzere yanımıza almalıyız belki de" dedi Mel.</p>

  <p>Finghin at arabasının ön tarafına binerken "Hayır" diye karşılık verdi.</p>

  <p>Sürgünlere son kez baktı. İkisi hâlâ baygındı, üçüncünün de elleri arkadan bağlıydı.</p>

  <p>"Hayır" diye devam etti sözlerine, "Zaten fazlasıyla bedel ödediler. Bir sürgüne daha fazla ne yapılabilir ki?"</p>

  <p>Mel bu sözü onaylayarak adamın bağlarını çözmeye gitti. Sonra kardeşinin arabaya binmesine yardım etti ve geçip yanına oturdu. Bir saniye daha beklemeden, genç tiyatrocu kadın atları dörtnala sürmeye başladı.</p>

  <p>Bitip tükenmiş bir haldeki sürgün, arabanın kumlu yolda uzaklaşmasını izledi. Çevresindeki cansız bedenlere baktı. Bir başkası olsa mutlaka gözyaşı dökerdi. Ama o hiçbir şey hissetmiyordu. Uzun zamandır alıştırılmıştı acı çekmeye.</p>

  <p>Ya da daha doğrusu, uzun zamandır, hiçbir şeyden acı çekmemeye mecbur bırakılmıştı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Aeditus kontun uşağını takip ederek Ria sarayının koridorlarından geçti. Bütün sabah Al'Roeg'ün onu huzuruna çağırmasını beklemişti, en sonunda çağrıldığım işitmek içini rahatlatmıştı. Galatie’nin savaş ilan edebileceği söylentisi hiç bu kadar ayyuka çıkmamıştı ve elbette bir şeyler yapmanın zamanı gelmişti. Dahası, piskopos Natalien'den ve Terre-Brune’e yaptığı yolculuğundan hâlâ hiçbir haber alamamışlardı.</p>

  <p>Aeditus 'şu garip piskoposun böyle yola çıkmasına izin vermekle iyi mi ettim acaba?' diye düşünüyordu. Natalien’in bir şeyler sakladığını biliyordu, yapmak istediği şeye göz yumarak adamın kişiliğini çözmek istiyordu. Ama Méricourt’a kadar Natalien’e refakat edecek komutan, yanında piskopos olmadan geri dönüp de piskoposun yola yalnız devam etmek istediğini açıklayınca, Aeditus belki de büyük bir hata yaptım diye düşündü. Ya Natalien deliydi ya da bir işler çeviriyordu...</p>

  <p>Ria koridorlarında alışılmışın dışında bir gürültü vardı. Adeta savaş başlamış gibiydi. Mont-Tombe'un piskoposluk sarayını nasıl da özlemişti Aeditus!</p>

  <p>Mont-Tombe bambaşka bir âlemdi. Yalıtılmış, sessiz, çalışmaya yönelik bir ortam. Yeni dünyanın çılgınlıklarından uzakta. Daracık sokaklarındaki boğuk seslerle, taş duvarlardaki, hocaların cübbelerindeki ve öğrencilerin pelerinlerindeki yumuşak renklerle ahenkli. Onun kentiydi Mont-Tombe. Şöhreti Gaelia’nın dört bir tarafında yeniden parıl parıl parlasın diye baştan yarattığı bir kentti. Mont-Tombe ihtiyarlayan bir toplumun kültür merkezi olmaktan çıkıp Hıristiyanlık sayesinde adanın entelektüel kutbu haline gelmişti. Piskoposun en büyük gurur kaynağıydı bu. Bu dünyadan göçüp gittiğinde de insanların hatırlamasını istediği şeydi... Mont-Tombe.</p>

  <p>Ama çatışmalar böyle şiddetlenmeye devam ederse, Merveille'deki piskoposluk konutunda bulunan küçük çalışma odasının sükûnetine kavuşması gecikecekti. Ama dünyanın da ilerlemesi gerekiyordu. Gaelia’nın yarıdan fazlası hâlâ drüidlerin ve onların arkaik dininin denetimindeydi. İsa’nın haçının gölgesi büyüyüp bütün adayı kaplamalıydı. Aeditus'un kendi kendine verdiği söz buydu, büyük Brittia'dan ayrılırken ona verilen görev buydu. Daha on altı yaşındayken kendisini köle yapan Galatie'lilerden alınacak bir intikamı vardı üstelik.</p>

  <p>Uşak kontun çalışma odasına açılan büyük meşe kapının önüne vardı. Piskoposa kısa bir süre beklemesini işaret ederek Aeditus'un geldiğini haber verdi. Bir başka uşak gelip kapıyı açtı ve Aeditus'u içeri buyur etti.</p>

  <p>Kont çalışma odasında yalnızdı, iskemlesinin arkasına yaslanmış, dirseklerini yeşil kadife kaplı kolçaklara dayamış, ellerini ağzının önünde, düşünceli ve endişeli bir tavırla kavuşturmuştu.</p>

  <p>Piskopos giysileri içindeki Aeditus çalışma masasına kadar yaklaştı.</p>

  <p>"Beni mi çağırttınız?"</p>

  <p>"Oturun Piskopos Hazretleri" dedi kont ciddi bir sesle.</p>

  <p>Feren Al'Roeg biraz tombul bir adamdı. Kafası hemen hemen keldi, yuvarlak bir yüzü, karanlık bakışlı gözleri, küçük sert görünümlü bir ağzı vardı. Adil ve dürüst ama saldırgan, savaşkan bir kişiliğe sahip olmasıyla ünlüydü. Hıristiyanlığa döndüğü zaman piskopos Aeditus’a sonsuza kadar koruma sağlamayı vaat etmiş, onu baş danışmanı yapmıştı. Kontun inancı samimiydi, siyasal ve dinsel her konuda piskoposa güveniyordu ama halk üstündeki otoritesinden hiçbir şey yitirmemişti. Tam tersine bu otorite daha sağlam temellere dayanarak güçlenmişti. Hıristiyanlık onun için öyle kaçınılmaz bir gerçek haline gelmişti ki bütün Harcourt'un Hıristiyanlığa dönmesini istemiş, hiçbir kuşkuya, hiçbir çekinceye hoşgörü göstermemeye başlamıştı. Kont inancında kendisine kılavuzluk etmesi konusunda Aeditus’a, Aeditus da yıkılmaz bir Kilisenin temellerini inşa etmek konusunda konta güveniyordu. İki adam birbirine son derece değer veriyordu.</p>

  <p>"Samildanach hakkında ne biliyorsunuz?"</p>

  <p>Aeditus şaşırmış göründü. Galatie'yle aralarındaki savaş konusunda bir konuşmaya hazırlamıştı kendini ve kontun onu bambaşka bir şey için çağırttığını bir an bile düşünmemişti.</p>

  <p>"Genel olarak Samildanach hakkında mı yoksa bugün Samildanach olduğunu iddia eden genç kız hakkında mı?"</p>

  <p>"İkisi de..."</p>

  <p>Piskopos derin bir soluk aldı, düşünmek için bir an durdu. Konu hakkında okuyabildiklerini bir araya getirmeye çalışıyordu. Aynı zamanda kendi kanılarını da.</p>

  <p>"Gaelia’nın eski inançlarına göre Samildanach sınırsız gücü olan bir drüiddir. Kesin biçimde Saîman’ı denetim altına alabilen bir insan. Drüidlerin sadece geçici, anlık bir biçimde Saîman’a egemen olduğu söylenir. Sözgelimi Man'ith'ler Samildanach'lar tarafından yapılmış..."</p>

  <p>"Ben bir Man'ith görmüştüm Aeditus. Gerçekten var Man'ith'ler. Bunu nasıl açıklıyorsunuz?"</p>

  <p>"Ben, Tanrı’nın kudretinin ilkel açıklamaları bunlar diye düşünüyorum düpedüz. Drüidlerin tersine Samildanach'lar Saî-Mina'dan uzakta, yalnız yaşarlar ve hiçbir eğitim almazlar. Drüidler kadar sapkın değillerdir. Belki de dürüst, samimi bir kalpleri vardır. Hem zaten o kişilere Samildanach adını veren drüidler. Aslında onların Tanrı’nın seçtiği insanlar olduğu kanısındayım. Brittia’da onlara ermiş denirdi... Drüidlerin Moїra dediği şeyin aslında bizim Tanrı'mızın henüz biraz bulanık bir algılanışı olduğuna nasıl kesinlikle inandığımı biliyorsunuz. Kendi tinsel önsezileri çevresinde, halk ve köylü efsanelerine kök salmış, temel bir din oluşturmuşlar. "Yaklaşık" bir din bu, yazıya dayanmıyor. Ellerinde Kutsal Kitap olsaydı, İsa onlara görünmüş olsaydı, tanrısallığın gerçek anlamını kavrarlardı hiç kuşkusuz. İşte bu yüzden onları kolayca dinimize döndürebiliriz. İçgüdülerinin doğru olduğunu, yalnızca bilgi eksikliği çektiklerini anlamalarını sağlamak yeterli. Moїra var, ama adı Tanrı."</p>

  <p>"Bunu biliyorum, daha önce konuşmuştuk... Peki ama genç kız? Bir ermiş olduğuna inanıyor musunuz onun?"</p>

  <p>Aeditus omuz silkti.</p>

  <p>"Hakkında bütün bildiğim Ria'daki hizmetkârların fısıl fısıl anlattıkları... Somut bir şey değil. Gerçekten araştırıp incelemeden bir konuda fazla ileri gitmeyi sevmem, bilirsiniz..."</p>

  <p>"Neyse iyi denk geldi, kız yarın burada olacak."</p>

  <p>Piskoposun soluğu kesildi.</p>

  <p>"Ne?"</p>

  <p>"Komutan Senion'la birlikte. Senion, Harcourt'un güneyinde bir manastırda yakalamış kızı. Bir haberci bu sabah gelip söyledi. Gerçek durumu pek iyi anlamadım. Bana öyle geliyor ki gerçekten tutsak değil. Serbest kalmayı başarmış, Senion’a kafa tutuyor ama yine de buraya gelmek istiyor bence..."</p>

  <p>"İşte ilginç bir durum!"</p>

  <p>"Konu bu kız olunca her şey ilginç sanki..."</p>

  <p>"Belki de gerçekten Tanrı’nın seçtiği bir kuldur."</p>

  <p>"Ben de kendi kendime tam öyle düşünmüştüm" diye karşılık verdi kont. "Hıristiyanlığı yaymak için onu kullanamaz mıyız acaba? Bütün Gaelia ona inanıyor. Galiba on beş yaşında bile değil ve şimdiden ülkenin bir ucundan öbür ucuna bir efsaneye dönüştü. Buraya gelmeyi kabul ettiğine göre belki dinimize karşı düşmanlık beslemiyordun"</p>

  <p>"Yine de ihtiyatlı olmak gerek Kont Hazretleri. Söylentilere bakılırsa kendi kendini Samildanach ilan etmiş."</p>

  <p>"Kuşkusuz eksikliğindendir, henüz İsa’nın sesini işitmediği içindir. Ama okuma yazmayı öğrenmek istediği de anlatılıyor. Ufaklığın manastırda bulunduğunu Senion’a haber veren keşiş böyle söylemiş."</p>

  <p>"Gitgide ilginçleşiyor olay..."</p>

  <p>Kont evet anlamında başını salladı.</p>

  <p>"Onu birlikte karşılayalım istiyorum. Yalnız ikimiz. Neye inandığını, ne bildiğini, ne istediğini öğrenmemiz gerek."</p>

  <p>"Gelişine memnun olduğumuz, ona kucak açtığımız izlenimi yaratmalıyız. Eğer bir gün onu kendi safımızda görmek istiyorsak. Harcourt hakkında kötü bir anısı olmamalı. Umarım Alev Askerleri ona sert davranmamıştır..."</p>

  <p>"Görünüşe bakılırsa asıl o askerlerin işini zorlaştırmış!" diye karşılık verdi kont gülümseyerek.</p>

  <p>O anda çalışma odasının kapısı vuruldu.</p>

  <p>Kont "Girin!" dedi.</p>

  <p>Az önce Aeditus'un geldiğini haber veren hizmetkâr yine girişin ardında belirdi.</p>

  <p>"Kont Hazretleri, piskopos Natalien şatoya geldi ve huzurunuza çıkmak istiyor."</p>

  <p>"Natalien mi?" diye şaşırdı Al'Roeg. Aeditus’a dönerek "Meriande Mor'la görüşmek için Terre-Brune’e gittiğini söylememiş miydiniz bana? Çoktan geri mi gelmiş?" diye sordu.</p>

  <p>"Ben de şimdi sizinle birlikte öğrendim Kont Hazretleri" dedi Aeditus. Çok şaşırmıştı.</p>

  <p>Kont hizmetkâra "Yalnız mı?" diye sordu.</p>

  <p>"Hayır efendim, Terre-Brune kontu Meriande Mor'la birlikte."</p>

  <p>Piskoposla kont birbirlerine şaşkın şaşkın baktılar.</p>

  <p>"Bu kadar çabuk mu? Peki, Mesele acilse ikisini de şimdi kabul edebilirim..."</p>

  <p>Hizmetkâr boyun eğdi.</p>

  <p>"Onlar hazır olur olmaz buraya getireceğim efendim" diyerek kapıyı kapadı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Eoghan özel odasındaki büyük pencerenin önünde ayakta duruyordu, sağ elinde bir kadeh içki tutuyordu. Providence sarayının son katındaki küçük bir salondu burası, gizli bir merdivenin başında yer alıyordu. Buraya kimse gelmezdi, çatıların altındaki bu odanın girişini pek az kişi bilirdi, ama herkes kralın ara sıra bu gizemli odaya gelip sığındığını bilirdi. Sarayın tepesine kaçamak bir bakış atınca bazen pencerede görürdünüz kralı.</p>

  <p>Bu pencereden sarayın bahçesini bütünüyle görürdü. Bazen iner, baş bahçıvana birtakım talimatlar verirdi, çünkü aşağıdayken görülmeyen ve kendisinin hoşuna gitmeyen bir şey görmüş olurdu.</p>

  <p>O akşam Gaelia’nın Yüce-Kral’ı, Galatie'li Eoghan Mor bahçeleri denetlemeye gelmemişti odasına. Düşünmeye, derin düşünceye dalmak için elverişli sükûneti bulmaya gelmişti. Olaylara biraz mesafe alması gerekiyordu. Zihni çeşitli güçler, korkular, arzular arasında bir o yana bir bu yana çekiştirilip durmuştu.</p>

  <p>Bir tarafta drüidler vardı. Saî-Mina’nın efendileri ondan ciddi bir karar almasını istemişti. Harcourt’a karşı savaş ülkeyi kan gölüne çevirecekti. Harcourt'la adanın geri kalanı arasında ikinci kez bir çatışma patlak vermiş olacaktı böylece. Yirmi yıl önce, iki tarafta da onbinlerce kayıp verildiği için kabul edilen şüpheli bir anlaşmayla, karışık bir barışla sonuçlanmış o savaşı kimse unutmuyordu. Bugün ne kadar can vermek gerekiyordu acaba?</p>

  <p>Öbür tarafta da Amine vardı. Eoghan’ın yaşamındaki en büyük mutluluk kaynağıydı. Varoluşuna yeniden anlam katmıştı genç kadın. Onunlayken hükümdarlık etmek soytarılık olmaktan çıkmıştı. Eoghan nihayet gerçek bir kral olduğu duygusunu taşımaya başlamıştı çünkü Amine onu olduğu gibi seviyor, kudretinden yararlanma arzusu veriyordu. Ama Amine drüidlere karşı koymasını istediğinde Eoghan karısının sözünü dinlememişti. Haklı mı haksız mı davranmıştı, bir türlü bilemiyordu. Amine beyaz cübbeli adamlara derin bir nefret beslediği için durumu abartmış mıydı? Yoksa Eoghan’ın onu dinleyip Saî-Mina’nın arkasında savaşa girmemesi mi gerekiyordu? Bir şeyden emindi, drüidler hükümdarlığının başlangıcından beri Eoghan’ı manipüle ediyorlardı. Kral bunca yıl kendine yalan söyleyerek, gerçek bir iktidarı olduğuna kendini inandırarak yaşamıştı, oysa adanın gerçek yöneticilerinin Providence'ta değil Saî-Mina’da olduğunu biliyordu. Bu açıdan Amine’in hakkı vardı. Ama Eoghan’ın drüidlere karşı çıkmasını haklı gösterecek bir neden miydi bu? Kral üstünde kurdukları denetim siyasal seçimlerinin kötü olduğu anlamına mı geliyordu? Evet, drüidler kudretlerini kötüye kullanıyordu ama Harcourt’a savaş açmak kesinlikle gerekli değil miydi? Nasıl öğrenmeliydi gerçeği?</p>

  <p>Ne olursa olsun, Eoghan geri adım atamazdı. Büyük-Drüid Odhran’a Galatie’nin bu savaşı ilan edeceği konusunda söz vermişti. Artık geriye dönüş yoktu. Belki de bu kararı almak daha zordu, çünkü kral, hükümdarlığının başlangıcından beri ilk kez gerçekten bir seçim yaptığı duygusunu taşıyordu. Karısının öğütleriyle drüidlerinki arasında bir seçim. Şimdi içindeki keder cüzi iradenin bedeli miydi öyleyse?</p>

  <p>Eoghan, hiçbir şey bilmeden, her şeyden habersiz yaşamak daha iyi olmaz mıydı acaba diyordu kendi kendine. Drüidlerin kendisini nasıl manipüle ettiğini görmeden. Şunun bunun değişen çıkarlarını anlamadan. Durumu hiç sorgulamayan Bisagne kontu Alvaro’ya imrendiğini fark etti. Kont kralın seçimi ne olursa olsun körü körüne onu takip ediyordu, zamanının geri kalanını da sefahat içinde yan gelip yatarak geçiriyordu. Eoghan gülümsedi. Yoo, o kadar da değil diye düşündü.</p>

  <p>Hem zaten düşlediği her şeye kavuşmuştu. Amine’e. Yaşamının koca hapishanesinde kendine armağan edebildiği tek küçük özgürlük Amine'di. Hem kuşkusuz Amine'den bir çocuğu olacaktı. Babasının kendisine aktardığından çok daha fazlasını öğretebileceği bir çocuk. Drüidleri dinlemeyi bildiği kadar onlara kafa da tutmayı becerecek bir oğul. Ama Eoghan için artık vakit çok geçti. Saî-Mina’nın otoritesini reddetmek için çok geç...</p>

  <p>Kral derin bir iç çekti ve önündeki kadehi havaya kaldırdı. Ayın yansımaları altın rengi içkinin yüzeyinde dans ediyordu. Gece güzeldi ve kral sadece şu ânı yaşamak, ilerideki günlerde kendisini nelerin beklediğini unutmak istiyordu.</p>

  <p>Kadehi dudaklarına götürüp bir dikişte bitirdi. Yutağında, sonra da midesinde içkinin sıcaklığını hissedince gözlerini yumdu. Çok keyifli bir duyguydu bu.</p>

  <p>Yüce-Kral kadehini mermer sehpaya koymak için döndü. Ama birden görüşü bulandı. Bu tuhaf hissi kovmak için başını salladı. Sarhoş mu olmuştu? Bir tek kadehle mi? Bir adım daha attı, dengesini kaybedecek gibi oldu. Başında korkunç bir acı hissetti. Sanki gözlerine arkadan iğneler batırılıyordu.</p>

  <p>Elindeki kadeh yere düşüp paramparça oldu. Kral sendeledi, geri geri birkaç adım attı ve olanca hızıyla pencereye çarpıp yığıldı. Cam tuzla buz oldu. Cam parçacıkları kralın üstüne yağdı, yüzünün ve ellerinin derisinde kesikler açtı. Ama boğazına doğru yükselen başka türlü bir acıydı. Çok geçmeden Eoghan soluk alamaz hale geldi. Birazcık hava alabilmek için çırpındı. Ellerinin altındaki dağınık cam parçalarının üstüne kaydı. Biraz daha geriye doğru devrildi.</p>

  <p>Sonra boğazı tamamen düğümlendi. Gözleri korku ifadesiyle kocaman açıldı. Kanlı elleri döşemenin tahtalarında kasılıp kaldı.</p>

  <p>Kralın gördüğü son şey, kapının aralığında Amine’in yüzü oldu. Ve kral gecenin sessizliğinde can verdi.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>"Şatoma hoş geldiniz Meriande, sizi görmeyeli uzun yıllar oluyor!"</p>

  <p>Kont Al'Roeg epey gururlu bir tavırla Konuşuyordu. Üstün konumda olan kendisiydi ve bundan yararlanmak niyetindeydi. Hıristiyanlığa geçtiği zaman hiçbir kont onu takip etmemişti, deli kabul edilmiş ve drüidlere karşı yalnız kalmıştı. Ama bugün işler başka türlüydü...</p>

  <p>"Konukseverliğiniz için sağ olun kuzen. Sizi başka koşullar altında görmeyi tercih ederdim. Bugün vatansız bir kontu ağırlıyorsunuz."</p>

  <p>"Hadi canım, neler söylüyorsunuz?"</p>

  <p>Piskopos giysilerine yeniden bürünmüş olan Samael, Meriande’ın yerine karşılık verdi.</p>

  <p>"Tuathann'lar Terre-Brune'ü ilhak etmek için drüidlerle birlik oldu Kont Hazretleri. Kont Mor'un topraklarını korumak için barbarlara karşı yürüttüğü mücadeleye bizzat katıldım... Terre-Brune Saî-Mina’nın pençesine düşüyor, Tuathann'lar drüidlerin tetikçisi."</p>

  <p>Kont "Bu savaşta bütün adamlarımı kaybettim" diye sözlerine devam etti alçakgönüllülükle. "Karşı tarafın düzeyinde değildik. Ama bu durumu kabullenemiyorum. Topraklarımı geri almak için sizden yardım istemeye geldim saygıdeğer kuzenim."</p>

  <p>"Tabii tabii Meriande" diye karşılık verdi Al'Roeg. Terre-Brune'ün sadakatini uzun süreliğine elde etmenin yolu bu nihayet, diye düşünüyordu. "Zaten Galatie'yle savaş kapıda, kendi çıkarlarımızı korurken sizinkileri de koruyacağız."</p>

  <p>Samael araya girdi: "Sayın kont, bence çıkarlarımızı tehdit eden özellikle Tuathann'lar ve drüidler. Eoghan sadece bir kukla..."</p>

  <p>"Elbette kukla, ama yine de ürkütücü bir ordunun başında" diye karşılık verdi Al'Roeg. "Bunu yabana atmamak gerek Natalien..."</p>

  <p>Samael ısrarla "Kralın karısı bu savaşa karşı" dedi. "Kral gözünü karartarak bu savaşa girmeyecektir. Gerçek düşmanlarımız, drüidler ve onların yeni müttefikleri. Eğer Galatie'ye onlarla derdimiz olmadığını, asıl Saî-Mina ve barbar istilacılarla uğraştığımızı anlatmayı başarırsak, tabii bunu kurnaz bir biçimde, incelikle yaparsak, bu savaşı istemeyen kraliçenin konumunu herhalde güçlendirecektir bu durum..."</p>

  <p>Al'Roeg düşünceli bir tavırla çenesini sıvazladı. Piskopos Natalien’i hiç bu kadar hevesli görmemişti. Aeditus’a doğru döndü.</p>

  <p>"Siz ne düşünüyorsunuz Piskopos Hazretleri?"</p>

  <p>"Kraliçenin gerekçelerini anlamak isterdim. Neden savaşa karşı çıkıyor? Aslında bunu kullanabiliriz..."</p>

  <p>Samael kendisine söz hakkı verilmeden lafa karıştı: "Kraliçe drüidlerden nefret ediyor."</p>

  <p>Harcourt kontunun huzurunda izin verilmeden böyle alelacele konuşmak kuşkusuz riskliydi. Ama Samael, kimse çekince koymaya fırsat bulamadan bir an önce onları ikna etmek, gerekçelerini çabucak ileri sürmek istiyordu. Düşündüğü tek şey vardı: Man'ith'ler. Nuadu Kılıcı’nın gücüne tanık olmuştu. Dört nesneyi bir arada elinde tutan kişinin bütün ülkeye boyun eğdirebileceğinden emindi artık. Başka bir gerekçesi yoktu.</p>

  <p>Üç dinleyicisine sırayla bakarak sözlerini sürdürdü: "Kralın karısı Amine Salia Kelt kâhinidir. Providence’a anasız-babasız geldi, drüidlerden eğitim almak zorunda kaldı. Parlak bir öğrenciydi, bilgisi birçok çıraktan on kat fazla olduğu halde, sadece kadın olduğu için asla drüid olamayacağını öğrenince drüidler tarikatına karşı bitmez tükenmez bir kin beslemeye başladı."</p>

  <p>Kont Al'Roeg şaşırarak "Drüid mi olmak istiyordu?" diye sordu.</p>

  <p>"Başdrüid belki de, kimbilir? Ne olursa olsun Saî-Mina'dan nefret ediyor, bu açıdan onunla yakınlaşabiliriz."</p>

  <p>Al'Roeg çalışma masasının başından kalkarken "İşte bu ilginç" dedi.</p>

  <p>Samael kontun pencereye doğru uzaklaşmasına bakarak "İşte bu yüzden Galatie'yle her tür anlaşmazlıktan uzak durmalıyız, ama buna karşılık drüidlere ve Tuathann'lara göz açtırmamalıyız" dedi. "Galatie halkının gözünde Saî-Mina’nın şöhretini zedeleyebilirsek, oyunumuz başarıya ulaşır. Kimbilir, belki gün gelir Eoghan bile adada Hıristiyanlığı yaymamıza yardım eder..."</p>

  <p>"O kadar ileri gideceğini sanmam Natalien" dedi Al'Roeg gülerek, "ama eğer karısı drüidlerden o ölçüde nefret ediyorsa, en azından kralın tarafsız kalmasını sağlayabiliriz kanısındayım."</p>

  <p>Samael "Ben kesinkes eminim bundan" dedi.</p>

  <p>Aeditus "Kraliçe drüidlerden sizin kadar nefret ediyor mu?" diye sordu.</p>

  <p>Piskoposun kötülüğü Samael’in gözünden kaçmadı. Aeditus'un kendisinden çekindiğini biliyordu. Kont bile Samael’in gerçek niyetleri konusunda şüphe duyuyor olsa gerekti. Ama bunların hiç önemi yoktu. Onlar kendi dinlerinin etkisini bütün adaya yaymak, Samael ise drüidlerden intikam almak ve Tuathann'ların verdiği üç Man'ith’i elde etmek istiyordu. İki tarafın da istekleri birbiriyle çelişmiyordu. Önemli olan tek şey buydu.</p>

  <p>"Onlardan kurtulmadan dinimizi yayamayız" dedi sadece.</p>

  <p>Al'Roeg başıyla onayladı. Piskopos Natalien’in gizli nedenleri umrunda değildi kuşkusuz. Şimdilik.</p>

  <p>Harcourt kontu, önceki konuda hemfikir olduklarını göstermek için "Tuathann'ların korkunç savaşçılar olduğu söyleniyor" diye sözlerine devam etti.</p>

  <p>Tenian çarpışmasının etkisinden hâlâ kurtulamayan Meriande "Şimdiye kadar gördüğüm en amansız savaşçılar" diye onayladı.</p>

  <p>Samael "Hem vahşiler hem örgütlü" diye ekledi. "Gerçek bir sanat icra edercesine dövüşüyorlar. Aralarından hiçbiri ölümden korkmuyor adeta, bu da savaşçının en büyük gücü..."</p>

  <p>Al'Roeg "Üstesinden gelebilir miyiz?" diye sordu.</p>

  <p>"Bizim askerlerimiz kadar kalabalık olsalardı, kesinlikle gelemezdik" dedi Samael. "Ama sayıları az. İstila sırasında çok kayıp verdiler, Meriande Mor’a karşı savaşırken de çok savaşçıları öldü, özellikle de önderlerini kaybettiler. Tam şu sırada güçsüz düşmüş haldeler, işte bu yüzden beklememek gerek..."</p>

  <p>Al'Roeg Terre-Brune kontuna "Siz de öyle mi düşünüyorsunuz?" diye sordu.</p>

  <p>"Buna inanıyorum. Zaten artık sadece bir tek şey için yaşıyorum: onları yenmek. Tenian ormanında çok kayıp verdim ama cesaretimi kaybetmedim. Tam tersine. Her zamankinden daha kararlıyım. Kabul ederseniz, benimle birlikte bu toprağı savunmak isteyen herkesi Terre-Brune’de bir araya getirmek arzusundayım, bu dayanılmaz istilaya bir son vermek için size katılacağız. Drüidlere gelince, ordumda can veren her askerin bedelini ödesinler istiyorum..."</p>

  <p>"Sancağınız altında kaç kişi toplayabileceğinizi düşünüyorsunuz?"</p>

  <p>"Gerçek askerler mi? Üç-dört bin, biraz zamanım olursa belki daha fazlasını... Ama toprağı uğruna savaşmaya hazır Terre-Brune'lüler de olur, köylüler, zanaatkârlar, esnaf..."</p>

  <p>Al'Roeg "Hayır" dedi. "Umarım iş o noktaya varmaz. O üç bin askeri bulun, az ama bizim birliklerimize yardımı dokunacaktır."</p>

  <p>Mor "Öfke, gücümüzü ikiye katlayacak" dedi.</p>

  <p>"İsa’ya inancımız bizimkini ona katlıyor, kuzen."</p>

  <p>Meriande Harcourt kontunun önünde eğilerek "Topraklarımı geri almama yardım edin, sizin Tanrı'nızın adıyla and içeceğim" dedi.</p>

  <p>"Bizim ordumuz ve sizin adamlarınızla, Terre-Brune'ü Tuathann'ların elinden geri almakta hiçbir zorluk çekmeyeceğimizden eminim. Beni endişelendiren daha ziyade Saî-Mina. On Büyük-Drüid ve kuşkusuz yüzlerce drüid var... Korkunç birer rakip olacaklar."</p>

  <p>Samael "Saî-Mina’da karışıklık çıkarmayı deneyebiliriz" önerisinde bulundu.</p>

  <p>Al'Roeg "Nasıl?" diye şaşırdı.</p>

  <p>"Aléa adındaki şu genç kızın gelişinden beri Konsey’in bazı sorunlar yaşadığı söyleniyor... Hattâ Büyük-Drüid'lerden biri aforoz bile edilmiş. Saî-Mina’nın yaşadığı bunalımı kendi lehimize çevirebiliriz..."</p>

  <p>"Natalien, her şeyden haberdar görünüyorsunuz. Bu meselede bize çok büyük yardımınızın dokunabileceği kanısındayım. Siz bir savaşçı değilsiniz, benim komutanlarım da son derece üstün nitelikli askerler, sizden stratejiye katılmanızı istemeyeceğim, ama savaşlar sadece savaş meydanlarında kazanılmıyor. Eğer Aeditus bir sakınca görmezse, çatışmalar süresince istihbarattan, gizli yürütülecek görevlerden sorumlu olmanızı istiyorum. Ben size olanaklar sunacağım. Zafere ulaşmak için ihtiyaç duyacağınız ne varsa vereceğim: casuslar, savaşçılar, katiller... Tuathann'lara ve drüidlere dosdoğru saldırmayı ben üstleniyorum. Siz onları arkadan vuracaksınız. Beklemedikleri yerden."</p>

  <p>Samael gülümsemesine engel olamadı.</p>

  <p>"Bu gerçek bir zevk olacak, sayın kont."</p>

  <p>"Kuşkum yok Natalien, kuşkum yok. Size gelince Meriande, ordunuzu toplamak için altı gününüz var. Altı gün, daha fazla değil. Altı gün sonra saldırıya geçeceğiz. Şimdi beni yalnız bırakın, komutanlarıma danışmam gerek. Ne yapmanız gerektiğini biliyorsunuz."</p>

  <p>Üç adam da söylenenleri onaylayarak sessizce odadan çıktılar. Memnun olmuşlardı. Bu savaşı istemekte hepsinin farklı bir nedeni vardı ama aynı duygu harekete geçiriyordu onları: intikam duygusu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>At arabası sabahtan akşama kadar hiç durmadan Galatie yollarında ilerliyordu. Atlar hiç yorulmuyor gibiydi. Kaitlin, Mel ve Finghin tempoyu düşürmemek için sırayla dizginlerin başına geçiyordu. İki gün boyunca Lâl ırmak kıyısında ilerlediler, sonra Chullyyn’in güneyine, Gor-Draka dağlarının ötesine geçtiler. Ova batıya doğru yükseliyordu ve köyler gitgide seyrekleşiyordu.</p>

  <p>Üç kafadar arabada yiyor ve uyuyordu, her geçen gün onları biraz daha birbirine yaklaştıran bir yakınlıkta yaşamak zorundaydılar. Finghin Büyük-Drüid olduğunu neredeyse unutuyordu. Bir gezgin oyuncu olmuş gibi hissediyordu kendini. Dikkat çekmemek için, Harcourt kontluğuna yaklaşırlarken drüidlere özgü beyaz cübbeyi bile çıkardı, meşe asâsını sakladı ve bir oyuncu gibi giyindi. Sarı bir şapkanın altına gizlediği tıraşlanmış kafası da olmasaydı, Konsey üyesi olduğunu gösteren hiçbir iz yoktu. Hattâ gezgin tiyatrocuların tavırlarını ve konuşma biçimini benimsemişti.</p>

  <p>Bu dönüşüm Mel'le Kaitlin’i çok eğlendiriyordu, Finghin’e "gezgin drüid" adını taktılar, en sevdikleri piyeslerden küçük roller öğrettiler. Finghin yolculuğu daha zevkli kılan bu oyunlara göz yumuyor ama iki oyuncuyla ciddi konuları tartışmaya da devam ediyordu. Mel’in kesin görüşlerine karşı gelmekten hoşlanıyor, Mel de Finghin'inkileri çürütmekten geri kalmıyordu. Gezgin oyuncu drüidi Saî-Mina'daki yedi yıllık öğrenimini sorgulamaya, o yedi yılı yeni bir ışık altında incelemeye zorluyordu; oyuncunun itiraz huyu biraz fazla sistematik olsa da Finghin olayları, Moїra’yı, yaşamı kavramasında Mel’in tavrının yardımcı olduğunu kabul ediyordu.</p>

  <p>Beşinci günün akşamı Ria’ya birkaç saatlik mesafede bulundukları sırada üç arkadaş hiç umulmadık bir karşılaşma yaşadı.</p>

  <p>Güneş dağların ardında çoktan gözden kaybolmuştu, ama aydınlık, masmavi bir gece vardı. Yaktıkları ateşi ara sıra hafif bir esinti dalgalandırıyordu. Güneyde çamların piramit gibi dalları görünüyordu, Gor-Draka’nın yamaçlarına tırmanan siyah ve yüksek hayaletlerdi çamlar. Hava çam iğnelerinin mis kokusuyla doluydu.</p>

  <p>Alevlerin aydınlığı arabanın renkli boyasından yansıyordu. Kapının kırmızısında, yan kısımların mavisinde, pencerelerin yeşilinde ve tekerlerin iri kirişlerinde sarı kıvrımlar oynaşıyordu.</p>

  <p>Üç arkadaş oturmuş, ateşte kızarttıkları kuşları yiyorlardı. Mel ozan O'Hanlon'dan <i>Sınav</i> adlı monologu okumuştu. Özlem dolu, insanı duygulandıran bir piyesti bu. Kahraman en güzel dostluklarının yitip giden anlarına ağıt yakıyordu. Metin öyle dokunaklıydı ki üç arkadaş tek kelime edemez olmuştu. Kuşkusuz her biri benzer acıları düşünüyordu. Birdenbire arabanın yanından gelen bir çığlık duydular:</p>

  <p>"Vay canına!"</p>

  <p>Üçü de yerlerinden sıçradı ve onları gafil avlayan kişiyi görmek için ayağa kalktı. Finghin’in ağzı bir karış açık kaldı. Sesi tanıdığını sanmıştı, ama bu yüzü unutamazdı! Galiad! Erwan’ın babası!</p>

  <p>Gözlerine inanamayan Magistel "Finghin!" diye bağırdı.</p>

  <p>Hemen ardından Galiad’ın arkasında başka bir siluet belirdi. Finghin yumruklarını sıktı. Mümkün müydü bu?</p>

  <p>"Erwan! Galiad!"</p>

  <p>Drüid onlara doğru koşup ikisine de sıkı sıkı sarıldı. İki oyuncu şaşkın şaşkın birbirlerine bakıyorlardı. Belli ki olağanüstü olan bu kavuşmanın sessiz seyircileriydiler.</p>

  <p>Drüid "Sizi gördüğüme ne kadar sevindim!" diye bağırarak Erwan’ın kolundan çekti. "Bunlar Kaitlin ve Mel."</p>

  <p>Kaitlin elini Erwan’a uzatarak "Sizi tanıdığıma çok memnun oldum" dedi.</p>

  <p>Herkes birbiriyle tanıştı ve birlikte ateşin çevresine oturdular. Finghin’in şaşkınlığı hâlâ geçmemişti.</p>

  <p>Erwan biraz alaycı bir ifadeyle "Gördüğümüzün sen olduğundan emin değildik" dedi. "Seni böyle kılık değiştirmiş görmeye alışık değilim."</p>

  <p>Mel de gülümseyerek "Mükemmel bir gezgin tiyatrocu olmuş değil mi?" dedi.</p>

  <p>Hâlâ hayretler içindeki drüid "Peki aynı yerde buluşmamız nasıl mümkün olabildi?" diye sordu.</p>

  <p>Galiad daha fazla bir şey söylemeye cesaret edemedi ve "Belki de aynı yöne gidiyoruzdur" dedi.</p>

  <p>"Rahatça konuşabilirsin, Mel ve Kaitlin benim arkadaşlarım, bana eşlik etmeyi kabul ettiler. Sizi bulmak için Konsey'den ayrıldım, sizi ve Aléa'yı..."</p>

  <p>Galiad "Konsey'den ayrıldınız mı? Bu bana bir şeyi hatırlattı..." dedi.</p>

  <p>Finghin bunun üzerine üzgün bir tavırla "Phelim’in öldüğünü öğrendim" dedi. "Haber beni altüst etti tabii ama sizin için daha da zor olsa gerek."</p>

  <p>Galiad başıyla onayladı. Sonra gülümsemeye çalışarak "Bana dediler ki Magistel'inizi seçmişsiniz..." diye ekledi.</p>

  <p>"Ve ona yeniden kavuştuğuma da çok memnunum, itiraf edeyim! Erwan, öyle özlemiştim ki seni! ikinizi de yeniden görmek ne güzel!"</p>

  <p>Drüid memnuniyetle derin bir oh çekti. Çevresindeki herkes gülümsüyordu.</p>

  <p>"Galiad, gelecek için nasıl bir kararınız var bilmiyorum, hem önerimin Konsey’in hoşuna gideceğini de sanmam, ama eğer kabul ederseniz, ikinci bir Magistel fazlalık olmaz benim için..."</p>

  <p>Al'Daman gülümsedi. Genç drüidin elini avuçlarına aldı.</p>

  <p>"Sağ olun, öneriniz beni duygulandırıyor, sonsuz bir şeref olurdu benim için ama benim başka bir hedefim var... Kibrimi bağışlayın ama Magistel’e sizden daha çok ihtiyacı olan bir başkası var."</p>

  <p>Genç drüid "Aléa mı?" diye sordu.</p>

  <p>Galiad başıyla onayladı.</p>

  <p>"Samildanach'ların genellikle Magistel'leri olmadı ama galiba bunun Magistel’e ihtiyacı var. Phelim de böyle yapmamı isterdi diye düşünüyorum."</p>

  <p>Finghin "Kesinlikle" dedi. "Dolayısıyla Ria’ya mı gidiyorsunuz?"</p>

  <p>Galiad şaşırmıştı, "Hayır" diye yanıt verdi. "Aslında nereye gittiğimizi bilmiyoruz ama Mont-Tombe’a gittiğimizi sanıyoruz..."</p>

  <p>"Ne demek istiyorsunuz?"</p>

  <p>Galiad oğluna baktı ve durumu açıklamasını işaret etti. Kendisi bunu yapamayacağını hissediyordu sanki.</p>

  <p>"Aléa bize yol göstermesi için bir dişi kurt gönderdi."</p>

  <p>Finghin şaşırdı: "Dişi kurt mu?"</p>

  <p>"Evet. Beyaz bir dişi kurt... Bana hiç inanmayacaksın ama rüyalarımda Aléa gelip benimle konuşuyor..."</p>

  <p>Finghin kaşlarını çattı. Olabilir miydi bu? Kiaran’ın sözlerini hatırladı. <i>Her akşam Djar âlemine birçok giden olur. Kimisi bilerek, kimisi de farkında olmadan gider.</i></p>

  <p>"Erwan, bu bana o kadar da inanılmaz görünmedi..."</p>

  <p>"Bir rüyada Aléa bana bir dişi kurdun geleceğini ve beni kendisine ulaştıracağını söyledi. Ve kurt geldi. O zamandan beri peşinden gidiyoruz. Gerçekten bize yol gösterir gibi bir hali var. Bu... bu bayağı inanılmaz bir şey!"</p>

  <p>"Galiad siz kurdun Mont-Tombe’a doğru mu gittiğini söylüyorsunuz?"</p>

  <p>"Neredeyse eminim bundan. Sizin izinize rastlayınca bu tarafa saptık ama biz Ria'dan daha güneye gidiyoruz, eminim..."</p>

  <p>"Oysa Aléa Ria'da" dedi genç drüid. "Harcourt'un adamları tarafından yakalandı, Alev Askerleri tarafından."</p>

  <p>"Yakalandı mı?"</p>

  <p>"Görünüşe bakılırsa evet... Belki de yakalanmadan önce Mont-Tombe’a gitmek niyetindeydi. Dişi kurdun neden sizi oraya götürmek istediğinin açıklaması bu, eğer hayvan gerçekten Aléa’nın isteğini anlayabiliyorsa."</p>

  <p>Finghin susup bir an düşündü. Arkadaşları suskun kaldılar, genç drüidin bir şey aradığını anlamışlardı.</p>

  <p>Drüid "Garip" dedi. "Ben Saî-Mina'dayken fırıncı Asdem’e Aléa hakkında ne bildiğini sordum... Arkadaşınız hakkında çıkan bir sürü söylentiden söz etti, bir tanesi o zaman bana tuhaf gelmişti: İnsanlar Aléa’nın hayvanlarla konuşabildiğine inanıyormuş!"</p>

  <p>Kaitlin "Söylentiler çoğunlukla gerçeklere dayanır" diye araya girdi. "En berbat dedikodularda bile birazcık gerçek payı vardır hep."</p>

  <p>Erwan babasına baktı.</p>

  <p>"Ne yapsak? Finghin'le Ria’ya gitmemiz gerek ama ya dişi kurt? Onu izlemeyi bırakırsak ne yapar?"</p>

  <p>Magistel "Hiçbir fikrim yok" diye yanıt verdi. "Aléa’nın yaptığı gibi onunla konuşabilmemiz gerek ama beceremeyiz."</p>

  <p>Mel "Kendiliğinden anlayacaktır" dedi. "Kurtlar çok zeki hayvanlardır. Onun için tasalanmayın. Belki de o sizi izlemeye koyulur!"</p>

  <p>Erwan söyleneni kabul etti.</p>

  <p>"Önemli olan Aléa’yı, Mjolln ve Faith’i bulmamız. Umarım çok geç kalmayız!"</p>

  <p>Kaitlin "Arabayla epey hızlı yol alıyoruz" dedi. "Yarın sabah Ria’da oluruz."</p>

  <p>Galiad ayağa kalkarken "Aléa’yı yarın kurtaracaksak hemen yatalım. Güce ihtiyacımız olacak" dedi.</p>

  <p>Finghin Galiad’ın elini tutup "Sizi tekrar gördüğüme gerçekten çok sevindim. Sağ olun!" dedi.</p>

  <p>"Bana teşekkür etmenize gerek yok. Yollarımızı kesiştiren Moїra. Hem ben Konsey üyeliğiniz için sizi tebrik etmedim henüz. Phelim bana sıradışı bir drüid olacağınızı söylemişti. Haklıymış. Bildiğim kadarıyla Konsey’e bu kadar genç yaşta giren hiçbir drüid olmadı... Oğlum sizin hizmetinizde olduğu için gurur duyuyorum Finghin."</p>

  <p>"Phelim’in intikamını alacağız Magistel, size söz veriyorum."</p>

  <p>Kaitlin arabada iki yer daha hazırlamak için ayağa kalktı ve herkes yatmaya gitti.</p>

  <p>Finghin uzun süre uyanık kaldı. Gözleri açıktı. Karanlıkta gülümsüyordu.</p>

  <p>Magistel'ine kavuşmuştu. Yeniden kendini drüid gibi hissediyordu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Aléa, iki arkadaşına, onlar için hazırlanan odalarda kendisini beklemelerini söyledi. Al'Roeg'le yalnız görüşmek istiyordu.</p>

  <p>Şatonun devasa ana salonuna girdi. Saî-Mina’nın görüntüleri geldi aklına. Aynı ihtişam burada da vardı, hiç alışık olmadığı bir lüks burada da vardı. Belki buradaki döşeme daha kabaydı, incelikten daha yoksundu ama gri duvarlardan, sade ve sağlam mobilyalardan, geniş halılardan belli bir soyluluk okunuyordu.</p>

  <p>Al'Roeg salonun öbür ucunda bir çalışma masasının başında oturuyordu, kontun sağ tarafında, lâl rengi entari giymiş, başına külah gibi bir ayin başlığı takmış bir adam duruyordu. Aléa bu kişinin Piskopos Aeditus olduğunu hemen anladı.</p>

  <p>Al'Roeg "Buyrun küçük hanım" diyerek ayağa kalktı. Sesi koca salonda çınladı. "İçeri buyrun lütfen."</p>

  <p>Aléa böyle bir karşılama beklemiyordu. Hizmetkârlar hoş geldiniz demek ve şatoda yol göstermek için önlerine atılmıştı. Odaları çoktan hazırlanmıştı, meyve sepetleri, içkiler, kocaman sıcak banyo tekneleri üç kafadarı bekliyordu. Genç kız hizmetkârların nezaketinin ardında kontun niyetlerini tahmin edebiliyordu. Demek Aléa'yı ortadan kaldırmak değil kendi hizmetine sokmak istiyordu. Aléa’nın drüidleri alt etmekte kendisine yardımcı olabileceğini umuyordu kuşkusuz. Başka açıklaması yoktu bu tavrın.</p>

  <p>Genç kız kontun uzattığı sandalyeye otururken "Sağ olun" dedi.</p>

  <p>Al'Roeg çalışma masasının öbür tarafına geçip oturdu yeniden. Piskopos hiç konuşmamıştı, başını kibarca eğmekle yetinmişti ve hâlâ kontun sağ tarafında ayakta duruyordu.</p>

  <p>"Sizden çok söz ediliyor Aléa... Soyadınızı bilmiyorum bile..."</p>

  <p>Genç kız gülümseyerek "Ben de bilmiyorum" diye karşılık verdi.</p>

  <p>Kont rahatsız olmuş gibiydi.</p>

  <p>"İyi öyleyse, size Aléa derim ben de."</p>

  <p>"Kailiana demenizi tercih ederim."</p>

  <p>Al'Roeg kaşlarını çattı. Bu küstah kıza şimdiden sinir olmaya başlamıştı.</p>

  <p>"Nasıl isterseniz" dedi. "Diyordum ki burada sizden çok söz ediliyor. Ama kimse kim olduğunuzu ve ne istediğinizi tam olarak bilmiyor..."</p>

  <p>"Ben Kailiana'yım, Toprağın Kızı. Damarlarımda Galatie’nin ve Sid’in kanı dolaşıyor."</p>

  <p>Piskopos şaşkınlığını belli eden küçük bir hareket yaptı.</p>

  <p>Aléa gülümseyerek sözlerini sürdürdü: "İstediğim de şu: Çocuğu olduğum bu Toprak, bu Yeryüzü, vaat edilmiş barışa yeniden kavuşsun, sizin gibi insanlar ona ihanet etmeden önce. Sonuçta basit bir istek."</p>

  <p>Al'Roeg dudaklarını ısırdı. Hayır, hiç kolay olmayacaktı işi. Ama genç kızın önemli biri olduğunu biliyordu. Ne kadar küstah olursa olsun, karşı safta yer almaktansa kontun safında bulunması daha iyiydi.</p>

  <p>Aléa soğuk bir ses tonuyla "Düşüncelerinizi duyabiliyorum Al'Roeg, ama ne sizin safınızda yer alacağım, ne de düşmanlarınızınkinde" dedi.</p>

  <p>Kontun ağzı bir karış açık kaldı.</p>

  <p>Genç kız bu kez piskoposa dönüp "Sizin düşüncelerinizi de okuyabiliyorum" dedi.</p>

  <p>"Öyleyse samimi bir insan olduğumu anlamışsınızdır" dedi Aeditus. Belli ki bunu bekliyordu.</p>

  <p>"Beni biraz kaçık bir çocuk sandığınızı biliyorum, Tanrı'nızın oyuncağı... Ama ben kimsenin oyuncağı değilim Aeditus, ne drüidlerin oyuncağıyım, ne Tanrı'nızın ne de Moїra’nın. Ben Toprağın Kızı'yım, Tuathann'lara, drüidlere ya da Galatie'ye karşı her tür eyleminizden vazgeçmenizi de bu sıfatla istiyorum sizden."</p>

  <p>Al'Roeg sabırsızlıkla araya girdi, "Sadece bu sıfatla mı?" dedi. "Samildanach olduğunuzu iddia etmiyor musunuz öyleyse?"</p>

  <p>"Drüidler bana öyle diyor... O sözcüğün ne anlama geldiğini biliyor musunuz?"</p>

  <p>Kont omuz silkti.</p>

  <p><i>"Bütün güçleri elinde tutan kişi.</i> Tam çevirisi '<i>her şeyi yapabilen</i>' olabilir. Ben kibirli bir çocuğum ama <i>bütün</i> güçlere sahip olmaktan çok uzak olduğumu kabul ediyorum. Elimde tuttuğumdan emin olduğum tek güç, sizin gibi insanları korkutabilme gücü... Ve bu gücü kullanmaya hazırım!"</p>

  <p>Kont gülümseyerek "Beni korkutacağınızı mı sanıyorsunuz?" dedi.</p>

  <p>"Maskeniz çabuk düştü Al'Roeg. Beni tuzağa düşürmek için şefkatli, konuksever rolü oynamak istiyordunuz, değil mi? Ama işte bakın, gururunuzu yaralamam yetti ve maskeniz düştü!"</p>

  <p>"Benim maskem falan yok küçük hanım! Ben nazik bir yöneticiyim sadece ve tebaamın büyük çoğunluğuna yaptığımın aksine size bir şans vermek istiyorum. Kuşkunun yararı. Tanımadığım insanları yargılamayı sevmem!"</p>

  <p>"Peki ötekileri yargılamayı sever misiniz?"</p>

  <p>Aeditus araya girdi: "Nasıl bir oyun oynuyorsunuz? Bizden bir iyilik istemeye geldiyseniz -ki düpedüz öyle- konta daha kibar davranmanız gerektiğini düşünmüyor musunuz? Sanki bir tek şeyi umuyorsunuz gibi görünüyor, o da kontu öfkelendirmek!"</p>

  <p>"Amaçlarıma ulaşmak için yapmacık bir nezaket kullanma alışkanlığım yoktur. Ne düşünüyorsam onu söylerim, olanları da olduğu gibi dile getiririm. İnsanların bana karşı aynı samimiyeti göstermesini beklerim. Beni tavlamak için sevimli rolü oynamaya kalkıştınız, bu çok kaba bir hataydı."</p>

  <p>Uzun süredir sabrı tükenen kont "Samimi davranmamı mı istiyorsunuz küçük hanım?" diye söze girdi. "Sizin söz düellosuyla eğlenmenizi seyretmekten başka yapacağım daha iyi bir şey var! İşte size samimiyet! Dinlemeye kalkışarak hata ettiğim küçük bir ukalasınız siz! Savaş hazırlığındayım, şu kendini beğenmişlikten daha iyi bir şeyleriniz yoksa bana söyleyecek, konuşmamız bitti demektir!"</p>

  <p>Aléa gülümsedi. Aradığını bulmuştu. Artık kontun ne tür bir adam olduğunu biliyordu, Aeditus'u bile keşfetmişti. Başka bir şeye ihtiyacı kalmamıştı. Barış onlarsız sağlanacaktı, Aléa bundan emindi artık.</p>

  <p>Kontun kalkıp askerleri çağırmasını izledi.</p>

  <p>"Şu budalayı zindana atın! İki arkadaşını da yanına koyun! Ben ne olacaklarına karar verene kadar hapsedin! Bugün yapacak daha iyi bir işim var."</p>

  <p>Aléa tepki göstermedi ve salondan çıkana kadar iki askerin kendisine eşlik etmesine göz yumdu.</p>

  <p>Birkaç saniye sonra Mjolln ve Faith'le birlikte bir hücrenin karanlığında buldu kendini.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Odhran Filiden’e gece yarısı vardı. Malrat'angor kabilesine karargâh görevi yapan kışlada bekliyordu şimdi. Kralı ikna ettiği gibi Tuathann'ları da ikna edip edemeyeceğini merak ediyordu. Uzun süre beklemedi. Kendisine getirilen bitki çayını yeni bitirmişti ki bütün kabile reisleri kocaman karanlık salona gelip alçak masanın çevresinde yere oturdular.</p>

  <p>Odhran ciddi bir ses tonuyla "Sarkan’ın öldüğünü duydum" diye söze başladı. "Toprak ebediyen kucak açsın ona!"</p>

  <p>Tuathann'lar başlarını eğdi. Drüid teşrifat kurallarını biliyordu.</p>

  <p>Büyük-Drüid’in sağındaki bir reis "Halkımız uzun zamandır savaşın bedelini biliyor" dedi.</p>

  <p>Aralarından en genci "İşte bu yüzden artık savaşmamalıyız" dedi.</p>

  <p>Odhran konuşan delikanlıya doğru kaldırdı bakışlarını. Bir Tuathann’ın ağzından beklenmeyecek bir cümleydi bu. Sid halkı savaşçıydı, barışçı değil.</p>

  <p>"Babam, Eriu uğruna ölen son Tuathann olmalı!"</p>

  <p>Demek Sarkan’ın oğluydu konuşan! Odhran hiç ummadığı bir dirençle karşılaşacağını anladı.</p>

  <p>"Harcourt’a karşı savaşa girdiğimizi size haber vermeye geldim. Kral da birliklerini bizim safımızda savaşa sokacak. Ama bu savaş sizleri de ilgilendiriyor, çünkü ortak düşmanlarımıza karşı yapılıyor. Size ihtiyacımız var..."</p>

  <p>Tagor öfkeyle "Artık savaş istemiyoruz!" diye bağırdı.</p>

  <p>Büyük-Drüid irkildi.</p>

  <p>Bir başka kabile reisi araya girdi: "Tagor kendi adına konuşuyor. Biz henüz konuyu tartışmadık. Henüz bütün kabilelerin başına geçecek yeni bir reis seçmeye bile vakit bulamadık."</p>

  <p>"Geleneğin gerektirdiği gibi babamın yerine ben geçeceğim" diye karşılık verdi Tagor.</p>

  <p>Tuathann "Sen çok gençsin, üstelik savaş istemediğini söylüyorsun" diye karşı çıktı. "Kabilelerin reisi bir savaşçı olmalı."</p>

  <p>"O doğruydu ama artık olmaması gerek! Halkımız değişmeli..."</p>

  <p>Odhran Sarkan’ın oğluna bakarak "İsteyin istemeyin, savaş kapınızda" dedi. "Konsey de sizin gibi barış istiyor ama barışa kavuşmak için önce barışı tehdit edenleri ortadan kaldırmak zorundayız. Harcourt'u."</p>

  <p>Drüidin sağında oturan kabile reisi Haishan "Tamam. Eriu bütünlüğe kavuştuğunda savaş biter ancak" diye devam etti. "Paylaşım sırasında toprakların bir kısmını bize bırakırsanız sizin yanınızda Harcourt’a saldırırız. Terre-Brune'ün kuzeyi bize yetmiyor."</p>

  <p>Odhran "Bu bana hakkaniyetli geldi" dedi.</p>

  <p>Tagor "Haishan bütün kabileler adına karar veremez!" diye itiraz etti. "Bu ayrıcalık bütün kabilelerin reisine aittir. Babam öldü, onun yerine geçmek bana düşüyor, en azından geçici olarak..."</p>

  <p>Haishan "Kimse dövüşmeyi reddeden bir reis istemez" diye karşı çıktı.</p>

  <p>"Kadınlar ister. Sizin savaşlarınızdan bıkıp usanan yaşıtlarım ister. Belki ihtiyarlar da."</p>

  <p>Odhran araya girdi: "Eğer bize yardım etmezseniz bu savaşı kaybedebiliriz, o zaman Harcourt üstünüze yürür, biz de yardımınıza gelemeyiz."</p>

  <p>"Ben bu riske girmek istiyorum. Savaşa girişmeden adadaki beş kontlukla anlaşmalara varabileceğimize inanıyorum. Bugün herkes bizim yiğit savaşçılar olduğumuzu gördü. Hâlâ üstün konumdayız. Bir barış antlaşmasına ulaşmak ve yeni bir toprak bölüşümüne gitmek için bundan yararlanabiliriz."</p>

  <p>Bir başka kabile reisi "Yetmez!" diye bağırdı.</p>

  <p>Odhran yine söz aldı: "Galiba siz yeni bir reis seçmedikçe bu tartışmanın sonuna gelemeyeceğiz."</p>

  <p>Drüid "seçmek" sözcüğünü üstüne basa basa söylemişti. Eğer reis oylamayla seçilirse Tagor'un hiç şansı olmadığını biliyordu. Delikanlının bütün kabilelerin reisi olmak için tek umudu soyunu ileri sürmekti...</p>

  <p>Drüid "Bunalım çok ciddi" diye sözlerine devam etti. "Çatışmalar artıyor, sizi bu zorluklardan çekip çıkartacak bir reisi en kısa zamanda seçmelisiniz."</p>

  <p>Haishan "Sarkan için tuttuğumuz yas henüz bitmedi. O büyük bir reisti" dedi.</p>

  <p>Bir başka Tuathann "Yine de önderimizi seçmeliyiz" diye karşı çıktı.</p>

  <p>Tagor yumruğunu masaya vurarak "Yeni bir reis seçilmesine itiraz edeceğim" diye bağırdı. "Ben genç Sarkan’ın oğluyum, mevkiimi talep ediyorum, eğer verilmezse kabileleri terk edeceğim, isteyenler benimle gelebilir."</p>

  <p>Haishan öfkelenerek "Sid’in birliği bozulmamak! Seçimimizi birlikte yapmalıyız" dedi.</p>

  <p>"Yeni bir savaşı reddediyorum, seçiminiz buysa ben gitmek zorundayım."</p>

  <p>Masanın çevresinde uzun bir sessizlik oldu. Tuathann'lar kendi aralarında bir uzlaşmazlık görmeye alışkın değillerdi. Ama buradaki bütün kabile reisleri hemfikirdi: Sarkan söylemişti, <i>Erin kanla kurulacak, çok kayıplar vererek elde edeceğiz toprağımızı</i> demişti. Yine de savaşın durmasını isteyen tek kişinin Tagor olmadığını biliyorlardı. Öbür savaşçıları da ikna etmesini ne pahasına olursa olsun engellemek gerekiyordu. Tagor babasının yerine geçmemeliydi.</p>

  <p>Haishan "Mahat'angor kabilesi yarın yeni reisini gizlilik içinde seçecek" dedi. "Ve o kişi bütün kabilelerin başı olacak."</p>

  <p>Ötekiler başlarıyla onayladılar. Bu mücadeleyi kazanamayacağını anlayan Tagor ayağa kalkıp tek söz etmeden salonu terk etti.</p>

  <p>Ertesi gün Malden, Mahat'angor kabilesinin reisi seçildi, dolayısıyla da bütün kabilelerin başı oldu. Drüide Tuathann'ların Harcourt’a karşı yürütülen savaşa katılacağını bildirdi.</p>

  <p>Akşamleyin Tagor kabilelerden ayrıldığını duyurdu ve savaşın durmasını isteyen herkesi Gor-Draka dağlarında kendisine katılmaya davet etti. Sadece on-on beş Tuathann delikanlıyı izlemek için ayağa kalktı ama Tagor için bu yalnızca bir başlangıçtı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>Djar âlemi her zamankinden daha karanlık. Bu hücreye hapsedildiğim için mi böyle acaba? Yoksa O'nun yüzünden mi? Kim O? Uzun zamandır beni gözlemliyor adeta. Gölgesi bana Maolmòrdha'nınkini hatırlatıyor ama Maolmòrdha değil.</i></p>

  <p><i>Yaklaşmalıyım. Bana yanına gitmemi işaret ediyor. Korksam yeridir ama öğrenmem gerek. Djar’a böyle bir karanlığı kim salabilir? Belki de Kiaran’ı çağırmalıyım. Bana refakat edebilir...</i></p>

  <p><i>"Merhaba Aléa."</i></p>

  <p><i>Bu bir drüid. Bir Büyük-drüid, oysa onu Konsey’de hiç görmedim.</i></p>

  <p><i>"Ben Samael'im."</i></p>

  <p><i>İkinci dönme. Anlıyorum.</i></p>

  <p><i>"Benim de senin gibi şu anda Ria şatosunda olduğumu biliyor musun? Ah, sen beni tanıyamazsın, başka bir kimliğim var... Henüz karşılaşmadık üstelik."</i></p>

  <p><i>"Ne istiyorsunuz?"</i></p>

  <p><i>"Biraz konuşalım diye hücrenin kapısını açmamı isteyip istemediğini öğrenmek..."</i></p>

  <p><i>"Ben o kapıyı tek başıma açabilirim, hem burada pekâlâ konuşabiliriz."</i></p>

  <p><i>"Güzel. İhtiyatlı davranıyorsun. Haklısın. Benim hikâyemi biliyor musun?"</i></p>

  <p><i>"Hayır. "</i></p>

  <p><i>"Seninkiyle, ya da Phelim'inkiyle aşağı yukarı aynı. drüidler Konseyi tarafından aforoz edildim..."</i></p>

  <p><i>"Öyleyse hikâyelerimiz birbirine hiç benzemiyor. Ben aforoz edilmedim, hiç Konsey üyesi olmadım ki!"</i></p>

  <p><i>"Ne demek istediğimi çok iyi anladın Aléa! Söz oyunu yapma! Üçümüz de Konsey tarafından dışlandık diyelim..."</i></p>

  <p><i>"Sanıyorum Saî-Mina tarihinde sizin gibilerden çok var! Maolmòrdha örneğin, değil mi?"</i></p>

  <p><i>"O sürülmedi, kendi isteğiyle ayrıldı bir bakıma. Oysa tıpkı Phelim gibi beni de felsefî ve siyasi nedenlerle kovdular..."</i></p>

  <p><i>"Ne yapmıştınız?"</i></p>

  <p><i>“Moїra’nın varlığını inkâr ettim, ama başka nedenler de var."</i></p>

  <p>"<i>Anladım... Gerçekten de pek hoşlarına gitmemiştir bu tavır!"</i></p>

  <p><i>“Ama Aléa, sen de benim gibi Moїra’nın varolmadığını, salt drüidlerin uydurması olduğunu biliyorsun, değil mi?"</i></p>

  <p><i>"Ben öyle bir şey söylemedim...”</i></p>

  <p><i>"Oo. Ben senin Bilgi yolunda daha çok ilerlediğini sanırdım. Ama kuşkuların olduğunu biliyorum..."</i></p>

  <p><i>“Kimin yok ki?"</i></p>

  <p><i>"Benim. Benim artık hiç kuşkum kalmadı. Moїra bir yalan, Aléa. Ve sen bunun kanıtısın. Kanıtlardan biri. Konsey’in rahatsızlığı da buradan kaynaklanıyor. Suçlunun aldığı ilk önlem nedir bilir misin Aléa?"</i></p>

  <p><i>"Hayır..."</i></p>

  <p><i>“Kanıtları ortadan kaldırmak! Sen ve ben Konsey’in rahatını kaçırıyoruz. Moїra’nın varolmadığını bildiğim için ben, bir kız olduğun için ve o ahmaklar kadar, belki de daha fazla kudretin olduğu için sen!"</i></p>

  <p><i>“Lafı nereye getirmek istiyorsunuz?"</i></p>

  <p><i>"Gerçeğin gün gibi ortaya dökülmesini istiyorum Aléa!"</i></p>

  <p><i>"Hangi gerçeğin ? "</i></p>

  <p><i>"Moїra’nın düpedüz drüidlerin uydurması olduğu gerçeği! Apaçık ortada bu!"</i></p>

  <p><i>“Drüidler adaya gelmeden çok önceleri Gaelia efsanelerinde Moїra yok muydu?"</i></p>

  <p><i>"Vardı tabii! Gaelia sakinlerini sarsmamak için drüidlerin benimsediği ilkel bir inançtı... drüidler onu kendilerine mal ettiler ve bugün onun adıyla yemin ediyorlar... bazı drüidlerin sarsılmaz bir Moїra inancı olduğundan eminim! Ama ilk drüidler bunun halktan cüzi iradeyi kaldırmak için sadece bir uydurma olduğunu çok iyi biliyorlardı..."</i></p>

  <p><i>"E öyleyse?"</i></p>

  <p><i>"Öyleyse bu yutturmacaya kesin olarak bir son vermek gerek."</i></p>

  <p><i>"Nasıl?"</i></p>

  <p><i>"Bütün drüidleri öldürüp Saî-Mina’yı yıkarak!"</i></p>

  <p><i>"Bütün drüidleri öldürmek mi istiyorsunuz?"</i></p>

  <p><i>"Senin yardımınla Aléa, bir hayal olmaktan çıkar bu. Benim de drüidlere bir üstünlüğüm var, onlar bilmiyorlar..."</i></p>

  <p><i>"Samael, nefret aklınıza zarar vermiş..."</i></p>

  <p><i>"Hiç de değil! Tam tersine şimdi çok daha açık seçik görüyorum her şeyi! Drüidler olmaksızın, sen ve ben bu ülkeyi istediğimiz gibi yönetiriz!"</i></p>

  <p><i>"Ne drüidleri öldürmeye niyetim var, ne bu ülkeyi yönetmeye, ne de sizinle birlik olmaya, Samael. Siz aklınızı kaçırmışsınız. Dinsel çıkarımlarınızla ulaştığınız sonuç doğru sonuç değil... Artık Moїra’ya inanmamak onun var olduğunu ileri süren herkesi öldürmek zorunda bırakmaz ki sizi!"</i></p>

  <p><i>"Eğer iktidar onların tekelindeyse, bırakır!"</i></p>

  <p><i>"İnandığınız şeye başkalarını ikna etmek sizin elinizde, ama mantıkla ikna etmek, zor kullanarak değil!"</i></p>

  <p><i>Susuyor. Sanki düş kırıklığına uğramış gibi. Ona katılacağıma gerçekten inanıyor muydu? Anlamıyorum. Bir kez daha yarattığını imge denetimimden çıkmış. İnsanlar nasıl olmamı arzu ediyorsa öyle canlandırıyor zihinlerinde beni, olduğum gibi değil. Bir gün beni anlamalarını, bir işe yaramayı istiyorsam, kendime ilişkin güçlü bir izlenim yaratmalıyım. Açık bir mesaj vermeliyim. Kendimi ortaya koymalıyım.</i></p>

  <p><i>"Samael, sizin atmak istediğiniz adını beni ilgilendirmiyor. Bence biraz daha düşünmelisiniz. Bana öyle geliyor ki aslında sizin içinizde mantıklı bir adam yatıyor. Konsey’in ileri sürdüğü gibi bir canavar değilsiniz kesinkes. Ama yanılgı içindesiniz Samael, yazık."</i></p>

  <p><i>"Yanılıyor muyum? Peki sen, sen haklısın, öyle mi? Ben bunu daha önce de duymuştum. Drüidlerden daha iyi değilmişsin! Yazık sana, bu delikten çıkmana yardım edebilirdim, insanlara en sonunda hizmet etmen, en sonunda harekete geçmen için bu ilginç olmayan yaşamdan çıkmanı sağlayabilirdim, ama kendin istemedin, o zaman herkes gibi sen de boyun eğeceksin. Hoşçakal Aléa. Bir dahaki sefere görüştüğümüzde ikimizden biri ölecek."</i></p>

  <p><i>"Durun, bekleyin!"</i></p>

  <p><i>Durdu, geri dönüyor.</i></p>

  <p><i>"Moїra’ya inanmıyorsunuz Samael, Hıristiyanların tanrısına da inanmıyorsunuz... Ama Saîman’ı kullanıyorsunuz..."</i></p>

  <p><i>"Bunda bir çelişki yok."</i></p>

  <p><i>"Olmayabilir. Peki öyleyse bu gücü nasıl açıklıyorsunuz?"</i></p>

  <p><i>"Seçilme Aléa. Ayıklanma. Dünyada farklı bitki türleri, farklı hayvan türleri, farklı insan türleri olduğuna inanıyorum. Bazıları ötekilerden daha güçlü. Senin gibi ben de üstün-insanlardanım, Aléa. Bunda tanrısal bir taraf yok... Sana gücünü verenin Moїra olduğuna mı inanıyorsun Aléa?"</i></p>

  <p><i>"Bilmiyorum Samael, bilmiyorum."</i></p>

  <p><i>"Öğrendiğin zaman, umarım hâlâ bana katılacak vaktin olur..."</i></p>

  <p><i>Ortadan kayboluyor. Onun peşinden gitmeyeceğim. Beni huzursuz ediyor. Delilikle belirsiz gerçeklerin tiksindirici bir karışımı. Samael bir düşman daha mı demek? Hayat Ağacında, Maolmòrdha'yla birlikte bana karşı ittifak kurduklarını gördüm. Oysa o Maolmòrdha gibi değil. Kurtarılabilir...</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Ernan farkında olmadan eski Başdrüid Ailin’in geleneğini devam ettiriyordu. Bunalım başladığından beri her akşam saatler boyu arşivciyle tartışıyordu. Tıpkı Ailin gibi, Ernan da uzun bir monologa girişiyordu. Düşüncelerinde yol almak için birisinin kendisine kulak vermesine gerek duyuyordu. Ernan görüşlerini gerçeklikle yüzleştirmek için, arşivcinin önünde dile getirmesi gerekiyordu. Shehan sabırla Ernan’ı seyrediyor, Başdrüid’in hızını kesmemek için pek ender lafa karışıyordu.</p>

  <p>Ernan çalışma odasındaki oval bir aynada kendi görüntüsüne bakarken "Bu kez gerçekten geleceği göremiyorum kardeşim" diye sızlandı. "Eoghan’ın ölümü bütün planlarımı altüst etti. Bütün düşünce yapım çöktü. Kraliçe mi öldürdü onu? Sadece bize karşı çıkmak için mi öldürdü? Bir kadın kocasını öldürecek kadar bizden nefret ediyor olabilir mi Shehan? Anlamıyorum. Peki ne yapacak? İşleri öyle kötü idare ettik ki. Çok eski çağlardan beri Konsey tahta ancak kendine teslim olan bir adamın çıkmasına izin veriyor. Eoghan bize sadıktı. Ve bu felaketin geldiğini görmedik. Bu evliliğe karşı çıkmalıydık Shehan. Ailin’in gözünden nasıl kaçtı bu?"</p>

  <p>Shehan "Belki de bile bile göz yummuştur" dedi.</p>

  <p>Başdrüid inanmaz bir tavırla "Bile bile mi? Ama bu Konsey’in mahvına neden olabilirdi!" diye bağırdı.</p>

  <p>"Çünkü ilk kez mi yalnız başımızayız, Galatie yanımızda değil? Gerçekten krala ya da kraliçeye ihtiyacımız var mı? Şimdi arzu edilebilecek en iyi müttefikler onlar mı?"</p>

  <p>Ernan arşivciyle yüz yüze gelmek için döndü.</p>

  <p>"Tuathann'lar mı aklınıza geldi Shehan? Ailin güçler dengesinde Galatie’nin yerine Tuathann'ların mı geçeceğini umuyordu sizce? Aptalca değil. Belki de haklısınızdır. Onlar Moїra’ya adadaki herkesten daha yakın. Eğer bir orduya ihtiyaç duyuyorsak Tuathann'lar ordusu potansiyel olarak Galatie ordusundan çok daha iyi aslında. Potansiyel olarak çünkü bugün yeterince kalabalık değiller. Onlara yayılma fırsatını nasıl vermeli? Terre-Brune’de Harcourt'un ve topraklarını vermek istemeyen Meriande Mor'un hedefi halindeler. Güçlenmek için yeterince huzur bulamayacaklar asla orada. Harcourt’a karşı savaş gerçekten bir zorunluluk. Hıristiyanlardan kurtulmalıyız, Tuathann'lar Ria’ya yerleştirilebilir. Ama şimdi Nuadu Kılıcı Harcourt'un elinde..."</p>

  <p>"Galatie ordusunun beklediğimiz desteği bize sunmasını Amine engelleyecektir kesinkes."</p>

  <p>"Elbette. Dengeler eskisi gibi değil. Galatie olmadan Harcourt'u ezme şansımız düşük. Yine de Odhran bana Tuathann'lardan güzel haberler getirdi. Malden adında yeni bir reis seçmişler. Malden bizim safımızda savaşa girmeyi kabul etmiş."</p>

  <p>"Ama Sarkan’ın oğlu kabileler arasında bir bölünmeye yol açmış diye duydum..."</p>

  <p>"Küçük çaplı bir hareket. Yaklaşık on kişi. Ama haklısınız. Gelişmeleri gözlemek gerek. Bu hareket büyümemeli. Rahatsız edici boyuta ulaşmadan bastırmalıyız. Tuathann'ları <i>da</i> kaybetmeyi göze alamayız. Bir gün Galatie'yi geri almak istiyorsak, şu lanet olası Amine’e bir şey yapmamız gerek!"</p>

  <p>"Kocasını öldürdüğünü kanıtlayıp onu yargılayabiliriz."</p>

  <p>"Bu olabilir. Bana öyle geliyor ki Galatie halkı kralı sevdiği kadar sevmiyor kraliçeyi. Kadının suçlu olduğuna onları inandırmamız gerek. Ama zamana ihtiyaç var ve eksikliğini çektiğimiz şey de zaman. Ne olursa olsun savaş için Galatie'ye bel bağlayamayız."</p>

  <p>"En azından, Amine’in şu dönemde bize karşı herhangi bir girişimde bulunmayacağından emin olalım" önerisinde bulundu Shehan.</p>

  <p>Başdrüid evet anlamında başını salladı. Savaş sanıldığından daha karmaşık olacaktı çünkü birçok cephe açılacaktı. Aléa, Tagor'un başkaldırması, Amine, Terre-Brune ve Harcourt. Bir de gorgûn'lar vardı, ordu halinde kuzeye çıktıkları söyleniyordu.</p>

  <p>"Artık daha fazla bekleyemeyeceğim Shehan! Derhal yumruğumuzu indirmeliyiz. Yarından tezi yok Harcourt’a doğru yola çıktığımızı bildirin kardeşlerimize!"</p>

  <p>Arşivci ayağa kalkarak "O kadar çabuk mu? Ama hazırlanmaya vaktimiz kalmayacak! Bu delilik!" diye karşı çıktı.</p>

  <p>"Başka hiçbir seçeneğimiz yok. Söylediğimi yapın."</p>

  <p>"Kim yola çıkacak?"</p>

  <p>"Bütün Magistel'ler, altı Büyük-Drüid ve drüidlerin üçte ikisi."</p>

  <p>"Sefere gidecek altı Konsey üyesi nasıl seçilecek?"</p>

  <p>"Siz ve ben burada kalmalıyız. Finghin ortadan kayboldu. Kiaran kuşkusuz savaşamayacak durumda. Aengus'ün de burada kalmasını istiyorum. Demek ki Otelian, Kalan, Tiernan, Henon gidecek, elbette yarı yolda onlara Odhran katılacak ve operasyonları o yürütecek."</p>

  <p>Arşivci söylenenleri sessizce onayladı. Ayağa kalktı ve odadan çıktı. Yüzünde ciddi bir ifade vardı. Konsey artık geri adım atamazdı.</p>
</body>
</html>
