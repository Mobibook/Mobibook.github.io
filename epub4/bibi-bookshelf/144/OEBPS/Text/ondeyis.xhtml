<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>ÖNDEYİŞ</h1>

  <h2>Toprağın Belleği</h2>

  <p><i>Toprağın belleği yabancıdır insanlarınkine. Tarih ve dünya üstüne her şeyi bildiğimizi sanırız, ama öyle eski çağlar vardır ki bugün çoktan yitip gitmiş olan binlerce harika henüz capcanlıdır o zaman. Yalnız ağaçlar anımsar, gökyüzü, bir de rüzgâr... Nitekim, unutulmuş bir zamanda bir gece, toprağın bakışları altında iki dünyanın yolları çakıştı...</i></p>

  <p><i><br /></i></p>

  <p><i>Güzel bir sonbahar akşamıydı. Yaz bir anı olarak kalmıştı, minik vadilerin ağaçlarındaki tek tük yapraklar son yapraklardı, birkaç hayvan kışa hazırlık için yiyecek arıyordu. Rüzgâr Gor-Draka dağlarının çamları arasında şiddetle esiyordu. Gökyüzü kararmaya başlamıştı bile.</i></p>

  <p><i>Adam güneybatıdan gelmişti, sırtında koca bir çanta, duruşu dimdik, başında başlığı, kararlı adımlarla Gaelia’nın kuzeyine doğru yürüyordu. Henüz varmak istediği yerden, gizemli yarımadanın tepesindeki o yapıdan yani Saî-Mina'dan uzaktaydı. Saî-Mina, drüidlerin sarayı, eğitim almak istediği yer, bütün bilgeliklerin tapınağı.</i></p>

  <p><i>Katubatuos'un oğlu Cathfad. Adı, yazgısının ağırlığını taşıyordu şimdiden. Günün birinde Büyük-Drüid olacaktı ve bilgisini yaymak için dünyayı arşınlayacaktı.</i></p>

  <p><i>Bu sonbahar akşamında onu tam bu noktaya götüren şey rastlantı mıydı? Yoksa Moїra mı? Manzaradaki hiçbir şey bu yerin gizini ortaya sermiyordu ama yine de Cathfad’ın geceyi geçirmek için seçtiği yer burasıydı, Atarmaja'dan yürüme mesafesi olarak birkaç saat uzaklıkta, dağın eteğinde, iki dünyayı ayıran büyük kayanın altında bulunan bu yerdi.</i></p>

  <p><i>Sid’in girişinin tam önü.</i></p>

  <p><i>Bir yaban tavşanı ve çevreden topladığı birkaç meyveyle akşam yemeği yedikten sonra genç adam mola yerinin tepesindeki kayanın tuhaf biçimini fark etti. Yüzeyi pürüzsüz, yüksek bir dolmendi bu. Sanki Cathfad’ı gözetleyen taştan bir dev gibiydi.</i></p>

  <p><i>Cathfad ağır ağır ayağa kalktı ve koca kaya kütlesine doğru ilerledi. Ay ışığı yüzünden genç adamın gölgesi önüne düşüyor</i>; <i>karanlık, anıtsal kayayı tuhaf bir sessizlikle çevreliyordu. Gelecekte drüid olacak genç adam kollarını taşa dokunmak için uzattı. Kayada olağandışı bir şeyler vardı, sanki kusursuz oranları bir tanrı elinden çıkma olduğunu kanıtlıyordu.</i></p>

  <p><i>Genç Cathfad soluğunu tutarak ellerini hafifçe gri yüzeyin üstüne koydu. Beklediği soğukluğun yerine sıcak, yumuşak bir kaya buldu parmaklarının altında. Neredeyse canlıydı taş. Cathfad şaşkınlıkla ellerini çekip bir adını geriledi. Tam o arıda kayanın yüzeyi renk değiştirir gibi oldu. Genç adam başını kaldırıp aya baktı, böyle garip yansımalara yol açan ay mı acaba, diye düşündü. Ama ay soluk yüzünü göstermeye devam ediyordu, kaya ise kızarıyordu.</i></p>

  <p><i>Genç adam daha da geriledi. Aslında korkmaya başlamıştı, birdenbire taşın kıpır kıpır yansımalarında bir siluet belirdi. Bir kadının hatlarıydı beliren. Bir kadının kusursuz hatları. Çizgiler yavaş yavaş belirginleşti, sanki görüntü ağır ağır yaklaşıyordu. Bir bedenin, bir yüzün, bir bakışın ortaya çıktığını kestirebiliyordu genç adanı.</i></p>

  <p><i>Cathfad afallayıp kalmıştı. Hiç kıpırdamadan dururken masalsı bir sahneye tanık oluyordu. Kadın onu süzüyordu bakışlarıyla. Yoo, gülümsüyordu ona. Kımıldayan kızıl alevler çok geçmeden kadının arkasında kayboldu ve en sonunda kadın, Cathfad’ın tam karşısında, olanca gerçekliğiyle, ete kemiğe büründü.</i></p>

  <p><i>Muhteşem ve yabanıldı. Siyah saçları, kocaman mavi gözleri, güneylilere özgü esmer bir teni vardı. İnceydi, kırılgandı kuşkusuz, tek söz etmedi.</i></p>

  <p><i>Bir balerinin zarafetiyle kollarını açtı, genç adama yaklaştı, Cathfad’ın ellerini tutarak sıcak bir gülümsemeyle baktı.</i></p>

  <p><i>Tek söz edilmedi. Sadece bakışlar ve soluklar. Genç adamla gizemli kadının bedeni aynı öpüşleri altında birleşti. Gece sessiz bir tanık gibi eşlik etti ikilinin oynaşmasına. Bu kadar yalındı olup bitenler.</i></p>

  <p><i>Sabahleyin Cathfad sıçrayarak kalktı. Güz güneşi uyandırmamıştı onu. Çevresine bakındı. Kadın gitmişti. Kaya ise, gün ışığında, sıradan bir kayaydı artık.</i></p>

  <p><i>Genç adam sessizce, inanmazlık içinde ayağa kalktı. Çevresindeki hiçbir şey anımsadıklarını doğrulayamazdı. Ama düş görmediğini biliyordu o. Bedeni hâlâ titriyordu.</i></p>

  <p><i>Cathfad aşkı hiç tatmamıştı. Ve bir daha da hiç tatmayacaktı. O geceki, ilk ve son defaydı. Sevdiği kadını bir daha hiç görmedi.</i></p>

  <p><i>Sid’in kapıları kapanmıştı.</i></p>
</body>
</html>
