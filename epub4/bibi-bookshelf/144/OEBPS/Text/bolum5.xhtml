<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>5. BÖLÜM</h1>

  <h2 id="sigil_toc_id_5">Karanlığın Ortasında</h2>

  <p>Aléa Faith’in tiz çığlıklarıyla sıçrayarak uyandı. Manastırdaki oda hâlâ karanlığa gömülüydü ama dört meşalenin titrek alevleriyle duvarlara vuran koca siluetlerin gölgesi seçiliyordu. Aléa küçük karyolasında doğrulacak zamanı ancak buldu; ağır zırhlara bürünmüş, yüzlerini bütünüyle örten miğferler takmış iki asker kızın üstüne atlayıp el ve ayak bileklerinden tutarak kıpırdamasına engel oldular.</p>

  <p>Odayı korkunç bir patırtı doldurdu, kırılan sandalyelerin gürültüsü, Mjolln ve Faith’in çığlıkları anlaşılmaz bir karmaşayla birbirine girmişti. Aléa’nın uykudan buğulu gözleri şöyle bir fark edebilmişti olanları, hemen ardından genç kızı zorla ters çevirip ellerini arkadan bağladılar. 'Körolası keşişler!' diye düşündü Aléa. Alev Askerleri'ne haber vermişler. Aléa adamların giysilerinde kont Al'Roeg'ün armasını seçecek kadar bir zaman bulmuştu. Beyaz zemin üstüne kırmızı alev. Tanrı’nın askerleri. Aléa sırtındaki acıya rağmen haykırmamak için dişlerini sıktı. Kızı yatağında tutmak için kalçasına biri dizini dayamıştı.</p>

  <p>Aléa nasıl da kızıyordu kendine! Kütüphanedeki keşişle sohbetinde fazla ileri gitmişti, bunun ceremesini arkadaşları çekecekti şimdi. Keşişin ansızın tavır değiştirdiğini görünce daha sakınmalı davranması gerekirdi. Adam Aléa'yı tanımıştı, hiç kuşku yoktu buna. Aléa Mjolln’a kulak vermeliydi, o gelmek istememişti buraya... Ama yine de Aléa burada temel bir şey öğrenmişti. Yanıtlar Anali Ansiklopedisi'ndeydi ve ansiklopedi de Mont-Tombe'daydı.</p>

  <p>Aléa’nın içini pişmanlıklar kemiriyordu. Ama genç kız paniğe kapılmadı. Başka koşullar altında olsa, hiç kuşkusuz daha fazla korkardı ama o gün kafasında öyle bir şey vardı ki paniğe kapılıp yelkenleri suya indirmesini engelliyordu. Ağabeyi. Tagor. Onun her cümlesini hatırlıyordu Aléa. Her sözcüğünü. Bir ağabeyi vardı genç kızın. Djar âleminde karşılaşmıştı onunla ve bu genç kıza taze bir güç veriyordu. Hiçbir şeyin çekip alamayacağı bir umut. Alev Askerleri’nin bile...</p>

  <p>Arkasındaki savaşçı iyice sıkıyordu ipi ve bağlar bileklerini yakıyordu. Adam biraz daha sıktı, bu kez Aléa acı dolu bir çığlık koyverdi. Bunun üstüne kafasına şiddetli bir darbe yedi ve bayıldı. Gürültüler ve ışıklar yok olup gitti. Karanlık bir boşluğa girdi Aléa, Djar âleminden daha boş bir boşluğa...</p>

  <p>Ayıldığında iki tekerlekli uzun bir yük arabasında otururken buldu kendini, elleri arkadan bağlanmıştı, ilk gördüğü şey Mjolln ve Faith’in bakışları oldu. Onların da elleri bağlıydı, endişeyle Aléa'yı süzüyorlardı.</p>

  <p>Genç kız yüzünü buruşturarak “Neredeyiz?" diye sordu.</p>

  <p>Kafasının arkasındaki ağrı kendini hissettirmeye başlamıştı.</p>

  <p>Faith “Sanırım Ria yolundayız" diye yanıt verdi, "İyi misin?"</p>

  <p>Aléa ozanın sesindeki kaygıyı fark edince "Uzun süre mi baygın kaldım?" diye şaşırdı.</p>

  <p>"Birkaç saat!" dedi Mjolln. “Beni korkuttun ufaklık!"</p>

  <p>Aléa gülümseyerek cücenin içini rahatlatmaya çalıştı. Çevresine bakındı. Üstlerini örten tente rüzgârın ve atların dörtnala gidişinin etkisiyle kımıldıyordu. Hızlı ilerliyorlardı. Yoldaki her girinti çıkıntıda yerinden oynayan ahşap sandıklar ve çadırlar vardı yanlarında. Tutsak taşımak için yapılmış bir araba değildi bu; Aléa’nin arkadaşlarıyla birlikte kaçmak için Saîman’ı kullanması yeterli olurdu ama öncelikle durumu etraflıca gözden geçirmek istiyordu genç kız.</p>

  <p>Askerler onları öldürmeye gelmemişti. Şimdilik sadece tutsak etmişlerdi. Bir saniye bile kaybetmeden dosdoğru Ria’ya doğru yola koyulmuşlardı. Alev Askerleri ele geçirdikleri ganimetle herhalde gurur duyuyorlardı. Üç tutsağı kont Feren Al'Roeg ve piskopos Aeditus’a teslim etmeye can atıyorlardı. Kont onları görmediği ve işitmediği sürece Aléa herhangi bir tehlike içinde olmadıkları kanısındaydı.</p>

  <p>Mjolln genç kıza doğru eğilerek "Ne yapacağız?" diye sordu.</p>

  <p>"Ria’ya kadar sabredelim... Böylece Mont-Tombe’a yaklaşmış oluruz, hem Al'Roeg ve Aeditus'la karşılaşmayı merak ediyorum."</p>

  <p>Cüce kaşlarını kaldırdı.</p>

  <p>"Sen deli misin?"</p>

  <p>Aléa gülümsedi.</p>

  <p>"Deli olduğumu pekâlâ biliyorsun! Hem de zırdeli! O yüzden benimlesin, değil mi?"</p>

  <p>Cücenin ağzı bir karış açık kaldı. Son sözü söyleyen hep Aléa oluyordu, tartışmanın bir yararı olmadığını biliyordu Mjolln. Faith’in bakışlarında biraz destek bulmak için kafasını çevirdi ama ozan Aléa’nin sözlerine hiç de şaşırmış görünmüyordu. Artık bağışıklık kazanmıştı herhalde!</p>

  <p>Aléa Phelim’in verdiği broşun çıkartılmış olduğunu görünce "Eşyalarımızı aldılar mı?" diye sordu.</p>

  <p>"Her şey şu sandıkta" dedi Faith ve çenesiyle arabanın arka tarafındaki bir ahşap kasayı işaret etti. "Her şeyi sakladılar, kuşkusuz konta vermek için. Senin asân bile var...-"</p>

  <p>"Ya keşişin verdiği küçük kitap?"</p>

  <p>"Evet galiba..."</p>

  <p>Mjolln "Pis keşiş!" diye bağırdı. "Nasıl bir konuk etme bu böyle! Bizi askerlere teslim etti! İşte tam Hıristiyanlara yaraşır bir davranış!"</p>

  <p>Ozan "Atlarımızı da alıp götürdüler. Orada hiçbir şey bırakmadılar" dedi.</p>

  <p>"Eh daha iyi" dedi Aléa, "gidip aramamız gerekmeyecek..."</p>

  <p>Sonra sustu ve gözlerini kapadı. Mjolln sakallarının arasından homurdandı, Faith de başını arkaya doğru devirdi, üstlerindeki örtüyü tutan tahtaya yasladı.</p>

  <p>Aléa çevresindeki dünyanın gözden kaybolmasına göz yumdu. Alnının ortasındaki alevi canlandırdı. O sonsuz ışık, Saîman oradaydı. Saîman’ın bedenini ısıtmasına, içinde, kollarında, sırtında, bacaklarında yayılıp artmasına bıraktı kendini. Hoş bir duyguydu bu. Saîman’ın bütün vücuduna hâkim olmasını bekledi. Parmak uçlarına kadar gidip yerleşmesini, tıpkı bir nehrin suları gibi ağır ağır akmasını bekledi. Sonra derin bir nefes aldı, nefesini verirken sıcak enerjiyi de dışarı üfledi. Kendisini saran mavi aylayı gördü. Kendisinden başka kimsenin bunu göremediğini biliyordu. Saîman'ı görebildiğini söylediği zaman buna Phelim’in ne kadar şaşırdığını hatırladı. Drüidin enerjisi kırmızı renkteydi, Aléa Saî-man’ı üreten kişinin bir kadın ya da bir erkek oluşuna göre enerjinin renk değiştirdiğini sanmıştı. Oysa Samildanach'ın ürettiği Saîman maviydi ve bütün öbür insanlarınki kırmızıydı... Şimdilik bunu bilemiyordu Aléa ama içindeki bir ses günün birinde anlayacağını söylüyordu. 'Çalışıp çabalarsam ben de kırmızı bir enerji çıkarabilir miyim acaba' diye merak ediyordu hattâ.</p>

  <p>Ama şimdilik yapması gereken şeye topladı dikkatini. Enerjiyi önünde yoğunlaştırdı ve bir kılıç biçimine soktu. Sonra bu görünmez kılıcı, zihin gücüyle, peşi sıra hareket ettirerek kendisini kıpırdayamaz hale getiren bağları bir vuruşta kesti. Saîman’ın hamlesi çok kesindi. Aléa mükemmel bir biçimde kontrol edebiliyordu şimdi onu. Oysa henüz çıraklık döneminin başlangıcında olduğunu biliyordu. Mavi enerjiyi yine ön tarafına getirdi, sonra aynı kesme işlemini ayak bileklerini saran bağlar üstünde, ardından, Faith’in ve Mjolln'un bilekleri üstünde tekrarladı kolaylıkla. Göz açıp kapayıncaya kadar üçü de serbest kalmıştı.</p>

  <p>Faith ile Mjolln şaşkın bakışlarını genç kıza yönelttiler. Bu işte onun parmağı olduğunu pekâlâ biliyorlardı. Ama yine de şaşırmadan edemiyorlardı. Sessiz kaldılar. Mjolln kollarını kaldırıp inanmaz gözlerle bileklerine baktı.</p>

  <p>Arabanın arkasında, eşyalarının durduğu sandık ani bir hareketle açıldı. Sandığın kapağı kendiliğinden yere düştü. Aléa yavaşça ayağa kalkıp kendine ait olan şeyleri almaya gitti. Orman perilerinin giysileri, Phelim’in broşu, meşe âsâ ve kendi kılıcı. Sonra hiçbir şey söylemeden dönüp yerine oturdu.</p>

  <p>Mjolln bir an duraksadı, sonra o da yerinden kalkıp gaydasını ve Phelim’in ona armağan ettiği, Kadhel adındaki göz kamaştırıcı minik kılıcı aldı. Aléa’ya baktı, yüzüne yeniden bir gülümseme yayıldı, kılıcını okşayarak yerine oturdu.</p>

  <p>Kafası karışmış bir halde "Kaçıp gitmeyecek miyiz?" diye sordu.</p>

  <p>Aléa gülümseyerek "Hayır" diye yanıt verdi. "Bizi Ria’da mı görmek istiyorlar? Tamam, oraya gideceğiz ama ellerimiz bağlı olmayacak kesinkes! Kont benim seçkin bir konuk olduğumu ve orada kendi irademle bulunduğumu bilmeli."</p>

  <p>Faith de gülümsedi. Tutsakların bağlı olmadığını fark etmek askerler üstünde nasıl bir etki yaratacaktı acaba, bunu görmeye can atıyordu ozan.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Finghin gün ortasında batıya doğru yol alırlarken oyunculara "Yaşamınız nasıl geçiyor?" diye sordu.</p>

  <p>Atlar, iki gün yağan yağmurdan sonra hâlâ kurumamış çamurlara bata çıka zor ilerliyordu. Arabanın tahta tekerleri yola gömülüyordu, bu da atları ağırlaştırıyordu.</p>

  <p>Mel "Genellikle ailece yolculuk ederiz. Bizde aile sözcüğünün anlamı çok geniştir... Kaitlin'le ben yalnızız çünkü sanatımızı kanıtlamaya ve yeni bir akım yaratmaya karar verdik."</p>

  <p>"Çeşitli akımlar mı var?" diye şaşırdı drüid.</p>

  <p>"Lafın gelişi. Herkes komedyaya aynı anlamı yüklemiyor diyelim. Kimileri belli bir metin repertuvarına bağlı kalır, kimileri de doğaçlamadan ayrılmaz..."</p>

  <p>"Ya siz?"</p>

  <p>"Biz yeni metinler arıyoruz. Gaelia halkına daha çok hitap edebilecek daha yeni şeyler. Eğlendirme meselesine de çok inanıyoruz. Bazı gezgin tiyatrocular bilgilendirme arzusuyla biraz fazla zorlamaya kaçıyor. Kendilerini drüid sanıyorlar herhalde! Kaitlin'le ben daha ziyade insanları eğlendirmek, neşelendirmek istiyoruz... Bence gerekli bu, hele şu sıralarda..."</p>

  <p>"Kuşkusuz öyle. Peki bütün bunlar içinde Moїra’nın yeri neresi?"</p>

  <p>"Moїra mı? Eh tabii, bizim yolumuz o. İzlediğimiz güzergâh. Biz yollarda yaşarız, yolların çocuklarıyız... Moїra’nın çocukları..."</p>

  <p>Finghin başını salladı.</p>

  <p>"Biraz basite indirgeyici bir bakış açısı değil mi bu?"</p>

  <p>Oyuncu gülümsedi.</p>

  <p>"Basite indirgeyici mi? Neden karmaşık olması gereksin ki? Moїra’nın çocuğu olmak bir kafa yapısı, bir anlayış meselesi. Bir toprak parçasına, bir eve bağlanmayı istememek, kendini rüzgârın, güneşin, yolların kılavuzluğuna bırakmak. Sana basit görünse de aslında insanı çok geliştiren bir felsefe bu. Bizim cemaatimizde hiç savaş olmaz. Çünkü kimsenin bir toprak parçası için savaşmaya niyeti yoktur. Aramızdan hiçbiri herhangi bir mülk üstünde hak iddia etme kibrine kapılmaz. Yeryüzü insanlara ait değildir, bize göre."</p>

  <p>"Siz de yolculuk edip cemaatinizden olmayanlar için tiyatro yapıyorsunuz. Neden?"</p>

  <p>"Onlara kendi yaşamımızdan biraz örnek sunabilmeyi umuyoruz. Ne yaptığımızı anlamalarını sağlamayı umuyoruz. Ama kimseyi zorlamak istemiyoruz. İnsanları kendi safımıza katmak ya da ikna etmek için değil, sadece örnek olmak için buradayız..."</p>

  <p>"Peki nasıl bir ilerleme getiriyorsunuz? Bunalım ânında nasıl bir çözüm buluyorsunuz? Gaelia'daki herkes sizin tavrınızı takınsaydı eğer ve ada kuzeyden gelen barbarlarca istila edilseydi, kendimizi nasıl koruyabilirdik?"</p>

  <p>Mel "Neyi korumak?" diye sordu.</p>

  <p>"Canımızı!"</p>

  <p>"Ama kimsenin canımıza kastı yok ki! Biz kimseyi rahatsız etmiyoruz. Eğer barbarlar adayı istila etseydi, belki ilk karşılaştıkları gezgin oyuncuları öldürürlerdi ama sonra bunun hiçbir işe yaramadığını görürlerdi. Yağmalanacak hiçbir servetimiz yok bizim ve tamamen zararsızız."</p>

  <p>"O kadar basit olacağını sanmam. Savaşlar her zaman o gerekçelerle yapılmıyor..."</p>

  <p>"O senin fikrin sayın drüid, saygı duyarım. Ama şu var ki bizler, adada yapılan bütün savaşlardan, savaşmak ve kendimizi savunmak zorunda kalmadan sağ çıktık. Bak. Şu sıra hazırlığı yapılan, patlak vermek üzere olan savaşı ele alalım örneğin. Savaş değil de sava <i>şiar</i> mı demeliydim yoksa? Çünkü aynı anda birçok çatışma birden var, öyle değil mi? Ama işte biz hiçbirine bulaşmadık!"</p>

  <p>"Bir çarpışmaya tanık olursanız, kurbanları kurtarmak için araya girmez misiniz?"</p>

  <p>"Hangi tarafın kurbanları? İki tarafta da kurban olur. Yoo, savaş karşısında doğrudan doğruya müdahalede bulunamayız, haklısın, bütün yapabileceğimiz şey üzülmek, tarafsızlığımızın örnek olmasını, pasifizmimizin insanları düşünmeye sevk edeceğini ummak olur."</p>

  <p>"Şu sizin örnek olma durumu pek işlemiyor sanki!"</p>

  <p>"Bize göre işliyor... Söyle bana Finghin, Moїra'yla temasa geçtin mi hiç?"</p>

  <p>"Temasa geçmek mi? Ne demek istiyorsun?'</p>

  <p>"Moїra’nın varlığına ilişkin nasıl bir deneyimin var?"</p>

  <p>"Her şeyde onun varlığını hissediyorum. Adaletin yolu o, bunu biliyorum."</p>

  <p>"Nereden biliyorsun? Ne Moїra’nın yolunda ne değil, nasıl biliyorsun? Sana gelip söylüyor mu bunları? İyi olanla olmayanı gelip açıklıyor mu?"</p>

  <p>"Elbette hayır. Moїra’nın bir kişi olmadığını sen de çok iyi biliyorsun Mel. Bir güç, izlenmesi, uygulanması gereken bir düşünce o. Üç dizeli şiirler der ki özgürlük her tür karşıtlığın giderildiği bir yerdir. Moїra denge yoludur. Dünyanın istikrarını sağlamak için bütün karşıt güçlerin silindiği yoldur. Bugün dünya bu dengeyi kaybediyor. Gaelia Moїra'nın yolundan çıkıyor... Konsey kuşkusuz harekete geçecek."</p>

  <p>"Evet, ben o üçlükleri biliyorum. Tam metin şöyle: <i>"Üç temel birlik şunlardır, her birinden ancak bir tane vardır: bir Yazgı, bir Gerçek, bir Özgürlük noktası, her türlü karşıtlığın dengeleneceği bir yer.</i> Doğru mu?"</p>

  <p>Finghin şaşırmamıştı, "Gerçekten öyle" diye karşılık verdi.</p>

  <p>"Bu özgürlük noktasının, bu dengenin tek olduğu anlamına geliyor, mutlak olduğu anlamına geliyor bu sözler, öyle değil mi?"</p>

  <p>"Kesinlikle öyle."</p>

  <p>"Sen iki farklı drüidin bu özgürlük noktası konusunda tam olarak aynı fikre sahip olduğunu mu sanıyorsun?" diye sordu Mel. "Moїra’yı algılayışınızda hiç farklılık yok mu?</p>

  <p>"Var elbette. Bazı ayrıntılar üstünde hep aynı fikri paylaşmıyoruz, ama ana hatlarda uyuşuyoruz."</p>

  <p>"Ayrıntılar üstünde daima hemfikir değilsiniz... O zaman iki drüid şu meşhur özgürlük noktasını aynı şekilde algılamadığında, madem ki gerçekte o nokta tek, ikisinden biri yanılıyor demektir, öyle değil mi?"</p>

  <p>"Kuşkusuz" diye söyleneni kabul etti Finghin.</p>

  <p>"Öyleyse, bir drüid yanılabilirse, bütün drüidler de yanılabilir, bu mümkün, değil mi? Eğer bütün drüidler Moїra’nın anlamı konusunda yanılıyorsa, o zaman sizin adalet anlayışınız da büsbütün güdük kalmış olur. Sizin siyasal tavır almalarınızı yönlendiren Moїra değil, Finghin, Moїra’ya ilişkin kendi yarattığınız bir fikri yorumlamanızdan kaynaklanıyor. Dolayısıyla yanlış olabilir, kötü olabilir tavırlarınız."</p>

  <p>"Kuramsal olarak evet ama uygulamada hayır. Konseydir de yararı bu işte Mel, Saî-Mina’nın en büyük on üç drüidinin farklı görüşlerini karşı karşıya getirerek mutlak&nbsp;gerçeğe olabildiğince yaklaşıyoruz. Eğer hatalar varsa, Konsey'deki görüşmelerle dengeleniyor."</p>

  <p>"Sen şu söylediklerine gerçekten inanıyor musun? Finghin, gözlerime bak ve Konsey Salonu'nuzun gizliliğinde çoğunluk tarafından alınmış bir kararı hiçbir zaman haksız bulmadığını söyle!"</p>

  <p>Drüid duraksadı. Mel’in gözlerinin içine baktı. Oyuncu drüidin zihnini karıştırmayı başarmıştı. Şu son soru vurucu&nbsp;darbeyi indirmişti. Finghin Konsey’in Aléa ve Phelim konusunda aldığı kararları düşünmeden edemiyordu. Genç adam&nbsp;öyle haksız bulmuştu ki bu kararları... Oysa... Oysa drüidlerin yanında yedi yıl eğitim görmüş, Moїra’nın, dolayısıyla da&nbsp;bir tür adaletin, en azından dengenin hizmetinde olduklarına yedi yıl kendini inandırmaya çalışmıştı.</p>

  <p>Ama bugün o dengenin niteliğinden pek emin değildi artık. Mutlak bir denge miydi bu? Yoksa drüidler tarikatının&nbsp;arzularına mı bağlıydı? Hizmet edilen gerçekten Moїra mıydı, yoksa kendini dünyanın merkezi sanan on üç sözde bilge&nbsp;mi? Zaten sayıları on bire düşmüştü... Maolmòrdha ve Samael mutlak bir dengeye erişme şansını çoktan yok etmemişler&nbsp;miydi?</p>

  <p>"Bilmiyorum Mel, bilmiyorum. Ama istediğim şey, Konsey’in dengeyi sağlaması."</p>

  <p>Oyuncu gülümseyerek bir elini drüidin omzuna koydu.</p>

  <p>"Soylu bir istek bu Finghin, becerebilecek en iyi konumdaki drüid sensin üstelik, bundan eminim. Umarım başarırsın. Zira bütün Gaelia halkı Moїra’nın anlamını kavramadıkça bir kılavuza gerek duyacak ve bu açıdan, ne kadar tehlikeli olursa olsun, Konsey’in işe yaradığı kanısındayım."</p>

  <p>"Bugün amma da ciddisiniz" diye araya girdi Kaitlin. Konuşmanın başından beri söze karışmamıştı.</p>

  <p>Finghin çekine çekine ona gülümsedi.</p>

  <p>Genç kadın dizginleri elden bırakmadan "Hadi bakalım Mel, bize şu yazacağın oyunun konusunu anlatsana..." dedi.</p>

  <p>Finghin başını gezgin oyuncuya çevirerek "Sen yazıyor musun?" diye sordu.</p>

  <p>"Hayır, fark ettin mi bilmem ama kardeşim gelecekten söz ediyor... Benimle biraz dalga geçiyor çünkü yıllardır ona&nbsp;bir oyun yazacağımı söylüyorum, itiraf etmeliyim ki henüz&nbsp;vakit bulamadım..."</p>

  <p>"Ya da cesaret belki" diye düzeltti Kaitlin alaylı alaylı.</p>

  <p>"Peki oyun ne üstüne olacak?" diye sordu drüid.</p>

  <p>Mel başını dikleştirdi, kaşlarını çattı, karşıya baktı:</p>

  <p>"Sana bütün bunları hemen anlatabileceğimi sanmıyorum dostum, bize tuzak kurulmuş gibime geliyor..."</p>

  <p>Finghin gözlerini kaldırıp bakınca yolun iki tarafındaki çalıların arasından çıkan adamları gördü.</p>

  <p>"Siz arabaya saklanın, ben hallederim!" diye bağırdı Finghin ve dizginleri Kaitlin’in elinden aldı.</p>

  <p>"Sana savaşlara katılmıyoruz dedik Finghin, kendimizi savunmayı bilmiyoruz demedik..."</p>

  <p>Şimdi karşılarında yaklaşık on karaltı yolu tıkamıştı. Geçişin kapatıldığını gören atlar yavaşlamaya başladı. Meçhul adamlar birer birer silahlarım çektiler, ellerinde kılıçlar, hançerler, topuzlar ve yaylar vardı. Tek söz etmediler, bakışlarından nefret okunuyordu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Providence surlarının gerisine varır varmaz Odhran kentte bir şeylerin değişmiş olduğunu anladı. Başkent sakinlerinin bakışlarından sadece savaş korkusu okunmuyordu, drüidin henüz anlamayı başaramadığı bir şey daha okunuyordu. Kente özgü bir şey. Kent sakinleri arasında. Esnafın tavrında. Askerî devriyelerin telaşlı adımlarında. Havanın bile yeni bir ağırlığı vardı.</p>

  <p>Amine. Kuşkusuz kraliçeden kaynaklanıyordu bu hava. Providence'tâki tek yeni olay buydu. Odhran, kente ağırlığı çöken bu atmosferin sorumlusunun o meçhul yabancının kente gelişi olduğundan neredeyse emindi. Peki ama ne yapmıştı o yabancı kadın? O kadar da berbat bir kraliçe miydi? Kent halkının tahammül edemeyeceği şekilde mi değiştirmişti kralı? Odhran kraliçeyi çok merak ediyordu.</p>

  <p>Kuşkusuz Büyük-Drüid’lerin en sakiniydi. Sinirlendiğini, sabrının tükendiğini gören olmamıştı hiç. Ernan yaklaşan savaşı idare etmesi için kuşkusuz bu nedenle onu seçmişti. Odhran zamanının çoğunu Saî-Mina dışında geçirirdi. Yolculuk etmeye alışkındı. Doğaya yakındı, kentlerden, insanlardan uzak, geceler, uzun haftalar geçirmeyi seviyordu. Orman perilerinin dilini konuşuyor, orman cücelerini dinlemeyi biliyor, ağaçları tanıyor, havanın nasıl olacağını önceden tahmin edebiliyordu. Onun bilgeliği bütün Konsey’e örnek oluyordu, ama asla Başdrüid olamayacaktı. Özgürlüğüne fazla düşkündü...</p>

  <p>Providence’a varmadan önce, normalde protokolün gerektirdiği şekilde krala haber yollatmamıştı. Kent girişinde Odhran’ı bekleyen yoktu. Yine de birkaç yolcu şaşkın şaşkın drüide baktı. Kent içinde drüidler eksik olmazdı ama bir Konsey üyesinin, yanında eşlik eden kimse olmaksızın sokaklarda dolaştığını görmeye alışık değillerdi.</p>

  <p>Odhran mola vermeden Eoghan’ın sarayına kadar yoluna devam etti. Atının temposunu değiştirmedi. Vakit daralıyordu. Odhran da oraya aniden gidip şaşırtarak yaratacağı etkiye bel bağlamıştı. Tebaasından hiç kimse kendisinin geldiğini haber vermeden kralın yanına ulaşmayı umuyordu.</p>

  <p>Büyük-Drüid yerine bir çırak da yollayabilirdi ama bizzat gelmekte diretmişti. Eoghan’ın Saî-Mina’nın planlarını izlemesinin çok önemli olduğunu biliyordu. Konsey kralın desteğinden vazgeçemezdi. Ve Konsey’in umduğu süre içinde harekete geçmesi için kralı ikna etmekte drüidin ikna gücü yabana atılmayacak cinstendi.</p>

  <p>Sarayın girintili çıkıntılı silueti başkentin kırmızı çatılarının tepesinde çok geçmeden belirdi. Saî-Mina’nın zarafeti yoktu bu sarayda ama yine de göz kamaştırıcı bir yapıydı. Krallık sarayını ünlü kılan, yaz kış harikulade bakımı yapılan bahçeleriydi.</p>

  <p>Odhran, dört ahşap kulübede ve daha gerideki küçük bir taş binada duran, giysilerine elmaslı taç işlenmiş Eoghan’ın askerlerinin koruduğu sarayın girişine vardı. Odhran atını ana kapının parmaklıkları önünde durdurdu ve muhafızlardan birinin gelip kapıyı açmasını bekledi.</p>

  <p>Odhran’ı parmaklığın önünde görünce muhafızlar birbirlerine şaşkın şaşkın baktılar. Gün içinde herhangi bir ziyaret olacağı, hele hele bu mevkideki birinin ziyareti duyurulmamıştı. Kuşkusuz bu tür bir durumun üstesinden gelmeye alışık değillerdi. Aralarından biri, rütbesi en yüksek olanı kuşkusuz, kapıyı açmaya geldi.</p>

  <p>"Büyük-Drüid? Geldiğinizi krala bildirmemiz gerekmiyor mu? Herhalde bir yanlışlık oldu, bana haber vermeyi unuttular..."</p>

  <p>Askerin tedirginliğiyle eğlenen Odhran "Hayır" diye yanıt verdi. "Geleceğimi daha önce haber veremedim. Çok önemli bir mesele için buradayım ve derhal kralı görmem gerekiyor."</p>

  <p><i>Onlar da değişmiş. Askerler. Burada gerçekten bir şeyler oluyor. Şu Amine denen kadına dikkat etmem gerekecek.</i></p>

  <p>"Sizi küçük salona alacağız efendim ve geldiğinizi krala haber vereceğiz."</p>

  <p>Büyük-Drüid başını salladı, öbür iki askerin eşliğinde bahçelerden geçerek saraya ilerlemeye koyuldu. Parklar ve fidanlıklar arasından geçiş öyle olağanüstü bir izlenim yaratıyordu ki, Odhran çeşit çeşit çiçeklerden bazılarının denizaşırı topraklardan getirilmiş olduğunu düşündü. Yaz bahçesinde bir sürü kuş vardı. Çeşmelerden akan sular ortama serinlik veriyordu. Drüidin kat ettiği uzun yolun ardından tatlı, keyif verici bir gezinti olmuştu bu.</p>

  <p>Sarayın önündeki devasa basamaklı sekiye varınca, Odhran’ın atını ahıra götürdüler, drüid de koşarak onu karşılamaya gelen mabeyinciyi takip etti.</p>

  <p>"Efendim, bir Konsey üyesini sarayımızda görmek ne büyük mutluluk!"</p>

  <p><i>Yalan söylüyor. İçindeki duygu kesinkes mutluluk değil, büyük olasılıkla müthiş bir rahatsızlık. Çok iyi. Umarım kral da böyle gafil avlanır. Bana yanıt vermeye hazırlanacak zaman bulamaz. Hiçbir söylediğime itiraz edemez.</i></p>

  <p>"Yüce-Kral sizi bir dakika sonra kabul edecek" dedi mabeyinci ve drüidin oturup beklemesi için küçük salonun kapısını açtı.</p>

  <p>Odhran tereddüt etti. Bütün fırsatlar kendisinden yana olmalıydı. Kraliçenin bu görüşmeye katılmamasını sağlamalıydı. Belki kuruntu yapıyordu ama içgüdüsü kraliçenin sorun yaratabileceğini söylüyordu. Odhran elbette kraliçeyle karşılaşmayı istiyordu ama kralı ikna etmeye çalıştığı sırada değil.</p>

  <p>“Hayır" diye karşılık verdi Odhran. "Ben dışarıda beklerim. Bahçeler çok güzel. Krala kendisiyle orada görüşeceğimi söyleyin..."</p>

  <p>Mabeyincinin kafası karışmıştı, "Peki sayın Büyük-Drüid, nasıl arzu ederseniz" dedi.</p>

  <p>Odhran gülümsedi, arkasını dönüp sarayın bahçesine indi, böylece yeni bir üstünlük sağlamayı umuyordu. Hem sonra bu bahçe gerçekten çok hoşuna gidiyordu, bitkileri ve kuşları seyrederek biraz daha vakit geçirme düşüncesine bayılmıştı. Böylesi önemli anlarda küçük bir soluklanma fırsatı iyi gelirdi.</p>

  <p>Drüid bahçede, pembe begonyalar, parlak amber çiçekleri, kokulu ebegümeci çiçekleri, küçük mor ve beyaz kapsülleri patlamaya hazır, çiçeklenmek üzere olan kuzu kulakları arasında huzur dolu kısa bir süre geçirdi. Yukarılarda iri boyunlu siyah baştankaralar kıpırdaşarak ötüşüyordu, birkaç mavi saksağan bir keçiboynuzu ağacının ince dallarına dizilmişti. Odhran bahçenin güzel kokulu havasını içine çekti, arkasında, çakıl taşlarının sesini duyunca irkildi.</p>

  <p>Gelen mabeyinciydi, daha da rahatsız olmuşa benziyordu.</p>

  <p>"Kral ve kraliçe sizi taraçada bekliyorlar efendim."</p>

  <p>Odhran kaşlarını çattı.</p>

  <p>"Krala kendisini burada beklediğimi söylemediniz mi?"</p>

  <p>"Söyledim efendim ama kraliçe taraçada içecek servisi yaptırttı ve kral sizi orada kabul etmek istiyor."</p>

  <p>"Ben kralla baş başa görüşmek istiyordum."</p>

  <p>Mabeyinci dudaklarını ısırdı.</p>

  <p>"Bu mümkün değil sayın Büyük-Drüid."</p>

  <p><i>İşte ben de bundan korkuyordum. Kraliçe işleri güçleştiriyor. Hiç istemediğim şu maskaralıkta yeni bir perde daha.</i></p>

  <p>"Peki, sizi takip ediyorum."</p>

  <p><i>Geri adım atarak güçsüz konuma düşürüyorum kendimi. Ama vakit daralıyor. Konuşma başlar başlamaz üstünlüğü sağlarım.</i></p>

  <p>Taraça günlük güneşlikti. Beyaz örtü serili büyük masanın çevresinde koşuşturan bir sürü hizmetkâr vardı. Güneyden gelmiş bir çay içiyordu kralla kraliçe.</p>

  <p>Kral ayağa kalkarak "Odhran, Providence’a hoş geldiniz!" diyerek karşıladı drüidi. "Kusura bakmayın, gelişinizden haberim olsaydı size layık bir karşılama hazırlardım..."</p>

  <p><i>Şimdi. Ona mevkiimi hatırlatmalı. Bir drüid burada istediği gibi davranır, bunu göstermeli.</i></p>

  <p>"Eğer ben gerekli görseydim haberdar edilirdiniz. Sizinle konuşmaya geldiğim konunun ciddiyeti son derece ağzı sıkı davranılmasını gerektiriyor. Ve mahremiyet sağlanmasını. Merhaba sayın kraliçe."</p>

  <p>Büyük-Drüid selam verirken eğildi ama Bisagne'lıların görgü kuralları gereği, benzer durumlarda eğilineceği kadar eğilmedi.</p>

  <p>"Merhaba sayın drüid" diye karşılık verdi Amine.</p>

  <p>Odhran kraliçeyi ilk defa görüyordu. Güzel, ince, uzun boylu bir kadındı. Henüz çok gençti ama bakışlarında bir kraliçenin, hem de hiç sıradan sayılamayacak bir kraliçenin sertliği vardı.</p>

  <p><i>Kral bana Odhran diye seslendi, aramızda aslında olmayan bir yakınlaşmayı varmış gibi göstermek istiyor, kraliçe ise bana drüid diye seslendi, gerçek rütbemi bile bile telaffuz etmiyor. Ben de ona kendi yerini hatırlatırım...</i></p>

  <p>"Yankıları Saî-Mina’ya kadar ulaşan şu muhteşem düğününüz için sizi tebrik ederim! Galatie tahtında bir Kelt kâhini görmek ne büyük mutluluk..."</p>

  <p>Amine genç kızken başkente geldiğinde drüidlerin eğitiminden geçmişti, Odhran bunu biliyordu. Üstelik son derece kolay bir biçimde kâhin olmuştu. Ama asla drüid olamayacaktı. Kadınlar drüid olamazdı. Odhran Amine’in Konsey üyelerine çok derin bir saygı duyması gerektiğini düşünüyordu.</p>

  <p>Büyük-Drüid uzun beyaz masada yerini aldı, tam kralın karşısına oturdu. Bir uşak ona sıcak çay servis etti.</p>

  <p>Genç kadın, yüzünde bir gülümsemeyle, "Gaelia tahtı demek istediniz herhalde..." diye düzeltti.</p>

  <p>Büyük-Drüid duymamış gibi yaparak "Böyle karışık bir dönemde tahta çıktığınıza üzüldüm" diye sözlerine devam etti.</p>

  <p>Kraliçe gülümsemesini kaybetmeden "Tam tersine, daha heyecanlı bir şey olamaz" diye karşılık verdi.</p>

  <p><i>Pekâlâ. Kişilikli bir tip ve kuşkusuz her şeye bir karşılık verecek. Onunla mücadele edecek değilim, daha iyisini yapacağım. Belki de davamıza hizmet etmesini sağlamak için kibrini kullanabilirim. Asıl ikna etmem gereken o. Ama bunun farkında olmaması gerek. Öyle kibirli ki savaşa başlama kararını kendisinin verdiğine inandırmalıyım onu.</i></p>

  <p>"Öyleyse Harcourt'un bize saldırmaya karar verdiğini öğrendiğinize çok sevineceksiniz."</p>

  <p>Kral boyun eğdi. Tam karşılık verecekken Amine yine söz aldı.</p>

  <p>"Hiçbir şey öğrenmiş değilim. Siz bizim burada haber almadığımızı mı sanıyorsunuz acaba? Saî-Mina adanın güvenliğine bakarken biz kollarımızı kavuşturup oturuyor muyuz?"</p>

  <p><i>Sesini yükseltiyor. Ona haddini bildirebilirim. Ama daha erken. Ağzındaki baklayı bir çıkarsın hele.</i></p>

  <p>"Misilleme yapmaya mı hazırlanıyorsunuz?"</p>

  <p>Kraliçe kısık bir sesle yanıt verdi: "Odhran, drüidlerin konuşma tarzını sandığınızdan da iyi bilirim. Beni sürüklemek istediğiniz noktaya gelmeyeceğim. Gururumu okşamanın yararı yok, saygıdeğer drüid, çoktan kararımı verdim."</p>

  <p>"Ben kralın kararını duymaya gelmiştim."</p>

  <p>"Kralla ben ortak bir karar almak için sizi beklemiş değiliz."</p>

  <p>Konuşmanın gitgide saldırganlaşan tonu yüzünden rahatsız olan Eoghan, "Haydi, siz konuşmaya gelmiştiniz, konuşalım" dedi. "Bizim de kafamızı meşgul eden meseleler aynı. Gaelia’nın iyiliği her şeyden önce gelir."</p>

  <p>Amine çayından bir yudum aldı. Kocasının sözünü bitirmesini bekledi, sonra, sanki kral hiç söze girmemişçesine, aynı ses tonuyla konuşmaya başladı:</p>

  <p>"Saî-Mina’da sizi asıl ilgilendiren, Harcourt'un çaldığı dördüncü Man'ith, öyle değil mi?"</p>

  <p><i>Bu kez fazla ileri gidiyor. Hem bunu nasıl biliyor?</i></p>

  <p>"Siz daha doğmadan biz bu adanın güvenliğiyle ilgileniyorduk evladım, ve eşiniz Eoghan’a taç giydirdiğimiz zaman, Gaelia halkının iyi ellerde olacağından emin olmak için yaptık bunu."</p>

  <p><i>İşte kraliçeye haddini bildirecek ve Eoghan’i karısını susturmaya zorlayacak sözler bunlardı.</i></p>

  <p>"Ülkenin denetimini elinizde tutmayı bunca istediğinize göre kendiniz yönetseydiniz. Bugün Gaelia’da bir Yüce-Kral var ve yönetmek için drüidlere ihtiyacı yok onun."</p>

  <p>Bu sefer Odhran’ın sabrı taştı. Koca masaya yumruğunu vurdu, sofra takımlarını ve fincanları titretti.</p>

  <p>"İktidara susamış genç bir küstaha da ihtiyacı yok! Şimdi susmanızı ve kralın konuşmasına izin vermenizi rica ediyorum, yoksa ilerideki ilişkilerimiz konusunda kararımızı gözden geçirmek üzere Konsey’e geri dönmek zorunda kalacağım."</p>

  <p>Eoghan mesajı aldı. Amine’e duyduğu büyük aşka rağmen hiç tereddüt göstermeden kraliçeyi huzurundan uzaklaştırdı. Drüidlere böyle doğrudan doğruya karşı çıkmanın ömrünün hatası olacağını biliyordu ve karısı için bile olsa bu hatayı işlemek istemiyordu...</p>

  <p>"Kraliçem, lütfen beni konuğumla yalnız bırakır mısınız? Benimle baş başa görüşmek için uzun bir yol yapmış, onu bu ayrıcalıktan mahrum etmeye hakkım yok. Sizin mesele hakkındaki görüşünüzü biliyorum ve hiç aklımdan çıkarmayacağım, söz veriyorum size."</p>

  <p>Amine öfkeden deliye döndü. Aniden ayağa kalktı, drüide kızgın bir bakış yöneltti, arkasını dönüp saraya doğru hızlı adımlarla yürümeye koyuldu.</p>

  <p>"Genç eşinizin aramızdaki bağları cehaletiyle koparmasını istemiyorsanız Eoghan, kendisine derhal bunları açıklamalısınız."</p>

  <p>"Amine suistimal edilmemden korkuyor, beni savunmak istiyor sadece. Bu da övgüye değer bir davranış. Bazen yanılsa da."</p>

  <p>"Bazı hatalar öğreticidir, bazılarıysa yıkıcı, sayın kral. Dikkatli olun."</p>

  <p>"Onunla konuşacağım."</p>

  <p>"Tebaanıza da dikkat edin. Geldiğimde morallerinin epey bozuk olduğunu gördüm."</p>

  <p>"Savaş tehlikesi yüzündendir..."</p>

  <p>"Hayır. Eşiniz yüzünden."</p>

  <p>Eoghan çok sarsılmışa benziyordu. Karısı ne söylemiş olursa olsun, drüid çok katıydı ve durumu çok abartıyordu. Hem sonra, belki de Amine ondan Saî-Mina’ya karşı şimdiye kadar olduğundan çok daha dikkatli olmasını istemekte haklıydı.</p>

  <p>"Konumuza geri dönelim, Büyük-Drüid."</p>

  <p>"Savaş. Daha fazla bir saniye bile beklememeliyiz. Derhal Harcourt’a savaş ilan etmeliyiz."</p>

  <p>"Neden bizim yerimize onların savaş açmasını beklemiyoruz? Böylece yarattığımız iyi görüntüyü korumuş oluruz..."</p>

  <p>"Bu sefer görüntüde bir savaş olmayacak Eoghan, kan akacak."</p>

  <p>"Benim ordum hazır değil."</p>

  <p>"Hiç olmayacak. Ama Tuathann'ların ve bizim yardımımızla savaşı kazanırsınız. Bisagne ve Sarre’a da güvenebilirsiniz."</p>

  <p>"Boş laflar bunlar. Onlar var yok fark etmez ki..."</p>

  <p>"Bisagne'lı paralı askerler kendilerini defalarca kanıtladı."</p>

  <p>"Üç yüz yıl önceydi o."</p>

  <p>Odhran göğüs geçirdi.</p>

  <p>"Savaşacak mısınız yoksa kralının yardımı olmadan mı savunmak zorunda kalacağız adayı?"</p>

  <p>Eoghan ellerini masaya koydu, sonra kalkıp drüide sırtını çevirdi. Saraya bakıyordu, zemin katın büyük pencerelerinin ardında karısının yüzünü arıyordu bakışları. Hiç kuşkusuz kraliçe penceredeydi ve ikisini gözlüyordu.</p>

  <p>Kral alaycı bir ifadeyle "Siz benim yardımım olmadan savaşa girer miydiniz?"</p>

  <p><i>İşi bu tür şeyler söylemeye kadar vardıracağını sanmazdım. Şu Amine onda gerçekten değişiklik yapmış. Sert davranmam gerekecek. Yüce-Kral üstündeki otoritemizi kaybetmeye razı olamayız. Bunun Konsey’de tartışılması gerek.</i></p>

  <p>"Girerdik. Ama o zaman krallığınızı tanımaktan vazgeçerdik, iş o dereceye varırsa eğer."</p>

  <p>Kral geri dönüp dosdoğru Büyük-Drüid’in gözlerinin içine baktı.</p>

  <p>"Karım haklı Odhran, benim yerime siz yönetiyorsunuz bu ülkeyi."</p>

  <p>"Pasifliğinizle bizi buna zorlayan sizsiniz. Eğer biz bir şey yapmazsak Harcourt sizi ezip geçer."</p>

  <p>"Kaybedecek neyim var? Zaten hiçbir şeyim yok ki! Krallığım öteden beri size ait. Bu taht sadece bir oyalamaca, bir görüntü, çok iyi biliyorsunuz."</p>

  <p>"Eoghan, eğer mevkiiniz size uymaz olduysa, ülkesine hizmet etmeyi bilecek birine emanet edebiliriz tahtınızı."</p>

  <p>Kral durumu kavradığını belirten bir şekilde gülümsedi. Artık drüidler onu korkutmuyordu. Karısı gözlerini açmıştı. Kral drüidlerin yalanlarını anlamayı öğrenmişti. Ama onlarsız kendisinin bir hiç olduğunu, direnmenin boşuna olduğunu biliyordu. Odhran haklıydı. Akşamdan sabaha yerine bir başkasını bulup koyabilirlerdi. Öyle bir güçtü drüidlerin gücü.</p>

  <p>Sanki konuşma sona ermiş gibi, kral "Odhran, benim ordum sizin ordunuzdur" dedi. "Yarın komutanlarımı ve öbür kontlukların komutanlarını toplayacağım. Magistel'lerinizi bana gönderin. Bir strateji oluşturmalıyız."</p>

  <p>"Derhal savaş ilan etmeliyiz. Her geçen gün Harcourt'un güvenini pekiştiriyor."</p>

  <p>"Hemen yarın ilan edeceğim. Komutanları gördüğüm zaman."</p>

  <p>Odhran başıyla onayladı. İstediğini elde etmişti. Korktuğundan daha zor olmuştu ama sonuç önemliydi. Harcourt yıkılmalıydı. Saî-Mina’nın ise yeni bir düşmanı vardı: Kraliçe.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Samael Akingia’nın güneyine doğru dörtnala yola çıktı. Kasvetli ovadaki çarpışma neredeyse sona ermişti ve Meriande kendisini yakalamaya gelen bir grup Tuathann’ın önü sıra kaçıyordu.</p>

  <p>Tuathann'lar -efsaneye göre- zaferlerini simgeleştirmek için düşmanlarının önderini öldürüp kalbini çıkarıyorlardı. Onların gözünde soylu ve vazgeçilmez bir edimdi bu. Meriande kendine doğru koşan çılgın güruhun başında Sarkan'ı görünce, sağ kalmak istiyorsa kaçması gerektiğini anlamıştı. Kanlı bir katliam alanına dönen, cansız bedenlerle dolu savaş meydanına son bir şaşkın bakış yöneltti ve utanç içindeki bir çocuk gibi, gözlerinde yaşlarla kaçmaya başladı.</p>

  <p>Meriande’ın aradaki mesafeyi açtığını gören Tuathann'lar binicisiz kalmış ve çarpışmanın dehşetinden kaçıp sığınmak için ormanın sınırına kadar gitmiş atları yakalayıp bindiler.</p>

  <p>Samael daha yukarıdaydı. Tuathann'ların arayı kapattığını gördü. Meriande yalnız kalmıştı. Muhafızlarından sağ kalanlar onu terk etmişti. Kont tek başınaydı, öyle büyük bir korku duyuyordu ki atı bile bunu herhalde hissetmişti, çünkü barbarlardan kaçmak için gerektiği kadar hızlı koşmuyordu. Çok geçmeden Sid ülkesinin adamları Terre-Brune kontunu yakalayacaktı. Kont ölecekti.</p>

  <p>Eski drüid hızlandı. Enerjisini parmak uçlarında topladı, atı daha hızlı koşabilsin diye ona aktardı. Meriande’a yetişmesi gerekiyordu. Kontu kaybetmemeliydi.</p>

  <p>Samael çok geçmeden kontun hizasına vardı. Kont Samael’i görünce, acaba bu yeni gelen hangi taraftan diye merak etti. Korkmuş bakışları ve kan ter içinde kalmış suratıyla avaz avaz bağırmaya başladı. Sanki haykırmak ölümünü geciktirebilirmiş gibi...</p>

  <p>Samael atını kaçağın atına yaklaştırarak "Sakin olun!" diye bağırdı. "Durun, ben piskopos Natalien'im!"</p>

  <p>Kont gözlerini fal taşı gibi açtı. Kâbus gördüğünü sanıyordu kuşkusuz.</p>

  <p>Soluk soluğa "Tam arkamızdalar!" diye bağırdı.</p>

  <p>"Ben onlarla ilgileneceğim, dursanıza!"</p>

  <p>Meriande Mor'un aklı başına gelmiyordu. Korku her şeyden daha baskındı. Samael Saîman’ı kullandı:</p>

  <p>"Şimdi durun bakalım!"</p>

  <p>Kont sıçradı. İçi hâlâ korkuyla kaplıydı ama itaatsizlik edemiyordu. Başına geleni pek anlamaksızın, Samael'le aynı anda atının dizginlerini çekti.</p>

  <p>İki hayvan da durdu. Tuathann'lar pek uzakta değildi. Atları dörtnala yaklaşıyordu.</p>

  <p>Samael bir an bile kaybetmedi. Atını geri döndürüp kontla Tuathann'lar arasına girdi.</p>

  <p>"Hiç korkmayın Meriande."</p>

  <p>Kont titriyordu. Barbarlar dosdoğru üzerlerine geliyordu. Meriande, piskopos onları asla durduramaz, diyordu kendi kendine. Burada ölüp kalacaklardı. Utanç içinde. Şu kasaplar tarafından boğazlanarak. Terre-Brune de istilacının eline düşecekti. Çünkü kral sırt çevirmişti Terre-Brune’e. Drüidler sırt çevirmişti. Bütün ülke sırt çevirmişti.</p>

  <p>Samael Nuadu Kılıcı'nı yavaşça omuz kayışından çekip çıkardı. Man'ith’in üstünde hâlâ sarılı duran toprak rengindeki kumaşı nazik bir hareketle açtı. Kılıcın gümüşlü keskin ağzı ortaya çıktı ve dönme drüidin ateşli bakışları altında parıl parıl parladı.</p>

  <p>İri ve geniş bir kılıçtı bu. Samael’in o zamana kadar taşıdığı en ağır kılıçtı. Dibini iki bronz yılanın çevrelediği keskin kısmını bizzat Nuadu dökmüştü. Kılıç, bileşimi gizli bir çelikten dövülmüştü. Hiçbir demirci formülü bilmiyordu, korkunç bir muammaydı bu çünkü kılıç metali bile kesiyordu. Siperi, topuzcuğu, siperin iki tarafındaki çıkıntılar oymalı yekpare altından yapılmış, üstüne elmaslar işlenmişti.</p>

  <p>Samael Nuadu Kılıcı'nı başının üstünde tutup havaya kaldırdı, kılıç bir an parladı, sonra Samael üstlerine gelen beş Tuathann’a doğru hızla ilerledi.</p>

  <p>Eski drüidin atı başını eğerek koşuyordu. Saîman sayesinde bir boğa sürüsünden daha güçlüydü. Nalları yere değmiyordu adeta. Samael üzengilerine basarak dikildi. Hız ona heyecan veriyordu. Nuadu Kılıcı elinde alevlenmeye başlamıştı. Sıcaklıktan sarhoşlaşınca var gücüyle haykırmaya koyuldu. Haykırışı bile savaşmaya hazırdı sanki.</p>

  <p>Tuathann'lar hızlarını kesmedi. Bu yeni düşmanın kim olduğunu bilmiyorlardı ama bilmek de istemiyorlardı. Öldürmek için vardı onlar. Hiçbir şeyden korkmuyorlardı. Sid yanlarındaydı. Kabilelerin reisi, Mahat'angor'ların büyük savaşçısı Sarkan da öyle.</p>

  <p>Samael düşmanlarıyla arasında birkaç adım kalınca kolunu arkaya uzattı. Yüzü delice bir gülümsemeyle çarpılmıştı.</p>

  <p>Nuadu'nun kudretini görmek istiyordu. Efsanedeki gücü görmek istiyordu. Son âna kadar bekledi, atı beş düşman atının hizasını geçecekken kolunu koca bir yay çizerek öne fırlattı. Bu darbeye kaslarının ve Saîman’ın bütün gücünü katmıştı. Omzunda korkunç bir yırtılma hissetti. Sanki kılıç bin kat ağırlaşmıştı. Ama Samael’in gördüğü şey daha da şaşırtıcıydı.</p>

  <p>Parlak mavi bir alev çıktı Nuadu Kılıcı'ndan, kılıcın ağzını metrelerce uzattı. Devasa yay Tuathann'ları ve atlarını birer birer biçip geçti. Peş peşe beş patlama olmuş gibiydi ama kılıç bir kez bile titremedi. Zarafet ve kuvvetle, yıldırım gibi bir ıslık sesi çıkartarak sona erdi kılıcın hareketi.</p>

  <p>Düşmanların öte tarafına geçen at birkaç metre daha dörtnala koşmaya devam etti. Samael’in haykırışı durdu, Nuadu Kılıcı da su verilmiş çeliğin beyazlığına kavuştu yeniden.</p>

  <p>Eski drüid dizginleri çekti. Atı durdu. Samael hemen arkasına dönüp bakmadı. Geride ne olduğunu biliyordu. Hiç kuşkusu yoktu. Ağır ağır, soluk alıp verişlerini düzene koydu, dudaklarının kıyısında bir gülümsemeyle koca kahverengi kumaşa sardı kılıcı, gözlerini Galatie ufkundan ayırmadan silahı kemerine bağladı.</p>

  <p>Meriande’ın yanına gitmek için geri dönünce gördüğü manzara beklediği gibiydi. Beş Tuathann ve atları yere yıkılmıştı. Atlıların vücutları ikiye ayrılmıştı, atlar da başsız kalmıştı. Kılıç hepsini birden bir inişte kesmişti. Yeşil otlara kan akıyordu.</p>

  <p>Samael cesetlere yaklaştı. Atını durdurdu. Kabile reisinin sakatlanmış bedenine memnun bir bakış yöneltti. Genç Sarkan artık yaşamıyordu. Bu muymuş Sid’in büyük savaşçısı? Şu yanmış, lime lime et yığını mıymış? Samael kömür olmuş cesede tükürdü.</p>

  <p>Terre-Brune kontu Meriande Mor afallamış bir halde atından indi. İnanamıyordu bir türlü. Tepeden tırnağa tir tir titreyerek atının sağrısına yaslandı. Ömründe hiç görmediği kadar kan görmüştü bugün.</p>

  <p>Bakışlarını piskopos Natalien’e doğru kaldırdı. 'Kuşkusuz Hıristiyanların Tanrısı capcanlı' diye düşündü.</p>

  <p>'Ve kudretinin sınırı yok.'</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Bir lokma yemek bile yemeden bütün gün Harcourt'un sarsıcı yollarında ilerlemişlerdi. Alev Askerleri belli ki tutsakları Ria’ya götürmekte acele ediyorlar ve Aléa'yla iki arkadaşının bağlarından kurtulduğunu henüz bilmiyorlardı.</p>

  <p>Karanlık çökerken araba nihayet durunca ilk inen Aléa oldu. Arabanın arkasını örten gri örtüyü itip yere atladı.</p>

  <p>Tutsağın bağlı olmadığını dehşetle fark eden bir asker "Komutan!" diye bağırdı.</p>

  <p>Komutan yanlarına geldiğinde Mjolln ve Faith çoktan genç kıza katılmış, arkasına geçmiş geriniyorlardı.</p>

  <p>Komutan iri yarı, uzun boylu bir adamdı, mat bir teni, gözlerinin kenarında kırışıkları, koyu kahverengi saçları ve uçları kıvrık uzun bir bıyığı vardı.</p>

  <p>Üç tutsağı arabanın önünde görünce, "Kim çözdü bunları?" diye bağırdı kızarak.</p>

  <p>Ama askerler yerine Aléa yanıt verdi:</p>

  <p>"Saîman."</p>

  <p>Komutan kılıcını çekti ve kararlı adımlarla tutsaklarının üstüne yürüdü.</p>

  <p>Öfkeyle "Derhal yeniden bağlayın şunları!" diye emir verdi.</p>

  <p>Askerlerden biri yaklaştı ama adam yetişemeden Aléa kollarını askere doğru uzattı, Saîman’ın gücüyle askeri birkaç metre geriye fırlattı.</p>

  <p>Çevrelerine toplanan askerlerden bir uğultu yükseldi. Komutan hemen durdu. Bir yerdeki adama bir de Aléa'ya baktı.</p>

  <p>"Kıskıvrak bağlayın şu kızı!" diye bağırdı harekete geçerek.</p>

  <p>Ama bir kez daha genç kız kollarını saldırganlara doğru uzattı, onlar henüz yaklaşamadan, dairesel bir hareketle birer birer yere devirdi hepsini.</p>

  <p>Kıpırdamadan kalakalmış askerler gerilemeye başladılar. Hepsi de kuşkusuz gözü pek savaşçılardı ama böyle bir mucizeye karşı duracak kadar cesaretleri yoktu.</p>

  <p>Aléa Saîman’ı komutanın zihnine gönderdi. O da şimdi kızgın bir halde yere serilmişti. Aléa bir an komutanın düşüncelerini gözden geçirdi, ötesini bile eşeledi. Artık insanların belleğini okumayı biliyordu. Neredeyse içgüdüsel bir işlem olmuştu bu.</p>

  <p>Zihnini gezerken adamın adını öğrenince "Senion!" diye bağırdı. "Biz sizin tutsağınız değiliz! Samildanach’ı ele geçirmeyi ummak için böyle yüz, belki bin ordu gerekir!"</p>

  <p>Komutan doğruldu, afallamıştı. Ne diyeceğini bilemiyordu. Aslında ne olup bittiğini anlamıyordu. Şu kız adını nasıl bilebilirdi? Askerler ona sadece 'Komutanım!' diye sesleniyordu. Ya bu güç, bu sihir neydi?</p>

  <p>"İstediğimiz için buradayız komutan. Sizinle Ria’ya gideceğim çünkü Aeditus'u görmek istiyorum. Ama siz benim maiyetimsiniz, hepsi o kadar!"</p>

  <p>Komutan biraz kendine gelir gibi oldu ve ansızın itiraz etti.</p>

  <p>"Benimle nasıl böyle konuşmaya cüret edebilirsin, küstah kız!"</p>

  <p>Aléa kaşlarını çattı. Demek küçük gösterisi yetmemişti. Zaman kaybetmeye niyeti yoktu. Şu askerlerin ona itaat etmesi gerekiyordu ama Aléa Saîman’ı böyle kullanmayı sevmiyordu...</p>

  <p>"Senion, askerlerinin sözümü dinlemesini kesinlikle sağlamak için seni hemen şuracıkta öldürmem yeter. Bir düşünce yeter. Canını almak için gerek duyduğum tek şey bir düşünce. Bunu biliyorsun. Anladın değil mi? O zaman beni bundan kurtar. Seni öldürmem için hiçbir neden yok ortada, şimdilik..."</p>

  <p>Komutan çevresindeki adamlarına baktı. Susarsa üzerlerindeki bütün otoritesini yitireceğini biliyordu. Onların başıydı. Ağırbaşlı davranıp korkusunu saklamalıydı. Ama buradaki herkes onun kadar, belki de daha fazla korkuyor olsa gerekti.</p>

  <p>"Fazla düşünme Senion, sabrımın da bir sınırı var. Ya bize Ria’ya kadar refakat etmeyi kabul edersin ya da canından olursun, sonuç aynı olur: Adamların itiraz etmeyecektir."</p>

  <p>Komutan titriyordu. Kabul etmezse genç kızın onu gerçekten tek bir düşünceyle öldürebileceğini biliyordu. Buna kuşku yoktu. Ama kabul ederse ne büyük bir onursuzluk olurdu! Dudaklarını ısırdı. Genç kız onu süzüyordu. Komutanın daha dikkatli davranması gerekirdi. Ama genç kızın kudreti bu kadar büyük olduğuna göre komutan ne yapabilirdi ki? Sadece Aeditus böyle bir düşmanla karşı karşıya gelebilirdi. Evet Aeditus. Tek şansı buydu Senion'un. Ve Aeditus Ria'daydı. Tamam. Genç kız oraya gitmek istiyordu, Senion ona refakat edecekti. Piskopos da bu beladan kurtulacaktı. Başka seçenek yoktu.</p>

  <p>"Peki" diye boyun eğdi.</p>

  <p>Aléa gülümsedi. Duruma aldanmamıştı. Askerin, Ria’ya varır varmaz Aeditus'un kendisini öldüreceği umudunu taşıdığını biliyordu. Eğer kızı zorla getirdiğine inandırmayı başarırsa, belki de bir ödül falan bekliyordu...</p>

  <p>Ama o iş öyle olmayacaktı. Aléa başka bir şey hazırlıyordu.</p>

  <p>"Adamlarından en süratlisini hemen yolla, gidip Aeditus’a ve kont Al'Roeg’e Samildanach’ın ziyaretini bildirsin."</p>

  <p>Faith fısıldayarak "Aléa! Ateşle oynuyorsun..." dedi.</p>

  <p>Genç kız başını ozana doğru çevirdi.</p>

  <p>"Drüidleri titreten şu iki adamı görmek istiyorum. Onları tanımak ve niyetlerini öğrenmek istiyorum. Ama onlardan korkacak bir şey yok Faith. En azından şimdilik."</p>

  <p>Ozan başıyla onayladı ama tam anlamıyla ikna olmuşa benzemiyordu. Mjolln’a gelince, araya girmemeye çoktan karar vermişti.</p>

  <p>Aléa’nın bakışlarını üzerine diktiğini gören komutan geri dönüp keşif erlerinden birini çağırdı. Aléa’nın mesajını iletmek üzere hemen Ria’ya doğru yola çıkmasını söyledi. Asker&nbsp;denileni yaptı, buradan uzaklaşacağına çok memnundu kuşkusuz.</p>

  <p>"Komutan, bu akşam ben ve iki arkadaşımla birlikte yemek yemeni isterim, kuşkusuz bize anlatacak çok şeyin vardır."</p>

  <p>Birkaç dakika sonra Aléa, Mjolln, Faith ve Alev Askerlerinin komutanı gerçekten de geniş ve yüksek bir çadırda, sade bir yemeğin başına hep birlikte oturdular.</p>

  <p>Aléa "Bana kont Al'Roeg'den söz et" diye söze girdi.</p>

  <p>Komutan hiç de rahat değildi. Her şeyden önce, kendisine eşitiymiş gibi davranan genç kızın küstahlığına inanamıyordu. Özellikle de, kızı tehlikeli bir deli sanıyordu, aklına esip ya da kibire kapılıp her an kendisini öldürebileceğini düşünüyordu. Öbür iki kişiye gelince, onlar da pek güven uyandırmıyordu komutanda. Sofrada bulunmasından hoşlanmamış gibiydiler; komutan, kadınla cüce, genç kaçıktan daha mı tehlikeliler acaba diye merak ediyordu.</p>

  <p>"Ne öğrenmek istiyorsunuz?" dedi.</p>

  <p>"Arkadaşlarım ve ben birkaç haftadır dünyadan biraz kopuğuz. Son haberleri hiç bilmiyoruz. Senin bize bilgi verebileceğinden eminim Senion. Savaş çıktı mı?"</p>

  <p>Komutan tereddüt etti. Yanıt vermeli miyim vermemeli miyim diye düşünüyordu kuşkusuz. Genç kıza bilgi verirse ülkesine hıyanet mi etmiş olurdu? Sessiz mi kalmalıydı? Yalan söyleyebilir miydi?</p>

  <p>Aléa gülümsedi. Askerin tepkilerini anlamaya başlıyordu. Düşüncelerini, endişelerini tahmin ediyordu, bu durum da onu eğlendiriyordu.</p>

  <p>Komutan en sonunda "Adanın her yerinde çatışmalar patlak verdi. Yüce-Kral bu ülkede barışı sağlayamıyor" dedi.</p>

  <p>"Sana fikrini sormadım Senion, olup bitenleri sordum sadece. Nedir o çarpışmalar?"</p>

  <p>Asker sinirlendiğini belli etmemeye çalıştı. Genç kız adamı fena halde kızdırıyordu. Öylesine küstahtı ki! Ama elinde olanakları vardı, komutan bunu aklından çıkarmamalıydı.</p>

  <p>"Terre-Brune kontu Meriande Mor Tenian ormanının doğusunda Tuathann'lara saldırdı."</p>

  <p>"Çarpışmanın sonucu ne oldu?"</p>

  <p>"Söyleyemem. Bitti mi bitmedi mi ben de bilmiyorum..."</p>

  <p>"Peki Al'Roeg Terre-Brune'ü destekliyor mu?"</p>

  <p>"O çarpışma için ordu göndermedik ama Terre-Brune bizim müttefikimiz, şu ya da bu şekilde onları destekleyeceğimiz doğru."</p>

  <p>"Anladım. Peki ya öbür çatışmalar?"</p>

  <p>"Korkarım ki en kötüsü henüz gerçekleşmedi. Kral Eoghan bize bugün savaş açacaktı. Sabah karşılaştığımız haberciler böyle söylüyor en azından. Ama daha fazlasını ben de bilmiyorum."</p>

  <p>"Drüidler onunla mı birlik olmuş?"</p>

  <p>"Başka türlüsü nasıl olabilir ki?" diye yanıt verdi asker. "Drüidlerin tek düşündüğü, kendi dünya görüşlerini dayatmak için Hıristiyanları ortadan kaldırmak..."</p>

  <p>Faith alaycı bir tavırla "Yaa, siz Hıristiyanların da yirmi yıldır yaptığı şey bu değil mi?" diye araya girdi. "Aeditus hepimizi Hıristiyanlığa döndürmeye karar verdiğinde, Harcourt savaşı çok insanın ölümüne yol açtı. Ama herhalde hatırlayamayacak kadar küçüktünüz o zamanlar, sayın komutan. Ne olursa olsun siz bir Alev Askeri'siniz ve ordunuzun sizin dünya görüşünüzü dayatmak için, hem de zorla dayatmak için kurulduğunu mutlaka biliyorsunuzdur!"</p>

  <p>Komutan "Hayır, biz Hıristiyanları savunmak için buradayız, hepsi bu" diye karşılık verdi.</p>

  <p>Aléa saflık taslayarak "Hıristiyanları savunmak için mi kaçırdınız bizi?" diye sordu.</p>

  <p>"Sizin bir tehlike yaratıp yaratmadığınıza karar vermek piskopos Aeditus'un işi. Ama drüidlerin yetiştirdiği ve kralın aradığı bir kızın topraklarımızda rahatça dolaşmasına izin veremezdik..."</p>

  <p>Aléa "Drüidler mi yetiştirmiş beni?" diye şaşırdı. "Buralarda böyle mi anlatılıyor?"</p>

  <p>Komutan yanıt vermedi. Konuşmanın kendisini zora sokacak bir zemine kaymasını istemiyordu.</p>

  <p>"Ben doğru dürüst bilgilerden yoksun olduğumu sanırken, görüyorum ki şendeki bazı bilgiler tümden yanlış Senion. Drüidler beni yetiştirmedi, üstüne üstlük onlar da beni arıyor! Peşime takılan sürüye bakılacak olursa, bütün ülkenin düşmanıyım ben!"</p>

  <p>Komutan "Kuşkusuz hak etmişsinizdir bunu" diye karşılık verme cesaretini gösterdi.</p>

  <p>"En azından, bütün krallığın benden çekinmesini gerçekten de hak ediyorum, çünkü birçok şeyi değiştirmeye niyetliyim komutan. Benden sonra Gaelia asla eskisi gibi olmayacak."</p>

  <p>Faith ile Mjolln gözlerini faltaşı gibi açtılar. Aléa’nın kibirli kararlılığı neredeyse edepsizceydi, arkadaşlarına bile öyle gelmişti.</p>

  <p>"Peki nasıl değişiklikler getirmeyi umuyorsunuz?" diye sordu asker. Sesinden bir parça alay seziliyordu.</p>

  <p>"Eğer aptalca bir hata yapmazsan, görecek kadar uzun yaşarsın belki de" demekle yetindi genç kız. "Hadi bakalım, henüz bana her şeyi anlatmadın. Başka ne haberlerin var?"</p>

  <p>"Korkunç bir söylenti duydum ama doğrulanmış bir şey yok. Umarım uydurmadır..."</p>

  <p>"Seni dinliyorum..."</p>

  <p>"Deniyor ki bir gorgûn'lar ordusu, hem de adada şimdiye dek görülen en büyük görgün ordusu, ülkenin güneyine doğru yürüyüşe geçmiş ve yoluna çıkan her şeyi yakıp yıkıyormuş."</p>

  <p>Aléa kaşlarını çattı. Bunu beklemiyordu. Bu sadece bir söylenti mi yoksa gerçeğin ta kendisi mi, çabucak öğrenmesi gerekiyordu. Ozanın ne düşündüğünü anlayabilmek için Faith’e döndü. Faith omuz silkti.</p>

  <p>Aléa içini çekti, yemek sona erene kadar bir daha konuşmadı. Komutan ona daha fazla bir bilgi veremiyordu. Tasarılarına, geleceğe ilişkin görüşlerine bütün bu yeni bilgileri katmalıydı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>"Kendini nasıl hissediyorsun oğlum?"</p>

  <p>Galiad Erwan’ın yanına diz çökmüştü. Kamp yerini toplamış, oğlunun ve kendisinin eşyalarını hazırlamış, iki kurt biraz aşağıda sabırsızlanır gibi dönüp dururken Erwan'ın uyanmasını beklemişti.</p>

  <p>Erwan gerindi, sıradağların iki doruğu arasından parıldayan güneşten gözleri kamaşmıştı.</p>

  <p>"Çok daha iyiyim. Yağmur da dinmiş!"</p>

  <p>"Evet, yola çıkmak için bu fırsattan yararlanalım."</p>

  <p>"Aléa."</p>

  <p>Galiad evet anlamında başını salladı.</p>

  <p>"Bu kurtları gönderdiyse mutlaka bize ihtiyacı var demektir. Vakit kaybetmeyelim."</p>

  <p>Erwan kalktı. Elbette genç kızı bulmaya can atıyordu. Önceki gece sadece bunu düşünmüştü. Ama dün gece derin bir uyku çekmişti. Günlerdir ilk defa. Sanki yola çıkmadan önce güç toplaması gerektiğini anlamıştı bedeni. Son kez dinlenmesi gerektiğini.</p>

  <p>Oğlu deri zırhını giyerken, Galiad biraz yukarı tırmandı. Çevresine bakındı. Manzarayı hatırlamak istiyordu.</p>

  <p>"Buraya geri dönmemiz gerekecek. Bu yerde özel bir şey var değil mi? Şu dik kayadaki sembol... Aléa'yla bir ilgisi olsa gerek. Onunla konuşmalıyız."</p>

  <p>Erwan yanıt vermedi. Genç kızı düşünüyordu. Delikanlıyı yeniden gördüğünde ne diyecekti acaba? Onu sevdiğini söylemişti. Erwan hatırlıyordu bunu. Yoksa rüya mıydı? Bir şeyi değiştirir miydi bu? Çünkü delikanlı Aléa’yı seviyordu. İlk günden beri. Ama aşk onlara uygun değildi sanki. Yaşam onlara zaman tanımayacaktı. Şimdi bundan emindi delikanlı. Gelecek mücadelelerden, kaçışlardan ve hüzünden örülecekti. Başka çıkış yoktu. Yine de Erwan genç kızı tekrar görmek istiyordu. Her şeyden çok istiyordu.</p>

  <p>"Sence hâlâ güneyde midir?" diye sordu delikanlı eşyalarını toplarken.</p>

  <p>"Hayır. Hiç kuşkusuz yer değiştirmiştir. Derhal başka bir bölgeye gitmiştir yoksa kurtları göndermezdi... Ama kısa sürede öğreniriz. Bana öyle geliyor ki şu iki hayvan bize yolu göstermeye can atıyor."</p>

  <p>"Bize kurtların yol göstereceğine bir türlü inanamıyorum!" dedi Erwan. Daha aşağıda İmala’ya ve arkadaşına bakmak için babasının yanında durdu.</p>

  <p>"Aléa’nın bize başka sürprizleri de vardır mutlaka! Phelim’i bile şaşırtıyordu bazen..."</p>

  <p>Sabah güneşinin altında yola çıktılar. Sabırsızlık ve yeniden yollara koyulmanın verdiği keyif alıp götürüyordu baba-oğulu. Özellikle de açık seçik bir hedefleri vardı. İlerlemelerini sağlayacak ve Phelim’in ölümünü unutturacak bir gerekçe.</p>

  <p>İki kurdun oynaştığı çayıra yaklaşınca, hayvanların batıya doğru hızla koşmaya başladığını gördüler. Dağın eteğinden uzaklaşıldıkça otların boyu uzuyordu. Baba-oğul adımlarını hızlandırdı.</p>

  <p>Kurtlar onlardan çok daha hızlı gidiyordu ama Galiad Saî-Mina’nın en iyi iz sürücülerinden biriydi, kurtları izlerinden takip edebiliyordu.</p>

  <p>"Harcourt. Harcourt’a doğru gidiyoruz" dedi Magistel kurtların kuzeybatıya saptığını görünce.</p>

  <p>Erwan "Aléa oraya ne yapmaya gitmiştir?" diye sordu.</p>

  <p>Güneş yavaş yavaş yükseliyordu. Yakıcı bir güneşti bu, hiç bulut yoktu havada. Yürüyüş kolay olmayacaktı.</p>

  <p>"Hiçbir fikrim yok" diye karşılık verdi Galiad.</p>

  <p>"Belki de Konsey’in onu arayacağı en son yer orası diye düşünüyordur... Tabii oraya kendi rızasıyla gittiyse."</p>

  <p>"Göreceğiz" dedi Magistel. Sesinin tonundan konuşmak istemediği anlaşılıyordu.</p>

  <p>Galiad kurtların izini kaybetmek istemiyordu. Bereket versin ki toprak iki gün süren yağmurun ardından hâlâ biraz ıslaktı ve yer yer hayvanların ayak izleri görülebiliyordu. Yanılmak olanaksızdı. Köpeklerin ayak izi gibiydi tıpkı, sadece küçük bir fark vardı: Kurtların ayakları daha dar ve uzundu; arka ayaklar ön ayaklarla aynı çizgi üstünde hareket ediyordu, öyle ki iki iz tam anlamıyla paraleldi. Zemin ıslak kaldıkça Galiad’ın iz kaybetmesi olanaksızdı. Ama güneş toprağı çabucak kurutabilirdi. O zaman da kokuya ve hayvanların geçerken bıraktığı başka işaretlere, örneğin bodur bitkilere takılan tüylere, ayaklarıyla ezdikleri otlara dayanarak ilerlemek gerekiyordu.</p>

  <p>Zaman zaman kurtlar duruyor ve adeta baba-oğulu bekliyordu. Beyaz dişi kurt bir tümseğe, bir kayanın üstüne çıkıyor ve başını dikip bekliyordu. Ama peşlerindeki iki insan belirir belirmez yine batıya doğru koşmaya başlıyordu. Sonra, biraz daha ileride, gri kurdun etrafında dönerken görülüyordu. Ağzını kocaman açıp kurdun üstüne atlıyordu. Dövüştükleri sanılabilirdi ama birbirlerini gerçekten ısırmıyorlardı, sadece oyundu bu. Yazın gelişi onlara büyük bir mutluluk veriyor gibiydi.</p>

  <p>Gün bitimine kadar böyle yürüdüler. Galiad uzunca bir süre kurtların izini kaybettiğini sandı, daha doğrusu hangi izi takip edeceğini bilemedi, çünkü bir sürünün bölgesinden geçiyorlardı. Magistel iki kurdun bu bölgeden geçmemek için başka tarafa sapmamasına şaşırdı. Yalnız kurtların başka kurt sürülerince hiç iyi karşılanmadığını biliyordu. Ama belki bu kendi sürüleriydi, belki de iki kurdun hiçbir şeyden korkusu yoktu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>"Babam öldü Aléa."</i></p>

  <p><i>Görevimi başaramadım. Onlara yardım etmem gerekiyordu. Hiçbir şey yapamadım. Kibirli biriyim, oysa bana gerçekten ihtiyaç duyulduğunda elimden hiçbir şey gelmiyor. Öz ağabeyimin babasının böyle ölmesine nasıl göz yumabildim? Ne söylemeli ona? İçini nasıl rahatlatmak? Ben nasıl yapacağımı bilmiyorum.</i></p>

  <p><i>Neden sevdiğim insanlara mutsuzluk getiriyorum? Amine de babasını kaybetmişti. Benim yüzümden mi olmuştu acaba? Şimdi de Tagor...</i></p>

  <p><i>"Ağabeyciğim, ne diyeceğimi bilemiyorum... Ben öylesine..."</i></p>

  <p><i>"Hadi Aléa! Bizim için zaten çok şey yaptın!"</i></p>

  <p><i>"Ben mi? Ne yaptım?"</i></p>

  <p><i>Şaşırmışa benziyor.</i></p>

  <p><i>"Yağmur Aléa, kazanmamıza yol açan yağmur oldu. Babam öldü ama düşmanımızı yendik. En azından kaçmasını sağladık."</i></p>

  <p><i>Yağmur. Yağmur yağdırdım. Evet. Bu mümkün mü? Yağmur yağdırmayı mı başardım? Bilinçli bir şekilde denemedim bile. Sadece umut ettim. Onlara yağmurun yardımcı olabileceğini nasıl tahmin ettim peki? Sanki kararı alan ben değildim. Sanki başka biri beni kullanıyordu. Moїra mı? Hayır. Onun bana ihtiyacı yok. Sadece onun tarafından bir şeyler olduğunu düşünüp durmaktan vazgeçmeliyim. Hayır. Daha derin bir şey. Belleğime kazınmış gibi. Tamam işte. Samildanach'lar. Bir Samildanach değil, bütün Samildanach'ların toplamıyım ben. Bana kılavuzluk eden onlar. Onların belleği. Ilvain’in bana aktardığı şey bu. Bir güç değil. Bir bellek.</i></p>

  <p><i>Nasıl oldu da daha önce anlamadım? Orman perileri için de aynısı geçerli. Onların kudreti bellekleri. Hayat Ağacı. Hiç ölmüyor. Hiç unutmuyor.</i></p>

  <p><i>Benim gücüm yok. Benden önce gelen herkesin yaşam belleği var içimde.</i></p>

  <p><i>"Yeryüzü babana yakışan bir biçimde kucaklasın onu!"</i></p>

  <p><i>Bu sözler bile benden kaynaklanmıyor. Nasıl bilebilirim ki bu sözleri? Tıpkı adım gibi. Kailiana. Toprağın Kızı. Tek başıma öğrenmedim bunu. Tahmin etmedim. Belleğimde duruyordu.</i></p>

  <p><i>Bilmiyorum. Artık bilemiyorum. Her şey birbirine karışıyor.</i></p>

  <p><i>"Peki şimdi halkın ne yapacak Tagor?"</i></p>

  <p><i>“Bilmiyorum. Drüidlerle bir anlaşmaya vardılar. Kuşkusuz onlara katılacaklar. Harcourt’a saldıracaklar."</i></p>

  <p><i>“Buna izin vermemelisin."</i></p>

  <p><i>"Gücüm yetmez...”</i></p>

  <p><i>“Baban öldü, kabilelerin reisi sen olabilirsin!”</i></p>

  <p><i>“Ben çok gencin:. Makat'angor'lar bir başka reis seçecektir."</i></p>

  <p><i>“Kendini dayatmalısın ağabey. Kendine güven. Babana karşı koymuş olsaydın belki de bugün yaşıyor olurdu!”</i></p>

  <p><i>“Çok ağır konuşuyorsun Aléa.”</i></p>

  <p><i>“Ağır ama gerçek. Tagor, büyüklerin yaptıklarından yakınarak geçiremezsin ömrünü. Yaşamımız bize ait. Bir şey yapabiliriz.”</i></p>

  <p><i>“Bunca gücü nereden buldun kardeşim? Senin gibi olmak isterdim..."</i></p>

  <p><i>"Bu açıdan teksin!”</i></p>

  <p><i>Gülüyor. Evet. Djar âleminde gülünebiliyordu. Hatırlıyorum.</i></p>

  <p><i>"Aléa sence ne yapmanı gerek?”</i></p>

  <p><i>"Kabile şefi ol. Temiz yüreklisin, reis olmak senin hakkın. Harcourt’a karşı açılan savaştan kaçınman gerek. Bu savaşı önlemeliyiz, değil mi?”</i></p>

  <p><i>"Evet, yeterince kayıp verildi. Geçmişin anlaşmazlıklarını devralmak istemiyorum. "</i></p>

  <p><i>“Seninle aynı durumdayım. Birlikte Gaelia’yı değiştirmeliyiz."</i></p>

  <p><i>"Öyle çok düşmanımız var ki... ”</i></p>

  <p><i>"En kötü düşmanlarımızı ezip geçeceğiz. Ötekilere de barışı öğreteceğiz. "</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Finghin ilk sözü söyleyebilmeyi ummuştu ama o, yayı kimin çektiğini görmeye fırsat bulamadan, bir ok havayı yarıp geçti, tam yanına, at arabasının ahşap kemerine saplandı.</p>

  <p>Atlar tam anlamıyla durmuş hattâ gerilemeye başlamıştı. Kaitlin'le Mel kıpırdamamıştı. Finghin ok tam yanıbaşlarına saplandığında yerlerinden bile kıpırdamadıklarını gördü.</p>

  <p>"Şu arabada değerli neyiniz var neyiniz yok verin bakalım, yeterli gelirse canınızı bağışlarız."</p>

  <p>Finghin konuşan kişinin alnındaki yara izlerini fark etti o zaman. Kuşkusuz alnındaki deriyi soydurarak dövmesini sildiren bir yasaklı, bir sürgün olduğunu anladı. İz o kadar belirgindi ki adamın ne olduğu anlaşılıyordu, ama isyanını haklı göstermek için alnındaki simgeyi sildirmeyi bir onur meselesi yapmıştı herhalde.</p>

  <p>"Sürgünler, ben Saî-Mina Konseyi'nde Büyük-Drüid'im. Saldırınızın anlamsızlığını biliyorsunuz. Hiçbir şansınız yok. Bırakın geçelim, ben de bu olanları unutmaya gayret ederim..."</p>

  <p>"Artık drüidlerden korkmuyoruz!" diye bağırdı bir başka sürgün. "Ötekiler gibi sen de öleceksin! Unseann başladı!"</p>

  <p>Bunun üzerine on adam, anlaşılmaz naralar atarak gezgin tiyatrocuların arabasına saldırdı.</p>

  <p><i>Saîman’ı kullanırsam onları birer birer öldürürüm. Hiçbir şansları kalmaz. Bunu yapamam. İstemiyorum. Herhangi bir insan gibi dövüşeceğim. Kılıcımı kullanmalıyım. Erwan’ın bana öğrettiği gibi.</i></p>

  <p>Finghin silahını eline alıp yere atladı, Mel ve Kaitlin de hemen peşinden geldi. Onların kendilerini korumak için sadece büyük sopaları vardı. Ama drüid ikisinin de nasıl savunma pozisyonuna geçtiğini görünce, bu sopaları kullanmayı, kendisinin kılıç kullanmayı bildiğinden muhtemelen daha iyi bildiklerini anladı. İçten içe bu durum ona güven verdi.</p>

  <p>Finghin de savunma pozisyonu aldı. İki yol arkadaşına yer açmak ve sağdan gelişi tıkamak için o tarafa kaydı. Ne olursa olsun çapulculardan birinin arkaya geçmesini engellemek gerekiyordu.</p>

  <p><i>Hiçbir şansım yok! Sayıca bizden üç kat fazlalar. Böyle dövüşmeye kalkıştığıma göre aklımı kaçırmış olmalıyım!</i></p>

  <p>Bir ok daha tam yanından ıslık çalarak geçti. Öyle yakından geçti ki Finghin vurulduğunu sandı. Yana sıçradı ve öfkesinden saldırıya geçti. Kılıcını omuz hizasına kaldırıp kavgaya girişti.</p>

  <p>İki sürgün geride kalmış ok fırlatmaya çalışıyordu. Ama dövüş yakın mesafeden yapılmaya başladığına göre kendi arkadaşlarını vurabilirlerdi, o yüzden ok atmaktan vazgeçmek zorunda kaldılar. Silah olarak kılıç taşıyan üç sürgün Finghin’e yönelmişti, üçü Mel’in, ikisi de Kaitlin’in üstüne yürüyordu. Kuşkusuz genç kadının daha kolay bir rakip olacağını sanmışlardı... Ama fena halde yanılıyorlardı.</p>

  <p>Oyuncu genç kadın şaşırtıcı bir çevikliğe ve sürate sahipti. Rahatlıkla birbiri ardına darbeler savuruyordu ve her biri de can yakıyordu. Elindeki sopa, genç kadının çevresinde geniş yaylar çiziyor, ansızın hızlanıyor, yandan, üstten iniyor ya da rakiplerin kaburgalarına gömülüyordu. Kaitlin iki sürgünün arasında zarif bir hareketle yer değiştirdi, Finghin ve Mel rakiplerinden tekiyle bile henüz başa çıkamamışken genç kadın saldırganlardan kurtuldu. Son bir sopa darbesiyle, yere düşürdüğü rakiplerini bayılttı, tam ağabeyinin yardımına koşacakken kalçasında keskin bir acı duydu. Bakınca yan tarafına saplanan oku gördü dehşetle. Geri adım atmak istedi ama bacağı felç olmuştu. Genç kadın yere düştü. Düşerken ok kırıldı, ucu etine biraz daha gömüldü. Tiyatrocu genç kadın acı dolu bir çığlık atarak kendinden geçti.</p>

  <p>Finghin yerde yatan Kaitlin’i fark etti. Yaralanmış mı yoksa daha mı ciddi bir durum var, anlayamadı. Delice bir öfkeye kapıldı ve daha şiddetli darbeler indirmeye başladı. Her hamlesine bütün gücünü koyuyordu, Erwan’ın öğrettiği pasları ve savuşturma hamlelerini hatırlıyor, kılıcı gitgide daha ileri savuruyordu. Daha ağır vurmaya başladı ve tek başına üç düşmanını birden geriletti. İçinde büyümek isteyen Saîman'ı hissedebiliyordu. Öfke bilemişti bu gücü. Ama Finghin onu kullanmayı reddediyordu. Kendi elleriyle alt etmek istiyordu şu çapulcuları.</p>

  <p>Daha da sert vurdu. Kılıcı iyice yukarı kaldırıp geriye götürdü ve üç saldırganın üstüne balta gibi indirdi. Birdenbire kılıç saldırganlardan birinin boğazına isabet etti. Darbe o kadar sertti ki adamın kafası kesildi. Başsız kalan gövde olanca ağırlığıyla Finghin ve öbür iki sürgünün arasına yığıldı. Kesilen atardamarlardan oluk oluk kan fışkırıyordu. İki haydut geri geri gitti, suç ortaklarına büyülenmiş gibi bakıyorlardı. Yan tarafta Mel de üstüne saldıran adamlardan birinden kurtulmuştu. Kaitlin ise hâlâ kıpırdamadan yerde yatıyordu.</p>

  <p>Finghin iki adamın kaçıp gitmesine izin vermedi. Üstlerine atlayıp kılıcını şiddetle savurdu. Kılıç bir başka sürgünün karnına isabet etti. Adam iki büklüm oldu, dizüstü düştü, karnından fışkıran kanı bastırmaya çalışıyordu.</p>

  <p>Üçüncü sürgün kılıç darbesinden kurtulmayı başardı ve topuzunu savurarak karşılık verdi. Pek şiddetli bir darbe değildi ama Finghin’in koluna isabet etti. Drüid sırtüstü düştü. Bir toz bulutu havalandırarak yerde yuvarlandı. Omzu kırılmıştı kesinkes. Emin olmak için elini omzuna götürdü ve acıyla haykırdı. Ama haydut topuzunu havaya kaldırmış üstüne doğru geliyordu. Finghin bir sıçrayışta ayağa kalktı ve tek eliyle kılıcını dikleştirdi. Sol kolu yan tarafında sarkıyordu, çıkmış omzu az çok tutuyordu kolu. Sürgünün saldırısını savuşturdu, yana kaydı ve kendi etrafında öyle bir döndü ki rakibinin arkasına geçiverdi.</p>

  <p>Finghin kılıcını yıldırım gibi havaya fırlatıp ters yönde, tıpkı bir hançer gibi alttan tuttu ve olanca gücüyle sürgünün sırtına fırlattı. Çok tehlikeli bir hamleydi bu, çünkü isabet ettiremeseydi silahsız kalırdı. Ama Finghin hiç tereddüt etmemişti.</p>

  <p>Kılıç haydutun kürek kemiklerine saplandı. Adam, katilinin yüzünü göremeden can verdi.</p>

  <p>Finghin geri döndü, soluğu kesilmişti. Mel bir sürgün daha öldürmüş, üçüncüyle yumruk yumruğa dövüşüyordu. İki okçu çoktan kaçıp gitmişti.</p>

  <p>Mel’e yardım etmek için ilerlerken drüid çok ani bir hareket yapınca omzundan dolayı canı yandı. Öfke dolu bir nara attı, bu da son sürgünü şaşırttı, adam kafasını Finghin’e doğru çevirince Mel’in sert yumruğunun gelişini göremedi. Tam çenesine almıştı darbeyi. Kumların içine yığılıp kaldı, iyice kendinden geçmişti.</p>

  <p>Finghin Kaitlin’e doğru koştu. Genç kadının yanında diz çöktü, elini tuttu. Kaitlin hâlâ yaşıyordu. Ama kalçasından kan boşanıyordu.</p>

  <p><i>Saîman’ı kullanmam gerekirdi. Aptallık ettim! Bu durumu kolayca önlerdim. Şimdi aynı hataya düşmemeliyim. Kaitlin’in yarasını hemen tedavi etmem gerek.</i></p>

  <p>Gezgin oyuncunun kolunu kuma bırakıp ellerini yaraya bastırdı. Saîman’ı zihninde büyüttü sonra sıcak bir pınar gibi damarlarında akıttı. Enerji parmak uçlarına ulaştı. Finghin, kanamayı durduran sıcaklığı yarattı. Saîman’ın alması gereken kesin biçimi hatırlıyordu. Aengus öğretmişti. Kan dindi. Bunun üzerine Finghin, Saîman’ı etin içine gönderdi, bir yandan yırtılmaması için bir arada tutuyor, bir yandan da oku çıkarmak için hafifçe ayırıyordu. Sağ eliyle okun kırık ucunu nazikçe çekti. Demir parça yaradan yavaşça çıktı. Yara yeniden kan içinde kaldı ama Finghin daha fazlalaşmamasını sağladı. Oku fırlatıp attı. Sonra yaranın yeniden sıkılaşmasını bekledi biraz. Yaraları dağlayan Saîman biçimini oluşturdu. Peş peşe üç halka. Maddeyi bir araya getiren temel düzenleme. Finghin yanılamazdı bu konuda.</p>

  <p>Geri çekilip yarayı kontrol etti. Alnından şıpır şıpır terler damlıyordu. Kendi omzunun acısını unutmuştu. Ama artık Kaitlin’in sağ salim olduğunu görünce kolu yine ağrımaya başladı.</p>

  <p>Mel kardeşinin yanına gelip diz çöktü. "Sen kendi omzunla ilgilen, ben ona bakarım" dedi.</p>

  <p>Finghin yüzünü buruşturarak elini yarasına koydu. Kendi kendini tedavi etmesi daha zordu. Acıdan titriyordu ve ne yaptığını doğru dürüst göremiyordu.</p>

  <p>Birdenbire omzunu çekerek ayağa kalktı ve öyle şiddetli bir çığlık attı ki sesi, Kaitlin’i derin uykusundan uyandırdı. Çıkan omzunu yerine oturtmayı başarmıştı ama çok büyük bir acı duymuştu. Drüid soluklanmak için yere bıraktı kendini. Sinirsel bir gülmeye tutulmuş, sarsılıyordu.</p>

  <p>Kaitlin doğruldu, kafası karışmıştı. Çevresine bakındı. Bayılttığı iki sürgün hâlâ yerde yatıyordu. Mel’in yumrukladığı üçüncüsü ayılmaya başlamıştı. Öbür beş haydut ölmüştü. Genç kadın iki okçunun kaçıp gittiğini anladı. Bir elini kalçasına götürdü, yanında duran ağabeyine yaslandı, sonra bakışlarını drüide yöneltti.</p>

  <p>"Dövüş sırasında gücünü kullanmadın" dedi.</p>

  <p>"Hayır, aptallık ettim... İstedim ki... Kendime kızıyorum!"</p>

  <p>Kaitlin ağabeyiyle birlikte ayağa kalktı. Kalçası sancıyordu ama yürüyebildiğini fark etti.</p>

  <p>"Hayır, tam tersine!" dedi. "Çok cesurca bir şey yaptın. Çok... dürüstçe. Gerçek bir Moїra çocuğunun yapacağı hareketti bu, anlıyor musun?"</p>

  <p>Finghin başıyla onayladı.</p>

  <p>"Galiba. Şanslarımız eşit olsun istedim..."</p>

  <p>"Finghin, şimdiye kadar karşılaştığım bütün drüidlerden daha çok ilerlemişsin Moїra’nın yolunda" dedi genç kadın ve drüide doğru yürüdü. Genç adamın yanağına şefkat dolu bir öpücük kondurdu.</p>

  <p>Gülümseyerek "Beni tedavi ettiğin için sağ ol" diye ekledi.</p>

  <p>Finghin kızardığını biliyordu. Genç kadının, eğlendiğini belli eden bakışlarından bunu okuyabiliyordu.</p>

  <p>"Şu... şu sürgünleri sorguya çekmemiz gerek" dedi. "Ne demek istediler acaba?"</p>

  <p>Mel "Unseann mi?" diye sordu.</p>

  <p>Drüid evet anlamında başını salladı. Bu sözcüğün karanlık getirdiğini biliyordu...</p>
</body>
</html>
