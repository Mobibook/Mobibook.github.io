<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>9. BÖLÜM</h1>

  <h2 id="sigil_toc_id_9">Kara Drüid</h2>

  <p>Tuathann'lar yüksek tepenin üstünde sıra sıra dizilmişlerdi. Malden bütün kabilelerin savaşçılarından Şablon tepesinde, düşmanın yukarısında olabildiğince uzun kalmalarını istemişti.</p>

  <p>Bütün kabilelerin reisi öbür altı kabile reisinin gövdelerini bizzat boyamıştı. Aynı çadırda uyumuş, gecenin geç saatlerine kadar konuşmuşlardı. Bütün Sid savaşçıları oradaydı. Sadece Sarkan’ın oğlu ve onun peşinden gidenler yoktu. Tuathann'lar bu savaşın en önemli ve en kanlı savaş olacağını biliyorlardı. Tagor'un kılıcının eksikliğini hissedeceklerdi. Tıpkı babasının kılıcının eksikliğini hissettikleri gibi. Bütün gece Moїra’ya yakardılar, şimdi kalabalık sıralar halinde dizilmiş düşmanlarını görünce Moїra’nın kendilerini duymuş olduğunu umut ediyorlardı.</p>

  <p>Aşağıda bataklık askerlerin ve atların hızını kesiyordu ama yine de Harcourt ordusu, sessizce ve dümdüz, ilerlemeye devam ediyordu. Tepenin önüne koni biçiminde ulaşan dev bir kortejdi önce, sonra dört bir taraftan saldırıya geçmek üzere tepenin eteğine çepeçevre dağılmaya başladı.</p>

  <p>İlk safta, sade gömlekler giymiş, hafif miğferler takmış okçular, tepenin üstüne ilk ok yağmurunu yağdırmaya hazırlanıyorlardı. Tuathann'ları yerlerinden kıpırdamaya, düşmana doğru inmeye, savunma mevkiini terk etmeye zorlamak gerekiyordu.</p>

  <p>İkinci safta piyadeler vardı. En kalabalık onlardı. Bacaklarına geçirdikleri içi dolgulu pantolonların üstüne kalın zincirden örme eteklikler giymişlerdi, dirseklikler, dizlikler ve zırhlı eldivenler takmışlardı. Kılıçları hâlâ bellerindeydi çünkü komutan Dancray çarpışmanın başında sadece büyük mızraklar kullanılmasını istemişti. Yukarıda bulunan bir düşmana saldırmak için mızrak daha etkiliydi.</p>

  <p>En son ve üçüncü safta baştan aşağı yekpare zırhlara bürünmüş atlılar geliyordu. Burun siperi olan konik miğferlerinin altında zincirden örülmüş birer boyunluk vardı ki düşman kılıçlarına hiç açık yer bırakmıyordu. Mızrak, kılıç ve topuzla silahlanmış atlılar şu anda güçlü atlarını zaptediyordu. Atlar da zırhlarla korunmuştu.</p>

  <p>Öğleden sonra birdenbire bütün Harcourt birlikleri oldukları yerde kıpırdamadan duruverdiler. Okçulardan oluşan ilk sıra tepenin üçte ikisini çoktan tırmanmıştı. Tepeye yaklaşık elli metre mesafedeyken birer dizlerini yere dayayıp oklarını yerleştirerek yaylarını havaya kaldırdılar.</p>

  <p>Tuathann okçuları da hazırlandı. Tepenin doruğundan, daha iyi bir saldırı açısına sahiptiler. Kabilelerin önünde bir sıra yay havaya doğrultuldu.</p>

  <p>Zaman durmuş gibiydi. Ayak sesleri, zırh şakırtıları kesilmişti. Şablon tepesi ağır bir sessizliğe bürünmüştü.</p>

  <p>Çarpışma öncesindeki kurşun gibi ağır dakikalardı bunlar. Pişmanlıkların başladığı. Binlerce yüreğin attığı. Korkunun karnı burduğu. Korkunun büyüklüğünden, insanın bir an önce bitsin diye çarpışmaya atılmaktan başka bir şey istemediği anlar. Bu dinmeyen, bu boğucu gerilimden kurtulmak istediği anlar. Akıp giden yılların düşünüldüğü dakikalar. Güzel hatıraların. İnsanın 'yanıbaşımdaki de aynı kaygıyı hissediyor mu acaba' diye merak ettiği dakikalar. 'Bu dava uğrunda ölünmeye değer mi diye o da düşünüyor mu acaba' diye düşündüğü, ok ne zaman vuracak, kılıç ne zaman kesecek denen anlar.</p>

  <p>İnsanın damarlarında akan kandan başka bir şey duymaz olduğu şu sağır dakikalar. Kanın sanki son kez akarmış gibi aktığı.</p>

  <p>Dancray ilk ok atma emrini verdi.</p>

  <p>Bütün yaylar bir saniyede havayı kamçıladı. Alev Askerleri’nin okları dev bir kuş sürüsü gibi göğe yükseldi. Tuathann'lar da hemen karşılık verdi. İki tarafın okları zarif bir dansla iç içe geçti. Sonra yere düşen okların ıslığı duyuldu.</p>

  <p>İki orduda da kalkanlar doğrultuldu ama yine de oklar hem Harcourt'lular arasında hem de Tuathann'lar arasında birçok adama isabet etti. İlk salvo çok ahenkli düzenlenmişti ve bütün oklar aynı anda yere düştü, çok geçmeden okçular yaylarına yeniden ok sürdü, ama bu kez oklar, aralarında herhangi bir düzen olmaksızın, peş peşe havalanıyor, piyadeleri ve atlıları durmadan korunmak zorunda bırakan bir sağanak gibi yağıyordu.</p>

  <p>Ansızın, Dancray ilk saflara ilerleme emri verdi. Okçuların yarattığı karışıklıktan yararlanarak düşmana doğru çıkmak ve düşman saflarını bozmak istiyordu. Tam o anda tepenin doruğundan gelen, sert cisimlerden oluşan bir yağmur başladı. Tuathann'lar bu âna hazırlanmışlardı, naralar atarak dikildiler, yamacın eteğine ellerindeki taşları, kaya parçalarını ve baltaları fırlattılar. Bu yağmur Harcourt'un kusursuz piyade saflarındaki düzeni allak bullak etti.</p>

  <p>Ölümcül sağanak yaya askerleri darmadağın hale getirdi. Askerler panik içinde sağa sola dağıldılar, birçoğu ezilerek öldü. Tuathann'ların ilk sırası, kargaşadan sağ kurtulan, soluğu tükenmiş Harcourt'luları karşılamak üzere biraz öne çıktı.</p>

  <p>Alev Askerleri’nin piyade sınıfı geri çekiliyor, yeniden saldırıya geçmek için biraz aşağıda toparlanmaya çalışıyordu.</p>

  <p>Malden’in emirlerine rağmen birkaç Tuathann kaçanları kovalamak için tepeden ayrıldı. Bu Sarkan’ın asla göz yummayacağı çok büyük bir hataydı ama Malden henüz genç bir reisti ve şu korkaklar sürüsünü ortadan kaldıracağını sanan azgın savaşçılarını dizginlemeyi bilemedi. Aksine, bu Tuathann savaşçılarını bir süvari müfrezesi karşıladı ve göz açıp kapayıncaya kadar katletti.</p>

  <p>Dancray Tuathann hattında açılan gedikten derhal yararlanmak gerektiğini, Tuathann'lar öndeki birliklerinin arasını açarak bu gediği kapatmaya fırsat bulamadan harekete geçmek gerektiğini anladı. Sayıları azalmış da olsa piyadelere tepenin batı yamacından, Tuathann'ların bir açıklık bıraktığı yerden hücuma geçme emrini verdi. Piyadeler saldırıya geçti, hemen arkalarından süvariler ilerliyordu.</p>

  <p>Malden tepenin doruğundan, Harcourt ordusunun kendi hatlarından geçebileceği tehlikesini gördü. Adamlarına batı yamacına yönelmelerini emretti ama çok geç kaldılar ve çarpışma yamacın ta yukarısında başladı. Tam yakın dövüşün başladığı noktada ok yağmuru durdu. Tuathann'ların balta kadar kılıcı da ustaca kullanması Alev Askerleri'ni hayrete düşürdü, iki taraftan da epey kayıp verildi ama Dancray’nin ordusunda kayıpların yeri hemen yeni askerlerle dolduruluyordu, çok geçmeden Tuathann'lar buna yetişemez oldu.</p>

  <p>Harcourt'lular son derece kalabalık geliyordu, oldukça süratle Tuathann savunmasını kırmayı başardılar ve tepenin yamacındaki açıklığı büyüttüler. Kısa süre içinde Sid savaşçıları yüksek konumda oluşlarından yararlanamaz hale gelecekti.</p>

  <p>Katliam başladı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Grand Degré merdiveninin taş basamaklarını yavaş yavaş inip manastırın önüne vardılar. Ay, büyük bahçeyi aydınlatıyordu, ahşap bir çatıyla örtülü, kemerli bir galeri çevreliyordu bu bahçeyi. Karanlıkta, beşli küme şeklindeki çifte sütun sırası az çok seçilebiliyordu.</p>

  <p>İlk olarak Aléa ilerledi kireçtaşı kemerlerin altından. Sütunlar arasında bulunan köşe taşlarındaki heykelleri keşfediyordu. Bütün galeri boyunca gece tuhaf gölgeler çizdiği için her sütunun arkasından bir muhafız çıkıverecekmiş gibi geliyordu genç kıza. Arkadaşlarına yanına gelmelerini işaret&nbsp;etti.</p>

  <p>Hepsi de gördüklerinden hayrete düşmüştü. Batıya doğru geniş bir körfezle sonlanıyordu galeri, manastırın ortasındaki bahçe yerle gök arasında yüzer gibi görünüyordu.</p>

  <p>Aléa Faith’e doğru dönüp "Ne tarafa gitmemiz gerek?" diye fısıldadı.</p>

  <p>"Yanılmıyorsam yemekhane şu ağaçlı yolun ucunda bulunuyor ve el yazmaları dairesinin altına açılıyor... Ama emin değilim!"</p>

  <p>Aléa başıyla onayladı. Büyük sütunların arkasına olabildiğince saklanmaya çalışarak galeri boyunca ilerledi, hem ağaçlı yola hem de bahçeye bakıyordu. En sonunda ozanın söylediği kapının önüne vardı.</p>

  <p>Yemekhane kapalıydı. Aléa alelacele kilidi açtı, Mjolln, Faith ve Kaitlin’i içeri sokup kapıyı arkalarından kapattı.</p>

  <p>Burası kocaman dikdörtgen bir salondu, beşik tonozlu bir ahşap tavanı vardı. Gecenin ölgün ışığı güney ve kuzey duvarlarda yükseğe açılmış dar pencerelerden içeri sızıyordu. Bu açıklıkların her biri, iki küçük sütunun taşıdığı birer kemerle çerçevelenmişti.</p>

  <p>Salonun ortasına büyük ahşap masalar dizilmişti, masaların iki kenarında ağırbaşlı bir sadelikle yapılmış sıralar vardı. Keşişlerle öğrenciler yemek yemek için burada buluşuyordu. Aléa buradan hareket edeceklerse, manastır sakinleri kahvaltıya inmeden gitmeleri gerektiğini düşündü.</p>

  <p>Faith batıya açılan bir kapıyı işaret etti. Aléa başını salladı, koca salonu mümkün olduğunca az gürültü çıkararak geçtiler. Her yanlış hareket bu devasa ve soğuk mekânda çınlıyordu.</p>

  <p>Aléa kapının kolunu itti. Kapı kilitli değildi. Batıya inen bir merdiven gördü ve ilk önce o inmeye başladı. Merveille'in ikinci katına ulaştılar, çift kanatlı ahşap bir kapının önünde buldular kendilerini. Aléa bu kapıyı açmakta biraz daha fazla zorlandı, çünkü iki kilit vardı ve düzeneği biraz daha karmaşıktı. Ama çocukluğunda defalarca yaptığı o küçük ve kesin hareketleri unutmamıştı genç kız, en sonunda el yazmaları dairesinin kapısını açmayı başardı.</p>

  <p>Derinliği olan bu salon üç sıra sütunla, değişik büyüklükteki dört salına ayrılmıştı. Yüksekçe bir yere açılmış iki pencereden cılız bir ışık süzülüyordu. Sütunlar arasına asılı rengârenk duvar halıları elyazmaları salonunun merkezindeki boşluğu çerçeveliyor ve salonu, öğrencilerin ve keşişlerin araştırma yapabileceği, yazmaların suretlerini çıkartabileceği ya da tezhiple uğraşabileceği küçük kapalı odacıklara bölüyordu.</p>

  <p>Aléa dört basamak indi. Dört duvar boyunca üst üste dizilmiş ahşap raflara kaldırdı bakışlarını. Mola verdikleri manastırdakinden çok daha fazla kitap vardı burada. Çok daha fazla. Daha yukarıdaki raflara ulaşabilmek için sağda solda birçok merdiven vardı. Salonun her tarafında, ciltli ciltsiz, bir sürü yazma istiflenmişti. Gaelia’nın en büyük kütüphanesiydi burası. Ozanların masallarında anlattıkları gibi tıpkı. Mont-Tombe kütüphanesi. Dünyadaki bütün bilgi.</p>

  <p>Faith genç kızın arkasından geldi, hayranlıkla iç geçirdi.</p>

  <p>"Harikulade, değil mi?"</p>

  <p>Aléa yanıt bile veremedi. Ağzı bir karış açık, olduğu yerde dönüp duruyordu, gözlerini sonsuzca uzanan kitap sıralarına dikmişti.</p>

  <p>Mjolln ve Kaitlin de salona girdiler. Onlar da büyülenmişti.</p>

  <p>Mjolln düş kırıklığı içinde Aléa’ya yaklaşarak "Öhöms. Bu binlerce cilt arasında aradığını nasıl bulacaksın yahu?" dedi. "Zaten, tam olarak ne arıyoruz biz?"</p>

  <p>Aléa "Anali Ansiklopedisi'ni" diye fısıldadı.</p>

  <p>Bir yazı masasına yanaştı, eline bir kalem aldı ve eski, lekeli bir parşömenin üstüne kargacık burgacık yazısıyla <i>"ANALI"</i> yazdı. Mola verdikleri manastırda keşiş ona harfleri gösterirken, bu dört harfi aklında tutmuştu. Hiç unutmamıştı. Parşömeni kaldırıp gururla cüceye gösterdi.</p>

  <p>"Anali" diye tekrarladı. "Galiba böyle yazılıyor, doğru mu Faith?"</p>

  <p>Ozan başını salladı.</p>

  <p>Aléa parşömeni masaya geri bırakırken "Hadi acele edelim!" dedi.</p>

  <p>Faith "Belki bir katalog vardır" diye bir düşünce ileri sürdü.</p>

  <p>Raflardan birine doğru gitti, ne kitapların üstünde ne de raflarda numara olduğunu gördü.</p>

  <p>"Yokmuş" diye iç çekti. "Şu ansiklopediyi bulmakta epey güçlük çekeceğiz gibime geliyor! Ama kütüphane iyi yerleştirilmişse ancak üç yerden birinde olabilir. Ya tarih kitaplarının yanındadır, ya ansiklopedilerin ya da Moїra ve drüidler üstüne yazılmış kitapların... Kaitlin, önce sınıflandırmanın nasıl yapıldığını bir saptayalım. O zaman bakılacak kitap sayısını azaltmış oluruz."</p>

  <p>İki kadın işe koyuldular.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Birdenbire Malden tepenin kuzey yamacında, Harcourt ordusunun hücuma geçtiği yerde dev bir patlama gördü. Onlarca vücut havaya uçtu, Malden havaya fırlayan askerlerin Harcourt askerleri olduğunu anladı zırhlardan.</p>

  <p>Gürültü ve alevler Dancray’nin birliklerinde panik yarattı, Harcourt'lular geri çekildiler. Malden atına atladı, olup bitenleri görmek için dörtnala tepenin kenarına gitti.</p>

  <p>İşte o zaman, doğudan gelen ve sıkışık bir topluluk halinde ilerleyen drüidleri gördü. Uzun beyaz cübbelerine bürünmüş drüidlerin önünde Magistel'ler yürüyordu ve düşmanı arkadan bastırmışlardı.</p>

  <p>Tuathann'lar Saî-Mina sakinlerinin gelişini görünce yeniden cesaret topladılar. Harcourt ordusunun üstüne yağan ateş toplarını, drüidlerin ellerinden çıkan şimşekleri görünce birkaç saniye hayret içinde kalakaldılar ama sonra yeniden savaşa giriştiler, Alev Askerleri'ne saldırmak için tepeden yıldırım gibi aşağı indiler.</p>

  <p>Uzaklarda, üçüncü asker safının gerisinde Dancray öfkeden kuduruyordu. Bu beklenmedik saldırı Dancray’nin atlılarını çaresiz bırakmıştı, gökten yağan ateşe karşı kendilerini savunamıyorlardı. Atlar korkuyor, binicilerini sırtlarından atıyordu. Yere düşen adamlar bütün doğu yamacına yayılmış Magistel’lerin ani saldırısı sonucu hemen oracıkta ölüyordu.</p>

  <p>Dancray okçulara tepenin öbür tarafında iki sıra halinde toplanmalarını söyledi. Yerlerini almaya çalışırken, kont Al'Roeg'ün adamlarından onlarcası yanarak, ezilerek ya da karınları deşilerek can verdi.</p>

  <p>Harcourt okçuları en sonunda ilk salvoyu yaptı. Yeni gelenlerin üstüne binlerce ok yağdı. Birkaç Magistel ve birçok drüid öldü ama geride kalarak ihtiyatlı davranan dört Konsey üyesine hiçbir şey olmadı.</p>

  <p>ikinci salvoda da oklar havaya fırlatıldı ama bu kez, görünmez bir güç, drüidlerin üstünde havada süzülen saydam bir duvar gibi, okların yönünü değiştirdi. Magistel'lerse var güçleriyle saldırıya geçtiler.</p>

  <p>Dancray birliklerinin geri çekilmeye başladığını gördü. Öfkeyle haykırdı. Harcourt'luların sayısı düşmanlarından o kadar fazlaydı ki mümkün değildi böyle bir şey!</p>

  <p>Tuathann'lar ilerlemeye devam ediyor, baltalarını ve kılıçlarını çevirip duruyorlardı. Piyade saflarının arasına sızdılar, çok geçmeden atlılara ulaşacaklardı. Savaş gitgide kargaşaya dönüşmüştü, daha kanlı bir hal almıştı.</p>

  <p>Dancray çoktan yenildiklerini düşünürken güneyde yeni bir asker silsilesi belirdiğini gördü. Tam o sırada adamlarından biri dörtnala komutanın yanına geldi.</p>

  <p>"Terre-Brune kontu Meriande sekiz bini aşkın adamıyla geliyor komutanım! Kurtulduk!"</p>

  <p>Dancray yeniden gülümsemeye başlamıştı.</p>

  <p>"Çok güzel. Gidin ve Meriande’a doğu yamacından saldırıya geçmesini söyleyin. Bizi Magistel'lerden kurtarabilirlerse Tuathann'ları yenebileceğimizi sanıyorum."</p>

  <p>"Başüstüne komutanım. Peki ama drüidler ne olacak?"</p>

  <p>"Drüidler mi?" dedi Dancray dişlerini sıkarak. "Ancak Magistel hattı yıkılınca drüidlerle uğraşabiliriz. Şimdilik ancak kendimizi koruyabiliyoruz. Ama yakın temas haline girdiğimizde onlar alevli toplarını kullanamaz, kendi müttefiklerini öldürme tehlikesi doğar çünkü."</p>

  <p>Asker emirlere itaat ederek ters yönde dörtnala uzaklaştı.</p>

  <p>Sablon ovasında katliam devam ediyordu.</p>

  <p>Harcourt okçuları nafile ok yağmurundan vazgeçmiş, kılıçlarını çekmiş, yeşil yamaçlardan yıldırım gibi inen barbar ordusuna karşı İsa adına dövüşmeye koşuyordu. Atlılar düşman hatlarının çevresinde dönüyor, aradan geçmeye çalışıyordu ama Tuathann'lar atların sağrısına sıçrayıp adamları yere düşürüyor, her şey bir kan ve çamur gölünde noktalanıyordu.</p>

  <p>Dancray kendi adamlarının çığlıklarını işitiyordu. "İsa’nın haçı aşkına!" diye haykırarak dosdoğru düşmana hücum ediyorlardı. Ama binlercesi ölmüştü ve komutan Terre-Brune'lüler yetişene kadar dayanıp dayanamayacaklarını merak ediyordu.</p>

  <p>Tam o sırada arkasında, kuzeyden gelen çığlıklar duydu. Dönüp bakınca adamlarından birçoğunun dörtnala geldiğini gördü. Bir gün önce geride kurulan konak yerinden geliyorlardı, gözlerinden panik okunuyordu.</p>

  <p>Dancray onları durdurmak için yola koyuldu.</p>

  <p>Öfkeyle "Neler oluyor?" diye sordu. "Neden kamp yerini terk ediyorsunuz?"</p>

  <p>Komutanı tanıyınca adamlar hemen durdu.</p>

  <p>İçlerinden biri soluk soluğa atından inerken "Kuzeyden bir ordu geliyor!" dedi.</p>

  <p>"Ordu mu? Kuzeyden mi? Kraliçe en sonunda birliklerini göndermeye mi karar vermiş?" diye şaşırdı Dancray.</p>

  <p>Soluk almakta zorlanan genç adam "Hayır komutanım" diye devam etti sözlerine. "Galatie sancağı taşımıyorlar..."</p>

  <p>"Ne sancağı taşıyorlar o zaman? Sarre'lılar değildir gelenler herhalde?"</p>

  <p>"Biz o armaları tanımıyoruz komutanım. Yabancılar olsa gerek..."</p>

  <p>Dancray kaşlarını çattı. Hiçbir şey ifade etmiyordu söylenen.</p>

  <p>"Kalabalıklar mı?"</p>

  <p>"Bana kalırsa yaklaşık iki bin kişiler."</p>

  <p>Komutan atının üstünde dikildi ve yanına bir yüzbaşı çağırdı.</p>

  <p>"İki keşif eri gönderin, o ordu bize düşman mı bilmek istiyorum. Kuşkusuz öyledir ama kesinlikle emin olmak istiyorum. Bizi arkadan kıstırmadan onları durdurmamız gerek. Gerçekten sadece iki bin kişilerse onlara hâkim olabiliriz ama bu durum cephedeki ordumuzu biraz daha küçültecek. Sabırlı olun, Meriande’ın ordusu birliklerimizi rahatlatır rahatlatmaz bu yeni gelenlerin yolunu kesmeye hazırlanırsınız."</p>

  <p>Yüzbaşı söylenenleri kabullenerek emirler yağdırmaya gitti.</p>

  <p>Güneş hâlâ tepede parlıyordu. Terre-Brune'ün eski askerleri ile paralı askerlerden oluşan Meriande’ın ordusu en sonunda çarpışmaya katıldı. Magistel'ler Harcourt ordusuna saldırıyı durdurup Terre-Brune'lülere karşı savunmaya geçtiler hemen. Dancray’nin adamları yeniden tepeye ilerlemek için bu durumu fırsat bildiler, üç bin kişilik bir grup da kuzeye gidip konuşlandı.</p>

  <p>Tuathann'lar güç kaybetmeye başladılar. Magistel’lerin baskısından kurtulan Harcourt'luların karşı saldırısına direnç gösteremediler. Kabileler geri çekilmek zorunda kaldı, daha iyi savunma yapabildikleri yere, tepenin yukarısına çekildiler.</p>

  <p>Birdenbire Sablon ovasının kuzeyinde yeni bir sancak belirdi. Harcourt'lular da, Terre-Brune'lüler ve Tuathann'lar da bu kırmızı-beyaz giyinmiş askerler kim acaba diye merak ettiler. Ama drüidler bayrakların üstüne işlenmiş sembolü hemen tanıdılar. Samildanach’ın sembolüydü bu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Saatler süren bir araştırmanın ardından sabırları tükenmeye başlamıştı. Yorgunluk ve burada olduklarının fark edileceği korkusu bitkin düşürüyordu dört kafadan. Aléa ansiklopedi gerçekten bu kütüphanede mi acaba diye merak etti.</p>

  <p>Gücü tükenen Kaitlin "Belki de görmüşüzdür ama fark etmemişizdir" dedi.</p>

  <p>Aléa "Ansiklopedi belki de başka yerdedir" diye karşılık verdi.</p>

  <p>Bir merdivenin tepesindeki Faith "Hadi! Henüz bütün kitaplara bakmadık. Şimdi vazgeçecek değiliz herhalde!" dedi.</p>

  <p>Cüce çoktan vazgeçmişti. Ciltli el yazmalarından oluşan bir yığının üstüne oturmuş, başını ellerinin arasına almıştı. Of puf diyerek, esneyerek geçiriyordu vaktini, yorgunluktan gözleri sulanmıştı.</p>

  <p>Kaitlin ve Aléa yeniden işe koyuldular. Kitapların sırtındaki harfleri çözmekte ozandan çok daha fazla zorlanıyorlardı. Üstüne üstlük, ayın cılız ışığı işlerini pek kolaylaştırmıyordu.</p>

  <p>Çeşit çeşit kitaplar keşfetmişlerdi, bazıları muhteşem biçimde süslenmişti, bazıları yarım bırakılmıştı, bazıları da incecik bir iple tutturulmuştu. Ama hiçbiri aradıkları kitap değildi.</p>

  <p>Derinin üstüne kazınmış başlığı görmek için kalın bir toz tabakasını silmek gerekiyordu çoğunlukla. Bazen cildin üstüne hiçbir şey yazılmamış oluyordu, o zaman kitabı açıp ilk sayfalarda bir bilgi aramak gerekiyordu.</p>

  <p>Mjolln esneyerek lafa karıştı: "İster misiniz sizin şu lanet kitap masalardan birinde olsun! Ha ha ha!"</p>

  <p>Aléa cüceye dönüp "Hiç de mantıksız değil, git de ara bari..." dedi.</p>

  <p>Cüce homurdandı.</p>

  <p>"Evet ya, çenemi kapalı tutsam daha iyi ederdim!"</p>

  <p>Büyük bir zahmet çekiyormuş gibi yerinden kalktı, halıların böldüğü odacıklara doğru ayaklarını sürüye sürüye ilerledi. Aléa Mjolln'un karanlıkta kayboluşunu izledi, sonra gülümseyerek yeniden işe koyuldu.</p>

  <p>Bir merdivenle o kadar yukarı tırmandı ki tepedeki pencerelerden birinin hizasına geldi. Açıklıktan dışarı baktı. Deniz koyu karanlık bir mavi renkteydi, neredeyse siyahtı. Başını çevirip öbür pencereden baktı, daha yukarıda, manastırı çevreleyen galeride titreyen bir meşalenin ışığını gördü.</p>

  <p>Yeniden dışarı, deniz tarafına baktı, güneşin ilk ışıklarının pek uzakta olmadığını gördü.</p>

  <p>"Sabah yaklaşıyor!" diye mırıldadı. "Keşişler uykudan uyanacak!"</p>

  <p>Tam o sırada salonun ortasında büyük bir gürültü koptu. Aléa neredeyse dengesini kaybediyordu. Merdivenin demirlerine sarıldı, ne olduğunu görmek için başını sarkıttı.</p>

  <p>Mjolln bir masanın dibine devasa bir kitap düşürmüştü.</p>

  <p>Gözlerini genç kıza doğru kaldırıp şaşkın bir ifadeyle "Aléa, galiba kitabını buldum!" dedi.</p>

  <p>Aléa ayaklarını basamaklara koymadan merdivenden kaydı. Bir çırpıda aşağı indi ve cücenin yanına koştu.</p>

  <p>Faith ve Kaitlin de geldiler.</p>

  <p>Anali Ansiklopedisi Mjolln'un ayaklarının dibindeydi.</p>

  <p>Faith eğilip deri cildi okşadı.</p>

  <p>"Evet bu" diye mırıldandı. Tam o sırada elyazmaları kütüphanesinin güney kapısı sertçe açıldı.</p>

  <p>Hepsi birden eğildiler. Duvar halıları arasında ve tavanda bir meşalenin ışığı belirdi.</p>

  <p>"Sizi temin ederim şu taraftan bir gürültü duydum sayın peder."</p>

  <p>Ses büyük taş kubbenin altında çın çın öttü.</p>

  <p>Aléa ağır ansiklopediyi yerden aldı. Kaitlin çantasını açıp genç kıza uzattı, o da kitabı çantaya atıverdi.</p>

  <p>Dördü birden yavaş yavaş girdikleri kapıya doğru yürümeye başladılar. Arkalarından, salonu araştıran iki adamın ayak sesleri geliyordu.</p>

  <p>Aléa kapıyı açtı, arkadaşlarına öbür tarafa hızla geçmelerini işaret etti. Tam o sırada adamlardan biri "Şu tarafa! Yemekhanenin kapısı açıldı!" diye bağırdı.</p>

  <p>Genç kız öbür tarafa zıpladı ve kapıyı arkasından kapadı.</p>

  <p>Mjolln'u itiştirerek "Çabuk!" diye bağırdı. "Geliyorlar!"</p>

  <p>Yemekhaneye giden merdivenin basamaklarını dörder dörder çıktılar. Büyük salona vardıkları anda, az önce geçtikleri kapı açıldı.</p>

  <p>Kaitlin bir sıraya doğru atıldı, sırayı kapıya itti. Bir tekmede merdivenlerden yuvarladı. Merdivenin alt başındaki genç öğrencinin tam göğsüne çarptı yuvarladığı sıra. Delikanlı büyük kapının iki kanadıyla göğsüne çarpan sıra arasında ezildi kaldı.</p>

  <p>Aléa Kaitlin’i belinden çekerek "Dışarı!" diye bağırdı.</p>

  <p>Manastır galerisine doğru arkalarını dönmeden koştular, dosdoğru Grand Degré'ye gitmek için bahçeyi bir uçtan bir uca geçtiler.</p>

  <p>İki adamın bağırışları yemekhanede yankılanıyordu, Merveille’in son iki katındaki pencerelerde birkaç meşale yandı.</p>

  <p>Surlara açılan küçük muhafız odasına döndüler. Hâlâ kimsecikler yoktu. Aléa önden gidip koridor boyunca koştu. Köşede, girerken bayılttıkları iki askerin hâlâ orada olduğunu gördü, ama ayılmış çırpmıyorlardı.</p>

  <p>Aléa hiç duraksamadan askerlerin kafasına yine birer darbe indirdi, sonra dönüp arkadaşlarına ilerlemelerini işaret etti. Sonra da kuleye doğru koşmaya koyuldu. Kapıyı açmadan önce, surların eteğine bir baktı, dehşetle gördü ki dört asker kilidin zorlanıp açıldığını fark etmişti. Yukarı, manastırın girişine baktı, bu kez de koşarak çıkan askerler gördü. Kentte çoktan alarm verilmişti. Keşişler ellerini çabuk tutmuştu!</p>

  <p>Arkadaşları yanına ulaşırken Aléa "Buradan inemeyiz!" diye bağırdı.</p>

  <p>Mjolln paniğe kapılarak "Ama başka çıkış yok ki!" diye bağırdı.</p>

  <p>Faith "Üstelik çok geçmeden Grand Degré'den askerler gelir buraya!" dedi.</p>

  <p>Aléa "Biliyorum" diye karşılık verdi. "Kuleden çıkan askerler de var!"</p>

  <p>Genç kız etrafına bakındı. Hiçbir kaçış yolu yoktu. Koridorun zemininde herhangi bir kapak yoktu, gidilebilecek başka kule yoktu.</p>

  <p>Surun tepesinden dışarı sarktı. Kale, körfezin üst tarafına, kayalığa açılıyordu dosdoğru.</p>

  <p>Aléa arkadaşlarına doğru döndü. Ağzını elleriyle kapayıp derin bir soluk aldı.</p>

  <p>"Peki, bana güveniyor musunuz?" diye sordu.</p>

  <p>Mjolln kaşlarını çattı.</p>

  <p>Endişeli bir sesle "Ne demek istiyorsun?" dedi.</p>

  <p>Aléa duraksadı. Yeniden duvarın üstünden aşağı baktı.</p>

  <p>Faith genç kızın omzunu tuttu.</p>

  <p>"Aşağıya atlamamızı istediğini söyleme sakın!" dedi. İnanamıyordu buna.</p>

  <p>Aléa biraz rahatsız bir şekilde yüzünü ekşitti.</p>

  <p>"Galiba son şansımız bu!" dedi.</p>

  <p>Cüce kahkahayı bastı.</p>

  <p>"Tabii! Na na na naaa! Tek yapacağımız serçe gibi uçmak!" diye alay etti.</p>

  <p>Aléa yanaklarını ovuşturdu.</p>

  <p>"Dinleyin beni, düşmemizi frenleyebileceğimden eminim. Hepimiz aynı anda atlarsak, eminim bunu yapabilirim..."</p>

  <p>"Delirdin mi sen?" diye bağırdı Mjolln, korkmaya başlamıştı.</p>

  <p>Tam o sırada, Grand Degré'den küçük muhafız odasına geçilen kapı açıldı ve askerler belirdi.</p>

  <p>Aléa bir saniye bile tereddüt göstermedi. Burcun duvarına tırmandı ve elini arkadaşlarına uzattı.</p>

  <p>"Tırmanın hadi! Eğer bana inanıyorsanız tırmanın!"</p>

  <p>Faith hemen söyleneni yaptı. Mjolln şaşkınlıktan donakalmış, ozana bakıyordu.</p>

  <p>"Çıldırmışsınız! "</p>

  <p>Kaitlin duraksadı. Arkasına döndü, koridorda koşan askerleri gördü ve bir anda kararım verdi. Cüceyi kalçalarından tutup korkuluğa çıkardı. Kendisi de arkasından tırmandı.</p>

  <p>Mjolln "Hayır, atlamam ben" diye bağırdı.</p>

  <p>Faith cüceyi omzundan yakaladı ve kendine iyice yapıştırdı.</p>

  <p>"Bay Abbac, eğer bu işten sağ çıkarsak söz veriyorum sizi ozan yapacağım!"</p>

  <p>"Umurumda bile değil!" diye bağırdı cüce, tepeden tırnağa titriyordu.</p>

  <p>Aléa "Şimdi!" diye haykırdı ve boşluğa ilk atlayan o oldu, elinden tuttuğu Faith’i de sürükledi.</p>

  <p>Ozan cüceyi bırakmadan Aléa’ya teslim etti kendini, Kaitlin de onlar gibi yapıp gözlerini yumarak atladı.</p>

  <p>Boşluk bir anda yuttu dört arkadaşı. Mutlak bir sessizlik ânı yaşandı. Bir kâbusun ortasında sarsılarak uyanma hali gibi tıpkı. Düşüş çok kısa bir an sürdü. Aléa çevrelerini Saî-man'la saracak zamanı ancak bulabildi. Zemin yaklaşıyordu ve genç kız yere çakılacaklarını sandı. Bir çığlık attı. Birdenbire ayaklarının altında Saîman yükselmeye başladı. Çevrelerinde şişti, düşüşün şiddetini azalttı ve sonunda büsbütün durdurdu. Hız yüzünden allak bullak olan Aléa sonunda kendini toparlamayı başardı ve Saîman’ın denetimini yeniden ele aldı.</p>

  <p>Dört arkadaşın ayakları usulca yere değdi.</p>

  <p>Aléa kahkahalarla gülmeye başladı. Yüzleri kasılmış üç arkadaşının gözlerini açmaya cesaret edemediğini gördü. Kazık gibi kalmış, farkında olmadan parmak uçlarında duruyorlardı.</p>

  <p>Genç kızın sinir yüzünden gülmesini duyunca çekine çekine gözlerini açtılar.</p>

  <p>Mjolln, gözleri yaşarmış bir halde "Yaşıyor muyuz?" diye sordu.</p>

  <p>Ozanın elini sıktığını hissedince sağ salim kurtulduklarını anladı.</p>

  <p>Başını Aléa’ya çevirdi ve öfke dolu bir bakış attı genç kıza. Aléa omuz silkti. Mjolln uzunca bir süre gözlerini dikip kötü kötü Aléa’ya baktı, sonra o da kahkahaları koyverdi.</p>

  <p>Aléa derin bir oh çekti. Şimdi dördü birden gülüyordu, sanki düşüş sarhoşa çevirmişti hepsini.</p>

  <p>"Peki şimdi ne yapıyoruz?" diye sordu Kaitlin, önlerinde göz alabildiğine uzanan körfeze bakarak.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Galiad, Harcourt birliklerinin bir bölümünün onların yolunu kesmeye hazırlandığını görünce saldırı emri verdi.</p>

  <p>"Onlara pozisyon alacak zaman bırakmamalıyız" diye bağırdı.</p>

  <p>Banthral’i havaya kaldırdı ve olanca gücüyle haykırdı:</p>

  <p>"Alragan! Samildanach uğruna!"</p>

  <p>Bin iki yüz piyade ve okçu düşmanın üstüne koşmaya başladılar, onlar da Aléa’nın adını haykırıyordu, arkalarından atlılar geliyordu.</p>

  <p>Onları Harcourt'lulardan ayıran uzun ovayı hiç durmadan naralar atarak geçtiler. Onu hiçbir şey durduramazmış gibi görünen, çarpıcı bir insan seliydi bu.</p>

  <p>Yeterli mesafeye ulaştıklarında Erwan okçulara atışa hazır vaziyete geçmelerini işaret etti. Okçuların önündeki piyade sırası kenara çekildi, mavi yaz göğüne doğrultulmuş uzun bir yay sırası çıktı meydana.</p>

  <p>Oklar ilerlemeyi sürdüren piyade sınıfının üstünden havalanarak Harcourt müfrezesinin ilk saflarına yağdı. Yüzlerce adam koşarken delik deşik olarak yere düştü.</p>

  <p>Bir an sonra Samildanach piyadeleri düşmanla yakın temasa geçtiler. Müthiş bir çarpışma oldu. Al'Daman’ın savaşçıları korkusuzca savaşa atılıyordu, daha az deneyimliydiler ama çok cesurdular.</p>

  <p>İki taraf da eşit sayıda kayıp verdi.</p>

  <p>Geride duran Finghin Harcourt şövalyelerinin üstüne mavi şimşekler yağdırıyordu. Zırhların çevresinde alev dilleri dans ediyor, içerideki bedenleri kavuruyordu. Atlılar canlı canlı yanarak düşüyordu.</p>

  <p>Erwan drüidin yakınında duruyor, bu ölümcül saldırılar dursun diye Finghin’e saldırmayı deneyen piyadelerden koruyordu arkadaşım. Talin’in yardım ettiği genç Magistel Alev Askerleri'ni birer birer püskürtüyor, kılıç ve topuz darbeleriyle çıkıyordu karşılarına.</p>

  <p>Daha ileride, ön safta Galiad, Banthral’i başının üstünde savurarak düşman hatlarını geçiyordu. Kılıcı her indirişinde hedefine isabet ettiriyor ve kurbanlarını yere seriyordu. Kılıcın keskin ağzı karınlara, böğürlere saplanıyor, boğazları kesiyor, kafataslarını parçalıyordu.</p>

  <p>Uzaktan Dancray Galiad’ı tanıdı:</p>

  <p>"Al'Daman!" diye bağırdı öfkeyle.</p>

  <p>Yanında bekleyen yüzbaşıya dönerek gidip Magistel’e saldırmasını emretti.</p>

  <p>Yüzbaşı Gallover yaşını başını almış bir adamdı ama Harcourt'un en zinde şövalyelerinden biriydi. Gençken Galatie'ye karşı yapılan savaşta Al'Roeg'ün yanında nam salmış birkaç savaşçıdan biriydi. Harcourt’da pek az asker onun gibi kılıç kullanabiliyordu. Yüzbaşı olarak kalmakta kendisi ısrar etmişti, böylece sıcak çarpışmaya katılması engellenemeyecekti. Gerçek bir savaşçıydı Gallover, dövüşmek sadece en iyi becerdiği şey değildi, yaşama nedeniydi aynı zamanda!</p>

  <p>Komutana selam verip dörtnala Al'Daman’a doğru uzaklaştı, bu efsanevi savaşçıyla, bu onurlu rakiple çarpışmaya gitti. Atı piyadelerin arasından güçlükle yol buldu. Kendi adamlarından birini ezecekti neredeyse ama Gallover atının ayaklarının dibine bakmıyordu, yenmesi gereken adama dikmişti gözlerini.</p>

  <p>Galiad yaklaşmaya çalışan bir Harcourt'luyu daha yere yıktı. Gözlerini kaldırınca, dosdoğru üstüne gelen yüzbaşıyı gördü. Gallover’in mızrağından kılpayı kurtuldu, fazla eğilince de dengesini kaybetti.</p>

  <p>Magistel, zırhının ağırlığının etkisiyle atından düştü. Hem düşmanlarının hem de kendi adamlarının kanlı cesetleri arasına düşerken yere çok sert çarptı.</p>

  <p>Alnında sıcak bir sıvının aktığını hissetti. Düşünce miğferinin içinde kafasını yere vurmuş ve herhalde yanmıştı. Kan sağ gözünün üstüne indi, görmesini engelliyordu. Magistel başını eğdi ama miğferi yere saplandığı için görüş alanı çok dardı. Üstünde çarpışan silahların kargaşasını, gelip giden gölgeleri, bir kılıcın ağzında güneşin göz kamaştırıcı yansımasını görüyordu... Galiad yerden kalkmaya çalıştı ama zırhının ağırlığı onu yere çivilemişti. Bir kez daha denedi ama sırtını incitti.</p>

  <p>Başını salladı, işte o zaman tepesinde Gallover’in yüzünü fark etti. Yüzbaşı kılıcını indirmek üzereydi. Galiad dişlerini sıktı ve yerde yuvarlanmak için kalçasına kuvvet verdi, o sırada da bacağını sola savurup şövalyeyi yere düşürmek istedi.</p>

  <p>Magistel yerde dönüp bütün gücüyle kollarına dayanarak kalkmaya çalıştı. Alnından oluk oluk kan akıyordu. Tam ters yöne döndü ve Gallover’in düştüğünü ama tekrar ayağa kalkmakta olduğunu gördü.</p>

  <p>Galiad yana doğru bir adım attı ve tam karşısında Banthral’in durduğunu fark etti. Yüzbaşıdan gözlerini ayırmadan yavaş yavaş kılıcına yöneldi. Gallover ona kılıcı alacak zaman tanımazsa kaçmaya hazırdı.</p>

  <p>Galiad eğildi. Kan gözünü tamamen kapatmıştı, miğferi de kanı silmesini engelliyordu. Görüşü o kadar bulanıklaşmıştı ki Banthral’i almakta bile zorlandı.</p>

  <p>O anda Gallover Magistel’in üstüne atladı. Galiad gözünün ucuyla yüzbaşının harekete geçişini gördü. Rakibinin altından geçmek için yanlamasına kendini yere attı. Sağ eliyle Banthral’i kavradı, bir yandan da yere sert düşmemeye çalıştı. Yüzbaşının kaçacak zamanı olmadı. Rakibinin hamlesiyle gafil avlandı, Galiad'ın kılıcının üstüne gülünç bir biçimde yüzünü buruşturarak düştü.</p>

  <p>Magistel ayağa kalktı, silahını yüzbaşının gövdesinden çekip çıkardı ve dönüp atını almaya gitti. Hayvana koştu, bir piyadeyi durdurup ata binmek için ondan yardım istedi.</p>

  <p>Yeniden eyerine yerleşince miğferini ve eldivenlerinden birini çıkardı, gözünün üstünde pıhtılaşan kanı silebildi. En sonunda doğru dürüst görüyordu, çevresindeki çarpışmanın yeni bir hal aldığını gördü.</p>

  <p>Burada savaş oldukça dengeliydi. Ölüler çoğalıyordu ama Alev Askerleri Samildanach savaşçılarının saldırılarının üstesinden gelemiyorlardı. Ama Galiad bunun böyle devam edemeyeceğini biliyordu.</p>

  <p>Ne var ki güneyde sayıları çok daha fazla olan Terre-Brune'lüler Saî-Mina Magistel'lerini geri püskürtmeyi başarmıştı. Şimdi tepenin yukarısındaki Tuathann'lara saldırıyorlardı.</p>

  <p>Kuzeybatıda Alev Askerleri üstünlüğü sağlamıştı ve Sid savaşçılarının güçsüz düşen hatları arasından gitgide yukarı tırmanıyorlardı.</p>

  <p>Ama en ilginci doğuda olup bitenlerdi. Dağılmaya başlayan drüidler arasında şaşırtıcı bir kargaşa hüküm sürüyordu. Galiad doğuya yönelmek için atının dizginlerini çekti, durumu anlamak için dörtnala yola çıktı. Alev Askerleri'yle kendi adamları arasındaki çarpışmanın ortasından geçti ama atı öyle hızlı ilerliyordu ki onu hiçbir şey durduramazdı. Savaş alanından biraz uzaklaşınca Galiad eyerinde doğruldu ama gördükleri ona inanılmaz geldi.</p>

  <p>Dinsel giysilere benzer giysiler giymiş bir adam, drüidlere karşı tek başına, elinde tek bir kılıçla savaşıyordu.</p>

  <p>Galiad ilerlemeye devam etti. Yeterince yaklaşınca, Samael’in deli çehresini tanıdı. Eski drüid Nuadu Kılıcı'nı tutuyordu elinde.</p>

  <p>Drüidler ordusunun içinden geçmeyi başarmış, iyice afallayan Büyük-drüid'lere saldırıyordu şimdi. İki Büyük-drüid yerde yatıyordu, vücutları kılıçla biçilmişti. İkisi de bitmiş tükenmiş görünüyordu. Saatlerdir Harcourt askerlerine karşı mücadele ediyorlardı ve kuşkusuz güçleri kalmamıştı artık. Galiad Büyük-Drüid’lerin ürkmüş bakışlarını görünce, Saîman onları terk mi etti acaba diye düşündü. Bir an baktı ve Büyük-Drüid'leri tanıdı: Tiernan ve Otelian.</p>

  <p>Magistel atından indi, adını haykırarak dönme drüide doğru koştu.</p>

  <p>"Samael!"</p>

  <p>Eski drüid arkasına döndü. Kendisine doğru koşan Galiad’ı fark etti ve yüzüne kocaman bir gülümseme yayıldı.</p>

  <p>"Al'Daman! Magistel’lerin en büyüğü!"</p>

  <p>Galiad kılıcının kabzasını tutan yumruklarını sıktı. Derin bir soluk aldı ve var gücüyle Samael’e doğru koştu. Kalbi gitgide daha hızlı çarpıyordu. Ama pes etmeyecekti.</p>

  <p>Phelim’in ölümünü hatırladı. Herilim'ler Prensi gözlerinin önünde alıp götürmüştü Phelim’i ve Galiad hiçbir şey yapamamıştı. Yaşamının en kötü hatırasıydı bu. Kendi canıyla korumaya and içtiği drüidin, gözleri önünde can verdiğini görmek. Bugünse başka Büyük-Drüid'ler ölmüştü aynı savaş alanında.</p>

  <p>Galiad Saî-Mina'dan kesin olarak ayrılmıştı ama görev anlayışı hâlâ yerli yerindeydi. Konsey üyelerini savunmayı bir borç biliyordu. Canıyla savunmayı.</p>

  <p>İkinci defa bir Büyük-Drüid'in gözlerinin önünde ölmesine seyirci kalmayacaktı. Bu mücadelenin sonucu ne olursa olsun bütün kalbiyle savaşacaktı. Kuşkusuz bunu, Phelim'in ölümünün öcünü almanın bir yolu olarak görüyordu. Burada. Şimdi.</p>

  <p>Gözlerini Samael’e doğru kaldırdı ve adamın ağzını açtığını gördü. Konuşmaya hazırlanıyordu Samael. Galiad buna fırsat vermedi.</p>

  <p>Hainin üstüne yırtıcı bir hayvan gibi sıçradı, Banthral’i bir geminin pruvası gibi önünde tutuyordu. Kılıç yaz güneşi altında ışıldadı.</p>

  <p>Samael son anda Galiad’ın hamlesinden sıyrıldı ve kılıcını yan tarafa savurdu. Nuadu Kılıcı alevlendi ve hızlandı. Galiad koşusunun bitiminde kılıcın yaklaştığını gördü ve yere attı kendini. Kılıç Magistel’e değmeden tepesinden ıslık çalarak geçti ama kılıcı çevreleyen görünmez bir enerji Galiad’ın böğrüne çarptı, Magistel’i Samael’in arkasına, uzağa yuvarladı.</p>

  <p>Galiad sersemlemişti, ayağa kalktı ve düşmanına karşı durdu. Nuadu Kılıcı korkunç bir silahtı, Samael’de Galiad'm çevikliği ve kuvveti bulunmasa da Man'ith Samael’i çok daha tehlikeli bir rakibe dönüştürüyordu.</p>

  <p>Soluk soluğa kalan Magistel Banthral’i daha sağlam tutabilmek için kol kaslarını gerginleştirdi. İçten içe kuşku duymaya başlıyordu. Ama duymamalıydı. Ölmek gerekiyorsa Galiad ölmeye hazırdı.</p>

  <p>Birdenbire irkildi. Sırtında bir şey hissetmişti. Tıpkı arkasından esen sıcak bir rüzgâr gibi. Sol tarafına bakınca gözlerini kapamış duran Tiernan ve Otelian’ı gördü. İki Büyük-Drüid Galiad’ı Saîman'la sarmalıyordu. Onu koruyacaklardı.</p>

  <p>Galiad soluk aldı. Bir şansı vardı. Kollarım ileri uzattı, Banthral’i Samael’e doğrulttu, bütün vücudunda drüidlerin enerjisinin dolaştığını hissetti. Tıpkı uzun bir kalkan gibiydi Salman. Galiad Aléa'yı düşündü. Genç kızın hâlâ ona ihtiyacı vardı. Samildanach'tı Aléa. Galiad da onun Magistel’i.</p>

  <p>Saldırı bir anda gerçekleşti. Ama o an sonsuz gibi geldi Galiad’a. Dünya durmuştu adeta.</p>

  <p>Samael. Nuadu Kılıcı. Eski drüid Galiad’ın üstüne çullandı. Kılıç bin bir ateşle parladı, adamı peşinden sürükler gibiydi. Galiad dikleşti. Bilinci hiç bu kadar açık olmamıştı. Çoktan yana kaçması gerekirdi ama üstüne gelen kılıcın karşısında kıpırdamadan, dimdik duruyordu. Kılıcın yaklaştığını gördü. Silahın sadece ucu vardı artık. Alev alev bir ışın. Kılıç iyice yaklaştığında Galiad Saîman’ın kanatlarında havaya sıçradı, bacaklarını kırdı ve güçlü bir hareketle kılıcını altındaki Samael’e sapladı.</p>

  <p>Banthral ıslık sesi çıkararak, havayı giyotin gibi yararak eski drüidin kellesini kanlar içinde gövdeden ayırdı.</p>

  <p>Galiad biraz ileride yine ayaklarını yere bastı, arkasına döndü ve Samael’in başsız bedenini gördü. Dönme ölmüştü. Galiad derin bir oh çekti.</p>

  <p>O anda Otelian cesedin üstüne atılıp Nuadu Kılıcı'nı aldı. Dikildi, Galiad’a bir bakış attı, bir an duraksadı, sonra bir ata koşup dörtnala kuzeye doğru uzaklaştı.</p>

  <p>Tiernan afallamış bakışlarla Magistel’e selam verdi ve o da kaçıp gitti. Kuşkusuz Saî-Mina’ya dönmek üzere savaş alanını terk ediyordu.</p>

  <p>Galiad geri dönüp atma doğru yürüdü. Hayvanının sırtına binince çarpışmaların seyrini gözledi.</p>

  <p>Bu kez kuşkuya yer yoktu, Harcourt kazanacaktı. Dancray’nin ordusu tepenin üstünde Terre-Brune'lülerle birleşmişti, son kalan Tuathann'lar da katlediliyordu.</p>

  <p>Samael’in ölümü bir şey değiştirmeyecekti. Savaş kaybedilmişti.</p>

  <p>Galiad hemen, Samildanach savaşçılarının hâlâ savaştığı kuzeye doğru yola çıktı. Kargaşada oğlunun yüzünü aradı. Ama bitkin bir halde yere düşen, son bir gayretle silahlarını kaldırıp ardından can veren adamları görüyordu sadece.</p>

  <p>Kuzeyden savaş meydanının etrafını dolaştı ve en sonunda Finghin’i gördü. drüid yere doğru eğilmişti. Kıpırtısız yatan bir bedenin üstüne doğru.</p>

  <p>Galiad’ın kalbi duracak gibi oldu. Saniyelerce soluğu kesildi. Erwan’ın başına bir şey mi gelmişti yoksa?</p>

  <p>Magistel atını yeniden dörtnala sürdü, Finghin’in arkasına gelir gelmez yere atladı.</p>

  <p>Erwan yerde yatıyordu. Galiad titredi. Ama oğlunun gözlerinin açık olduğunu ve güçlükle soluk alıp verdiğini gördü en sonunda. Erwan yaşıyordu.</p>

  <p>Finghin Galiad’ı fark etti.</p>

  <p>"Oğlunuz yaralandı!" diye bağırdı bitkin görünen drüid. "Ama ben onunla ilgileniyorum! Savaşmaya geri dönün!"</p>

  <p>"Savaş kaybedildi" diye fısıldadı Magistel yaklaşarak. "Oğlumu bir ata koyup yanınıza alın ve gidin buradan. Adamlarımıza kaçmalarını ya da teslim olmalarını emredeceğim. Dün kamp kurduğumuz yerde akşama buluşuruz."</p>

  <p>Finghin bakışlarını Magistel’e doğru kaldırdı.</p>

  <p>"Emin misiniz?" diye sordu.</p>

  <p>Galiad başını salladı. Oğluna son kez baktı ve son Samildanach savaşçılarının hayatını kurtarmaya çalışmak üzere atma bindi yeniden. Ama çoğu zaten ölmüştü. Taş ustasının oğlu Talin örneğin.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>"Mendirek kayanın öbür tarafında, kuşkusuz bizi orada bekleyen askerler vardır. Su yürüyemeyeceğimiz kadar derin, üstelik Mjolln yüzme bilmiyor... Ne yapacağımızı gerçekten bilemiyorum!" dedi Faith koya doğru inerken.</p>

  <p>Kaitlin "Burada kalıp denizin yeniden çekilmesini bekleyebiliriz" önerisinde bulundu.</p>

  <p>Aléa "O çok riskli olur" diye karşılık verdi. "Mont-Tombe askerleri mutlaka bizi aramaya gelecektir."</p>

  <p>Faith "Belki bir sal yapabiliriz" dedi.</p>

  <p>Mjolln derin bir of çekti.</p>

  <p>"Neden hep böyle oluyor, neden hep deniz yoluyla kaçmak zorunda kalıyoruz Aléa?" dedi gözlerini havaya kaldırarak.</p>

  <p>Aléa cüceye sıkıntılı bir gülümsemeyle baktı.</p>

  <p>"Bence sal en güzel çözüm. Hızlı gitmesi için ben bir şeyler yapabilirim, öyle değil mi Mjolln?"</p>

  <p>Cüce "Evet evet, bu konuda ona güvenebilirsiniz, öhöms!" diye yanıt verdi.</p>

  <p>Bunun üzerine tahta parçaları aramaya giriştiler. Deniz yükseldiğinde kayanın kenarına birkaç tahta parçası sürüklemişti. Kaitlin tahtaları birbirine bağlamak için çantasının kayışlarını kesti ama yetmeyince gömleklerinin kollarını kullandılar. Yorgun düşmüşlerdi ama vakit daralıyordu, ellerinden geldiğince hızlı davrandılar. Kayanın daha üst taraflarına tahta aramaya giden Mjolln küçük bir ip parçası da bulunca birleştirme işi tamamlandı. Faith hepsi üstüne çıktığında salın suda yüzebilecek kadar geniş olduğunu umuyordu.</p>

  <p>Sesini Mjolln’a duyurmamaya dikkat ederek "Umarım batmayız" dedi.</p>

  <p>Aléa "Ben halledeceğim, hadi gidelim!" dedi.</p>

  <p>Sala son binen elbette Mjolln oldu. Gözlerini yumdu, salın tam ortasına geçti, başını dizlerinin arasına gömüp büzüldü.</p>

  <p>Aléa arka tarafta durdu. Saîman'la temas kurmaya çalıştı. Küçük alev alnının içinde parıldıyordu. Bu rahatlatıcı, bu güven veren enerjiyi yakaladı genç kız. Saîman’ın büyümesini bekledi, sonra salın altına kaydırdı o enerjiyi.</p>

  <p>Sal ansızın suda süzülmeye başladı. Ayakta duran Faith neredeyse dengesini kaybediyordu. Tam zamanında Kaitlin’in omuzlarına tutundu ve onun gibi emekleme pozisyonunda durdu.</p>

  <p>Sal suyun üstünde uçar gibiydi. Deniz durgundu, Aléa salı yatay tutmakta hiç zorluk çekmiyordu. Salın ön tarafı küçük bir dalgayı aşarken su damlacıkları havaya sıçrıyordu. Güneş ufuk çizgisi üstünde yükseldikçe deniz de renkleniyordu. Gece yavaş yavaş çekip gidiyordu.</p>

  <p>Mjolln bütün yol boyunca salın ortasında homurdanıp durdu ama zaten koyun öbür tarafına çok çabuk ulaştılar.</p>

  <p>Cüce kumsala koştu, sudan uzaklaştığına çok sevinmişti. Sırtüstü kumlara bıraktı kendini.</p>

  <p>Aléa cüceye doğru yürüyerek "Mjolln! Burada kalamayız! Hadi, güneş doğuyor, gidiyoruz!" dedi.</p>

  <p>Cüce söylene söylene ayağa kalktı, hep birlikte Aléa’nın peşinde doğuya yürümeye başladılar.</p>

  <p>Faith birdenbire durdu, bakışları Mont-Tombe’a dönüktü.</p>

  <p>Kıyıya doğru dörtnala koşan atları parmağıyla işaret ederek "Mendirekten askerler geliyor!" diye bağırdı. Mjolln "Çabuk, saklanalım!" diye haykırdı.</p>

  <p>Faith "Hadi ama Bay Abbac, biraz cesaret!" diye karşılık verdi cüceye.</p>

  <p>Aléa hançerini çıkardı, Kaitlin bir sopa bulmaya gitti. Faith'le Mjolln da kılıçlarını çektiler. Aléa mendireğe doğru koşmaya başladı. Kumsala yayılmadan önce askerlerin yolunu kesmek gerekiyordu. Üç arkadaşı da genç kızı izledi.</p>

  <p>Aléa mendireğin ortasında pozisyon aldı. Altı atlı dosdoğru kızın üstüne saldırdı. Aléa hançerini kaldırdı, Saîman’ın parmak uçlarına yükselmesini sağladı, askerlerin yeterince yaklaşmasını bekledi, sonra da silahı vargücüyle fırlattı. Hançer ıslık çalarak havayı yardı ve ilk atlının iki kaşının arasına saplandı. Adam sırtüstü düştü.</p>

  <p>Genç kız vakit kaybetmeden enerjiyi avuçlarında topladı ve öbür atlıların üstüne şimşekler gönderdi. Ria'daki yeraltı geçidinin çıkışında Finghin’in askerleri geri püskürtürken yaptığı hareketleri hatırlıyordu.</p>

  <p>Şimşekler havada şaklıyor, atlıları bir duman bulutu içinde yere düşürüyordu. Aléa üç askere isabet ettirmeyi başardı. Sadece iki asker kalmıştı. Aléa yana çekilmek için kollarını indirdi. Atlar o kadar yakından geçti ki Aléa dengesini kaybedip suya düştü.</p>

  <p>İki atlı hız kesmeden genç kızın üç arkadaşına doğru var güçle sürdüler hayvanlarını. Mjolln kılıcını birinci askere doğru fırlattı ama adam cücenin yerden vuramayacağı kadar yüksekte kalıyordu. Kılıç askerin zırhına çarpıp sekti, adamı yaralamadan yere düştü.</p>

  <p>Öbür atlı topuzunu olanca hızıyla Kaitlin’in üstüne savurdu. Oyuncu kız yana sıçradı, atın sağrısına çıkıp atlıya bir sopa darbesi indirdi. Adam dengesini kaybetti, yere düştü. Kaitlin Mjolln'un kılıcını alıp savaşçının bir bacağına olanca gücüyle sapladı. Kılıç askerin dizliğinden içeri girdi ve bacağını kesti. Asker acıdan çığlıklar attı.</p>

  <p>Öbür tarafta Faith çevresinde dönüp duran son askerin saldırılarını savuşturuyordu.</p>

  <p>Sudan çıkan Aléa o yönde son bir şimşek gönderdi. Atlı sırtüstü düştü, ölmüştü. Genç kız atlardan birine doğru koştu, dizginlerinden yakalayıp hayvanı durdurmayı başardı. Kaitlin ve Faith de onun gibi yaptılar.</p>

  <p>Bir saniye sonra üç at onları doğuya götürüyordu. Ozanın arkasına tutunmuş olan Mjolln kumsala bir göz gezdirdi. Öbür üç at, altı Alev Askeri’nin kanlı cesetleri başında kıpırdamadan duruyorlardı.</p>

  <p>Dört kafadar uykuyla mücadele ederek gün boyunca dörtnala ilerledi. En başta giden Aléa yoldan uzak durmaya dikkat ediyordu. Harcourt askerleri mutlaka onları arayacaktı. Yemek yemek için bile durmayacaklardı ama akşamüstüne doğru Aléa atların daha fazla dayanamayacağım anlayınca dinlenmeye karar verdiler.</p>

  <p>Cüce kendini aşağı bıraktı, bir ağacın altına gidip yattı ve hemen uykuya daldı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Kont Al'Roeg Filiden’e Şablon savaşının ertesi günü ulaştı, Alev Askerleri’nin seçkinleri ona eşlik ediyordu.</p>

  <p>Önce savaş meydanına uğradı. Üstünde leş yiyen kuş sürülerinin süzülmeye başladığı yanmış yıkılmış bir düzlüktü burası. Siyahlar giymiş adamlar binlerce cesedi toplamak için iki tekerlekli tahta arabalarla pis kokulu düzlükte dolaşıyor, cenazesi Ria’da yapılacak birkaç soylu dışındaki ölüleri biraz ilerideki bir toplu mezara götürüp gömüyorlardı. Kara kan lekeleri içindeki cesetler bez bebekler gibi üst üste yığılmıştı. Ölü gömücü adamlar ceset toplamak için durduklarında, arabaları çekenler çoktan işe koyulan akbabaları kovmak zorunda kalıyorlardı.</p>

  <p>Savaş alanından ilk kaldırılan Samael’in cesedi oldu. Ertesi gün Filiden’de toprağa verilecekti Samael. Kont bu savaşın anısına ve piskopos Natalien şerefine bir anıt inşa edilmesini buyurmuştu.</p>

  <p>Koca kentte bir Tuathann bile kalmamıştı. Kadınlar ve çocuklar kentten atılmıştı, gidip dağlara sığındıkları söyleniyordu.</p>

  <p>Harcourt ve Terre-Brune savaşı kazanmıştı. Haber çoktan bütün ülkeye yayılmıştı.</p>

  <p>Akşam kışlada, tam Tuathann'ların karargâh kurduğu yerde büyük bir ziyafet düzenlendi. Çok açık bir anlam taşıyordu bu hareket, Harcourt'luların etekleri zil çalıyordu.</p>

  <p>Al'Roeg, Meriande ve Aeditus aynı sofrada yemek yediler, çevrelerinde Dancray gibi büyük subaylar, Harcourt ve Terre-Brune'ün soyluları vardı.</p>

  <p>Herkesin duyacağı kadar yüksek sesle "Kuzenim, her şeyi size borçluyum" diye söze başladı Meriande Mor. "Bu ânı asla unutmayacağım! Terre-Brune'ü halkına geri verdiniz, minnetimin bir nişanesi olarak size bağlılık yemini ediyorum."</p>

  <p>Sofradakiler alkış tuttu.</p>

  <p>Al'Roeg kadehini kaldırarak "Ben de sizin kadar mutluyum sevgili kuzen" diye karşılık verdi. "Yeniden Mericourt’da hüküm sürdüğünüzü görmeye can atıyorum. Ama sözünüzü unutmayın: Kilise benim topraklarımda nasıl karşılandıysa sizde de öyle karşılanacak."</p>

  <p>Meriande evet anlamında başını salladı.</p>

  <p>Harcourt kontu piskoposuna dönerek "Aeditus, Mericourt’a papazlar, keşişler ve bir piskopos göndermenizi istiyorum. Kuzenim Terre-Brune'ün ilk kilisesini inşa ettirecek, o zaman Terre-BruneTüleri Hıristiyan yapmaya başlayabilecekler."</p>

  <p>Meriande Mor'un solunda oturan bir soylu "Gönlümüz zaten Hıristiyan!" diye araya girdi.</p>

  <p>Bir hizmetkâr herkese şarap servisi yapmaya geldi. İçki su gibi akıyordu, adamlar ölçüsüzce içiyordu.</p>

  <p>Al'Roeg "Yarın herkesin piskopos Natalien’in cenazesine katılmasını arzu ediyorum. Savaş alanında onurlu bir biçimde öldü, bir Kilise adamının asla ülkesini savunmak zorunda kalmaması gereken bir yerde can verdi" diye sözlerine devam etti.</p>

  <p>Aslında Al'Roeg Natalien öldüğü için içten içe rahatlama hissediyordu. Piskopos çok tuhaf biriydi ve drüidlere beslediği gizli nefret, kontun hoşuna gitse de, artık kurtulduğuna sevindiği bir gariplik içeriyordu. Al'Roeg Aeditus'un da aynı fikirde olduğunu biliyordu.</p>

  <p>Savaş iyi bir sonuç ortaya çıkarmıştı.</p>

  <p>Kont "Şimdi iki kontluk birleştiğine göre" dedi ellerini masaya koyarak, "bu durum ülkenin siyasal çehresini değiştirecek. Drüidleri kaçırdık! Gaelia üstündeki otoritelerinin hiçbir değeri kalmadı artık, ada halkının gözünde Saî-Mina’nın güvenilirliğini kaybedeceğinden eminim... Bugünden itibaren drüidleri topraklarımızda istenmeyen adam ilan etmeliyiz. Harcourt ve Terre-Brune’e girmeleri kesinlikle yasaklanmalı."</p>

  <p>Meriande Mor hemfikir olduğunu gösterdi. Zaten başka türlü davranabilecek durumda değildi. Onu Al'Roeg kurtarmıştı. Al'Roeg ve piskopos Natalien olmasaydı, kuşkusuz Tenian savaşı sırasında Sid'li barbarlar tarafından öldürülmüş olacaktı. Ama şimdi Tuathann'lar kötü bir hatıra olarak kalmıştı. Terre-Brune’e yerleşenler, hemen oracıkta öldürülmedikleri takdirde sürülmeye başlamıştı bile...</p>

  <p>"Bu sadece başlangıç, sevgili kuzenim, aceleye getirmemek gerek elbette ama bu kadar iyi yoldayken durmamalıyız. Galatie kraliçesiyle görüşmek istiyorum. Aklında ne var öğrenmek istiyorum. Ama bence budala kadının teki. Bu savaşa katılmamakla hata etti. Bizi yenmek için tek şansı buydu. Şimdi drüidler güçsüz düştüğüne göre kraliçe her zamankinden daha kolay yara alabilecek durumda. Önce Sarre kontluğunu ezip geçeceğiz. O zaman adadaki beş yönetim bölgesinden üçü bizim olmuş olacak, kendi yasamızı dayatabileceğiz."</p>

  <p>Salondaki herkes sustu. Kont ihtirasıyla coşmuş gitgide daha yüksek sesle konuşuyordu.</p>

  <p>Aeditus araya girdi: "Al'Roeg, yakında kraliçenin yerine sizi kral ilan edebiliriz! Galatie’nin üstünlüğünün devam etmesi için ortada bir neden kalmadı. Tanrı Harcourt'u seçti, Harcourt hüküm sürecek!"</p>

  <p>Sofradakiler yeniden kadeh kaldırdılar.</p>

  <p>Aeditus "Müstakbel kralın şerefine!" dedi.</p>

  <p>Kadehleri tokuşturarak "Kralın şerefine!" diye karşılık verdiler.</p>

  <p>Dışarıda Harcourt'un adamları ceset toplamaya devam ediyordu...</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Sonraki iki gün boyunca Aléa ve arkadaşları dörtnala güneye doğru yol aldılar. Gor-Draka dağlarım geçtiler, yerleri belli olmasın diye hep yollardan ve köylerden uzakta kalmaya özen gösterdiler. Aléa düzenli olarak çevresine Saîman yolluyordu. Galiad, Finghin ve Erwan’ın izini arıyordu. Savaş bitmişti belki... O zaman mutlaka karşılaşırlardı.</p>

  <p>Kendileri gizlendiği için çatışma konusunda haber akmıyorlardı. Her gün biraz daha kaygıya kapılıyorlardı. Galiad bir ordu kurmayı başarmış mıydı acaba? Drüidlere ve Tuathann'lara yardım ulaştırmışlar mıydı? Dört kafadar bunu hiçbir şekilde öğrenemiyordu. Sonunda haberleri öğrenebilecekleri bir hana bir an önce varmak için Galatie sınırına kadar dörtnala gittiler.</p>

  <p>Ama ikinci günün akşamında, en korkunç tuzak durdurdu onları.</p>

  <p>Güneş dağların ardında kaybolmuştu. Gece bir kefen gibi örtüyordu Gaelia'yi- İki yanında ağaçların ve tepelerin yer aldığı büyük bir çayırın ortasından ilerliyorlardı. Atlar birdenbire huysuzlandı, gitmek istemedi ve oldukları yerde tepinmeye başladı. Aléa dikleşip etrafa bakındı. Hafif bir meltem okşuyordu düzlüğü. Genç kız eyerinin topuzuna tutunup daha da yükselmeye çalıştı. En sonunda gördü onları.</p>

  <p>Yüzlerce. Güneyde ve doğuda ormandan aynı anda çıkan binlerce göz. Ağır ağır ilerleyen, karanlıktan çıkan bir gözler ordusu.</p>

  <p>Mjolln titreyen bir sesle "Gorgûn'lar!" dedi.</p>

  <p>Aléa eyerine çöküverdi.</p>

  <p>Gerçekten de binlerce gorgûn vardı. Genç kız onların yeşil ve kahverengi derisini, küçük kırmızı gözlerini, çıkık kemiklerini, çarpık çurpuk yürüyüşlerini tanıdı.</p>

  <p>Mjolln acaba kâbus mu görüyorum diye düşünerek "Biz dört kişiyiz, onlar binlerce" dedi.</p>

  <p>Düş değil gerçekti bu. Şu çayırın ucunda. Silahlarını sallayarak ilerliyor, ahmak bir sürü gibi Aléa’ya doğru yürüyorlardı.</p>

  <p>Mjolln kollarını iki yana sarkıtarak "Mahvolduk!" diye mırıldandı.</p>

  <p>Faith "Aléa, bir şey yapabilir misin bilmem, ama yapabilirsen çabuk yap!" diye fısıldadı, gözlerini ufka dikmişti.</p>

  <p>Kaygı sesini boğuklaştırıyordu.</p>

  <p>"Yirmisine otuzuna karşı bir şeyler yapmayı deneyebilirdim, ama bin tanesine karşı?" dedi Aléa çaresizlik içinde.</p>

  <p>Kaitlin "Belki de düpedüz kaçmaya çalışmalıyız" önerisinde bulundu.</p>

  <p>Gorgûn'lar ilerlemeye devam ediyordu.</p>

  <p>Faith "Ben başka bir çare göremiyorum" diye karşılık verdi.</p>

  <p>Aléa atının dizginlerini çekerek "Hadi gidelim!" diye bağırdı.</p>

  <p>Gerisin geri dönüp kuzeye doğru dörtnala yola çıktılar. Atlar her zamankinden daha hızlı koşuyordu, gorgûn'lardan uzaklaştıkları için çok mutluydular kuşkusuz. Ama birkaç adım sonra hayvanlar yeniden durdu.</p>

  <p>Aléa dosdoğru karşıya baktı. Yoksa gorgûn'lar çevrelerini mi sarmıştı? Kalbi yerinden çıkacakmışçasına çarpıyordu. Korku vücudunun içinde büyüyordu, arkadaşlarının da aynı dehşeti hissettiğini düşündü. Bu kez onları hiçbir şey kurtaramazdı.</p>

  <p>Birdenbire kuzeyden gelen gölgeler gördü. Atları durduranın ne olduğunu anladı. Emin olmak için üzengilerine basarak dikleşti. Ve sıra sıra parıldayan gözler gördü, ama kırmızı değildi bu gözler.</p>

  <p>Aléa başını öne uzatıp daha iyi görebilmek için gözlerini kıstı. Hayır. Düş görmüyordu. Çayırın bu tarafında da yeni bir ordu vardı kesinkes, ama görgün ordusu değil.</p>

  <p>Bir kurt ordusuydu bu.</p>

  <p>Aléa geri döndü. Arkalarında gorgûn'lar ilerlemeye devam ediyordu. Hızlanmışlardı.</p>

  <p>Faith gecenin karanlığında ışıldayan gözleri görünce "Bu da neyin nesi böyle?" diye haykırdı.</p>

  <p>Aléa sakin sakin "Kurtlar Faith. Kurtlar" diye karşılık verdi.</p>

  <p>Ozan gözlerini faltaşı gibi açtı.</p>

  <p>"Sence..."</p>

  <p>Genç kız eyerine yeniden yerleşirken "İmala" diye onayladı. "İmala olsa gerek. En azından öyle olduğunu umut ediyorum!"</p>

  <p>Karşılarındaki ormandan kurtlar çıkmaya devam ediyordu. Gorgûn'lar kadar çoktu sayıları, belki de daha kalabalıktılar. Atlar dehşet içindeydi. Aléa kendininkine hâkim olmakta zorlanıyordu.</p>

  <p>Genç kız "Buradan derhal uzaklaşmalıyız!" diye bağırarak parmağıyla batıyı işaret etti. "Ortada kalamayız! Atlar çıldıracak!"</p>

  <p>Arkadaşlarının karşılık vermesini beklemeden başını eğip atını dörtnala sürmeye koyuldu. Öbür iki at da hemen harekete geçti.</p>

  <p>Kuzeyde ve güneyde iki ordu, dört kafadarı sıkıştırıyordu.</p>

  <p><i>İmala, umarım gelen sensindir!</i></p>

  <p>Artık gorgûn'lar koşmaya başlamıştı. Çayırın ortasına ilerlemeye devam eden kurtların tersine, gorgûn'lar Aléa ve arkadaşlarının peşinden batıya saptı.</p>

  <p>Kurtlar birdenbire saldırıya geçti. Dev bir gürültü koptu, askerlerden oluşan bir ordunun çıkardığından çok daha kulakları sağır edici bir ses çıkıyordu. Aléa ve arkadaşları paniğe kapılmıştı, söz dinlemeyen atlarından inerek ağaçların arasına daldılar.</p>

  <p>Dehşet içindeki Aléa geri döndü. O zamana kadar gördüğü en inanılmaz sahneye tanık oldu. Şaşırtıcı bir hızla çayırı geçen kurtlar savaş köpekleri gibi gorgûn'ların üstüne saldırıyordu.</p>

  <p>Biçimsiz yaratıklar ellerinden geldiğince kendilerini savunmaya çalışıyor, bu yokedici dalgayı püskürtmek için baltalarını ve kılıçlarını savurup duruyorlardı. Ama kurtlar çok daha süratliydi, dehşete kapılmış gorgûn'ların yeşilimsi boğazlarına geçiriyorlardı dişlerini.</p>

  <p>Aléa kuzeye baktı. Kurtlar gelmeye devam ediyordu, sayıları daha da çoğalıyordu. Dev sürü şimdi gorgûn'ların yolunu tıkamıştı. Yaratıklar doğuya doğru geri çekilemiyor, yırtıcı hayvanların önü sıra kaçıyorlardı.</p>

  <p>Aléa ve arkadaşları, çaresiz birer seyirci olarak, ağızları bir karış açık, bu inanılmaz sahnenin karşısında, ağaçların arasında kalakaldılar. Kurtların uluması gorgûn'ların çığlıklarını zar zor bastırıyordu, hayvanların kırmızı kanı şu iğrenç yaratıklarınkine karışıyor, cesetler üst üste yığılıyordu. İki tarafta da ölüm galip geliyordu.</p>

  <p>Aléa dudaklarını ısırdı. Kurtlar onun uğruna ölüyordu. Genç kız bu sonsuz kargaşada İmala’yı görmeye çabalıyordu ama tabii gecenin karanlığında ve çarpışmanın karışıklığında hiçbir hayvanı açık seçik ayırt edemiyordu.</p>

  <p>Ansızın "Bir şey yapmalıyız!" diye bağırdı. Bu korkunç manzaraya daha fazla dayanamıyordu.</p>

  <p>Ama arkadaşları donup kalmıştı. Bunun üzerine Aléa, arkadaşlarının afallamış bakışları altında kurtların arasına daldı. O geçerken kurtlar yanlara çekilip genç kıza yol verdiler, sonra da Aléa'yı korumak istercesine çevresinde geniş bir halka oluşturdular.</p>

  <p>Aléa çevresindeki hayvanların ulumasına benzer bir ses çıkararak doğuya doğru koşuyordu. Gürültü kulaklarını sağır ediyor, karanlık genç kızı boğuyor, hız sarhoş ediyordu. Kendini bir dişi kurt gibi hissediyordu. Bir hayvan gibi.</p>

  <p>Çayırın ortasına varınca dizüstü yere çöktü. Ağır ağır kollarını göğe doğru uzattı ve alev alev yanan Saîman’a kucak açtı.</p>

  <p>Enerji genç kızın içinde kaynamaya başladı. Bedeni patlamaya hazır bir volkana dönüşmüştü. Kollarını uzatarak bir süre daha enerjinin yanıp büyümesini bekledi, sonra birdenbire avuçlarını açtı, bedenini sarmalayan ateşi bir anda dışarı püskürttü. Kırmızı alevler gökyüzüne yükseldi, bütün çayırı aydınlattı, sonra dev toplar halinde yoğunlaşıp bu yeşil arenanın doğusuna düşmeye başladı. Gorgûn ordusunun üstüne bir göktaşı yağmuru yağıyordu adeta.</p>

  <p>Canavarların ortasında meydana gelen peş peşe patlamalar yüzünden yer sarsılmaya başladı. Lime lime olmuş onlarca vücut ateş ve toz sütunları arasında havalara fırladı. Dev ateş topu yağmuru altında yüzlerce görgün can verdi. Eziliyor, unufak oluyor, diri diri yanıyorlardı. Tutuşmuş gorgûn'lar dörtbir yana koşuşuyor, sonra boğulup, kömür olup düşüyorlardı yere.</p>

  <p>Kurtlar saldırıya devam ediyordu, kaçanları ayak bileklerinden yakalıyor, güçlü çeneleriyle yaratıkların su yeşili etlerini koparıyorlardı. Birdenbire gorgûn'ların arasında bir gedik açıldı.</p>

  <p>Saldırmaktan yorgun düşen Aléa ağır ağır doğruldu. Kurtlar çevresinde değildi artık, düşmanı ormana doğru püskürtmeye devam ediyordu hayvanlar. Genç kız işte o zaman savaş alanının ortasında meydana gelen boşluğu gördü.</p>

  <p>Kurtlar gibi gorgûn'lar da görülmez bir duvarın çevresinde ayrılıp geri çekilir gibiydiler. Aléa tam ortada bir dikeyin karanlık siluetini gördü.</p>

  <p>Uzun siyah bir cübbeye bürünmüş, başını kalın bir kapüşonla örtmüş siluetin tırnağının ucu bile görünmüyordu.</p>

  <p>Aléa neredeyse görünmeyecek kadar belirsiz kırmızı buğuların adamın çevresinde dans ettiğini gördü.</p>

  <p>Saîman. Bu adam Saîman’a hâkimdi. Bir drüid. Ama beyaz cübbe giymemişti ve duruşu da Saî-Mina'dan birinin haline tavrına benzemiyordu hiç. İki dönmeden biri olabilir miydi? Samael değildi. Aléa bu yaratığın Maolmòrdha olmadığından da emindi. O olamazdı. Daha değil. Yoksa varlığını hissederdi genç kız. Tıpkı Djar âlemindeki gibi. Hayır. Peki ama kimdi bu?</p>

  <p>Üstüne doğru gelen adamın hiçbir varlığı yok gibiydi. Ruhu yok gibiydi. Yaratığın ruhunu hissetmek, kalbinin atışını duymak istedi Aléa ama hiçbir şey bulamıyordu, sadece ağır ağır ve güvenle ilerleyen şu gölge, şu karanlık biçim vardı karşısında.</p>

  <p>Adam ölü gibiydi.</p>

  <p>Aléa ürperdi.</p>

  <p>Gorgûn'larla kurtlar arasındaki savaş çevrelerinde devam ediyordu ama hayvanlar ve düşmanları uzaklaşmıştı, genç kızla karanlık silueti görmüyor gibiydiler. Sanki iki dünya birbirinden ansızın ayrılmıştı.</p>

  <p>Aléa birdenbire arkasında çığlıklar duydu. Ama dönüp bakmak istemedi. Adam ilerlemeye devam ediyordu, fazla uzakta değildi artık. Genç kız gözlerini tuhaf drüidden ayırmadan bütün dikkatini toplayıp arkasında neler olduğunu işitmeye çalıştı. Birdenbire Galiad'la Finghin’in sesini tanıdı. Moїra buraya kadar yol göstermişti onlara. Denizle dağların arasından. Tıpkı Aléa’nın umduğu gibi. Ama Erwan’ın sesini duyamıyordu şimdi. Yüzü gerildi, dişlerini sıktı.</p>

  <p>Adam sadece birkaç metre ötesindeydi. Arkasına dönüp bakmak isterdi ama bu tehditkâr düşmana sırtını dönemezdi.</p>

  <p>Tam o anda ayak sesleri işitti. Ağır ağır geri çekildi. Karşısındaki adam kıpırdamadan durdu. Genç kız daha da hızlanarak geriledi, neredeyse dengesini kaybediyordu. En sonunda sağında Galiad’ın belirdiğini gördü, Magistel’in peşinden Finghin, Faith ve Kaitlin geliyordu.</p>

  <p>Aléa kaygı dolu bir sesle "Erwan nerede?" diye sordu.</p>

  <p>Galiad hemen kızın içini rahatlattı: "Burada. Mjolln'la birlikte ormanda kaldı. Yaralı ama ciddi bir şey değil."</p>

  <p>Aléa derin bir oh çekti. Bu sırada, siyah cübbenin altında gizlenen adamdan gözlerini ayırmamıştı.</p>

  <p>Kaitlin birilerinin yanıtı bildiğini umarak "Kim bu?" diye sordu.</p>

  <p>Ama kimse bilmiyordu.</p>

  <p>Aléa sadece "Onda Saîman var" diye karşılık verdi.</p>

  <p>Galiad Banthral’i kınından çıkardı. Finghin genç kıza yaklaştı.</p>

  <p>Uzaklarda kurtlar gorgûn'ları tümüyle püskürtmüşe benziyordu. Bazıları ormana dağılmaya başlamıştı. Çayır gecenin sükûnetine yeniden kavuşmuştu ama yüzlerce ceset kaplamıştı yerleri.</p>

  <p>Kara siluet yeniden yürümeye başladı, ağırbaşlı adımlarla Aléa ve arkadaşlarına yaklaşıyordu.</p>

  <p>Galiad meçhul adama doğru ilerleyerek "Kimsiniz siz?" diye sordu.</p>

  <p>Adam durdu. Tereddüt eder gibiydi. Uzun siyah cübbesi gece meltemiyle titriyordu.</p>

  <p>"Şimdi bana Dermod Cahl diyorlar."</p>

  <p>Galiad meçhul varlığın boynundaki Aldis mührünü tanıdı. Demek gorgûn'lara buraya kadar o yol göstermişti.</p>

  <p>Galiad kaşlarını çatarak ısrarla sordu: "Peki ne istiyorsunuz?"</p>

  <p>Sanki bu sesi tanıyor gibiydi. Tuhaf bir şey vardı bu seste, çok ciddi, çok boğuk bir sesti adeta, ama Galiad bu sesi tanıdığından emindi.</p>

  <p>"Aléa'yı almaya geldim."</p>

  <p>Hepsi de adamın bu fiile hangi anlamı yüklediğini anladı.</p>

  <p><i>Kim bu adam?</i> diye kendi kendine sordu Aléa. <i>Kim bu düşman?</i></p>

  <p>Adam ağır ağır cübbesinin altından büyük siyah bir meşe asâ çıkardı. Galiad savunma pozisyonuna geçti. Faith ve Kaitlin de silahlarını çektiler.</p>

  <p><i>Bir drüidin hareketleri, bir ölünün duruşu var onda.</i></p>

  <p>Magistel yavaşça sağa kaydı, bir el işaretiyle dört arkadaşına Dermod Cahl’ın çevresinde yarım daire oluşturmalarını söyledi.</p>

  <p><i>Çevresinde Saîman gitgide daha kuvvetli yanıyor.</i></p>

  <p>Yaşayan ölü daha ileri gitmeden kolunu havaya kaldırdı ve yavaşça kapüşonunu geriye çekti.</p>

  <p>Beş arkadaş yaşayan ölünün delik deşik olmuş yüzünü görünce dehşete düştüler. Dermod Cahl’ın yanık kafatasında sadece birkaç kırmızı et parçası kalmıştı. Göz çukurları boş görünüyordu. Ama mutlak, doğaüstü bir siyahlıktı bu.</p>

  <p><i>Saîman bu kadar güçlü olamaz. Başka bir şey daha var.</i></p>

  <p>Birdenbire Galiad yaşayan ölünün üstüne saldırdı. Öbür taraftan Faith ve Kaitlin de aynı şekilde hücuma geçtiler.</p>

  <p><i>Arhiman. Bu değişik enerjiyi tanıyorum. Herilim'lerinki buydu. Ama bu adam Herilim'lerden değil.</i></p>

  <p>Dermod Cahl eğildi, son ânı bekledi, sonra Galiad’ın saldırısından kaçınmak için geriye doğru bir adım attı. Asasıyla Magistel’in karnına sertçe vurdu. Galiad darbenin etkisiyle arkaya fırladı. Dermod Cahl sağ bacağını gererek, kolunu sola savurarak kendi çevresinde döndü, büyük bir daire çizerek iki kadını birden asasıyla biçti. Kaitlin'le Faith kaçacak fırsatı bulamayıp yan yana yere düştüler.</p>

  <p><i>Bir drüidden daha iyi dövüşüyor. Bir şey yapmalıyım. Ama nasıl bir saldırı ona zarar verebilir acaba?</i></p>

  <p>Aléa yaşayan ölünün üstüne bir şimşek göndererek tepki verdi ama yılan biçimindeki alev, Saîman kalkanının koruduğu Dermod Cahl’ın tam önünde durdu.</p>

  <p><i>Onu yenemiyorum. Böyle olmuyor.</i></p>

  <p>Galiad, Faith ve Kaitlin ayağa kalktılar. Soluk soluğaydılar.</p>

  <p><i>Onların da elinden bir şey gelmez. Bunu onlara söylemeliyim.</i></p>

  <p>Finghin düşmanın arkasına geçmeyi denemek için yana doğru birkaç adım attı. Ama adam geri çekilerek Aléa ve arkadaşlarının etrafını çevirmesini engelledi.</p>

  <p>Galiad yeni bir saldırıya kalkıştı. Banthral yaşayan ölünün yanına sertçe indi.</p>

  <p><i>Galiad, ona isabet ettiremezsiniz! Hayır!</i></p>

  <p>Darbeden kaçınmak için arkaya eğilen Dermod Cahl kolunu Magistel’e doğru uzattı. Galiad’ın yüzünün tam ortasına bir şimşek çarptı, Magistel acıyla haykırarak sırtüstü devrildi.</p>

  <p>Dehşet içinde kalan Faith hemen atıldı. Kılıcını kaldırıp yaşayan ölünün üstüne zıpladı. Dermod Cahl arkasına dönmedi bile. Beyaz bir şimşek çaktı. Gözkamaştırıcı. Kısacık bir an. Tek bir hareket. Yaşayan ölü asasını arkasına uzattı, asâ uzun ve keskin bir metale dönüştü. Faith yön değiştirmeye fırsat bulamadı. Kendisini ölümün beklediğini anlayınca dehşet dolu bir çığlık attı, kıvılcımlar saçan metal mızrağa saplandı.</p>

  <p>Aléa tiz bir çığlık attı.</p>

  <p>Haykırışı havayı yardı. Geceyi durdurdu sanki.</p>

  <p>Sonra ozanın vücudu keskin metal boyunca gevşek bir şekilde kaydı, ışıltılı metalin üstünde koyu kırmızı bir iz bıraktı. Son kez buruşarak donakalan yüzü, iki yana sarkmış kollarıyla Faith usulca yere yığıldı. Olanca ağırlığıyla. Ve çevresine kan yayıldı. Hareketsiz bedeninin çevresine.</p>

  <p>Hareketsiz bedeninin.</p>

  <p>Kendine gelen Galiad sendeleyerek ayağa kalktı, celladının ayakları dibinde, son yaşam soluğunu da vermiş bir halde yatan Faith’in cesedini gördü dehşetle.</p>

  <p>Magistel de çığlıklar atmaya koyuldu. Gözleri yaşlarla doldu. Bütün vücudu titremeye başladı. Kasları gerildi, damarları kanla doldu. Kalbi kırılmış, ruhu mahvolmuş Galiad, iki eliyle Banthral’i tutup, hiç düşünmeden, yaşayan ölünün üstüne saldırdı.</p>

  <p>Aléa araya girmek için ileri atıldı. Saniyelerin aktığını görüyordu. Zaman, değişmez bir biçimde, geçiyor, genç kızın kaçınamayacağı korkunç bir geleceğe akıyordu.</p>

  <p>Bir kez daha Dermod Cahl daha süratli davrandı. Hareketleri tamamen doğa dışıydı. Onu ayakta tutan büyü yönlendiriyordu adamı. Kolları havada süzülür gibiydi. Havayı delip geçer gibiydi. Aléa’nın ürkmüş bakışları altında, yaşayan ölünün kılıcı Magistel’in gırtlağına isabet etti. Çelik, hiç bitmeyecekmiş gibi görünen bir hareketle boynun derisine gömüldü, ses tellerini teker teker kesti, açılan yarıktan enseye kadar kaydı. Magistel sırtüstü yere devrildi. Başı arkaya düşüp yuvarlandı, yanakları gözyaşlarıyla kaplıydı.</p>

  <p>Aléa Galiad’ın yanında dizüstü düştü. Gördüklerine inanamıyordu. Bunca kan. Faith. Şimdi de Magistel. Öyle iyi biriydi ki. Galiad. Görüntüler birer birer geliyordu gözünün önüne. Saî-Mina'daki avlu. "<i>Phelim size kılıç öğretmemi istedi..."</i> Bu ses. Orman. "<i>Tamam Aléa, sana sen diye hitap edeceğim ama beklenmedik gece dolaşmalarına paydos, tamam mı?"</i> Ria'daki yeraltı geçidi. <i>"Sensiz hiçbir yere gitmem. Phelim’i kaybettim, seni kaybetmeyeceğim."</i> Bu ses, sonsuza dek yok olup gitmişti.</p>

  <p>Aléa ağlıyordu. Elleri titriyordu, saçları gözyaşlarıyla yanaklarına yapışmıştı, birkaç adım ötede kıpırdamadan duran Dermod Cahl’a doğru kaldırdı bakışlarını. Adam genç kızı süzüyordu.</p>

  <p>İstediği Aléa'ydı.</p>

  <p>Finghin ve Kaitlin oldukları yerde taş kesilmişlerdi. İkisi de kıpırdamaya cesaret edemiyordu. İnanmaz gözlerle Aléa’ya bakıyor, sersemlemiş ruhlarını ele geçiren çılgınlıktan son bir kaçış, son bir sığmak arıyorlardı genç kızın yüzünde.</p>

  <p>Aléa ağır ağır ayağa kalktı. Yaşayan ölünün karşısına dikildi.</p>

  <p><i>İstediğin benim.</i></p>

  <p>Dermod Cahl geriye doğru bir adım attı, asasını kendine çekti.</p>

  <p><i>İstediğin benim canımsa al, ama sensiz gitmeyeceğim.</i></p>

  <p>Genç kız gözlerini yumdu, Saîman’ı vücudundan ayrılsın diye serbest bıraktı. Mavi enerji genç kızın önünden kaydı ve yaşayan ölününkine karıştı.</p>

  <p><i>Beni duyuyorsun değil mi? Ama benimle konuşmak istemiyorsun. Sesim seni korkutuyor mu?</i></p>

  <p>Dermod Cahl asâsını yavaşça ensesinin arkasına kaldırdı.</p>

  <p><i>Bırak içeri gireyim. Bak. Silahsızım. İstersen beni alabilirsin.</i></p>

  <p>Asâ başka bir maddeye dönüşürken parlamaya başladı.</p>

  <p><i>Şimdi görüyorum. Ruhunu görüyorum drüid.</i></p>

  <p>Ağaç çeliğe dönüştü.</p>

  <p><i>Ruhunu görüyorum. Ama ruhun ölü. drüid. Sen ölüsün. Sen değilsin buradaki. Sadece cesedin.</i></p>

  <p>Ayın belli belirsiz ışığı metali yalayıp geçerken kılıç eğildi.</p>

  <p><i>Maolmòrdha seni ne hale getirmiş gör. Sana baktığım gibi sen de kendine bak. Kim olduğuna bak... Üstünde onun bakışını görüyorum. Seni köle etmiş. Onun uğruna cinayet işledin.</i></p>

  <p>Kılıç ağır ağır Aléa’nın üstüne inmeye başladı.</p>

  <p><i>Ayaklarının dibindeki adama bak. Öldürdüğün adama.</i></p>

  <p>Sonra hızlandı.</p>

  <p><i>Galiad’a bak. Galiad Al'Daman.</i></p>

  <p>Aléa’nın tepesinde havada ıslık çaldı.</p>

  <p><i>Senin Magistel’in.</i></p>

  <p>Kılıç saplandı.</p>

  <p><i>Phelim.</i></p>

  <p>Havada bir şaklama oldu. Yıldırım gibi bir gölge.</p>

  <p>Aléa yere yığıldı.</p>

  <p>Kılıç omzunu kırmıştı. Etini kesmişti.</p>

  <p>Genç kız düşerken bakışlarını Dermod Cahl’a yöneltti. Yaşayan ölünün kafası patlayıp dağılmıştı. Başsız kalan biçimsiz bedeni yavaşça geriye düştü.</p>

  <p>Aléa otların üstüne kaydı. Görüşü bulanmıştı.</p>

  <p>Gördüğü son şey, arkasında, Finghin’in uzanmış kollarıydı. Dehşet dolu bakışlarıydı. Titreyen parmaklarından hâlâ çıkan Saîman'dı.</p>
</body>
</html>
