<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>3. BÖLÜM</h1>

  <h2 id="sigil_toc_id_3" title="3. Bölüm: Dişi Kurdun Yolu">Dişi Kurdun Yolu</h2>

  <p>Finghin Phelim ve Erwan’ı düşünmeden edemiyordu. Onların ardından, Konsey’in onayını almadan Saî-Mina’yı terk eden üçüncü kişi oldu. Hiç kuşkusuz tarikat hiç bu kadar çalkantılı bir dönem yaşamamıştı. Geçmişte Samael ve Maolmòrdha’nın gidişi de olay olmuştu ama Finghin’in gidişiyle kıyaslanamazdı. En azından genç drüid öyle umuyordu. Finghin kesin biçimde Konsey'den ayrılmak istemiyordu. Tam tersine. Ernan’ın sözlerini hatırlıyordu hâlâ: "<i>Ailin senin iyi bir Başdrüid olacağını söylerdi."</i> Kolay kolay unutulmayacak sözlerdi bunlar. Doğru ya, her şeye karşın Finghin de sıra kendine geldiğinde Başdrüid olmayı umut ediyordu. Oysa bugün drüid kardeşlerine haber vermeden Saî-Mina'dan ayrılmıştı. Ernan’ın dikkatine çok kısa bir not bırakmıştı: <i>“Yapmam gereken şeyi yapmak için yola çıktım...”</i></p>

  <p>Güneye doğru attığı her yeni adım onu bir kuşku ve rahatsızlık okyanusuna daha çok batırıyordu. Emin olamıyordu bir türlü ama iyi ettiğini umuyordu. Umuyordu sadece.</p>

  <p>Finghin Phelim’in de saraydan ayrıldığı gün aynı şeyleri hissettiğini sanıyordu. Aynı kaygıyı, aynı tereddüdü. Moїra genç drüidin de aynı akıbete uğramasını engellese ya! Aléa’nın her şeyden daha önemli olduğunun anlaşılması için Konsey'den daha kaç ölü verilmesi gerekiyordu? Genç Büyük-drüid bundan nasıl emin olabileceğini merak ediyordu. Aléa’ya inanmaya karar verdiği ânı pek iyi hatırlamıyordu. Aléa’nın üstlendiği role inanmaya karar verdiği ânı. İşin kötüsü, bu rolün ne olduğunu biliyor da sayılmazdı. Genç kız kuşkusuz herkes için bir bilmeceydi.</p>

  <p>Ama Finghin’in bugün emin olduğu tek şey, Phelim’in Aléa için ölmeyi göze almış ve hiç kuşku yok ki Erwan’in da aynı andı içmiş olmasıydı. Büyük-Drüid’lerin en dürüstü Phelim ve Finghin’in en iyi arkadaşı Erwan. Finghin’in başka bir kanıta ihtiyacı yoktu.</p>

  <p>Güneş batmaya başladığında, Finghin küçük bir köy gördü, 'orada başımı sokacak bir yer bulur muyum acaba' diye düşündü. Saî-Mina’nın bu kadar yakınındaki bir köyde geceyi geçirmek riskli miydi? Ernan peşine adam takmış mıydı? İçindeki bir his hayır diyordu. Saî-Mina'dan ayrıldığından beri, Lugnasad akşamı Başdrüid'le aralarında geçen tuhaf konuşmayı düşünmekten alıkoyamıyordu kendini. Ona adeta kaçmasını, yola çıkmasını söyleyen Ernan’ın sözlerine epey şaşırdığını hatırlıyordu. O zaman, 'ihtiyar adam, Erwan’i bulmak istiyorsam tabii ki bulabileceğimi anlatmak istiyor sadece' diye düşünmüştü. Ama artık, Konsey toplantısında söylenenlerden sonra, 'Ernan, Aléa’nın peşinden yola çıkmamı önerdi düpedüz' diye düşünüyordu. Öyle karmaşıktı ki bütün bunlar. Öyle gizemli. Başdrüid’in sözlerini hep tercüme etmek, yorumlamak gerekiyordu... Ama Finghin’in içinde bir his, Ernan’ın peşine adam takmayacağını söylüyordu, genç drüid bu sezgiye güvendi.</p>

  <p>Beyaz cübbesini ve uzun meşe asâsını saklamadan küçük köye doğru yöneldi. Hava yumuşaktı, doğa şarkı söylüyordu. Birkaç renkli kelebek çiçekten çiçeğe konuyor, uzaktan cırcır böceklerinin sesi duyuluyordu. Düzlük aydınlık ve dingindi, Finghin yola çıktığından beri kafasını meşgul eden soruları unutup kendini bıraktı. Uzun zamandır Saî-Mina'dan ayrılmamış, Ernan'la birlikte Tuathann'lara gittiği görev gezisinden beri saraydan çıkmamıştı. Çocuksu bir mutluluk kapladı içini. Bu yaz akşamının ahenginde, adası ne kadar da güzeldi! Nasıl da özlemişti dışarıyı! Her şey öyle sakin, öyle sessizdi ki! Ağaçlar ve ağaçlarda yaşayanlar, çevrelerindeki dünyayı nasıl sarsıntıların etkilediğini bilmiyorlardı adeta. Galatie düzlüklerinin yeşilliğinde huzur dolu küçük bir köşeydi burası.</p>

  <p>Finghin akşamleyin küçük köye vardı. Koca bir kuyunun etrafında toplanmış birkaç ev, daha ileride de tarlaların ortasında iki-üç çiftlikten ibaretti köy. Bir tek han vardı, oranın da pek müşterisi yoktu herhalde. Yine de Finghin binanın yan tarafında, göçebelere özgü, renkli, büyük bir at arabası gördü. Bir grup gezgin tiyatrocunun köye sığındığını tahmin etti ve Moїra’nın çocukları diye adlandırılan oyuncuları göreceğini düşünerek sevindi.</p>

  <p>Adımlarını sıklaştırdı ve en sonunda hana girdi. Yaklaşık on kişi vardı içeride. Hancı, bir garson kız, giysilerinden ve bakışlarından bu köyden oldukları anlaşılan birkaç müşteri, akşam yemeği yiyen, biri kadın biri erkek iki genç gezgin tiyatrocu. Hepsi de bakışlarını drüide yöneltti. Saî-Mina’nın yakınında olsalar da Finghin bu küçük köye drüid kardeşlerinden sık sık uğrayan olmadığını anladı. Herkese gülümsemeye çalıştı, yürüyüşüyle de ağırbaşlı bir hava yaratmayı denedi, sonra iki oyuncuya en yakın masaya gidip oturdu.</p>

  <p>Garson kız Finghin’e doğru ilerledi ama hancı, kızı tutup müşteriyle kendisinin ilgileneceğini söyledi. Bu kadar saygıdeğer bir ziyaretçiyi bizzat ağırlamak istiyordu kuşkusuz... Garson kız hayal kırıklığı içinde mutfağa döndü.</p>

  <p>"Merhaba sayın drüid, hoş geldiniz. Moїra çok cömert bu akşam! İki çocuğundan sonra şimdi de sizi getirdi buraya! Size ne ikram edeyim?"</p>

  <p>Finghin kibarca gülümsedi. Drüid giysileriyle ilk kez bir hana girdiğini fark etti. Bu bakışı, hayranlık dolu bu korkuyu daha önce hiç görmemişti...</p>

  <p>"Sadece bir çorba lütfen."</p>

  <p>"Ondan önce bir şey içmek istemez misiniz?" diye şaşırdı hancı.</p>

  <p>"Hayır teşekkürler. Sadece çorba" diye diretti Finghin.</p>

  <p>Adamın mutfağa doğru gidişine baktı, sonra iki gezgin oyuncuya döndü. Kendisinden biraz daha gençtiler herhalde. Yüzlerinden kardeş oldukları anlaşılıyordu. Hatlarında aynı incelik vardı, gözleri aynıydı. Biri kısa, kıvırcık, kızıl saçları olan uzun boylu bir genç adamdı. İnce ve zarifti, çatık kaşları ona kararlı bir hava veriyordu ama gülümsemesi yüzünü yumuşatıyordu. Kadına gelince...</p>

  <p>Finghin’in uzun zamandan beri gördüğü en güzel genç kadındı. Sarışındı, uzun ve düz saçları vardı. Aléa'dan yaşça büyüktü ama masum bir gülümsemesi vardı. Gözlerinden tutku, ellerinden zarafet okunuyordu. Bedeni, kıvrımları ve nefis iratlarıyla tam bir kadın bedeniydi.</p>

  <p>İki oyuncu da aktörlere özgü alacalı giysileri giymişti. Kollarının ucunda püsküller, kabarık bir pantolon, renkli ceket altına uzun kollu beyaz gömlek.</p>

  <p>Genç kadın drüidin kendilerine baktığını fark etmiş olsa gerekti ki gülümseyerek Finghin’e seslendi:</p>

  <p>"Bize katılmak ister misin? Henüz yemeğimizi bitirmedik..."</p>

  <p>Gezgin tiyatrocular çekingen değil tam tersine cana yakın oluşlarıyla tanınırdı. Bunlar da istisna değildi. Oyuncu kadın Finghin’e eşiti gibi davranmıştı.</p>

  <p>Drüid kabul etti. Biraz kafası karışmıştı ama belli etmedi. Aslında gezgin tiyatrocuların doğallığı hoşuna gidiyordu ve hangi nedenle onlara Moїra’nın çocukları gibi şerefli bir ad verildiğini öğrenmek istiyordu...</p>

  <p><i>Sohbeti geri çeviremem. Ama şu kız öyle güzel ki. O kocaman gözlerine dalıp gitmekten korkuyorum... Saçma, ben bir drüidim artık, duygularımı dizginleyebilirim...</i></p>

  <p>"Seve seve" diye ayağa kalkıp yanlarına gitti.</p>

  <p>"Benim adım Kaitlin, bu da ağabeyim Mel."</p>

  <p>"Moїra sizi korusun! Benim adım Finghin."</p>

  <p>Genç oyuncu elini drüide uzattı.</p>

  <p>"İyi akşamlar Finghin. Ne arıyorsun buralarda? Bütün Saî-Mina savaş telaşında sanıyordum..."</p>

  <p>"Öyle mi söyleniyor?" diye sordu Finghin.</p>

  <p><i>Bu delikanlı çok muzip, bakışlarından okunuyor. Sesinden anlaşılıyor. Konuşurken eğleniyor gibi.</i></p>

  <p>Oyuncu drüide bilgiççe gülümsedi.</p>

  <p>"Ülkede olup bitenlere bakılırsa, galiba söylenenler doğru!" dedi.</p>

  <p>Finghin gülümsedi.</p>

  <p><i>Bir drüidin Saî-Mina’nın duvarları arasında olup bitenlerden asla söz etmeyeceğini biliyor hiç kuşkusuz ama beni denemek istiyor.</i></p>

  <p>"Ülkede meydana gelen olaylar herkesin meselesi. Hem sizin, hem ada sakinlerinin, hem de Saî-Mina'daki kardeşlerimin..."</p>

  <p>Genç oyuncu alaycı bir ifadeyle dudak büktü.</p>

  <p>"Şimdiden ihtiyar bir drüid gibi konuşamayacak kadar gençsin Finghin!"</p>

  <p><i>Sen de Saî-Mina'dan biriyle dalga geçemeyecek kadar gençsin. Ama şu konuşmamız hoşuma gidiyor...</i></p>

  <p>Finghin dirseğini masaya koyup çenesini eline dayadı.</p>

  <p>"O kadar çok drüidle mi karşılaştın?" diye sordu.</p>

  <p>"Dayım Konsey’de Büyük-Drüid ve az önce senin konuştuğun gibi konuşur... Beklenen yanıtı asla vermez, çok şey söylermiş izlenimi yaratıp hiçbir şey açıklamadan sıyrılır işin içinden. Kaitlin'le beni müthiş eğlendirir bu durum, görüyorum ki belagati epey genç yaşta öğreniyorsunuz..."</p>

  <p>Finghin meraklanarak "Dayınız kim?" diye sordu.</p>

  <p>"Aydan Emar, ama galiba siz ona Kiaran diyorsunuz."</p>

  <p><i>Kiaran! Bunlar Kiaran’ın yeğenleriymiş demek! İş iyiden iyiye ilginçleşiyor...</i></p>

  <p>Finghin gülümsemeden edemedi.</p>

  <p>"Ölçütünüz Kiaran'sa, drüidlerin dili size niye bilmece gibi geliyor, anladım!"</p>

  <p>Genç oyuncu evet anlamında başını salladı:</p>

  <p>"Sizler dayımız gibi değil misiniz öyleyse... Aman ne güzel!"</p>

  <p>"Kiaran çok büyük saygı duyduğum bir drüiddir. Doğrusunu söylemek gerekirse, en çok hayranlık duyduğum kişi o değil mi acaba diye düşünüyorum" dedi Finghin çok ciddi bir tavırla. "Dayınız diye öyle söylemiyorum! Ama ben gezgin tiyatrocuların kocaman bir aile olduğunu sanırdım, bir gezgin tiyatrocunun bütün ailesi de aynı meslekten sanırdım. Kiaran nasıl drüid oldu?"</p>

  <p>Mel kardeşine baktı. Genç kadın soluk alıp konuşmaya başladı.</p>

  <p><i>Aile hikâyesini ağabeyinden daha iyi biliyor olsa gerek. Moїra aşkına</i>, <i>gerçekten ne güzel kız! Gözlerinde aynı zekâ parıltısı var...</i></p>

  <p>"Saî-Mina’ya yerleşmeden önce gezgin oyuncuydu ama aramızda pek mutlu değildi. Aslında herkes onda özel, çok özel bir şeyler olduğunun ve kendisine yardım edebilecek birileriyle karşılaşması gerektiğinin farkındaydı. Dayımı anlayabilecek birileri... Biz yapamıyorduk. Saî-Mina’ya gitmek üzere yola koyulacağını söyleyince kimse karşı çıkmadı. Onun yeri orası, değil mi?"</p>

  <p>"Tuhaf, ben de dün aynı soruyu soruyordum kendi kendime. Kiaran çok... garip biri. Umarım böyle söyleyerek sizi sarsmıyorumdur. Şöyle diyeyim: Moїra'yla ilişkisi ve tarikatla ilişkisi hiç kuşkusuz bizimkinden çok daha derin, ama bambaşka bir ilişki. Hem sezgisel hem de çok güçlü. Sanki ani tanrısal esinlerle doluymuş izlenimi yaratıyor ve sürekli kendini sorguluyormuş gibi... Canınızı sıkıyor muyum?"</p>

  <p>"Hiç de değil" dedi Mel, "sonunda yüreğinle konuşuyorsun."</p>

  <p><i>Doğru. Özgürce konuşuyorum. İyi geliyor doğrusu. Bu gezgin oyuncularda bana güven veren bir şey var. Öyle özgür bir havadalar ki...</i></p>

  <p>"Ne olursa olsun, tuhaf bir rastlantı bu, değil mi?" dedi Finghin.</p>

  <p>"Gerçekten de öyle" dedi Kaitlin gülümseyerek. "Dayımızı uzun zamandır görmedik, şimdi sen onu bizden iyi tanıyorsundur."</p>

  <p>Hancı koca bir kâse çorba getirip eğilerek drüidin önüne koydu. İki oyuncuya baktı, boşalan tabaklarını alarak mutfağa döndü.</p>

  <p>"Bütün bunlar iyi hoş da hâlâ burada ne aradığını öğrenemedik" dedi Mel alaylı bir ifadeyle.</p>

  <p><i>Onlara gerçeği söylesem mi? Bir drüidin daima doğruyu söylemesi gerekmiyor mu? Belki de lafı dolaştır malıyım. Yanıt vermeden yanıtlamalıyım. Ama canını istemiyor. Onlara doğruyu söylemeliymişim gibi geliyor. Belki de o zaman onlara saygı duyduğumu anlarlar. Ama buna ihtiyacını var mı? Dayanak noktalarını nerede? Yalnızım, uzun zamandır ilk kez bir başımayım. Saî-Mina geride kaldı, hem Konsey adına görev gezisinde de değilim. Kendime güvenmeyi öğrenmeliyim. İşte. Sezgilerime kulak vermeliyim. Gerçek zararlı olamaz. Yoksa bu hayatı yaşamaya değmez...</i></p>

  <p>"Aléa adındaki genç kızı arıyorum. Ondan söz edildiğini duydunuz mu?"</p>

  <p>İki oyuncu sessizce bakıştı. Hiç kuşkusuz bu kadar açık sözlülüğü beklemiyorlardı.</p>

  <p>Kaitlin "Konsey’e geri götürmek için mi arıyorsun onu?" diye sordu.</p>

  <p>"Hayır. Yardım etmek için arıyorum. Ve onun yanında olduğunu sandığım en iyi dostumu bulmak için. Ama bu uzun hikâye!"</p>

  <p>Kaitlin "Drüidlerin çok iyi dostları olur mu?" diye şaşırdı.</p>

  <p>Finghin yeniden gülümsedi.</p>

  <p>"Elbette! O kadar budalayım ki onu kendime Magistel yaptım..."</p>

  <p>"Senin Magistel'inse o kızın yanında ne işi var?"</p>

  <p>Genç drüid bir an suskun kaldı.</p>

  <p><i>Galiba fazla konuştum. Artık geri adım atmak bir işe yaramaz. Ama açık sözlülüğümden pişmanlık duymamak için gerçekten kim olduklarını, kalpten ne düşündüklerini öğrenmeliyim. Düşündüğüm gibi iyi insanlarsa ben de iyi etmişim demektir.</i></p>

  <p>"Sizce ne işi var?" diye sordu Finghin.</p>

  <p>Kaitlin gülümseyerek "Kıza âşık mı?" diye sordu.</p>

  <p>Finghin evet anlamında başını salladı.</p>

  <p>"Samildanach’a mı âşık?" diye bir kahkaha patlattı Mel. "Zavallı çocuk! Epey rakibi çıkar!"</p>

  <p><i>Demek Aléa’nın Samildanach olduğunu biliyorlar. Onu tanıyorlar. Gaelia’da bunu bilen ya da buna inanan kaç kişi var acaba? Olayın aldığı boyuttan Konsey’in haberi yok herhalde.</i></p>

  <p>"Rakibi çıkar mı bilmem ama Aléa’nın o kadar çok düşmanı var ki arkadaşım her halükârda zorluk yaşıyor! Aléa hakkında ne biliyorsunuz?"</p>

  <p>"Bizimkiler ne biliyorsa onu" diye yanıt verdi Mel.</p>

  <p>"İşte sen de yaşlı bir drüid gibi konuşuyorsun" diye dalga geçti Finghin.</p>

  <p>Genç oyuncu "Aléa’nın geleceğini duyuran orman perileri oldu. Borcelia'dan geçen gezgin tiyatroculara söylediler, ondan beri söylenti bütün oyuncular arasında dolaşıyor. Onun Kailana olduğunu söylemişler. Bu iyi bir haber mi kötü bir haber mi bilmiyoruz..." dedi.</p>

  <p>"Biz de bilmiyoruz, aslında kimse bilmiyor" dedi Finghin.</p>

  <p>"Konsey senin seçimini onayladı mı?" diye sordu Kaitlin.</p>

  <p><i>İkisi de güzel sorular soruyor. Umanın casus değillerdir. Yok ama, olanaksız bu. Belki de Saîman kullanarak haklarında daha çok şey öğrenebilirim. Düşüncelerini okumayı deneyebilirim. Hiç yapmadığım bir şey ama deneyebilirim. Konsantre olmam gerekiyor ki Saîman duyularımı harekete geçirsin. Sürüklesin. Olanaklarının ötesine geçmeye zorlasın. Şu iki kardeşin düşüncelerini okumalıyım. Hissetmeliyim. Görmeliyim.</i></p>

  <p>"Finghin? Sorumu işittin mi?" diye seslendi Kaitlin.</p>

  <p>Genç drüid yerinden sıçradı. Saîman’ın kollarına bırakmıştı kendini ve bir anlığına dalıp gitmişti.</p>

  <p>"Ben... Hayır. Hayır, Konsey’in benim burada olduğumdan haberi bile yok. Ama dayınız gibi ben de Büyük-Drüid'im, onların onayına gerçekten ihtiyacım yok, Moїra’ya hizmet için buradayım..."</p>

  <p>İki oyuncu başka şey söylemedi. Finghin Saîman yardımıyla onların düşüncelerini duymaya çalışırken onlar da genç drüidi anlamaya, çözümlemeye, değerlendirmeye çalışıyorlardı.</p>

  <p>Finghin Saîman'la düşünce okuma girişiminden çabucak vazgeçti. Kudretini böyle herkesin önünde ve yersiz amaçlarla kullanmak kendisini rahatsız ediyordu. İki gezgin oyuncunun dürüst bir kalbi olduğunu umuyordu.</p>

  <p>Sessizlik bozulmayınca genç drüid hancının getirdiği çorbasını içmeye başladı. Sıradan bir çorbaydı ama Finghin’in umurunda değildi. Oyuncuların az önce söylediklerini çözümlemeye çalışıyordu. Söylenenlerin onları nereye götürdüğünü merak ediyordu. Şimdi ne söyleyebilirdi oyunculara? Konuşma nasıl sona erecekti? Bitmesini istemiyordu. Mel hoş bir muhataptı, Kaitlin de ondan aşağı kalmıyordu. Finghin kendisine eşlik etmelerini önermek istiyordu. Yol uzun olacaktı, yalnızken ve nereyi arayıp tarayacağını bilmezken daha da uzun gelecekti genç drüide. İki yol arkadaşı bulmuş olmak hoşuna giderdi, üstelik gezgin oyuncular hakkında öğrenecek öyle çok şey vardı ki...</p>

  <p>Ama onları yanında götüremezdi. Yolda kendisini neler beklediğini bilmiyordu. Zaten iki kardeşin yapacak daha iyi bir şeyleri vardı herhalde.</p>

  <p>Çorbayı bitirince kalkıp iki oyuncuya selam verdi.</p>

  <p>"Sizinle konuşmak gerçekten bir zevkti. Teşekkürler" dedi.</p>

  <p>İki oyuncu gülümsedi ama yanıt vermediler. Finghin’e bakıyorlardı, gözlerinden Finghin’in ne olduğunu anlayamadığı bir soru işareti okunuyordu. Genç drüid meşe asâsını aldı, hancıya doğru gitti ve geceyi geçirmek için adamın gösterdiği odaya çıktı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Gor-Draka dağlarını sağ tarafta geride bırakmış, Harcourt topraklarına girmek üzereydiler. Batıda göz alabildiğine deniz uzanıyordu, göz kamaştırıcı yansımalarla doluydu suyun yüzeyi. Gökte bir tek bulut yoktu ve müthiş bir renk veriyordu suya. Bölge ıssızdı. Kuşkusuz pek az kişi gidiyordu Harcourt’a, oradan da pek az kişi çıkıyordu. Geçilmeye geçilmeye yol kaybolmuştu, turbalığın kırmızılı yeşilli tümsekleri arasından kıvrılan, kuru toprakla çevrili bir patika kalmıştı geride.</p>

  <p>Mjolln, midillisi Alragan’ın sırtında, en önde gidiyordu, arkada Aléa ile Faith hâlâ tartışıyorlardı.</p>

  <p>"Aaa, işte uzakta Mont-Tombe göründü! Hava öyle açık ki ta buradan seçiliyor, bak!"</p>

  <p>Aléa atını durdurdu, ozanın gösterdiği yere bakmak için başını çevirdi.</p>

  <p>"Suyun öte yanında. Şu kayayı görüyor musun?"</p>

  <p>"Tamam, gördüm!" diye bağırdı Aléa, Phelim’in meşe asasını ufka uzattı.</p>

  <p>"Orası Mont-Tombe! Hâlâ çok uzağız ama görebiliyoruz..."</p>

  <p>"Neden deniz yoluyla gitmiyoruz?" diye sordu genç kız. "Buradan dosdoğru gitmek yeter."</p>

  <p>"Haliç çok tehlikeli Aléa, hiçbir denizci orada kendini tehlikeye atmaz. Her tarafta kayalar var, kimisi suyun hemen altında, teknelerin gövdesini deliyor... Ama daha batıya, Ria’nın güneyine vardığımızda denizden gidebiliriz oraya, Mjolln isterse..."</p>

  <p>Cüce yanıt vermedi. Belki de söyleneni duymamıştı.</p>

  <p>"Bana dün geceki küçük gezintinizden söz etti" dedi Faith. "Dedi ki... dişi bir kurt geliyormuş peşimizden! Doğru mu?"</p>

  <p>Aléa gülümsedi.</p>

  <p>"Adı İmala."</p>

  <p>"Anladım."</p>

  <p>"Bizi izliyor gerçekten, ama için rahat etsin, dost bir kurt. Aslında izlediği kişi benim, çünkü onu ben çağırdım."</p>

  <p>"Onunla konuşabiliyor musun?"</p>

  <p>Aléa sessiz kalmakla yetindi.</p>

  <p>Faith "Ben bir kurda yaklaşmayı hiç başaramadım. Senin olağanüstü bir şansın var biliyor musun! Genellikle kurtlar saklanır" dedi.</p>

  <p>"Biliyorum, ama İmala öbür kurtlar gibi değil..."</p>

  <p>"Sen de öbür kızlar gibi değilsin" diye karşılık verdi ozan, "siz birbirinizi bulmak için yaratılmışsınız, değil mi?"</p>

  <p>"Kuşkusuz. Ama daha fazlası da söz konusu galiba."</p>

  <p>"Elbette öyledir. Kurdunu görmek isterdim, sen kabul edersen."</p>

  <p>"Bu akşam mutlaka görürüz. Ama bu kez ona gitmesini söylemem gerekecek."</p>

  <p>Ozan şaşırdı.</p>

  <p>"Gitmesini mi?"</p>

  <p>Genç kız "Gidip Erwan ve Galiad’ı aramasını istiyorum" diye durumu açıkladı.</p>

  <p>"Nerede olduklarını biliyor musun?"</p>

  <p>"Tam olarak değil. Ama kurdun bildiğini sanıyorum. Bilinç dışı bir biçimde biliyor."</p>

  <p>Faith "Bana söylediklerinden hiçbir şey anlamıyorum" dedi.</p>

  <p>"Açıklaması güç. Djar âleminin ne olduğunu biliyor musun?" diye sordu Aléa. Mjolln'un işitmemesi için sesini alçaltmıştı.</p>

  <p>"Evet. Tanıyorum diyemem ama ne olduğunu biliyorum. Ondan söz edildiğini duydum, o konuda bir sürü masal biliyorum..."</p>

  <p>"Faith, ben her akşam oraya gidiyorum."</p>

  <p>Ozan başını genç kıza doğru çevirdi. Neredeyse gülecekti. Sinir gülmesiydi içinden gelen. Her gün Aléa inanılacak gibi olmayan yeni bir hikâye anlatıyordu, bununla birlikte Faith anlatılanın doğru olduğunu biliyordu. Bu iş nereye varacak acaba, diye merak ediyordu ozan. Özellikle de Moїra’nın onu maruz bıraktığı şeylere nasıl olup da dayanabildiğim merak ediyordu.</p>

  <p>Arkadaşının gözlerinden okuduğu heyecana karşın "Djar âlemi hakkında tam olarak ne biliyorsun?" diye sordu Aléa.</p>

  <p>"Efsanelere göre dünya birçok âlemden yapılmış. Zamanın olmadığı Sid âlemi var, ölülerin ruhlarının gezindiği ölüler âlemi var, bizim dünyamız var, bir de Djar âlemi var. Bazı efsanelere göre rüyalar âlemi olabilir Djar. Rüyalarımızın geçtiği yer. Denir ki Moїra o âleme etki etmezmiş."</p>

  <p>"Yani ne demek bu?" diye sordu Aléa.</p>

  <p>"Pek fazla bilgim yok. Sen benden daha iyi biliyorsundur, her akşam gittiğine göre... Djar âleminde kader yok demektir, öyle değil mi? Hiçbir şey öngörülemez mi? Her şey rastlantısal mıdır? Bilmem... Bunu bana söyleyecek kişi şensin."</p>

  <p>"Kuşkusuz Phelim bana açıklayabilirdi. Ne olduğunu pek bilmiyorum ama oraya gidebildiğimi biliyorum, orada ne yapabileceğimi biliyorum ama ne olduğunu anladığımdan emin değilim" dedi genç kız.</p>

  <p>Atlarının adımları yavaşlıyordu ve Mjolln'dan gitgide daha geride kalıyorlardı. Ama bu durum Aléa'yı rahatsız etmiyordu. Bu konuşma Faith ile kendi arasında kalsın istiyordu, çünkü söylenenlerin cüceyi korkutacağını biliyordu. Şimdi bile cüce fazlasıyla endişeli biriydi, Aléa suçluluk duyuyordu.</p>

  <p>En sonunda "Gerçekten rüyalar âlemi olduğunu sanmıyorum" dedi. "Yoksa çok daha fazla kişiyle karşılaşırdım. Hayır, bence daha ziyade zihin âlemi. Ya da irade, belki. Djar âleminde düşünceyle yer değiştiriliyor, düşünceyle hareket ediliyor. İstekle."</p>

  <p>Bir an durdu, Faith dikkatle dinliyordu.</p>

  <p>"Herilim şövalyesini orada yendim" diye ekledi Aléa. "Galiad'la Erwan’ı da orada kaybettim. Ama dün gördüm onları. Dişi kurt beni onlara götürdü..."</p>

  <p>Ozan "Kurt da mı Djar âleminde?" diye şaşırdı.</p>

  <p>"Evet, o yüzden anlatıyorum ya. İşin içinde bir iş var. Keşke Phelim anlamama yardım etmek için burada olsaydı!"</p>

  <p>"Yardım edebileceğinden emin değilim..."</p>

  <p>"Haklısın. Sana söylemeli miyim bilmem ama ben Phelim’i de gördüm."</p>

  <p>Bu kez Faith atını durdurdu.</p>

  <p>"Efendim?"</p>

  <p>"Djar âleminde kısa bir süreliğine beni görmeye geldi. Ölüler âleminden geldi. Bütün âlemler birbiriyle bağlantılı. Bir yerlerde bir kapı var. Erwan'la Galiad da oradalar. O kapıdan söz edildiğini hiç duymadın mı?"</p>

  <p>Faith afallamış bir halde "Hayır..." diye mırıldandı.</p>

  <p>"Bütün âlemleri birbirine bağlayan bir kapı. Sid, Gaelia, Djar, ölüler âlemi..."</p>

  <p>"Eğer Sid’e açılan bir kapıysa, Tuathann'lar kesinlikle oradan çıkıp gelmiştir... En azından bu bize bir ipucu sağlıyor."</p>

  <p>"Çok doğru... Orayı keşfetmemiz gerek. Şimdilik kurdu göndereceğim, içimdeki his bensiz bulacağını söylüyor. Kaybedecek zaman yok. Her şeyden önce Mont-Tombe’a gitmeliyiz."</p>

  <p>Faith başını salladı ama Aléa'yı dinlemez olmuştu. Bu günlük bu kadar ifşaat ona fazla gelmişti. Ozanlık ederken anlattığı masalların çoğundan çok daha inanılmazdı genç kızın ona anlattıkları. Orman perileri haklıydı herhalde. Soruların yanıtları efsanelerdeydi. Ama neydi o yanıtlar?</p>

  <p>Mjolln parmağını kuzeydeki bir tepeye doğru uzatıp "Şu yapı da neyin nesi?" diye bağırdı.</p>

  <p>Faith'le Aléa yaklaşıp atlarını cücenin midillisinin yanında durdurdular.</p>

  <p>Karşılarında alçak, upuzun bir yapı vardı, ön cepheye birkaç pencere açılmıştı, beyaz cilalı taşlardan yapılma bina bir arduvaz çatıyla örtülüydü. Çatının tepesinde iri bir haç vardı.</p>

  <p>Faith sesinde bir ürpermeyle "Bu bir manastır" dedi.</p>

  <p>"Ne demek yani?" diye sordu Aléa.</p>

  <p>Ozan "Hıristiyan keşişler topluluğunun konutu" diye açıkladı. "Harcourt’a geldik. Bu bölgede birçok kilise ve manastır vardır. Tam olarak Harcourt'un güneyindeyiz. Burada han yoktur, yolcular geceyi keşişlerin yanında geçirir."</p>

  <p>Aléa "Konta ve Thomas Aeditus’a mı hizmet ediyorlar?" diye sordu.</p>

  <p>"Az çok. Ama o kadar yalıtılmış dürümdalar ki çoğu bağımsız kalabiliyor ve Harcourt'un siyasal meseleleriyle pek ilgilenmiyorlar..."</p>

  <p>"Tehlikesizce oraya gidebiliriz mi demek istiyorsun?"</p>

  <p>"Emin değilim. Ama geçen yıl buralarda yolculuk ederken keşişler çok kibar davrandılar. Beni konuk ettiler, Galatie'deki bir han odasına göre odalarının konforu epey zayıf kalsa da keşişler en azından canımı sıkacak hiçbir şey yapmadılar, hattâ manastırlardan birinde arp çalmam bile istendi..."</p>

  <p>"Ama Hıristiyanlar drüidlerden ve ozanlardan nefret eder!" diye şaşırdı Mjolln.</p>

  <p>Faith omuz silkti.</p>

  <p>"Keşişler pek aldırmıyor gibi bu duruma. Harcourt’da beklenmedik durumlarla karşılaştım, Alev Askerleri, papazlar ve hattâ bazı inanmış sade yurttaşlar bana epey saldırganca davrandı, ama keşişlerle hiç sorun yaşamadım... Bu arada ben basit bir ozandım. Bugün işler farklı olur herhalde. Harcourt ile Galatie arasındaki gerilim hiç bu kadar yüksek olmamıştı, hem burada insanlar senin hakkında bir şey duymuş mu bilmiyoruz."</p>

  <p>Genç kız göğüs geçirdi. O da aynı soruyu soruyordu kendine.</p>

  <p>"Samildanach olduğunu biliyorlarsa, drüidden daha kötü karşılanırsın... Bilinmezliğe giriyoruz şimdi. Belki de senden söz edildiğini hiç duymamışlardır, o zaman basit birer yolcu sanırlar bizi, ama belki de Galatie’de olduğu gibi burada da bütün kontluk sınırları içinde aranıyorsundur!"</p>

  <p>Aléa bir an duraksadı. Uzaktaki manastıra uzun uzun baktı, sonra gözlerini yapıdan ayırmadan, yavaşça "Yine de şu manastıra gidelim" dedi.</p>

  <p>Mjolln iç çekti.</p>

  <p>"Öhöms. Bunu mantıklı bulmadığımı sana söylememin hiç yararı yok herhalde, ha ne dersin, hiç hem de?"</p>

  <p>"Şu manastırı görmek istiyorum. Keşişlerle karşılaşmak istiyorum. Onları dinlemek, Tanrı'ları kimdir, öğrenmek istiyorum..."</p>

  <p>"Ha haa! Mont-Tombe’a varmaya acele ettiğimizi sanıyordum" diye alay etti cüce.</p>

  <p>"Belki burada da öğrenmem gereken şeyler vardır. Merak ediyorum. Hem böylece emin oluruz^ aranıyor muyum aranmıyor muyum öğreniriz."</p>

  <p>"Onu öğrenmenin en usturuplu yolu bu değil ki" diye karşılık verdi Mjolln, "ama doğrusu ben de geceyi güzel bir yatakta geçirme fikrine karşı değilim."</p>

  <p>Aléa "Bu akşam gitmeyeceğiz, yarın gideceğiz" dedi. "Bugün yeterince ilerledik..."</p>

  <p>"Öhöms. Olsun! Size güzel bir akşam yemeği hazırlarım şimdi!"</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Galatie kralı Eoghan Mor ayağa kalktı. Alnı ter damlacıkları içindeydi. Providence sarayındaki kral dairesinin büyük penceresini açtı. Gecenin, günün sıcaklığını alıp götürmesini sağlayacak en küçük bir esinti bile yoktu. Eoghan hiç bu kadar sıcak bir yaz yaşadığını hatırlamıyordu.</p>

  <p>Şatonun uçsuz bucaksız bahçelerinde meşaleler yanıyordu. Uşaklar geceleyin defalarca gelip meşaleleri yeniliyordu ki bahçeler asla karanlığa gömülmesin.</p>

  <p>Yüce-Kral arkasındaki büyük yatakta karısının iç çektiğini duydu. Geri dönüp bakınca karısının doğrulup yatağın başucuna yaslandığını gördü. Muhteşemdi kraliçe. Galatie topraklarının saklı güzelliği. Soylu doğmamıştı. Kral bir demircinin kızıyla evleneceğini duyurunca Bisagne’a varana kadar herkes onunla alay etmişti, ama müstakbel karısını Sarre ve Bisagne soylularına ve kendi sarayının soylularına tanıttığı zaman kimse kötü bir şey söyleyememişti, çünkü kız o kadar güzel ve kararlıydı ki, bakışları soylu, konuşması öyle cesurdu ki! Babası ölünce köyünden ayrılmış, yeni yetmelik çağında Providence'taki halasının yanına yerleşmişti. Sonra ozan olmak için bir drüdin yanında eğitim görmüştü. Ama kız mavi ozan elbisesini kuşanmadan önce Eoghan onunla karşılaşmıştı. Ozanlığa kabul edildiği halde mesleğini hiç icra etmemiş, sadece birtakım toplantılarda, kral ve kralın davetlileri için çalıp söylemişti.</p>

  <p>Kraliçe krala gülümseyerek "Gece nasıl?" diye sordu.</p>

  <p>"Sizin gibi, efsunlu kraliçem. Tuhaf ve güzel!"</p>

  <p>Amine yataktan kalktı. Çıplaktı ama hiç çekinmeden yürüyüp pencereye geldi. Utanacak bir şeyi yoktu. Vücudu kusursuzdu. Zarif kalçaları, uzun bacakları, bir bebeğinki gibi pürüzsüz karnı, büyüleyici göğüsleri, sanki Bisagne'lı usta ressamların elinden çıkmaydı. Yüzü ise gencecikti ama kendinden son derece emin bir ifade taşıyordu.</p>

  <p>"Ne kadar sıcak!" diye içini çekti kraliçe.</p>

  <p>"Soğuk bir banyo hazırlatayım ister misiniz?" diye sordu kral.</p>

  <p>"Durun. Bu ânı sizin yanınızda, göğe bakarak geçirmek istiyorum."</p>

  <p>"Uşaklar bahçeden sizi görebilir" dedi kral.</p>

  <p>"N'olur ki? Olduğum gibi görsünler beni, kraliçelerinin saklayacak bir şeyi yok. Siz rahatsız oluyor musunuz?"</p>

  <p>"Sizi bu halde görürlerse hepsinin birden âşık olmasından korkarım..."</p>

  <p>"Çoktan olmadılar mı?" diye şaka yaptı kraliçe.</p>

  <p>Amine kocasının arkasına geçip iki elini kralın kaslı omuzlarına atarak ona sarıldı. Parmak ucuna kalkıp Eoghan’ın boynuna hafif bir öpücük kondurdu, sonra çenesini kocasının ensesine yasladı.</p>

  <p>"Lugnasad için hiçbir drüid gelmedi" diye fısıldadı.</p>

  <p>"Şu sıra halletmeleri gereken çok iş var... Bana haber vermişlerdi."</p>

  <p>"İster drüid olsun ister köylü, kralın bayramı kaçırılmaz. Hepsi gelemiyorduysa bile en azından bir temsilci gönderebilirlerdi!"</p>

  <p>Eoghan karısının yüzüne bakmak için yavaşça döndü. Kraliçenin tatlı yüzünü koca ellerinin arasına aldı.</p>

  <p>"Bu durum sizi neden bu kadar sarstı, anlamadım sevgilim..."</p>

  <p>Amine ellerini kralın kollarında gezdirdi, ağır ağır, tıpkı okşar gibi.</p>

  <p>"Ben drüidleri iyi tanırım. Konsey dünyanın Moїra yolunda yürümesini sağlamak için var deniyor... Ama aslında onları ilgilendiren bir tek şey var: iktidar. Onlardan aşağı olduğunuzu şu ya da bu şekilde gösterebildikleri her defasında gösteriyorlar, adeta Gaelia halkına ülkenin gerçek krallarının kendileri olduğunu hatırlatmak ister gibiler... Buna göz yummamalısmız, Eoghan. Siz Gaelia’nın Yüce-Kral'ısınız ve tebaanız da sizi öyle bilmeli. Moїra yolunda sizden daha üstün kimse yok, siz ülkenin en yüce yöneticisisiniz."</p>

  <p>"Herkesten çok drüidlere ihtiyacım var" diye karşılık verdi kral. "Onlar olmasaydı kuşkusuz Harcourt'un, ya da şimdi Tuathann'ların insafına kalırdım. Ordumun tamamı onlarla boy ölçüşemez. Kudretleri önünde boyun eğmekten başka bir şey yapamam."</p>

  <p>"Siz vurucu güçten söz ediyorsunuz, ama ben size siyasal iktidardan söz ediyorum."</p>

  <p>"Günümüzde ikincisi birincinin sonucunda ortaya çıkıyor."</p>

  <p>"Gaelia’nın Yüce-Kral’ı olununca değil. Mevkiiniz size ordunuzda olmayan bir güç veriyor. Onu daha çok kullanmalısınız, aşkım."</p>

  <p>Eoghan gülümsedi. Moїra ona adanın en güzel kadınını sunmakla kalmamış, zeki bir siyasetçi de kazandırmıştı. Karısını uzun uzun öptü, sonra kızıl kuşkirazı ağacından yapılma koca karyolaya geri döndü.</p>

  <p>Gerinirken “Ne yapmamı istiyordunuz?" diye sordu.</p>

  <p>“Büyük-Drüid'lerden birinin şenliğe gelmesini zorunlu kılmalı, törende ona bir görev vermeliydiniz. Onursal bir görev elbette, ama tebaanıza sizin Konsey’in üstünde olduğunuzu açıkça gösterecek bir görev. Ama olan oldu artık. Yine de drüidler size saygıda hâlâ kusur ediyor..."</p>

  <p>Kral dirseklerine dayanıp dikildi ve kaşlarını çattı.</p>

  <p>“Nasıl yani?"</p>

  <p>Amine istediği etkiyi yaratmayı başardığını gördü. Yavaşça yatağa doğru ilerledi, sonra gelip evlendiği adamın yanına oturdu.</p>

  <p>"Tuathann'ların Man'ith'leri. Sizi imzalamaya zorladıkları barış antlaşması karşılığında drüidlerin Tuathann'ların Man'ith'lerini istediğini biliyor musunuz?"</p>

  <p>Eoghan dudaklarını ısırdı.</p>

  <p>“Terre-Brune'ü istilacılara bırakmaya zorladılar sizi, kendilerinin olmayan bu toprakların karşılığında da adanın en değerli dört nesnesini alacaklar."</p>

  <p>Yüce-Kral hepten dikleşti, ateş püskürüyordu.</p>

  <p>“Benim haberim yokken siz bütün bunlardan nasıl haberdar olabiliyorsunuz?" diye bağırdı.</p>

  <p>"Çünkü ben ozanım, kralım. Topraklarınızda konuşulanları dinleyecek zamanım var benim. Bu yüzden evlendiniz benimle."</p>

  <p>Eoghan karısının memnun bakışları altında ayağa kalktı ve giyinmeye gitti.</p>

  <p>"Hemen danışmanlarımı toplayacağım! Bu konuda daha çok şey bilmek istiyorum. Drüidlerin beni böyle kullanması söz konusu olamaz!"</p>

  <p>Yüce-Kral karısına son bir öpücük verdi, sonra çabucak odadan çıktı. Amine gülümsedi. Her şey daha yeni başlıyordu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Aléa içini çekti. Gecenin karanlığında bir başına, kamp yerinden uzakta, dizlerini göğsüne doğru çekip ellerini bacaklarının çevresinde kavuşturmuş oturuyordu, ateşkesin bittiğini biliyordu. Phelim’in asasını sağ elinde sallıyordu yavaş yavaş. Borcelia ormanından ayrıldığından beri, yaşamı neredeyse normal bir tempoya ulaşmıştı. Yolculuk etmek, iki yol arkadaşıyla konuşmak ve kendini toparlayıp yenilemekle yetinmişti. Peşinden gelip duran Herilimler yoktu artık, drüidler izini kaybetmişti herhalde, Aléa'yı Hayat Ağacı'na götüren panik rüzgârı dinmişti, kızcağız kısrağının sırtında dinlendirici günler geçirmişti.</p>

  <p>Ama bu akşam, manastırı görür görmez, son rahat gecesini geçireceğini anladı. Yarın tehlike dolu yaşamı başlayacaktı tekrar. Samildanach'tı o. Bundan kaçamazdı. Önünde göz alabildiğine Harcourt toprakları uzanıyordu ve yazgısının büyük bir bölümünün burada biçimleneceğini biliyordu Aléa. Sırf düşmanları olacaktı burada. Yolu engellerle dolacaktı ve bazıları ölümcül olabilirdi. Güzergâhındaki karışıklıkların ortaya çıktığını hissettiği her defasında olduğu gibi, 'Faith'le Mjolln'u buralara kadar getirmekle iyi mi ettim acaba' diye düşündü. Bu kaçınılmaz mücadeleye hangi hakla onları da sürüklüyordu?</p>

  <p>Harcourt'un alçak tepeleri üstünde yıldızlar, pullardan oluşan parıltılı bir yelpaze gibi açılmıştı. Batıda denizin sesi ve yamaçların tepesindeki otları kıpırdatan hafif bir rüzgârın soluğu işitiliyordu. Yolunu şaşırmış birkaç martı doruklarda ilerliyordu. Bulutsuz bir geceydi ve Aléa’nın üstünde uçsuz bucaksız bir gökyüzü uzanıyordu. Öyle uçsuz bucaksızdı ki!</p>

  <p><i>Bu koca evrende Gaelia ne küçük bir ada!</i> diye düşündü genç kız. <i>Sonsuzluğun karşısında nedir ki bir Samildanach? Benden önce binlerce olay oldu, benden sonra da olacak. Hayat Ağacı'nda gördüklerini, orman perilerinin ölümü, ben öldükten sonra drüidlerin sonunun gelmesi, bütün bunlar bir hiç. Sadece bir simge, bir hikâye. Önem taşımadığını biliyorum. Sadece anlamanı gerekiyor.</i></p>

  <p>Birdenbire birkaç adım ötede bir gürültü duydu ve hemen tanıdı. Dişi kurttu gelen. Aléa gülümsedi. Düşüncelere dalıp gidince gece randevusunu neredeyse unutmuştu. Zaten İmala da gecikmişti.</p>

  <p>Genç kız bir şeylerin değiştiğini hemen anladı. İmala’nın bakışları eskisi gibi değildi. Yürüyüşü aynı değildi.</p>

  <p><i>Ne var?</i></p>

  <p>Dişi kurt usulca yaklaştı ama bu kez korkmuyordu. Sarı gözleri parlıyordu, tüyleri gri görünüyordu. Aléa’nın iki adım ötesinde durdu ve gururla ön ayakları üstünde dikildi.</p>

  <p><i>Bugün pek kurumlusun!</i></p>

  <p>Dişi kurt gözlerini genç kızdan ayırmadan geriye doğru iki adım attı. Aléa ağır ağır ayağa kalktı. İmala biraz daha geriledi.</p>

  <p><i>Seni izlememi mi istiyorsun? Bana bir şey mi göstermek istiyorsun?</i></p>

  <p>Hayvan arkasını döndü ve güneye doğru küçük ve hızlı adımlarla ilerlemeye başladı. Aléa bir an duraksadı, sonra kurdu izlemeye karar verdi. Kurdu gözden kaybetmemek için kendisi de koşmak zorunda kaldı. Etraf karanlıktı. Doğanın yoldan bu kadar uzaklaşıp temkinsizce yürüyenlere hazırladığı tuzaklara dikkat etmesi gerekiyordu genç kızın. Tepelerin arasında koşmaca epey sürdü ve çok geçmeden Aléa kurdun sağa sola yalpalanarak giden siluetini görmez oldu. Soluk almak için adımlarını yavaşlattı ve sağa sola ufka bakarak hayvanı bulmak istedi. Hiçbir şey görünmüyordu.</p>

  <p>Aléa tam anlamıyla durdu. Kamp yerinden çok uzaktaydı. Buradan manastırın uzun karaltısı bile görünmüyordu. Sırtından bir ürperti geçti. Gece meltemiydi herhalde. Yavaş yavaş yeniden yürümeye koyuldu. Küçük bir tepenin eteğindeydi, 'tepeye çıkarsam İmala’yı görme şansım daha fazla olur' diye düşündü. Güneye doğru daha da uzaklaşmış oluyordu ama en azından boşuna koşmuş olmayacaktı.</p>

  <p>Adımlarını sıklaştırdı, tepeye çıktığında İmala’nın ona göstermek istediği şeyi gördü. Daha aşağıda, küçük vadide, beyaz kurt kocaman gri bir kurtla oynuyordu. Zaman zaman kavga ettikleri sanılabilirdi ama sadece bir oyundu bu, Aléa emindi.</p>

  <p>Yere çömelip aşağıda bir derenin kenarında döne döne koşan iki hayvanı seyretti.</p>

  <p><i>Demek başka bir kurt buldun! Sen de bana arkadaşlarım göstermek istiyorsun!</i></p>

  <p>Birdenbire İmala gri kurtla oynamayı bırakıp tepenin üstüne, dosdoğru Aléa’ya doğru koşmaya başladı. Kurt öyle hızlı geliyordu ki genç kız bir an ayağa kalkmayı düşündü ama korkmamaya çalışarak çömelmiş halde kaldı. Kurt Aléa’ya birkaç metre yaklaştığında koşmasını yavaşlattı ve yürüyerek kızın yanına geldi. Aléa’nın daha önce tanık olmadığı bir özgüvenle genç kızın yanına yaklaştı. Aléa kurda elini uzattı, İmala da sevgiyle kızın parmaklarını yalamaya başladı. Aléa yerden kalkmadan yavaşça kurda sokuldu, kolunu kurdun sırtına dolayıp karnını okşadı. Kalbi çarpıyordu. Şimdiye kadar kurda hiç böyle yaklaşmamıştı. Ama İmala ses çıkarmıyordu. Kuyruk sallıyordu, dili dışarı sarkmıştı, ara sıra, tepenin eteğinden olup bitenleri endişeyle seyreden arkadaşına kurumlu bakışlar atıyordu.</p>

  <p><i>Güzel, İmala! Senin adına sevindim! Gel kardeşim gel! Arkadaşın çok yakışıklı. Ona benden korkmamayı öğretebilirsin.</i></p>

  <p>Sonunda dişi kurt Aléa’nın karşısına oturdu. Sallanan kuyruğu otları dövüyordu. Burnunu kaldırmış, vakur bir duruşu, yakıcı bakışları vardı. Mutluydu, her hareketinden belli oluyordu. Aléa kurdu okşamayı sürdürdü.</p>

  <p><i>Artık yalnız olmaman iyi, İmala. İyi, çünkü şimdi senden bir şey isteyeceğim. Ayrılmak zorundayız sevgili kurdum, benim için bir şey yapman gerek. Umarım anlarsın. Beni gerçekten duyuyor musun bilmiyorum.</i></p>

  <p>Aléa bir eliyle kurdu okşarken öbür eliyle de çantasından Galiad’a ait mavi kumaş parçasını çıkardı. Kumaşı hayvanın burnuna yaklaştırdı.</p>

  <p><i>Bak. Şu alın bağını kokla. Galiad’ın bu. Onu bulmanı istiyorum. Geçen gece onu gördün, beni ona götürmüştün. Kim olduğunu biliyorsun değil mi? Kokusunu tanıyorsun değil mi? İmala, Galiad’ı ve oğlu Erwan’ı bulmanı istiyorum. Onları bulup kuzeybatıya doğru, Mont-Tombe’a doğru, denizin karalara sokulduğu yere doğru onlara kılavuzluk etmeni istiyorum. Bunu benim için yapman gerek kardeşim, anlıyor musun?</i></p>

  <p>İmala iniltiler çıkarmaya başladı. Kumaşı bir kere koklamıştı ama Aléa hayvanın mesajı anladığından emindi. Kurt yerinde duramaz oldu. Genç kız hayvanı kendine çekip iki eliyle sarıldı.</p>

  <p><i>Sağ ol sevgili kurdum, iyi şanslar! Ama gitmeden önce, kumaşı boynuna bağlamama izin verir misin? Korkma İmala, Galiad seni benim gönderdiğimi anlasın istiyorum sadece, o kadar.</i></p>

  <p>Aléa alınlığı kurdun boynuna geçirmek için yaklaşınca hayvan geriye çekildi ve küçük bir homurtu çıkardı. Genç kız şaşırmadı, elini bir an için aşağı indirdi. Sonra yeniden yavaşça kurda yaklaştı ama hayvan iyice geriye çekildi. Aléa tatlı sözlerle kurdu kandırmaya çalıştı ama İmala dinlemiyor, uzaklaşmaya devam ediyordu.</p>

  <p>Aléa vazgeçmek zorunda kaldı, kurt yeterince uzaklaşınca da ayağa kalktı. Gözlerini İmala’ya dikip gülümsedi.</p>

  <p><i>Git!</i> diye düşündü. Hayvan vadinin alt tarafına, büyük gri kurdun yanına koştu.</p>

  <p>Aléa yumruklarını sıktı. Kurdun söyleneni anladığını umuyordu, anladıysa da isteneni başaracağını umut ediyordu. 'Umarım alınlığı boynuna geçirme girişimim onu fazla korkutmamıştır' diye düşündü. İmala alınlığın boynuna takılmasını istemiyordu. Aléa’ya ait olmadığını açıkça göstermek istiyordu sanki. Hiçbir dikeye ait olmadığını ve asla tam anlamıyla ehlileşmeyeceğini göstermek ister gibiydi. Kurtlar böyledir işte, Aléa da kendi kendine 'belki böylesi daha iyidir' diye düşündü.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Samael’e eşlik eden aşağı yukarı on beş asker kalmıştı sadece. Tuathann'lara açtıkları savaş garnizondakilerin çoğunun hayatına mal olmuştu. Piskopos komutanın artık kendisine karşı belli bir kin güttüğünü tahmin edebiliyordu, ama komutan Samael’in bu işten ne kazandığını tahmin edebilmekten çok uzaktı.</p>

  <p>Nuadu Kılıcı, Samael onu Tuathann'lardan çalmayı başardığından beri kınından çıkmamıştı. Piskopos onu titizlikle sandıkta saklıyordu, daha yakından bakacak fırsatı bulamamıştı henüz. Korkuyordu adeta. Drüidler bu efsanevi nesneyi öyle çok aramıştı ki şimdi Suçlayıcı kılıcın burada, kendi elinde olduğuna, silahı tesadüfen ele geçirdiğine inanamıyordu. Bu onu hem şaşırtıyor hem de sevindiriyordu. 'Moїra gerçekten varolsaydı, kılıcı bu kadar kolayca ele geçirmeme izin verir miydi' diye düşünmek hoşuna gidiyordu.</p>

  <p>Piskopos ve askerleri şimdi Tenian ormanına çok yaklaşmıştı; Méricourt fazla uzak olmasa da Tuathann'ların saldırma tehlikesi hâlâ vardı. Terre-Brune'ün başkentine varmak için güneye doğru iki-üç gün daha yol almak gerekiyordu. Başkentte Samael kontla görüşüp Harcourt'un yardım teklifini iletecekti. Piskopos daha fazla zaman kaybetmek istemiyordu. Atların ve adamların yorgunluğuna karşın ancak gecenin geç saatlerinde mola verileceğini emretti ve sabahleyin erkenden yola çıkılmasını şart koştu. Yine de Alev Askerleri şikâyet etmiyordu. Adadaki en zorlu talimi onlar yapardı ve bundan belki de daha güç tempolara alışıktılar. Ama her geçen gün atların hızı biraz daha kesiliyordu. Gitgide daha çok bakıma ihtiyaç duyuyorlardı ve bazıları topallamaya başlamıştı.</p>

  <p>O akşam Samael kamp kurma emrini vermek için karanlığın iyice çökmesini bekledi. Alay bir grup çiftliğin birkaç fersah ilerisinde durdu, karargâh çabucak kuruldu. Ateş için bir toprak alan, atlar için yeşillik bir köşe, piskopos için bir çadır, birkaç masa, oturma yeri olarak ağaç kütükleri, bir de nöbetçi yerleri.</p>

  <p>Samael komutanı çağırdı.</p>

  <p>Subay gelince "Piskopos hazretleri buyrun" diye eğildi.</p>

  <p>"Yanınıza iki adam alıp şu çiftliklere gitmenizi istiyorum. En yorgun dört atı da götürün, bakın bir nalbant bulabilecek misiniz, ya da daha iyisi dört yeni at getirin. Adamlarınızla birlikte bizzat gitmenizi istiyorum, çünkü duruma ilişkin birkaç bilgi edinmenizi de istiyorum. Tuathann'lar nereye varmış, kont Meriande Mor nerede?"</p>

  <p>"Bu kadar küçük bir köyde birilerine rastlamak için vakit çok geç değil mi?" diye şaşırdı savaşçı.</p>

  <p>"Ayakta kimseyi bulamazsanız uyuyanları uyandırın ve kont adına görevde olduğunuzu söyleyin. Siz bir askersiniz, çiftçiler size saygı gösterecektir."</p>

  <p>"Başüstüne efendim."</p>

  <p>Komutan geri dönüp emri hemen yerine getirdi, yanına iki adam ve birliğin en yorgun dört atını alarak yola çıktı.</p>

  <p>Epey bir süre sonra geri döndüğünde askerler karınlarını doyurmuş, çoğu uyuklamaya bile başlamıştı. Sadece dördü ayaktaydı ve kamp yerini gözetliyorlardı. Piskopos ise çadırında, mum ışığında kitap okuyordu.</p>

  <p>Samael yorgun değildi. Bu uzun günlerden sonra damarlarındaki Saîman’ı canlandırması yetiyordu, bitkinlik hemen yok oluyordu. İlaç gibi bir şey olmuştu bu onun için. Her akşam son askerler de uykuya daldıktan sonra uzun süre okumaya devam ediyordu, ikinci ya da üçüncü nöbetçi vardiyasında yatıyordu ancak. Harcourt'un adamlarını bu saatleri dua ederek geçirdiğine inandırmıştı ama aslında drüidlik yaşamının daha önce keşfetmeye olanak tanımadığı bütün kitapları okumakla uğraşıyordu. Bu bilgi deryalarının, bu saklı hâzinelerin, bu yolculukların, bu hikâyelerin karşısında mutluluktan kendinden geçiyordu.</p>

  <p>Komutan çadıra girerken geldiğini duyurdu:</p>

  <p>"Piskopos hazretleri!"</p>

  <p>Samael sayfalarını karıştırdığı Eski Dil Kitabı’ın kapadı, ince deri kayışı düğümledi ve askeri karşılamak için ayağa kalktı.</p>

  <p>"İçeri girin komutan, şuraya oturun, küçük masamın karşısına."</p>

  <p>Her akşam askerler piskoposun çadırını titizlikle hazırlıyorlardı. Din adamının ne beklediğini tam olarak biliyorlardı: küçük bir masa, iki şamdan, içi kitaplarla dolu, üstü kızıl kadife kaplı bir sandık (piskopos sandığı oturmak için de kullanıyordu), iki küçük ahşap koltuk, yıkanmak için bir deri leğen, saman ve hint kenevirinden yapılma bir yatak, çarşaf ve battaniye. Piskoposun yolculuktayken tek lüksü buydu, ama çadıra girerken her şeyin yerli yerinde, her akşam aynı şekilde hazırlanmış olması gerekiyordu.</p>

  <p>"Dört atı başka atlarla değiş tokuş ettim" dedi komutan otururken.</p>

  <p>Sesi ciddi, kaşları çatıktı, Samael bir şeylerin yolunda gitmediğini anladı.</p>

  <p>"İyi atlar mı?" diye sordu Samael, yolculuğun temposu onu çok endişelendiriyordu.</p>

  <p>"Çok iyi huylular, sağlık durumları da bıraktığımız atlarınkinden çok daha iyi. Elbette Harcourt seyislerinin askerî eğitimini almamış bu yeni atlar ama rahat rahat işimizi göreceği kanısındayım."</p>

  <p>"Güzel. Peki ilgimizi çekecek birtakım bilgiler edindiniz mi?" diye sordu piskopos. Karşısındaki adamın o haberler yüzünden ciddileştiğini tahmin ediyordu.</p>

  <p>"Evet Efendim, belirlediğiniz amaca uygun olmadığını düşünüyorum."</p>

  <p>Samael sabırsızlandı.</p>

  <p>"Ee söyleyin!"</p>

  <p>"Meriande Mor artık Mericourt’da değil. Başkentten ayrılmış ve ordusunun büyük bölümüyle Tuathann'lara saldırmak üzere yola çıkmış. Barbarlar, Yüce-Kral’ın izin verdiği gibi, Terre-Brune'ün bütün kuzey kesimine yerleşmişler, Meriande kimsenin yardımı olmadan onları topraklarından süreceğini sanıyormuş. Halen Filiden yönünde ilerliyormuş."</p>

  <p>Samael yumruğunu masaya vurdu.</p>

  <p>"Gerizekâlı! Tek başına hiç şansı yok. Tuathann'ların karşısında ordusu çok yetersiz. Onu engellemeliyiz."</p>

  <p>Komutan sessiz kaldı. Elbette aynı şeyi düşünmüştü. Hiçbir şekilde Piskopos Natalien’in içini rahatlatamazdı.</p>

  <p>Samael "Meriande Mor'u kaybetmeyi göze alamayız" dedi, ama artık kendi kendine konuşuyordu, "Hem ordusu çok işimize yarar. Bu durumu önlemeliyiz."</p>

  <p>Piskopos ayağa kalktı, sandığının başına geçip açtı. Ellerini daldırıp, kahverengi bir kumaşa özenle sarılmış olan Nuadu Kılıcı'nı çıkardı.</p>

  <p>"Komutan hemen bu akşam yalnız yola çıkacağım. Adamlarınız hızımı kesiyor, üstelik herhangi bir korumaya ihtiyacım yok."</p>

  <p>"Pp... piskopos hazretleri" diye kekeledi afallayan komutan, "ciddi misiniz?"</p>

  <p>Samael kılıcı kılıfından çıkarmadan kemerine taktı, yiyecek ve giysi dolu bir çanta hazırladı.</p>

  <p>"Çok ciddiyim. En hızlı biçimde Meriande Mor'u engellemem gerek, bir dakika bile kaybedemem. Tek başımayken hiç tehlike yok, Tanrı beni korur. En iyi atlarınızı hazırlayın. Yarın Harcourt’a dönüp Thomas Aeditus ve kont Al'Roeg'ü durumdan haberdar edeceksiniz. Mor'u yola getirme işini ben üstleniyorum, onu kendi davamıza bağlayabilmemiz için Harcourt’a götüreceğim."</p>

  <p>Komutan ne diyeceğini bilemiyordu. Karşı çıkamazdı ama Harcourt kontluğuna döndüğünde Thomas Aeditus'un piskopos Natalien’e eşlik etmedikleri için kendilerine mutlaka kızacağını biliyordu. Ama piskopos kararlıydı, asker itaatsizlik edemezdi. Üstelik, çarpışma sırasında piskoposun nasıl hareket ettiğini de gördükten sonra, komutan, bu ihtiyar deli amacına ulaşır diye düşünüyordu.</p>

  <p>Komutan alçak gönüllülükle söyleneni kabullendi ve tek kelime daha etmeden çadırdan çıktı. Haberi adamlarına vermek için sabahı bekledi.</p>

  <p>Samael çoktan uzaklaşmıştı.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>"Kimsiniz?"</i></p>

  <p>"<i>Kiaran. Daha doğrusu Kiaran’ın Djar âlemindeki görüntüsüyüm."</i></p>

  <p><i>Benim bildiğim görüntü bu değil. Ama ses onun sesi. Gözleri de. Hele zihni, zihnini tanıdım... Ama neden böyle bir görüntü var?</i></p>

  <p><i>"Sizi tanımadım drüid. Oysa Saî-Mina’da görmüştüm. Burada daha gençsiniz, hele şu giysiler... drüid giyimi değil bu!"</i></p>

  <p><i>"Yaşım senden birazcık daha büyükken böyleydim ben, Aléa..."</i></p>

  <p><i>"Siz gezgin tiyatrocu muydunuz?”</i></p>

  <p><i>Evet diyor. Gülümsüyor da. Beni gördüğü için şaşırmışa benzemiyor.</i></p>

  <p><i>"Burada ne yapıyorsunuz?"</i></p>

  <p><i>"Her akşam buradayım Aléa, tıpkı senin gibi. Uzun zamandır seni gözetliyorum. "</i></p>

  <p><i>Beni gözetlemiş. Djar ne kadar tuhaf bir yer. Hep birisinin beni gözetlediği duygusuna kapılıyorum. Havada süzülen bunca düşünce, yolu kesişen bunca olası yazgı.</i></p>

  <p><i>"Uzun zamandır mı?"</i></p>

  <p><i>"En başından beri. Saî-Mina’ya geldiğinden beri. Görüntünü önce bulanık gördüm. Onu denetlemeyi beceremiyordun, değil mi? O gün, dişi kurt vardı...”</i></p>

  <p><i>İmala’yı tanıyor.</i></p>

  <p><i>"... Galiad’ın oğlu genç Magistel Erwan Al'Damian’ın görüntüsü de vardı. Ona karşı birtakım duygular besliyorsun..."</i></p>

  <p><i>Sanki benimle alay ediyor, halbuki niyetinin öyle olmadığını biliyorum. Bütün Büyük-drüid’lerin en acayibi o, Saî-Mina'dayken fark etmiştim. Konsey hesabına casus gibi beni mi izliyor acaba?</i></p>

  <p><i>"Maolmòrdha da vardı, hatırlıyor musun?”</i></p>

  <p><i>"O da beni gözetliyor, değil mi?"</i></p>

  <p><i>"Elbette, ama şu an değil. Ne yapıyor şimdi bilmem... Ama yine de rahatlatıcı bir şey değil bu."</i></p>

  <p><i>Doğru. Onun varlığını hissetmiyorum şimdi. Ama yoluma çıkacağını biliyorum. Maolmòrdha. Yolumun en sonunda...</i></p>

  <p><i>"Konsey adına mı gözetliyorsunuz beni?"</i></p>

  <p><i>"Seni uzun zamandır izliyorum, Konsey Djar âlemine girebildiğimi yeni öğrendi. Seni bu âlemde gördüğümü söyledim onlara ama daha fazla bir şey öğrenemeyecekler."</i></p>

  <p><i>Ya yalan söylüyorsa?</i></p>

  <p><i>"Ben de Phelim gibi düşünüyorum, biliyor musun Aléa? Senin Samildanach olduğunu düşünüyorum. Biliyorum bunu. Tıpkı onun gibi ben de seni Konsey'den korumak istiyorum."</i></p>

  <p><i>"Ama siz de Konsey üyesisiniz!"</i></p>

  <p><i>"Bu benim her zaman onların kararlarını onayladığım anlamına gelmez. Ben Moїra’nın çocuklarındanım..."</i></p>

  <p><i>Ne demek istediğini pek anlamadım galiba. Gezgin tiyatroculara Moїra’nın çocukları denir. Ama aslında ne anlama geliyor o deyiş?</i></p>

  <p><i>"Phelim öldü. Beni korumak isteyen tek kişi oydu ama öldü."</i></p>

  <p><i>"Biliyorum. Seni arayan üç drüid Konsey’e geldi. Haberi verdiler. Ama Phelim tek kişi değildi. Ben de onun gibi düşünüyorum, genç Finghin de. Dün yanımızdan ayrıldı."</i></p>

  <p><i>"Finghin mi? Saî-Mina'dan ayrıldı mı?"</i></p>

  <p><i>"Evet. Seni arıyor."</i></p>

  <p><i>"Beni bulacak. Ona ihtiyacını var. Öğrenmeye ihtiyacım var."</i></p>

  <p><i>"Senin bize öğreteceklerin var asıl. Sen Samildanach’sın Aléa."</i></p>

  <p><i>“Öbür drüidler beceremiyorsa sen nasıl gelebiliyorsun buraya?"</i></p>

  <p><i>"Entrika çevirmek yerine Saîman yolunda çalışarak daha çok zaman harcasalardı onlar da gelebilirdi kuşkusuz. Ama tek değilim. İki dönme de gelir buraya. Maolmòrdha ve Samael. Samael'den kendini sakın. Fazla uzağında değil. Nereye gidiyorsun, ne yapmak istiyorsun ben bilmiyorum, ama Samael senin yakınında."</i></p>

  <p><i>"Beni gözetleyen biri daha mı çıktı?"</i></p>

  <p><i>"Hayır. Seni burada gördüğünü sanmam."</i></p>

  <p><i>"Siz bütün bunları nereden biliyorsunuz Kiaran?"</i></p>

  <p><i>"Sık sık buraya gelirim. Her şeye bakarım. Her şeyi dinlerim. drüid kardeşlerim aklım bir karış havada sanır ama havada değil buradayım. Buradaki gerçeklik başka yerlerdeki yalanları açığa çıkarır. "</i></p>

  <p><i>"Size nasıl güvenebilirim?"</i></p>

  <p><i>"Bana asla güvenemeyeceksin. Artık kimseye güvenemeyeceksin. Hep tetikte olmalısın Aléa.”</i></p>

  <p><i>"Sizi yine görecek miyim?”</i></p>

  <p><i>"Eğer istersen, buraya her gelişinde.”</i></p>

  <p><i>Galiba bu durum çok hoşuma gider. Kiaran’ın bana öğretecek bir şeyleri var mutlaka. Ama ona fazla açıklamalarda bulunmamaya dikkat etmeliyim. İstemeden ona bilgi vermemeliyim.</i></p>

  <p><i>"Peki, sizinle her akşam buluşacağım Kiaran, ama, buraya geldiğimde ancak sizi görmeye gelmediğimde, isteğim dışında beni gözetlemeyeceğinize söz vermenizi istiyorum.”</i></p>

  <p><i>"Söz vermek mi?"</i></p>

  <p><i>Doğru. Kimseye güvenmemem gerektiğini daha yeni söyledi, vereceği sözün ne değeri olur ki? Onu korkutmalıyım.</i></p>

  <p><i>"Kiaran, eğer bakışlarınızı yakalarsam, Herilim'ler Prensi'ne yaptığımı size de yaparım. "</i></p>

  <p><i>Yanıt vermiyor. Beni anladığından eminim.</i></p>

  <p><i>“Şimdi gidip bir şeye bakmam gerek Kiaran. Kendinizi gösterdiğinize çok sevindim. Phelim’i özlüyorum. Bir drüidle konuşmaya ihtiyacını var. Finghin yetmezdi kuşkusuz."</i></p>

  <p><i>“Ben de yetmem, Aléa. Ama bildiğim her şeyi sana öğreteceğim.”</i></p>

  <p><i>"Sağ olun."</i></p>

  <p><i>Geri dönüyorum. Yola çıkıyorum. Peşimden gelmiyor.</i></p>

  <p><i>Uzakları, buradan uzakları düşünmeliyim.</i></p>

  <p><i>Erwan’ı bulmam gerek.</i></p>

  <p><i>Djar kapısı. Ona ulaşabilirim. Şurada.</i></p>

  <p><i>Ona doğru ilerliyorum.</i></p>

  <p><i>O orada. Bu ışığı tanıyorum. İzliyorum. Mavi bir kuyu gibi. Ta aşağıda da Erwan.</i></p>

  <p><i>Mesajımı işitecek mi? Anlayacak mı? Buraya çıkamaz. Doğru dürüst duyamayacak. Ama ona söylemeliyim. Anlamasını sağlamalıyım. Erwan... Erwan...</i></p>

  <p><i>Dinle beni...</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>İki kurt dar bir vadinin ortasından kuzeye doğru yürüyorlardı. Yanlarında, gri ve yassı taşlardan oluşan akarsu yatağında küçük bir dere akıyordu. Sağda tepenin yamacı çıplaktı. Hiç ağaç yoktu, sadece yer hizasında küçük kara çalılıklar vardı. Taşlık, esmer bir topraktı burası, yamacın ortasında üst üste konulmuş taşlardan oluşma eski bir duvar, bakır renkli yamacı ikiye ayırıyordu. Solda bir çam ormanı vardı. Ağaçların, yaprakları dökülmüş alt kısımları vadiyi karartıyor, üst tarafta ufuk yeşil doruklar üstünde uzanıyordu. İleride, kuzeye doğru, iki yamaç ön planda derin bir yarık oluşturuyor, yarığın gerisinde uzaklardaki başka tepeler ve mavi Ağustos göğü gözüküyordu.</p>

  <p>İmala herhalde eski bir taşkının buralara kadar sürüklediği, etrafa dağılmış ölü ağaç gövdelerinin üstünden atlıyordu. Beyaz, kolayca kırılan kütükler ve kurumuş çamurdan oluşan bir karışım vardı, yeni geçmiş bir inek sürüsünün izleri belli oluyordu.</p>

  <p>Vadi iki tepenin arasında kıvrılarak ilerliyor, bitki örtüsünün daha gürleştiği kuzeye doğru gidiyordu. Dişi kurt ara sıra durup dereden su içiyordu. Suyun gürültülü akışı çevredeki sesleri boğuyordu. İki kurdun ayakları altında kayan taşların yankısından ve yukarıda av arayarak süzülen yırtıcı kuşların kanat seslerinden başka bir şey işitilmiyordu.</p>

  <p>İmala gri kurtla birlikte avlanmamıştı daha. Ama onunla birlikteyken daha iri bir ava saldırabileceğini biliyordu. Gri kurt İmala’yı yakından izliyordu, her an sıçramaya hazırdı. O da acıkmıştı herhalde. Ama İmala güzergâhından uzaklaşmak istemiyordu. Kuzeye, duyularının onu çağırdığı yere doğru gidiyordu, karnını doyuracak şeyi de o yol üstünde bulması gerekiyordu.</p>

  <p>İki kurt parlak aydınlıkta ilerledikçe vadi daralıyordu. Gor-Draka dağları yakınlaşıyor, artık bütün ufku dolduruyordu. İki kurt, yorgun ayaklarını serinleten derenin içinde akıntıya karşı yürüyorlardı. Güney düzlüklerindeki çayırlarda uzun uzun koşmaktan çok daha yorucuydu bu kayalık arazide ilerlemek, sıcaklık yürüyüşü zorlaştırıyordu. İki hayvan, dilleri dışarıda, öğle güneşinin altında sırtlarını kamburlaştırmış yürüyorlardı.</p>

  <p>Birdenbire İmala batıda bir hareket fark etti. Çamların arkasında bir gölge. Durdu, kulaklarını dikti, ön ayaklarını gerdi. Ardındaki gri kurt da aynısını yaptı. Vadiyi rüzgâr doldurdu. İmala’nın beyaz tüyleri dikildi. Esinti kulaklarında uğuldadı. Ağaç tepeleri bir an sallandı, sonra rüzgâr güneye doğru kayboldu. Derenin yüzeyinde güneşin yansımasından başka kıpırdayan hiçbir şey kalmadı. Kuşların cıvıltısı bile kesilmişti. Sanki dişi kurdun bakışlarından, pusuda beklediğini, her an atlamaya hazır olduğunu anlamışlardı.</p>

  <p>Tepenin yamacında dikilen ağaç gövdelerinin karanlığında yeniden bir hareket oldu. İmala birkaç adım ilerledi, derenin serin sularından çıktı, kıyıdaki sıcak taşların üstüne karın üstü yattı. Avını belirlemişti. Ormanın gölgesine gizlenmiş bir dişi geyik. Genç bir hayvandı mutlaka, sırtındaki tüyleri kulaya, karnıysa kızıla çalan beyazdı. Başı dik, adımları çevik, ağaçların öte yanındaki en ufak bir gürültüye kulak kabartmıştı. Kuşkusuz bir şey duymuştu ama kendisini izleyen iki yırtıcıyı henüz fark etmemişti.</p>

  <p>Büyük gri kurt hızlı ve sık adımlarla kuzeye yöneldi. Av başlamak üzereydi. İmala’nın yaklaştığını görünce kaçacak olan geyiğin yolunu kesmeye hazırlanıyordu gri kurt. Sessizce, hafif adımlarla yürürken omuzları hızla sarsılıyordu. Ara sıra arkasına, beyaz kurda ya da geyiğin göründüğü batı yönüne bakarak yamacı tırmanıyordu.</p>

  <p>İmala ise sürünerek ilerlemeye başladı. Güneybatıya doğru biraz aşağı indi, geyiği arkadan kıstırmayı umuyordu. Ama hayvanın kulakları çok keskindi. Dişi kurdun çevik adımları altında birbirine çarpan iki çakıl taşının sesini duyunca geri döndü. Tam o anda İmala’yı gördü. Gri taşların üstünde beyaz kürküyle kurt zar zor seçilebiliyordu oysa. Ama geyik hiç zaman kaybetmedi. Dikleşen İmala’yı görür görmez olanca hızıyla ağaçların arasına daldı, avcı da peşinden geliyordu. Daha yukarıdaki gri kurt avın kaçtığını görünce koca çam gövdelerinin arasında koşmaya başladı.</p>

  <p>Geyik daha çevik, daha hızlıydı. Kurtlar hayvanı vadiye inmeye zorlamak için yolunu kestiler. Ama ormandan çıkarsa işi biterdi. Üstüne kapanan kıskaçtan kaçmak için aniden yön değiştiriyor, kuru çam iğneleriyle kaplı toprakta ayakları kayıyordu.</p>

  <p>Ormanın içinde ilerledikçe yamaç dikleşiyordu, çok geçmeden kurtlar geyiğin izi üstünde yan yana buldular kendilerini. Ellerinden kaçırıyorlardı avı. İmala, soluk soluğa, adımlarını yavaşlattı. Sabırlı olmak gerekiyordu. Avları böyle uzun süre koşamazdı. Erkek kurt birkaç metre daha koştu, sonunda o da yavaşladı.</p>

  <p>İmala bir an durup havayı kokladı. Geyik gözden kaybolmuştu ama uzakta değildi. Varlığı hâlâ hissedilebiliyordu. Kuzeye doğru. Beyaz kurt yola koyuldu, yamaç boyunca ilerlerken bir yandan da geyiğin gözden kaybolduğu ağaçlardan ayırmıyordu gözlerini. İri gri kurt yamaca tırmanmayı sürdürdü. Birbirlerini gözden kaybedene kadar, hattâ daha da uzun bir süre böyle yürüdüler.</p>

  <p>İmala ürkmüş geyiğin kokusunu hâlâ açıkça alabiliyordu. Koşmaya başladı, herhalde fazla uzakta olmayan hayvanın yolunu kesmek için gitgide eğim çizerek koşuyordu. Sonunda iyice hızlandı. İmala başını eğmiş, karnı yere teğet halde, epey bir mesafe gitti, sonra yeniden yavaşladı. Burada bayır daha dik, çamlar daha sıktı. Kurdun çevresinde gitgide daha çok gölge vardı artık, gür çam dallarının arasından süzülen tek tük güneş ışınları ormanın karanlığını dağınık bir ışık yağmuruyla yıkıyordu adeta.</p>

  <p>İmala yürümeye koyuldu. Geyiğin kokusu çok yakındaydı. Çamların güçlü kokusuna baskın çıkıyordu. Dişi kurt karın üstü oturdu ve bakışlarını ağaç gövdelerinde gezdirmeye başladı. Birdenbire geyiğin, ağaçların ortasında bir ışık huzmesinden geçtiğini gördü. Artık koşmuyordu hayvan, peşindekilerin izini arıyordu dört bir tarafında.</p>

  <p>Geyik arkasını dönünce İmala sıçradı. Bu kez hayvanın şaşkınlığından yararlanabilirdi, çamların arasına ok gibi daldı. Geyik sıçradı, panik içinde yanlış yöne koştu. Güneye, vadiye doğru iniyor ve bilmeden, aşağıda bekleyen gri kurda yaklaşıyordu. İmala düz doğrultudan saparak ve olabildiğince hızla koştu, çok geçmeden avın birkaç adım ötesine varmıştı bile.</p>

  <p>Zavallı hayvan peşinde kurdun soluğunu duydu, adımları iyice birbirine dolaştı. Ara ara kırık dallara takılıp sendeliyor ve artık yön değiştirmeye cesaret edemiyordu, çünkü avcı çok yakındaydı.</p>

  <p>İmala o sırada gri kurdun bir tümsekten ok gibi indiğini gördü. Yamacın iniş yönünde geyikten de hızlı gidiyordu, göz açıp kapayıncaya kadar geyiğe ulaştı.</p>

  <p>Gri kurt çok uzaktan geyiğin uzun boynuna doğru atladı, şaşıran hayvan sol böğrüne yatıverdi. Hızın etkisiyle kurtla avı yerde yuvarlanarak yaprak ve toz bulutu içinde yamaçtan aşağı indiler. Bu yuvarlanış bitince geyik kurdun dişlerinden kurtulmak için çırpındı ama bu kez de İmala sıçradı ve iri çenesinin tek bir darbesiyle geyiğin işini bitirdi.</p>

  <p>Gri kurt geyiği birkaç saniye daha yerde tuttu, boynunu kırmak için hayvanın başını sertçe silkeledi, ama hayvan çoktan ölmüştü ve kanı çam ormanının kara toprağına akıyordu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><br /></p>

  <p>Çok eski çağlardan beri adada hiç bu kadar uğursuz bir toplantı yapılmamıştı. Bütün gözcüler<a href="../Text/dipnotlar.xhtml#a1%E2%80%B3" id="”k1″"><sup>[1]</sup></a>&nbsp;Shankha sarayının kocaman gizli hücresinde toplanmıştı, görgün kabilelerinin reisleri, dönek savaşçılar, drüidlerin can düşmanları, aforoz edilenler, kaçaklar... Hiçbir çömez eksik değildi. Hepsi de Efendi’nin çağrısına yanıt vermişti. Hep birlikte drüidlere karşı ayaklanacaklar, Unseann’ı yani yeniden fethi tamamlayacaklardı.</p>

  <p>Burası yeraltında bir salondu, öyle uzun ve karanlıktı ki sonu görünmüyordu. Duvarlara asılı ya da ahşap ayaklara sabitlenmiş meşaleler toprak rengi duvarları altın bir ışık dansıyla aydınlatıyordu. Uzaklardan bir gürleme duyuluyordu, sanki dünyanın merkezinden gelir gibi bir gürleme. Bu uğursuz topluluğu rahatsız eden başka hiçbir ses yoktu, ateşin salondaki yankıyla büyüyen çıtırtılarından başka hiçbir gürültü çıkmıyordu.</p>

  <p>Maolmòrdha, kanla şişmiş damarların yol yol yaptığı suratı ve alev alev yanan gözleriyle siyah taş bir sunağın önünde ayakta duruyordu. Siyah metal zırhının aralıklarından çürümüş derisi görünüyordu. Yanında, bir zamanlar Magistel’i olan Ultan duruyordu. İri yarı, sessiz bir savaşçıydı, efendinin sanki daha çok ilgi gösterdiği Ayn' Sulthor’a karşı yıllar yılı hoyrat bir kıskançlık beslemişti. Ama artık Herilim'ler Prensi öldüğüne göre Ultan Maolmòrdha’nın yanındaki yerine yeniden kavuşmuştu ve göreve layık olduğunu kanıtlamak için her şeyi yapmaya hazırdı.</p>

  <p>Almar Cahin bir gün önce gelmişti saraya. Shankha’ya ilk gelişiydi bu, korkusunu iyi kötü gizlemeye çalışıyordu. Burada Saratea’nın şişko kasabı değildi. Bir gözcüydü. Aléa’yı ihbar eden kişiydi. Bunun belki bir gün, Efendinin yerleştirdiği hiyerarşide yükselmesini sağlayacağını umuyordu. Bir gün Efendinin yanına oturmayı. Danışmanı olmayı. Konuştuğu zaman onu dinlemelerini sadece. Evet, burada adam yerine konacaktı. Sarre kontluğundaki küçük köyünde onu bekleyen beyhude yaşamı unutabilecekti. Adam olacaktı. Ne pahasına olursa olsun.</p>

  <p>Salonu ağır bir sessizlik kaplamıştı. Almar kıpırdamıyordu. Bakışlarını oynatmaya bile zar zor cesaret edebiliyordu. Zar zor soluk alabiliyordu. Dinliyordu. Çevresindeki öbür gözcüleri dinliyordu.</p>

  <p>Efendi bir süredir kıpırdamadan duruyordu, onu insanlık dışı bir yaratığa dönüştüren şu korkunç karışımı, Saîman'la Arhiman’ı biriktiriyordu içinde. Bakışlarını eğmiş, ellerini kavuşturmuş, derin bir transa girmişe benziyordu. Ama Almar gibi, orada bulunan herkesin bakışları sunağa kilitlenmişti. Sunağa konulmuş ve berbat kokusu havayı dolduran lime lime olmuş cesetten gözlerini ayıramıyordu kimse. Çürümüş iskeletinde kalan son deri parçaları gri çirkef rengindeydi. İki göz çukuru da boştu. Kafatasında derin bir yarık vardı. Kırılmış kaburgaların gerisinde, çürümüş organların kokuşmuş artıklarının olduğu tahmin edilebiliyordu.</p>

  <p>Birdenbire salonun sıcaklığı düşmeye başladı. Maolmòrdha’nın başı usul usul doğruldu. Gözleri iki kızıl meşale, elleri iki kızgın kor parçasıydı. Buyurgan bir hareketle kollarını sunağın üstünde havaya kaldırdı. Parmaklarının ucundaki ışık çemberi büyümeye devam ediyordu. Topluluğu bir uğultu sardı ama sunaktan çıkan boğuk gürleme uğultuyu hemen perdeledi. Yer sarsılmaya başladı. Meşalelerin alevleri titremeye koyuldu. Tavandan ve duvarlardan birkaç taş parçası düştü, düşmenin etkisiyle tozlar havalandı. Yer sarsıntıları gitgide şiddetlendi. Sıklaştı. Maolmòrdha’nın yüzü çirkin bir biçimde buruştu, sonra gırtlağından sersemletici bir çığlık yükseldi.</p>

  <p>Gürültü ve sarsıntılar dayanılmaz bir hal alınca, birdenbire müthiş bir patlama oldu. Salon toz duman içinde kaldı. Gürleme dindi. Yer sarsıntıları kesildi.</p>

  <p>Patlamanın söndürmediği birkaç meşalenin aydınlığında, Almar Maolmòrdha’nın yavaş yavaş yeniden ortaya çıktığını gördü.</p>

  <p>Gözüne kaçan tozları çıkarmak için kasap gözlerini ovuşturdu. Neler olup bittiğini görmek için parmak ucuna kalktı. Ceset sunakta değildi artık. Sunak ikiye ayrılmıştı. Taş sanki yıldırım çarpmışçasına tam ortasından yarılmıştı. İskelet de ortadan kaybolmuştu. Almar çevresinde fısıltılar duydu. Bir şeyler oluyordu. Göremediği bir şeyler. Biraz daha parmak ucunda yükselmeye çalıştı ama çok ufak tefek bir adamdı. Yer değiştirmeye, durduğu yerden ayrılmaya cesaret edemiyordu ama meraktan ölüyordu.</p>

  <p>Yine de en sonunda, çevresinde gözcülerden ve gorgûn'lardan oluşan kalabalığın neden mırıldandığını anladı. Ağzı bir karış açık, iskeletin tozların arasında yavaş yavaş ayağa dikildiğini gördü. Törenin başından beri, Maolmòrdha’nın bu cesedi hayata döndürmeye çalıştığını anlamıştı elbette, ama iskeletin böyle ayakta durduğunu, kafasını çevirdiğini, ağzını açtığını görmek bambaşkaydı!</p>

  <p>İskeletin arkasından Ultan göründü ve omuzlarına ağır, siyah bir cübbe örttü. Yaşayan ölü ses çıkarmadı. Duruşunda bir tür soyluluk vardı. Magistel’in giydirdiği bir kraldı adeta.</p>

  <p>İskelet geri döndü. Ellerini arkaya atıp sarkan kapüşonu başına geçirdi. Çürümüş bedeninin hiçbir tarafı görünmez oldu. Koyu renk cübbenin içinde iri yarı bir siluetti artık. Maolmòrdha’nın önünde diz çöktü.</p>

  <p>Efendi bakışlarını yeni çömezine doğru indirdi. Parmaklarının ucundaki alevler sönmüştü ama bakışı yeni bir ateşle parlıyordu.</p>

  <p>Topluluktaki herkes sırayla diz çöktü. Maolmòrdha, önünde iki büklüm olmuş karanlık siluete doğru ilerledi ve kanlı ellerini siluetin omuzlarına koydu.</p>

  <p>"Sen Dermod Cahl'sın, ben de senin efendinim."</p>

  <p>Yaşayan ölü genizden gelen bir sesle "Efendi hazretleri, emrinize amâdeyim" diye karşılık verdi.</p>

  <p>Almar ürperdi. Elleri titriyordu. Sulthor'un onu sorgulamak için evine geldiği günü hatırladı. Aynı korkuyu duyuyordu. Aynı dehşeti. İnsanın karnını buran, içini donduran, insanı heyecan içinde bırakan dehşeti hissediyordu.</p>

  <p>"Gorgûn'ların on iki ordusunu sana emanet ediyorum Cahl, onları zafere ulaştıracaksın."</p>

  <p>Maolmòrdha boynundaki zinciri çıkardı. Zincirin ucundan, üstüne tuhaf motiflerin zarif bir biçimde işlendiği altın bir madalyon sarkıyordu. Aldis’in Mührü'ydü bu, sahibine gorgûn'ların kontrolünü sağlayan bir Man'ith. Başını öne eğerek mücevheri yavaşça çıkardı Maolmòrdha ve Dermod Cahl’ın boynuna geçirdi. Yaşayan ölünün gözleri yepyeni bir ateşle yanar gibi oldu.</p>

  <p>Maolmòrdha başını kaldırıp diz çökmüş kalabalığa seslendi.</p>

  <p>"Unseann zamanı geldi! Drüidler çökecek, onlarla birlikte Samildanach da çökecek! Evlatlarım, gölgelerin içinden çıkacağız!"</p>

  <p>Almar kendi kalbinin atışlarını duyuyordu, içindeki korku mu sevinç mi ayırt edemiyordu. Efendinin büyüleyiciliği benliğini iyice sarmıştı. Zihni bulanıyordu. Yenme arzusundan sarhoşa dönmüştü. Damarlarında Unseann atmaya başlamıştı bile.</p>

  <p>Maolmòrdha kollarını kabile reislerine doğru uzatarak "Gorgûn'lar, işte efendiniz Dermod Cahl!" diye bağırdı. "Onunla birlikte yolunuza çıkan her şeyi yakacaksınız. Drüidlerin kurduğunu yıkacaksınız. Moїra’nın akışını tersine çevireceksiniz! Özellikle de..."</p>

  <p>Göğsü şişti, gözlerindeki parıltı şiddetlendi, bedeni gölgelerin arasında daha da büyür gibi oldu.</p>

  <p>"Özellikle de Samildanach’ı ortadan kaldırmanızı istiyorum! Öldürün o çocuğu, diri diri yakın!"</p>

  <p>Gorgûn'lar korkunç bir çığlık attılar, kuşkusuz bir savaş narasıydı bu; yankısı Shankha sarayının duvarlarına çarptı defalarca.</p>

  <p>"Dermod! Bana yüzüğü getir. O çocuğu kendi ellerinle öldürmeni ve bana yüzüğü geri getirmeni istiyorum. Ondan sonra sıra drüidlere gelecek... Sabırsızlandığını biliyorum Dermod, onları yok etmeye can attığını biliyorum. Ama çocuk hepsinden önemli."</p>

  <p>"Size yüzüğü getireceğim Efendi hazretleri."</p>

  <p>Maolmòrdha yavaşça başını çevirdi, tebaası üstünde dehşet verici bakışlarını gezdirdi, sonra arkasını dönüp salonun karanlığında gözden kayboldu. Ultan ve Dermod Cahl hemen peşinden gittiler.</p>

  <p>Gözcüler, gorgûn'lar, toplum dışına atılmış sürgünler, hepsi de konuşmadan bakıştı. Gözlerinde aynı parıltı vardı.</p>

  <p>Unseann’ın parıltısı.</p>
</body>
</html>
