<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/StyleM.css" rel="stylesheet" type="text/css" />
</head>

<body>
  <h1>2. BÖLÜM</h1>

  <h2 id="sigil_toc_id_2" title="2. Bölüm: Sid Kapıları Önünde">Sid Kapıları Önünde</h2>

  <p>Filiden her geçen gün Sid'in yeraltı kentlerine biraz daha benziyordu. Tuathann'lar sokakları ve binaları kabilelerinin renkleriyle süslüyor, yeni taşınılmış bir ev gibi dönüştürüyordu. Kent, sundurmalardan bayraklara, perdelerden çiçeklere maviye bürünüyordu. Ufka doğru yeraltı dünyasının engin düzlüğünü sağlamak için tek katlı olmayan bütün evler yıkılıyordu. Her kabile bir mahalleye yerleşiyor, erkekler ve kadınlar kendilerini işine vermiş, çocuklar insanlar dünyasının tadını çıkarırken yaşam düzene giriyordu.</p>

  <p>Mahat'angor kabilesinin -ve dolayısıyla bütün Tuathann'ların- reisi genç Sarkan karargâh olarak kullandığı büyük salonda, Bisagne işi iri bir aynanın karşısında bağdaş kurup oturmuştu. Tek başına, kendi görüntüsünün karşısında, sabırsızlığına söz geçirmeye, zamanı kavramaya, her geçen saniyeye göre yaşamaya çalışıyordu. Kusursuz vücudu aynada yansıyordu: Çıkık kasları, dik sırtı, geniş omuzları, özenle kesilmiş mavi saçlarının tepesi. Yavaşça soluğunu içine çekti. Hareketleri genç drüidlerin meditasyon hareketlerine benziyordu, ama Sarkan için Sid dışında yaşamayı öğrenmekti söz konusu olan. Gündelik görevleri sabır gerektiriyordu. Öğleden sonra gelecek bir elçiyi bekliyordu Sarkan. Önemli bir haberciyi. İlk zaferinin Galatie ve drüidler tarafından tanındığı haberini getirecek elçiyi. Halkının ilk zaferi.</p>

  <p>Bu onayı beklerken Tuathann'lar Filiden’e yerleşmişti, Sarkan’ın kabilesi bir zamanlar kentin kışlası olan yeri işgal etmişti. Bütün kabilelerin reisi Sarkan, bu kışlada alçak ve yayvan binalar bulmuştu, hem adamlarının konaklamasını hem atlarının barınmasını sağlayabilirdi. Öbür kabile reisleri sırayla büyük reisin öğütlerini dinlemeye, fikrini almaya ya da sadece kendi adamlarının ne durumda olduğunu kendisine bildirmeye geliyordu. Herkes yeniden savaşmaya gitmek için sabırsızlanıyordu. Filiden’in başkent olmak için ideal olduğunu düşünüyorlardı. Bir kabilede yeterince kadın yoktu ve oymağın dengesi tehlikedeydi. Bir başka kabilede drüidlerin gizli kudretini keşfetmeye çabalıyorlardı boşu boşuna... Ama her yerde, herkes için ağza alınmayan bir tek sözcük vardı: Sid. Çoğu için muhteşem ama ele geçmez bir anı olarak kalmıştı. Yetişkinler bir daha muhtemelen asla oraya dönülmeyeceğim biliyorlardı, çocuklarsa anımsamaya çalışıyorlardı sadece. Tuathann halkı yaklaşık dört yüz yıl yerin altında kalmıştı. Yukarıdaki insanlar için dört yüz yıl Sid halkı için sonsuz bir yaşamdı. Çünkü yerin altında zaman belirsiz gibiydi. Ağır, neredeyse hareketsiz.</p>

  <p>Ama genç Tuathann'lar bunu gün geçtikçe biraz daha unutuyordu. Tarih uçuyordu belleklerinden. Artık tek bir şey önemliydi onlar için: şimdiki zaman. Sarkan’ın oğlu Tagor için de durum böyleydi. Birçok kabilenin gençleri gibi, savaşların durmasını ve yaşamın huzurlu bir sükûnete kavuşmasını isteyen Tagor’a babası karşı çıkıyordu. Filiden gençlerin hoşuna gidiyordu, daha fazlasını istemiyorlardı. Tagor babasının yer üstündeki insanlara karşı güttüğü kini anlayamıyordu. Babasının intikam ihtiyacını anlayamıyordu. Tagor zamanın akışından ve ölüm kavramından önce korkmuştu ama çabucak Gaelia'daki yaşama alışmıştı, tek istediği bunun tadını çıkarmaktı. Gerçekten de zaman düşüncesi gençlerin zihnine yaşlılarınkinden daha çabuk kazınmıştı, bu da onlara tek bir saniyeyi bile ziyan etmemek, dolayısıyla savaşı durdurmak arzusu veriyordu. Ama başka yerlerde olduğu gibi Tuathann'lar arasında da karar verecek olanlar gençler değildi...</p>

  <p>Sarkan çocukluğunu hatırlıyordu. Güneyden gelen insanların istilasını, babasını, amcalarını, kardeşlerini öldürdüklerini hatırlıyordu. Yerin altına kaçışını, sağ kalan birkaç yetişkinin hırçın bakışları altında, dünyanın göbeğinde, acılı yüreğiyle büyüdüğünü hatırlıyordu. Asla affedemezdi, bu savaşı atalarına karşı bir borç biliyordu.</p>

  <p>Birdenbire büyük salonun kapısı vuruldu, Sarkan yerinden sıçradı, derin bir uykudan uyanır gibi düşlerinden uyandı.</p>

  <p>Kapıdaki Tuathann savaşçısı "İşte Galatie'den gelen elçi" diye duyurdu.</p>

  <p>"İçeri alın" diye karşılık verdi Sarkan.</p>

  <p>Uzun boylu, zayıf, genç bir adamdı salona giren. Kırmızı giysilerinde, Yüce-Kral’ın arması olan elmaslı tacını taşıyordu. Bir savaşçı değildi elçi, vücudu yeterince ağır değildi, kasları cılızdı, ama birçok askerden daha çok özgüven vardı bakışlarında. Kral herhangi birini göndermemişti.</p>

  <p>"Merhaba Sarkan, Yeryüzü hem seni hem de kabileni tanısın."</p>

  <p>Demek Tuathann'ların dilini konuşuyor, geleneklerini biliyordu.</p>

  <p>"Ben Taliendre O'Ballian'ım. Conor Mac Nessa’nın oğlu, Gaelia’nın Yüce-Kral’ı, Birleştirici de denen Galatie'li Eoghan Mor'un elçisiyim. Sana mührü getirdim, Yüce-Kral bu mühürle Tenian ormanından Dinan burnuna kadar Terre-Brune'ün bir bölümünü senin halkına veriyor."</p>

  <p>"Mühür mü?" diye şaşırdı Tuathann'ların reisi. "Bir akit ya da antlaşma yok mu? Hiçbir belge yok mu?"</p>

  <p>"Gaelia’da yazılı belgenin hiçbir değeri yoktur. Edimlerimizi Moїra yaptırır, söz onları belleğimize kazır. Drüidler size söz verdi, Yüce-Kral da iyi niyetinin bir kanıtı olarak mühür veriyor. Bu adada size getirebileceğim daha büyük bir güvence yok."</p>

  <p>Sarkan durumu kabullendi.</p>

  <p>"Madem ki böyle" dedi.</p>

  <p>Ayağa kalkıp kralın elçisine doğru yürüdü.</p>

  <p>"Selam olsun sana Taliendre, Yeryüzü hem seni hem de kralını ve kabileni tanısın. Göster şu mührü."</p>

  <p>Galatie'li elçi altın silindiri gösterdi. Ortasında küçük yuvarlak bir haznede balmumu eritilmişti, burada elmaslardan oluşan bir tacın izi belli oluyordu.</p>

  <p>"Kardeşlerimizin kanıyla kazanılmış bu toprağın bizi tanımasını kabul ediyoruz. Burada bizim halkımız yaşayacak. Bu ülkeye Eriu adını vereceğiz elçi. Krala ve kontlarına bildirilsin. Eriu’da Tuathann'ların tapınağını inşa edeceğim."</p>

  <p>Elçi bütün akşam ve bütün gece Filiden’de kaldı. Bir kabile reisi gibi ağırlandı. Ertesi gün erkenden Galatie ovalarına doğru yola çıktı. Bu kadar budalaca bir anlaşmadan doğabilecek çatışmaları düşünüyordu sessizce. Terre-Brune, topraklarının bir bölümünün verilmesini asla kabul etmezdi. Harcourt bu yeni komşuyu iyi karşılamazdı. Ama sadece bir haberciydi kendisi, dünyanın kaderi onun ellerinde değildi...</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Üç kafadar gün boyunca ilerlemişti. Ufukta Gor-Draka dağlarının sivri tepelerle dolu silueti uzanıyordu. Mjolln'un keyifli oluşu, unuttukları bir tat katmıştı yolculuğa. Cüce çok gülüyor, daha da çok konuşuyordu, içinin derinliklerinde, yeni zorluklara doğru ilerlediklerini biliyordu ama daha fazla düşünmeksizin, Galatie düzlüklerinde yürüyerek geçen şu günlerin tadını çıkarıyordu. Zaten o kadar çok konuşuyordu ki hiçbir şey düşünmüyordu. Birkaç yüz yaşındaydı ve bin-bir serüven yaşamıştı, ama o kadar çok anlatmıştı ki iki yol arkadaşı cücenin hayat öyküsünü ezbere biliyordu. Söze hep "Size daha önce anlatmış mıydım..." diye başlıyor, her seferinde Faith’in gülümsemesine neden oluyor ama bu gülümseme Mjolln'u hikâyesini anlatmaktan alıkoymuyordu.</p>

  <p>Öğleden sonra, Mjolln'un sustuğu ender bir andan yararlanarak Faith atım Aléa'nınkine yaklaştırdı, onunla biraz konuşmak istiyordu.</p>

  <p>"Aléa, bir gün bana çocukluk arkadaşından söz etmiştin..." diye söze girdi ozan.</p>

  <p>"Amine mi?"</p>

  <p>"Evet... Yüce-Kral'la evlenen o mu?" diye sordu Faith genç kıza bakarak.</p>

  <p>Aléa şaşırmışa benziyordu. Faith hiç beklenmedik bir soru sormuştu.</p>

  <p>"Öyle olduğunu duydum. Düğün yapılmış. Ben de orada olmayı isterdim. Yüce-Kral'la karşılaşıp evlenene kadar Amine’in başından geçenleri öğrenmeyi isterdim... Biliyor musun, ben Saratea'dan ayrıldığımdan beri aklımda tek bir şey vardı, onu yeniden bulmak. Ben... şey, olaylar buna fırsat vermedi diyelim..." diye iç çekerek sözlerini tamamladı.</p>

  <p>"Sence seni hatırlayacak mıdır?"</p>

  <p>Aléa kaşlarını çattı.</p>

  <p>"Tabii! Biz birbirimize çok yakındık."</p>

  <p>"Biliyor musun, bazen zaman insanları değiştirir. Çocukken edindiğim, çok sevdiğim ama bugün bana büsbütün yabancı olan arkadaşlarım öyle çok ki say say bitmez. Tuttuğun yol seni ondan uzaklaştırdıysa, onun yolu onu daha da çok uzaklaştırmıştır senden, bunu unutma..."</p>

  <p>Aléa omuz silkti.</p>

  <p>"Bilmem. Ama hatırlayacağından eminim. Neden ondan söz ediyorsun?"</p>

  <p>“Aléa, işittiklerin doğruysa, çocukluk arkadaşın kraliçe olmuş! Gaelia kraliçesi, düşünebiliyor musun? Belki de gidip onu görebilir, ondan yardım isteyebiliriz..."</p>

  <p>Genç kız "Kral hâlâ bizi arıyor" dedi.</p>

  <p>Drüidler ondan bunu talep ettiği için, ama belki karısı senin çocukluk arkadaşı olduğunu söylerse kral kararını gözden geçirir... Her halükârda, kraliçenin Amine olduğunu bilmek, bundan emin olmak iyi olur..."</p>

  <p>"İlk rast geldiğimiz kentte bunu öğreniriz" dedi Aléa.</p>

  <p>"Dün bütün krallık Lugnasad’ı kutlamıştır. Yüce-Kral’ın bayramını. İnsanlar kraliçenin adını mutlaka biliyordur. Kendini bu dünyanın dışında bırakan yegâne deliler bizleriz kuşkusuz... Arkadaşının tam adı neydi?"</p>

  <p>Aléa "Amine Salia" diye yanıt verip gülümsedi.</p>

  <p>Ozan "Ne oldu?" diye sordu.</p>

  <p>"Düşünebiliyor musun, demircinin kızıydı o ama artık kraliçe! Bense küçük bir yetimdim, oysa şimdi..."</p>

  <p>Cümlesini bitirmedi. Sanki Samildanach sözcüğü onu korkutuyordu. Ya da Faith’i korkutacağını tahmin etmişti.</p>

  <p>Bir süre sessiz kaldılar.</p>

  <p>Aléa dalgın dalgın "Sence kraliçe olduğu için mutlu mudur?" diye sordu.</p>

  <p>"Ben nereden bileyim?" dedi Faith gülerek.</p>

  <p>"Sen Yüce-Kral'la evlenmek ister miydin?"</p>

  <p>"Hayır..." dedi ozan.</p>

  <p>"Neden evli değilsin?"</p>

  <p>Faith geriler gibi yaptı. Aléa’nın, konuştuğu kişileri rahatsız etmek konusunda başdöndürücü bir yeteneği vardı gerçekten.</p>

  <p>"Ben ozanım" demekle yetindi Faith.</p>

  <p>"Ozanlar evlenmez mi?" diye sordu Aléa hiç utanıp sıkılmadan.</p>

  <p>"Nadiren..."</p>

  <p>"Peki sen hiç... hiç âşık olmadın mı?"</p>

  <p>Bu kez ozan gülümsemeden duramadı.</p>

  <p>"Dilinin hiç kemiği yok Aléa..."</p>

  <p>"Geçen gün, Galiad’a ısrarcı bakışlarla baktığını gördüm."</p>

  <p>Faith karşılık vermek istemedi. Başını çevirip gülmeyi tercih etti. Aléa da güldü. Öyle ender gülüyordu ki Mjolln meraklanıp aralarına girdi.</p>

  <p>"Neden gülüyorsunuz?"</p>

  <p>"Bu sizi ilgilendirmez gaydacı!" dedi Faith ve Aléa’ya göz kırptı.</p>

  <p>Cüce homurdandı, sonra düş kırıklığı içinde, midillisini birkaç kez mahmuzlayarak öne geçti.</p>

  <p>Üç kafadar öğle sonrasının sıcağında ilerledi. Atlar yorgun görünmüyordu. Sanki onlar da maceradan zevk alır gibiydiler. Sanki gelecek ve gizemler ilerlemelerini sağlıyordu.</p>

  <p>Aléa yeniden ozana doğru döndü.</p>

  <p>"Faith, ozan olmak için öğrenim yaparken Moїra üstüne ne öğrendin?"</p>

  <p>"Ne demek istiyorsun?"</p>

  <p>"Bence hiç kimsede aynı Moїra imgesi yok. Sarre'lılar her birimizin kaderine yön veren yüce bir varlık olduğunu düşünüyor, kimileri onu kaderin ta kendisi olarak görüyor, Hıristiyanlar içinse onların Tanrı'sının yanlış bir yorumundan ibaret... Drüidlerin yanında eğitim görürken sana Moїra hakkında ne öğretildi?"</p>

  <p>Ozan bir an duraksadı. Keşke Phelim burada olsaydı da benim yerime yanıt verseydi diye düşündü. Doğru sözcükleri bulabileceğinden emin değildi.</p>

  <p>"Moїra tarihin özüdür," dedi en sonunda, "şimdi ile gelecek arasındaki farkın nedenidir. Olayların akışını sağlayan odur..."</p>

  <p>"Bu ne kadar saf bir yorum, ne kadar... eksik! Senin bununla yetinebildiğine inanamıyorum!" diye öfkelendi Aléa. "Yaşamlarımızı seçen bir soylu hanımmış gibi söz ediyorsun Moїra'dan..."</p>

  <p>Faith’in ağzı bir karış açık kaldı. Aléa’nin böyle öfkelendiğine ilk kez tanık olmuyordu ve bu durum ozanı korkutuyordu. Genç kız Hayat Ağacı'nı gördüğünden beri sorular içinde kıvranıyordu ve Faith ona yardım edemeyeceğini hissediyordu. Ozanlık eğitimine karşın, herkesin Moїra hakkında inandığı şeyi sorgulayacak durumda değildi, oysa Aléa onun böyle bir sorgulama yapmasını istiyordu.</p>

  <p>Aléa çok daha sakin bir ses tonuyla sözlerine devam etti: "Faith, bence Gaelia'lılar Moїra hakkında tam bir yanılgı içindeler, bence Hıristiyanlar da Tanrı'ları konusunda yanılıyorlar, drüidler ise Saîman’ın niteliğine ilişkin yanılgıya düşmüş durumdalar. Bence hiç kimse sorulması gereken soruyu sormamış kendine. Söylediklerinin içinde tek bir sözcük bana doğruymuş gibi geliyor: Öz. Evet, bence uygun sözcük bu. Bir öz var. Bütün bunların arasında bir temel öğe var. Belki de bir değil birkaç tane. Anlamam gereken, bu özün ne olduğu. Varlığının kanıtı nerede? Ne işe yarıyor?"</p>

  <p>Aléa sustu. Ama Faith genç kızın sessizce sorular sormaya devam ettiğini görüyordu. Ozan bir şey söylemeye cesaret edemedi. Güçsüz olduğunu biliyordu, sükûnet gösterip dinlemesinin Aléa’ya yapabileceği yegâne yardım olduğunu da biliyordu. Genç kıza yardım etmeyi tüm kalbiyle istiyordu. Genç kızın her gün biraz daha dönüşüm geçirdiğini, yaşıtları gibi hayatın tadını çıkarmak yerine ruhuyla ve bedeniyle büyüyüp yetişkin olduğunu görüyordu. Bu durum ozanı üzüyordu ama Aléa’nin başka seçeneği olmadığını anlamıştı en sonunda.</p>

  <p>Sessizlik içinde geçen uzun dakikaların ardından Aléa birdenbire konuşmaya başladı ama sesinde aynı ciddiyet yoktu.</p>

  <p>"Faith, Tuathann dilinde 'Beyaz' nasıl deniyor?"</p>

  <p>Ozan bir an duraksadı. Ufaklığın az önce sorduğu sorularla bu tuhaf soru arasında nasıl bir bağ olduğunu merak etti. Gerçekten de Aléa gitgide daha anlaşılmaz biri olup çıkıyordu.</p>

  <p>"Tuathann'ların dilini pek iyi bilmiyorum ama galiba İmala deniyor" dedi Faith. "Neden sordun?"</p>

  <p>"İmala" diye yineledi genç kız usulca, "Evet, güzel bir isim."</p>

  <p>"Sen neden söz ediyorsun kuzum?"</p>

  <p>Aléa karşılık veremedi çünkü birdenbire cücenin sevinç çığlıkları işitildi.</p>

  <p>"Bir han!" diye haykırıyordu Mjolln atını dörtnala sürerek. "Moїra aşkına, bir han!"</p>

  <p>Aléa ve Faith de dörtnala ilerlediler. Galatie usulü gerçek bir yemek, üçünün de günlerdir hayal ettiği bir lükstü. Akşam boyunca her gün yolculuklarını daha da ağırlaştıran her şeyi unuttular: Aléa’nın sorularını, Phelim’in ölümünü, kralın çıkarttığı arama emrini, hattâ Maolmòrdha’yı bile...</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Galiad oğlunun alnını bir bez parçasıyla sildi. Güneş tam tepedeydi ve bu çorak dağın eteğinde yaz sıcağını durduracak hiçbir şey yoktu.</p>

  <p>Magistel hâlâ şaşkındı. Olanları pek iyi hatırlayamıyordu. Buraya nasıl gelmişti? Korkunç bir mücadeleyi hatırlıyordu. Fîerilim'leri. Ormanı. Drüid efendisi Phelim’in cansız bedeninin önünde diz çöktüğünü hatırlıyordu. Ağladığını hatırlıyordu. Ustasının canının bedeni terk edişini, buharlaşıp uçuşunu hissetmişti. Aléa’nın birkaç sözünü de hatırlıyordu. Belli belirsiz birkaç sözcüğü. Sonra hiçlik. Mutlak bir sessizlik, bir sonsuzluk. Bir boşluk.</p>

  <p>Burada, bu koca kayanın gölgesinde, uzun bir uykudan uyanırcasına uyandığı izlenimine kapılmıştı. Ağır ağır kendine gelmiş, gözlerini güneşin göz kamaştırıcı ışığına çevirmiş, sonra güçlükle ayağa kalkmıştı. Aklı iyice başına gelince, karşısında, Erwan’ın hareketsiz bedenini görmüştü. Bir an oğlunun öldüğünü sanmıştı. Bacakları titremeye başlamıştı. Sendeleyerek, gözlerine inanamayarak yaklaşıp elini delikanlının göğsüne koymuştu. Beklemiş, umut beslemişti. O saniye uzadı uzadı, ölüm kalım sahnesinin oynandığı bir saniye oldu. Tek bir soru için sonsuz bir saniye. <i>Oğlum yaşıyor mu?</i></p>

  <p>Ama Erwan’ın kalbi hâlâ atıyordu. Galiad kasılıp kalmıştı. Emin olmak için kalbin ikinci atışını duymayı beklemişti. Sol eliyle şakaklarındaki birkaç damla teri silmişti. Kalp yine atmıştı. Oğlu hayattaydı. Galiad derin bir oh çekti, sonra su aradı. Matarasında biraz kalmıştı. Çok susamıştı ama önce oğluyla ilgilendi, dudaklarına, yanaklarına su serperek onu uyandırmaya çalıştı... Ama delikanlı derin bir komaya girmişti.</p>

  <p>Galiad oğlunu uyandırmaya çalışıp duruyordu, iki gün olmuştu. Tek varlığı Erwan'dı. Tek yaşama nedeni. Phelim ölmüştü. Konsey onları aforoz etmişti. Bir Magistel’in başına gelebilecek en kötü şeylerdi bunlar. Galiad öfkeden kuduruyordu. Moїra’nın ona biçtiği yazgıyı reddediyordu. Şu iki gün boyunca oğlunun girdiği komaya karşı mücadele vermişti. Elinden gelen bakımı uyguladı. Kalan bütün suyu içirdi. O korkunç, fırın gibi yerdeki en serin tarafa götürdü evladını ve uykuya direnerek oğlunun uyanmasını bekledi.</p>

  <p>Üçüncü günün akşamı Erwan en sonunda gözlerini açtı. Dördüncü gün konuşabildi ve beşinci gün birkaç adım attı. Vücudunda hiçbir yara izi yoktu ama işkence görmüş bir adamdan daha güçsüzdü. Galiad da çok yoğun bir yorgunluk hissediyordu. Bir şeyler olmuştu. İkisinin de anlayamadığı bir şeyler.</p>

  <p>Altıncı günün akşamı, Galiad’ın ateşte pişirdiği bir parça eti yerken uzun uzun konuşabildiler en sonunda.</p>

  <p>Gece bastırırken Erwan acıyla söze girdi: "Aléa. Bizi korumak için buraya getiren o. Nasıl yaptı bilmiyorum ama bizi buraya gönderdiğini hatırlıyorum."</p>

  <p>"Sen hiç gelmemeliydin Erwan..."</p>

  <p>"Konsey’in sizi aradığını haber vermek istiyordum sana. Ve... Aléa’ya yardım etmek istiyordum."</p>

  <p>Galiad gülümsedi. Biliyordu.</p>

  <p>"Seni gördüğüne sevinmiştir. Hem tam zamanında yetiştin. Gelmek mantıklı değildi ama bazen mantıksız davranmayı da bilmek gerek. Teşekkür ederim. Kılıcın o dövüşte hiç de yabana atılacak gibi değildi. Umarım boşuna olmamıştır... Umarım Aléa da sağ kalmıştır. Mjolln da ozan da. Bir Herilim kalmıştı. Hepsinin en korkuncu."</p>

  <p>Erwan "Eminim ki Aléa onu yenmiştir" dedi. "Bizi buraya göndermeyi başardığına göre gücü bir drüidinkinden yüz kat fazla demektir."</p>

  <p>Galiad bir şey söylememeyi yeğledi. Oğlu haklıydı kuşkusuz ama bu gerçek, dehşet vericiydi. Bununla birlikte Galiad dünyanın daha önce görülmemiş bir altüst oluş içine girdiğini biliyordu. Phelim de bunu önceden haber vermişti. Bu altüst oluşun ana nedeni olarak Aléa'yı işaret ediyordu sanki her şey. İnanılmaz gözükse de durum böyleydi. Phelim kızı korumak istediğine göre, onu terk etmektense Konsey tarafından aforoz edilmeyi yeğlediğine göre Galiad bunun böyle olması gerektiğini biliyordu.</p>

  <p>Erwan babasına "Phelim öldü değil mi?" diye sordu. Ama sesindeki titreme yanıtı bildiğini gösteriyordu.</p>

  <p>"Evet, varlığını artık hissetmiyorum. Bu... bu korkunç bir duygu oğlum."</p>

  <p>Erwan bir an sustu. Babasına söyleyecek öyle çok şeyi vardı ki. Ona soracak, ona açıklayacak öyle çok şeyi vardı ki... Özellikle şimdi ne yapabileceklerini merak ediyordu. Erwan için önem taşıyan sadece Aléa'ydi. Aléa’nın sağ olup olmadığını bilmek. Sağ ise neredeydi? Erwan onu bulmak istiyordu. Ama babası kabul eder miydi acaba? Peki Konsey’e karşı ne olacaktı?</p>

  <p>"Baba, hissettiklerini anlıyorum. Finghin, yola çıkmadan önce beni Magistel’i yaptı. O önemli gün için orada bulunmanızı isterdim ama seni bulmam gerekiyordu, üstelik Finghin de ona bağlanmazsam yola çıkmama izin vermeyeceğini söyledi. Bir Magistel’i drüidine bağlayan bağı şimdi anlıyorum. Olağanüstü bir şey."</p>

  <p>Galiad başıyla onayladı. Erwan yanında Herilim'lere karşı dövüşürken bunu tahmin etmişti. Oğlunun hareketlerinde, hamlelerinde, sezgisinde fazladan bir şeyler vardı. Saî-man’ın damgası vardı.</p>

  <p>"İkinizin seçimi buysa ben de memnun oldum. Bu kadar çabuk olacağını sanmıyordum ama doğrusunu söylemek gerekirse Aléa geldiğinden beri olaylar çok hızlı gelişiyor, kuşkusuz Moїra böyle olsun istiyor."</p>

  <p>"Finghin bizim için kaygılanıyordun Onun içini rahatlatmayı başarmam gerek. Onunla konuşabilmem gerek..."</p>

  <p>"Ama önce Aléa'yı bulmak istiyorsun, değil mi?" diye konuşmayı noktaladı Galiad.</p>

  <p>Erwan başıyla onayladı.</p>

  <p>"Ya sen, sen ne yapmam gerektiğini düşünüyorsun?" diye sordu genç Magistel alçakgönüllü bir tavırla.</p>

  <p>"Phelim Aléa’nın yanında kalmamızı isterdi. Onu aramaya birlikte gideceğiz Erwan, ama önce güç toplaman gerek, ben de biraz toparlanmalıyım."</p>

  <p>Baba-oğul kolaylıkla uykuya daldılar ama ikisi için de huzursuz, rahatsız bir uykuydu bu.</p>

  <p>Ertesi gün Erwan uyandığında babasının yanında olmadığını gördü. İçini buran bir endişeyle hemen ayağa fırladı ve kamp yerinin çevresine göz gezdirdi. Hiç kimse yoktu. Başını kaldırıp dağın yamacına, yukarılara baktı. Orada babasını yüksek ve dik bir kayanın önünde diz çökmüş halde gördü.</p>

  <p>Meraklanarak babasının bıraktığı yemeği almadan yukarı doğru yürümeye başladı. Galiad oğlunun geldiğini işitince ayağa kalkıp ona kayaya kadar gelmesini işaret etti.</p>

  <p>Koca kayanın pürüzsüz yüzeyini göstererek "Bak!" diye bağırdı, "Şurada, şu sembol..."</p>

  <p>Erwan yaklaştı. Babasının gösterdiği şeyi gördü. Kayaya bir işaret kazınmıştı. İki elin çevrelediği bir kalp ve bir taç.</p>

  <p>Delikanlı babasına dönerek "Bu ne?" diye sordu.</p>

  <p>"Samildanach’ın sembolü. Aléa’nın kumlarda bulduğu Ilvain’in yüzüğünde bu sembol vardı... Gerçekten tuhaf. Rastlantı olamaz, değil mi?"</p>

  <p>"Sence bu Aléa’nın bize bıraktığı bir işaret mi?" diye sordu Erwan telaşla.</p>

  <p>"Bilmiyorum, pek sanmam. Aléa’nın buraya geldiğini sanmıyorum..."</p>

  <p>O anda Erwan kaşlarını çattı.</p>

  <p>"Ben... şimdi hatırlıyorum. Bizi buraya getiren Aléa değil. En azından doğrudan doğruya o değil."</p>

  <p>"Nasıl yani?" diye sordu Galiad.</p>

  <p>"Gerçek mi yoksa sadece bir düş mü bilmem, ama sessiz, boş bir âleme girdiğimi hatırlıyorum. O âlemde Aléa, sen, ben ve sonuncu Herilim vardı. Donup kalmıştık. Neredeyse kendimizden geçmiştik. Aléa bizimle konuşuyordu. Kaçmamızı söylüyordu. Bana gidebilmem için bir yeri düşünmem gerektiğini söyledi. Sanki düşüncem beni taşıyacaktı..."</p>

  <p>Erwan konuşmayı kesip babasının gözlerinin içine baktı.</p>

  <p>"Bana deli diyorsundur..."</p>

  <p>"Hayır, hayır Erwan, ben de bunu hatırlıyorum. Ben de bunun bir rüya olduğunu sanmıştım... Hatırlıyorum, Aléa 'kendinizi buradan uzaklarda düşünün' diyordu ya da öyle bir şey, değil mi?"</p>

  <p>"Evet, ve burada bulduk kendimizi. Nerede olduğumuza ilişkin en küçük bir fikrim yok."</p>

  <p>"Sanırım Gor-Draka dağlarındayız, ama neden burası?"</p>

  <p>Oğlan omuz silkti. Yeniden taşın üstündeki sembole baktılar. Rastlantı değildi bu. Bir nedeni vardı ama bilemiyorlardı o nedeni. Bilmecenin ipuçları eksikti. Belki Aléa’da bir yanıt vardı. Ama bunun için genç kızı bulmalıydılar.</p>

  <p>Kaldı ki nerede arayacakları konusunda en ufak bir fikirleri yoktu.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Herhalde pek az yolcunun uğradığı bir handı burası. Atların ve midillilerin çorak bir tarlada kalmış son otları aradığı küçük bir tepenin en üstüne kurulmuş yarı kâgir eve pişmiş toprakla kaba sıva yapılmıştı. Evin görünen iskeleti eskimiş, eğri büğrü olmuştu, yer yer öyle eğrilmişti ki insan yapının hâlâ nasıl ayakta durduğuna şaşırıyordu. Çatı batıya doğru sundurma oluşturarak uzanıyordu. İki dikey kirişin taşıdığı çatı, akşamüstü serinlemek için oturulan küçük taraçayı örtüyordu. Saman kaplı çatıdan iki taş baca çıkıyordu. Dumanı çıkmayan iri baca salonun bacasıydı, duman çıkan baca ise mutfak bacasıydı. Hanın giriş kapısının üstünde tabelası yer alıyordu: <i>Kuzu Kebap.</i> Hattâ tabelaya muhteşem bir but resmi de çizilmişti.</p>

  <p>Üç kafadar hana yaklaşırken "İşte insanın ağzını sulandıran bir han ismi!" diye bağırdı Mjolln.</p>

  <p>Ellerini ovuşturarak ilk içeri giren o oldu. Hancıların işlerini ve hanlarını sevdiği her ayrıntıdan anlaşılıyordu. Masalar süslenmiş, her birine bir vazo çiçek konmuştu. Duvarlarda tablolar, tavanda güzel lambalar vardı. İçerisi bir geminin içi gibi döşenmişti. Duvarların yarısı cilalı lambri kaplıydı, bakır aletler, ağlar vardı... Han büyük kentlerden uzakta, pek işlek olmayan bir yol üstündeydi ama Galatie’de müşterisi çok diye bilinen birçok büyük han ve lokantadan daha güzel dekore edilmişti.</p>

  <p>Tombul hancı Faith ve Aléa’nın içeri girdiğini görünce "Merhaba, hoş geldiniz hanımlar" diye seslendi.</p>

  <p>Ozan sırrını bir tek kendisinin bildiği o büyülü gülümseyişiyle karşılık verdi. Aléa sadece ozanlara özgü bir gülümseme olduğunu düşünüyordu bunun.</p>

  <p>"Yemeği burada mı yiyeceksiniz?" diye sordu ufak tefek kadıncağız.</p>

  <p>Cüce alelacele "Büyük bir zevkle!" diye karşılık verdi. "Odanız varsa hanınızda geceleyeceğiz."</p>

  <p>Hancı gülümsedi.</p>

  <p>"Sizden başka müşterim yok" diye itiraf etti. "Buyrun oturun lütfen, yorulmuşsunuzdur. Akşam yemeğini hazırlamaya başlarım şimdi. Spesiyalitemi yapacağım, başka müşteri gelmezse de kocam yemekleri bitirir!"</p>

  <p>Gülümseyerek mutfağa gitti, yerini bıyıklı kocasına bıraktı.</p>

  <p>"Bir şeyler içmek ister miydiniz? Elma şarabı, melisa... Bira, bal şerbeti... Ya da çay... "</p>

  <p>Elbette ilk yanıt veren Mjolln oldu.</p>

  <p>"Bira, ben bira isterim, öhöms!"</p>

  <p>Faith "Ben bir elma şarabı rica ediyorum" dedi.</p>

  <p>"Evet... bana da bir elma şarabı" dedi Aléa çekine çekine.</p>

  <p>Aléa daha önce bir handa hiç elma şarabı ısmarlamamıştı, 'yaşıma uygun değil mi acaba' diye düşündü. Hem biraz rahatsızdı hem de eğleniyordu. Yaşamı öyle garip bir hal almıştı ki! Samildanach'tı o ama ömründe ilk kez elma şarabı içecekti!</p>

  <p>Hancı adam nazikçe yanlarından ayrılıp siparişleri hazırlamaya gitti.</p>

  <p>Aléa küçük ahşap masanın üstünden arkadaşlarına doğru eğilerek "Bu hanın dekoru ilginç, değil mi?" diye fısıldadı.</p>

  <p>"Galiba bir geminin içine benzetmeye çalışmışlar" dedi Faith gülümseyerek. "Deniz pek uzakta değil, batıda."</p>

  <p>"Ben hiç gemiye binmedim."</p>

  <p>Cüce alaycı bir ses tonuyla lafa karıştı: "Kayığı nasıl sürdüğüne bakılırsa böylesi daha iyi!"</p>

  <p>Sonra da koca bir kahkaha patlattı. Hanın ortamı ve hancı kadının spesiyalitelerini tadacağı fikri onu iyice keyiflendirmişti.</p>

  <p>"Ne demek istiyorsunuz?" diye sordu Faith.</p>

  <p>"Saî-Mina'dan kaçışımızı kastediyor" diye yanıt verdi Aléa gülümseyerek. "Suyun öte yanına geçmek için biraz hile yaptım diyebiliriz... Bugün gülüyorsun Mjolln'cuğum ama o gün pek de cesur görünmüyordun!"</p>

  <p>Mjolln'un gülüşü azar azar durdu. Aléa’nın gücünden ilk kez böyle açıkça söz etmişti. Gülerek söyleyebilmişti ancak. İyi mi ettim acaba diye düşündü ama üstünden bir yük kalkmış gibi hissediyordu...</p>

  <p>Aléa sanki cücenin düşüncesini okumuş gibi "Sizi bütün o olanlara maruz bıraktığım için üzülüyorum" dedi.</p>

  <p>"Üzülme" dedi Faith.</p>

  <p>"Sizi biraz korkutuyorum, öyle değil mi?"</p>

  <p>"Tabii, nasıl korkmayalım ki? Ama önemli olan sana güvenmemiz, değil mi Mjolln?"</p>

  <p>Cüce artık hiç gülmüyordu. Konuşmanın yönü ciddi bir konuya varmıştı ve Mjolln bu durumdan nefret ediyordu ama ufaklığın bu konudan söz etmeye ihtiyaç duyduğunu da biliyordu. Göğüs geçirdi, sonra ozanı yanıtlamaya karar verdi.</p>

  <p>"Biz cüceler Saîman'dan hiç anlamayız, öhöms. Aman ne güzel... belki de ne yazık... Hiç cüce drüid olmamış, biliyor musunuz? Eh tabii ki korkuyorum..."</p>

  <p>Uzunca bir süre durdu, bakışları masanın ahşap damarlarına dalıp gitmişti. Sonra yeniden sözlerine devam etti:</p>

  <p>"Bencil. Öhöms. İşte gerçek bu. Ben bencilim Aléa. Çünkü için için beni korkutan şey senin kudretin değil Aléa... Öhöms, yok değil. Beni korkutan, evet, seni o kudret yüzünden yitirmek..."</p>

  <p>Aléa elini usulca cücenin elinin üstüne koydu. Heyecanını saklamakta güçlük çekiyordu. Ama kendini koyvermenin ne yeriydi ne de zamanı. İç çekerek ve yarım ağız gülümseyerek gizledi duygularını.</p>

  <p>"Hayır Mjolln, beni kaybetmeyeceksin. Ben de bencilim ve sizi hep yanımda tutmaya niyetliyim. Ama ne yapmam gerektiğini... ne yapacağımı biliyorsunuz. Aslında bugün bir şeyler eksik bende. Ah siz bana çok şey veriyorsunuz, istediğimden çok daha fazlasını, size verebileceğimden çok daha fazlasını, ama bir şey eksik. Birisi."</p>

  <p>Cüce tek kaşını kaldırdı.</p>

  <p>Aléa gülümseyerek "Yoo, Erwan’i kastetmiyorum, eksikliğini çok hissetsem de sözünü ettiğim o değil" dedi.</p>

  <p>"Phelim mi?" diye sordu Faith.</p>

  <p>"Evet. Phelim gibi bir drüid. Saîman’ı bilen, kim olduğumu bilen ama ille de benden kurtulmak istemeyen biri... Başıma gelenleri yanındayken kavrayabileceğim, öğrenmeyi sürdürebileceğim biri... Belki size böyle söylemek zalimce ama bütün o söylediklerimi siz veremezsiniz bana."</p>

  <p>"Ah evet Aléa, evet. Ama Phelim seni anlayabilecek tek drüiddi... Öbürleri kesinlikle öyle değil."</p>

  <p>"Bütün drüidlerin kötü olabileceğine inanamıyorum Mjolln. Phelim tek olamaz. Belki Büyük-Drüid'ler arasında bir tek o vardı -ki pek sanmam- ama Saî-Mina'daki bütün drüidler arasında bir tek o olamaz."</p>

  <p>Ozan araya girdi, sesinden sinirlendiği hissediliyordu.</p>

  <p>"Size hatırlatırım ki bahsettiğiniz kişiler benim kardeşlerim. Konsey yanılmış olsa da, üstelik bundan da pek emin değilim, drüidler hakkında böyle konuşmanıza izin veremem!"</p>

  <p>"Öhöms, emin değil misiniz? Konsey’in yanıldığından emin değil misiniz? Başdrüid benim taşçı kızımı ölümcül bir sınavdan geçirmek istedi! Hayır ben eminim, siz nasıl emin olamazsınız ozan hanım?"</p>

  <p>"Aléa Samildanach olmasaydı o sınav ölümcül olurdu, ama şimdi Aléa’nın Samildanach olduğundan neredeyse eminiz, öyle değil mi? Aléa sen hiç kuşkusuz o sınavdan sağ çıkardın, Ailin bunu biliyordu herhalde. Bir drüidin sözlerini ve edimlerini yorumlamakta acele edilmemelidir asla. Sana karşı saldırganlık kisvesi altında belki de senin Samildanach olduğunun herkes tarafından kabul edilmesini istiyordu... Kim bilir?"</p>

  <p>Aléa başıyla onayladı.</p>

  <p>"Bu olasılığı düşünmüştüm, olabilir Faith. Ama bu, Ailin’i iyi bir insan yapmaz. Drüidleri eleştirme nedenim beni ilgilendirir, üstelik sadece bana karşı yaptıklarından çok daha derinlerde bir şey var..."</p>

  <p>"Drüid kardeşlerimden bazıları tertemiz bir yüreğe sahip. Ozanlık sanatını öğrenirken yanlarında bulunduğum bazı drüidler, benden daha iyi niyetler besleyen dürüst adamlardı. Phelim kadar iyi birçok drüid var. Belki onun kadar bilge değillerdir ama onun kadar iyiler, eminim."</p>

  <p>"Ben de buna inanmak istiyorum" dedi Aléa.</p>

  <p>"Öhöms, belki de. Erwan’ın arkadaşı olan bir çömez drüidi hatırlıyorum. Saî-Mina’da gördük onu. Evet. Hatırlıyor musun?"</p>

  <p>"Evet, William. Haklısın. O Erwan gibi temiz yürekli biriydi. Keşke görebilseydim kendisini..."</p>

  <p>"Ama o çömezdi daha..."</p>

  <p>"Önemli değil. Drüid olmak üzereydi galiba. Belki şimdi drüid olmuştur. Erwan biliyordur. Belki de beni arkadaşıyla görüştürmeyi kabul eder. Sonuçta sen haklıydın Mjolln" dedi Aléa gülümseyerek, "bana gereken Erwan..."</p>

  <p>"Bak seeen" diye alay etti cüce.</p>

  <p>Hancı ısmarladıkları içkileri getirince konuşmaları bölündü. Aléa’ya elma şarabı biraz acı geldi ama birkaç yudum alınca şarabın tadına alıştı. Hattâ bu yeni tattan hoşlandı.</p>

  <p>İçkilerini yeni bitirmişlerdi ki hancı kadın göründü, mis gibi kokan büyük bir tabak getiriyordu gururla.</p>

  <p>Aşçı kadın eşine az rastlanır bir yemek hazırlamıştı. Kemikleri çıkarılmış bir budun içine, tavada şöyle bir çevirip kekiğe buladığı, ikiye kesilmiş böbrekler koymuştu. Kuzuyu ve böbrekleri sicimle bağlayıp çok kızgın ateşte çevirmiş, etler iyice soğuyunca eti yufkayla örtüp yufkanın üstüne bıçakla küçük dörtgenler çizmiş ve yemeği fırına vermişti. Bu yemeği, kabak ve patates püresiyle doldurulmuş domateslerle servis ediyordu.</p>

  <p>Mjolln her zamanki gibi mutfak sanatının bu güzel örneğini görünce ellerini çırptı. Gururu okşanan hancı kadın ilk onun tabağına yemek koydu, cüce de ötekileri beklemeden yemeye koyuldu.</p>

  <p>Üç kafadar tıka basa, güzelce yediler, yemek bitene kadar, zevk ve hayranlık dolu birkaç mırıltı dışında tek söz etmediler.</p>

  <p>Yemek sona erince hancı kadına iltifatlar yağdırıp gün batımının seyredildiği küçük taraçaya çıktılar. Burada, aydınlık yaz gecesinde biraz daha sohbet ettiler, sonra Mjolln ve Faith gidip yatacaklarını söylediler.</p>

  <p>"İyi geceler... Ben küçük gezintimi yapacağım" dedi Aléa arkadaşlarına gülümseyerek.</p>

  <p>Ama o akşam Mjolln genç kızı takip etti. Aléa’nın her gece gezintisinde merakı biraz daha artan cüce durumu öğrenmeye karar vermişti. Genç kıza sormaya cesaret edemediği için de peşinden gitmeyi kafasına koymuştu. Hiç kuşkusuz hancının şarabından almıştı bu cesareti...</p>

  <p>Hiç gürültü etmeden, tarlaların arasından Aléa'yı izledi. Ama bilmediği bir şey vardı: Aléa en baştan fark etmişti cüceyi. Yine de genç kız hiç ses çıkarmadı. Hem cücenin de öğrenmeye hakkı vardı...</p>

  <p>Aléa güneye, sezgilerinin kendisini götürdüğü yere doğru ilerledi, handan yeterince uzaklaştığında dişi kurdun saklanma olasılığının en yüksek olduğu yeri bulmaya çalıştı. Otların arasına oturup, kollarını dizlerinin çevresinde kavuşturup bekledi. Birkaç cırcır böceğinin sesi duyuluyordu sadece.</p>

  <p>Aléa dakikalar boyunca böyle kıpırdamadan durdu. Daha önceki akşamlarda kurt daha çabuk ortaya çıkmıştı. Ama bu gece, birkaç metre ötede saklanan Mjolln'un varlığını sezmişti hiç kuşkusuz.</p>

  <p>Aléa "Mjolln!" diye bağırdı.</p>

  <p>Cüce yerinden sıçradı. Genç kızın kendisini fark ettiği bir an bile aklına gelmemişti.</p>

  <p>"Gel yanıma otur!"</p>

  <p>Cüce içini çekip saklandığı yerden çıktı. Aléa geldiğini görmek için başını çevirip bakmadı bile. Nerede olduğunu tam olarak biliyordu.</p>

  <p>"Şuraya otur ve ses çıkarma. Demek casusluk yapıp beni gözetliyordun ha?"</p>

  <p>"Öhöms. Senin için endişeleniyorum taşçı kız. Geceleri başını alıp gittiğin zaman ne yaptığını merak ediyorum. Başına bir şey gelmesinden korkuyorum, hepsi bu."</p>

  <p>"Amma da meraklısın! Madem küçük sırrımı öğrenmek istiyorsun, sessizce otur."</p>

  <p>Cüce merak içinde söyleneni yaptı. İçi tam anlamıyla rahatlamamıştı ama öğrenmeyi o kadar çok istiyordu ki...</p>

  <p>Dakikalar boyunca öyle yan yana oturdular, Aléa, kurt gerçekten gelecek mi acaba diye meraklanırken yapraklar hışırdadı ve hayvanın beyaz kürkü karanlık ve sık ağaçların arasından bir an göründü.</p>

  <p>Mjolln Aléa’nın kolunu sımsıkı tuttu. Tüyleri diken diken olmuştu.</p>

  <p>"Bu... bu ne böyle?"</p>

  <p>Genç kız gülümsedi.</p>

  <p>"Kaygılanma Mjolln. Bak."</p>

  <p>Aléa elini şefkatle kurda doğru uzattı. Yaprakların arasından hayvanın sarı gözleri seçiliyordu. Aléa parmaklarını avucuna sürterek kurdu çağırdı, hayvan en sonunda ağaçların karanlığından çıkmaya karar verdi. Birkaç adım attı, sonra gözlerini cüceye dikip kıpırdamadan durdu.</p>

  <p>"Iııı, şey, hımm, ben pek emin değilim..." diye mırıldandı Mjolln.</p>

  <p>"Şşşşt" dedi Aléa.</p>

  <p><i>İmala, yaklaş. Korkma. Bu Mjolln. Benim dostum.</i></p>

  <p>Dişi kurt hafif bir inilti çıkardı. Kendi çevresinde defalarca döndükten sonra yavaşça yaklaştı. Dura dura iki dikeye doğru ilerledi. Birkaç adım yürüyor sonra duruyordu. Sallanıyor, tereddüt ediyor, iki ön ayağına dayanıp başını eğiyor sonra iniltiler çıkararak kaldırıyordu. Aléa yine parmaklarını avucuna sürttü. Kurt ilerledi. Çok geçmeden o kadar yakma geldi ki kuyruğu genç kızın ayaklarına süründü. Ama Aléa hayvanı okşamak için elini kaldırınca kurt hızla geri kaçıyordu. Genç kız ısrar etmedi.</p>

  <p>İmala hâlâ biraz korkuyordu, üstelik ikinci dikeyi tanımıyordu. İki insanın çevresinde birkaç adım attı sonra birdenbire, sanki korkuya kapılmış gibi, koşarak gecenin karanlığına daldı.</p>

  <p>Aléa yüzünde bir gülümsemeyle ayağa kalktı, kurdun ağaçların arasında gözden kayboluşunu izledi.</p>

  <p>Mjolln dudakları titreyerek "Bu... bu... Bu kurt bizi uzun zamandır mı takip ediyor?" diye sordu.</p>

  <p>"O bir dişi kurt. Ben öyle istediğim için bizi izliyor."</p>

  <p>Mjolln kaşlarını çattı.</p>

  <p>"Şimdi de kurtlarla mı konuşuyorsun?"</p>

  <p>"Kurtlarla değil. <i>Bu</i> kurtla. Sıradan bir kurt değil o. Özel bir tarafı var."</p>

  <p>"Ya demek öyle, neymiş?"</p>

  <p>Aléa omuz silkti.</p>

  <p>"Bilmiyorum... Ama tesadüfen burada olmadığını biliyorum. Birlikte yapmamız gereken bir şey var. Hissediyorum."</p>

  <p>"Öyle diyorsan öyledir..." dedi Mjolln şüpheyle. "Tehlikeli olmadıktan sonra, bana göre hava hoş..."</p>

  <p>"İmala benim dostum. Tehlikeli değil. Asıl insanlar tehlike oluşturuyor kurtlar için, bilmiyor musun?"</p>

  <p>Mjolln ayağa kalkarken "Pöh, anlatılanlara bakılırsa hiç de değil" diye karşılık verdi.</p>

  <p>Aléa gülümsedi.</p>

  <p>"Her anlatılana inanma!"</p>

  <p>Cüce suratını buruşturdu, sonra ikisi yan yana hana yollandılar.</p>

  <p>Mjolln, "Aslında senin şu kurdun bayağı güzeldi" dedi, "nasıl da bembeyazdı öyle! Şimdi anlıyorum, Faith’e Tuathann dilinde beyaz nasıl denir diye bu yüzden soruyordun. Heh heh hee... Ama neden Tuathann dilinde?"</p>

  <p>"Bir gün Phelim bana, Gaelia’nın ilk sakinlerinin kurtlar ve Tuathann'lar olduğunu söylemişti. Bir bakıma bizim atalarımız onlar... ben de düşündüm ki Tuathann'ların verdiği birer adı vardır kurtların..."</p>

  <p>"Hmm, evet olabilir..."</p>

  <p>Cüce şaşkın bir ifadeyle kıza baktı. Ufaklığın kafasından Mjolln'un aklının almayacağı kadar çok şey geçiyordu, cüce kendi kendine 'bir daha şaşırmayacağım' dese de şaşırıyordu işte. Aléa’nın tuhaflıklarının sınırı yoktu. Mjolln içini çekti ve başka soru sormadı. Zaten vakit geç olmuştu, bir an önce gidip yatmak istiyordu cüce. Adımlarını hızlandırdı. Hana vardıklarında ikisi de odalarına çıkıp çabucak yatağa girdiler.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p><i>Djar, bu âlemi artık çabucak tanıyorum. Rüya görmüyorum, yolculuk yapıyorum. İmala, uzakta olmadığını biliyorum. Bir gün burada birbirimizi anlayabileceğiz, çünkü burada hiç korkmayacağını sanıyorum. Ama daha acil bir şey var. Erwan. Erwan’ı bulmam gerek.</i></p>

  <p><i>Nereye gitti acaba? Babasıyla olabildiğince uzağa gitmesini istemiştim ondan. Uzakları düşünmesini. Başardı mı acaba? Djar âlemini tanımıyor, düşünce gücüyle nasıl yol alınır bilmiyordur kesinlikle.</i></p>

  <p><i>Adanın güneyindeydik. Yoo. Öyle düşünmemeliyim. Dış dünyaya geri dönecek kadar denetleyememiştir bedenini. Yola çıkmayı başardıysa Djar'ın başka bir yerine gitmiş olabilir ancak. Gerçek dünyaya değil... Belki de hâlâ bu mekânda sıkışıp kalmışlardır. Umarım başlarına kötü bir şey gelmemiştir.</i></p>

  <p><i>Şey... Neler oluyor? Her şey bulanıklaşıyor. Bu ışık! Göremiyorum bu ışığı! Geniş beyaz bir huzme gibi. Önümde dönüp duran. Gözlerimi yummalıyım. Gözlerimi yummam gerek. Ama burada mümkün mü göz kapamak? Beceremiyorum. Yapmam gerek. Mecburum. Bu ışık çok canımı yakıyor.</i></p>

  <p><i>Gözlerimi yumuyorum.</i></p>

  <p><i>Rüzgâr. Bedenimden geçen bir rüzgâr dalgası. Bir şey oldu. Işık belki de. Belki gözlerimi tekrar açabilirim. Şimdi.</i></p>

  <p><i>Gözlerimi açıyorum.</i></p>

  <p><i>Phelim. Karşımda.</i></p>

  <p>"<i>Drüid?"</i></p>

  <p><i>Aklıma gelen tek sözcük bu. Gülümsüyor.</i></p>

  <p><i>"Merhaba Aléa..."</i></p>

  <p><i>"Ne..."</i></p>

  <p><i>"Ben buraya gelebilirim Aléa. Gelebilirim ama uzun sürmez. Çok zor benim için. Çok zorlu!"</i></p>

  <p><i>"Phelim! Sizi öyle çok... Olamaz..."</i></p>

  <p><i>"Djar âlemini buldun. Şimdi öyle güçlüsün ki Aléa!”</i></p>

  <p><i>Ona yanıt vermem gerek. Onunla normal bir biçimde konuşmam gerek. İşte düpedüz burada. Bu ânı ziyan edemem.</i></p>

  <p><i>"Güçlü mü? Anlamak istediklerimin yarısını bile anlamıyorum. Ah keşke burada olsaydınız..."</i></p>

  <p><i>“drüidlerin çoğundan daha fazla şey anlıyorsun sen... Aradığın bütün yanıtları sana verecek kadar vaktim yok. Zaten o yanıtlar bende yok... Ah. Bitkin düştüm. Benim için burada olmak öyle yorucu ki..."</i></p>

  <p><i>“Ya Erwan?"</i></p>

  <p><i>“Bütün âlemler arasında bir kapı var. Djar âlemi ile Gaelia arasında. Başka âlemlere de açılıyor. Orayı aramalısın. Djar kapısını. Herkesin Djar âlemine girip çıkabileceği bir kapı bu. Biraz Djar Man'ith'ine benziyor."</i></p>

  <p><i>"Kapı mı?"</i></p>

  <p><i>"Evet. Biz de o kapıdan gelebiliyoruz..."</i></p>

  <p><i>"Biz kim?”</i></p>

  <p>"<i>Ölüler, Aléa."</i></p>

  <p><i>Görüntü yok oluyor. Phelim yok oluyor. Hayır!</i></p>

  <p><i>"Bekleyin!"</i></p>

  <p><i>Beni işitmiyor artık. Peşinden gitmeyi isterdim. Hayır, peşinden gitmemeliyim. Elbette. Hakkını yok. Phelim. Teşekkürler Phelim. Sizi yeniden görmek ne güzel.</i></p>

  <p><i>Gözlerimi yumuyorum.</i></p>

  <p><i>Bir kapı. Djar kapısı. Nasıl bulmalı onu?</i></p>

  <p><i>İmala. O belki biliyordur.</i></p>

  <p><i>Yürüyorum. Bana düşen yürümek, buradan uzaklara yürümek. Sonra oturacağım. Orada. Hiçliğin ortasında. Beklersem gelecektir. Benim kurdum.</i></p>

  <p><i>Hiçbir şey yok. Başım dönüyor. Her şey öyle boş ki! Düşünmemeliyim. Görüşüm bulanıyor. İnanmak yeterli. Burada kalmalıyım. Soluk almalıyım. Gözlerimi kocaman açıp inanmalı ve beklemeliyim.</i></p>

  <p><i>İşte. İmala. Kurdum. Yaklaşıyor. Burada korkmuyor.</i></p>

  <p><i>Korkmuyorsun. Beni anlıyorsun. Senin gözlerinle görüyorum. Senin bizi gördüğün gibi görüyorum. Korkunu görüyorum. Anılarını. Aliéna. O kurdu yendin sen. Yavruların... Evet. Onları da görüyorum. Aliéna onları öldürdü değil mi?</i></p>

  <p><i>Buraya nasıl geliyorsun? Sen bir kurtsun oysa. Djar âlemini nasıl biliyorsun? Belleğinde var, değil mi? Görmeme izin verir misin? Sen de mi korkuyorsun?</i></p>

  <p><i>Bir gün birlikte bakmamız gerek İmala. Belleğinin içine. Anlamak zorundayız, değil mi? Bu âlemi nasıl bu kadar iyi biliyorsun?</i></p>

  <p><i>Götür beni Îmala. Djar kapısına götür beni. Bana yolu göstermen gerek.</i></p>

  <p><i>Evet. Seni izliyorum. Korkma. Arkandayım. Beni nereye götürdüğünü, yönünü nasıl bulduğunu bilmiyorum ama burada, senin arkandayım. Sen benim kılavuzumsun İmala.</i></p>

  <p><i>Şurada yine ışık var. Evet görüyorum. Bekle.</i></p>

  <p><i>Kurt kayboldu. Ama vardım herhalde.</i></p>

  <p><i>Bir ışık. Sadece ışık. Yaklaşmalıyım. Yürüyorum. Korkuyorum. Elbette. Bütün âlemler burada birleşiyor. Bütün âlemler mi? Kaç âlem var Phelim? Siz birçok âlemden mi söz ediyordunuz?</i></p>

  <p><i>Bir delik görüyorum. Işığın içinde bir delik. Tehlike belki de. Önemli değil. Görmek istiyorum. Yaklaşıyorum. Biraz daha, biraz daha yaklaşıyorum görmek için. Burası. Bu yeni boşluk. Mavi bir ışık. Gökyüzü. Sonra biraz daha aşağıda bir dağ. Biraz daha. Yaklaşayım. Bir kaya. Dağın eteğinde bir kaya. İki siluet. Orada. O dev kayanın önüne oturmuş. Tanıdık siluetler. Galiad ve Erwan. Evet. Onlar. Onlara seslenmeliyim. Beni görmüyorlar.</i></p>

  <p><i>Erwan! Buradayım! Erwan!&nbsp;</i></p>

  <p><i>Başını kaldırıyor.</i></p>

  <p><i>Her şey yok oluyor.</i></p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Aléa sıçrayarak uyandı. Kapı vuruluyordu. Neredeydi genç kız? Ah evet. Handa. Gözlerini ovuşturarak kalktı. Hâlâ geceydi. Aléa çevresini iyi göremiyordu. Sadece kapının altından süzülen bir ışık huzmesini fark etti.</p>

  <p>Genç kız yaklaştı, sonra bir an durup kulak kabarttı.</p>

  <p>"Küçük hanım!"</p>

  <p>Hancı kadının sesiydi bu. Üç kafadarı nezaketle ağırlayan tombul kadının sesi. Gecenin yarısı ne istiyordu Aléa'dan?</p>

  <p>Aléa kapıyı açmaya karar verdi. Kadını içeri buyur etti. Kadıncağız çekiniyor gibiydi. Sağ elinde bir şamdan tutuyor, sol eliyle de Aléa’ya gürültü çıkarmamasını işaret ediyordu.</p>

  <p>"Küçük hanım... Siz Aléa'sınız, değil mi?"</p>

  <p>"Neler oluyor?"</p>

  <p>"Az önce kralın askerleri geldi. Gece yarısı. Sizi uyarmak için onların yatmasını bekledim..."</p>

  <p>"Uyarmak mı? Neden?"</p>

  <p>"Aman küçük hanım, ülkenin her tarafında aranıyorsunuz! Sizsiniz o, değil mi?"</p>

  <p>Aléa sessiz kaldı. Yazgısı yine yakalamıştı onu. Ardı arkası kesilmeyecek miydi bu meselenin?</p>

  <p>"Bence şafak sökmeden buradan ayrılmalısınız."</p>

  <p><i>Ya bu bir tuzaksa? Beni nasıl tanıdı bu kadın? Hayır. Ona güvenmeliyim. Ömrüm boyunca herkesten sakınarak yaşayamam. Bu dürüst bir kadın, hissediyorum.</i></p>

  <p>"Neden bana yardım ediyorsunuz? Neden beni ele vermiyorsunuz?"</p>

  <p>Hancı kadın şaşırdı: "Neden öyle bir şey yapayım?"</p>

  <p>"Güzel bir ödül konmuş."</p>

  <p>"Ne yapayım ödülü? İhtiyacım olan her şeye sahibim. Sizin kötü biri olduğunuzu bir an bile düşünmedim. Size eşlik eden muhteşem ozan ve o kibar cüce için de geçerli bu."</p>

  <p>"Teşekkürler sayın bayan."</p>

  <p>"Hem zaten hakkınızda çok şey anlatılıyor..."</p>

  <p>"Benim hakkımda mı?"</p>

  <p>Hancı kadının yanakları kızardı. Genç kızın gözlerine bakmaya cesaret edemez oldu.</p>

  <p>"Söylendiğine göre siz... Samildanach'mışsınız. Bir kız! Samildanach bir kız! İşte bütün kadınların rüyası!"</p>

  <p>Aléa şaşkınlığını belirten bir hareket yaptı.</p>

  <p>"Rüya mı?"</p>

  <p>"Bayan Aléa... Anlatılanlar doğru mu? Siz Samildanach mısınız?"</p>

  <p>"O sözcüğün artık hiçbir anlamı yok bayan. Eski bir inanış sadece. Hiç önemi yok. Önemli olan, bayan, sizin gibi insanlar. Bana çok iyi davranan bir başka hanımı hatırlatıyorsunuz bana. Çok iyi geliyor. Ama haklısınız. Kaçmam gerek. Kalıp bunları konuşmaya vakit yok. Kusura bakmayın. Mjolln ile Faith’i uyandırmamız gerek..."</p>

  <p>"Nasıl isterseniz küçük hanım..."</p>

  <p>Aléa göğüs geçirdi. Sürdüreceği yaşamın yeni bir özelliğini keşfetmişti. Artık yok sayamayacağı bir unsur. İnsanlar. Gaelia halkının gözünde nasıl göründüğü. Bütün krallıkta Aléa'dan söz edilmeye başlamıştı. Bu genç kız için ya büyük bir kuvvet olabilirdi ya da ölümcül bir zaaf. Artık bunu hesaba katmadan edemezdi. Düşünmesi gerekiyordu... Ama şimdi hemen kaçmalıydılar.</p>

  <p>"Bayan, sizden bir iyilik daha isteyebilir miyim?"</p>

  <p>Hancının yüzü aydınlandı. Kuşkusuz onun için Samildanach’a hizmet etmek ayrıcalıkların en büyüğüydü.</p>

  <p>"İyi tanıdığınız bir ozan var mı? Çok güvendiğiniz bir ozan..."</p>

  <p>Ufak tefek kadıncağız şaşırmışa benziyordu. Bu tür bir soru beklemiyordu. Ama başıyla onayladı.</p>

  <p>"Taelron. Evet. Sık sık buraya gelir. Hem de iyi biridir. Sadece şarkı söyleyip öyküler anlatmak açısından değil, dostluk açısından da iyidir."</p>

  <p>Aléa ısrarla sordu: "Ona güveniniz tam mı?"</p>

  <p>"Kızım hâlâ sağ olsaydı, onunla evlenmesini isterdim!"</p>

  <p>"Peki. Ondan benim için bir şey isteyebilir misiniz?"</p>

  <p>"Evet, nedir?" diye heyecanlandı hancı.</p>

  <p>"Saî-Mina’ya bir mesaj ulaştırmasını söyleyin. Ama dikkat. Sadece bir kişiye ulaşması gerekiyor mesajın. Mümkün olan en büyük gizlilik içinde. Arkadaşınıza alışılagelen ozanlar ağını kullanmamasını, sadece kesinkes güvendiği ozan kardeşlerine mesajı iletmesini söyleyin. Çünkü mesajı alması gereken drüidden başka hiçbir drüid bunu öğrenmemeli."</p>

  <p>"Hangi drüid? Mesaj nedir?"</p>

  <p>"William. Drüidlerin en genci o olsa gerek. William gerçek adı, drüid adı değil. Bugün onu nasıl çağırıyorlar bilmiyorum ama ozanlar bilir. Mesaj şöyle: Mont-Tombe’a beni bulmaya gelsin."</p>

  <p>"Bu kadar mı?" diye sordu hancı kadın. "Sadece Mont-Tombe mu denecek? Pek kesin olmadı..."</p>

  <p>"Mont-Tombe’a gelsin, ben onu bulacağım."</p>

  <p>Hancı kadın ciddi bir tavırla peki dedi. O anda Aléa hancı kadına güvenebileceğini iyice anladı. Kadıncağız görevini başarıya ulaştırmak için elinden geleni yapardı. Gözlerinden okunabiliyordu bu. İnsanı aldatmayan bir kararlılık ışıltısı vardı o gözlerde.</p>

  <p>"Şimdi gidip öbürlerini uyandıralım."</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Kendisine Natalien dedirten adamın arabasını altı büyük at çekiyordu, arabanın çevresini Alev Askerleri'nden oluşan etkileyici bir garnizon sarmıştı. Ezici sıcağa karşın zırhlara bürünmüş, suratları geniş ve dik silindir biçiminde miğferlerin altına gizli, elliyi aşkın asker vardı. Zırhlarındaki göğüslüklerde, altın bir levha üstüne Harcourt flaması işlenmişti.</p>

  <p>Piskopos güneye, Harcourt topraklarının dışına bir yolculuk yapmak zorundaydı, orada bu Hıristiyan savaşçıların korumasına ihtiyacı olacaktı.</p>

  <p>Samael yolculuğu hızlandırmak için Saîman kullanmayı isterdi ama Piskopos Natalien kimliğine büründüğü zaman adamlarının yanında güçlerini kullanmaktan kaçınıyordu. Emellerini gerçekleştirmesi için kimliğinin gizli kalması esastı. Ria'dan ayrılalı günler olmuştu ve Ağustos güneşine dayanmak her sabah biraz daha zor oluyordu.</p>

  <p>Terre-Brune'ün başkentine ulaşmak için daha günlerce yolculuk etmek gerekiyordu. Orada Samael kontu, drüidlere ve Tuathann'lara karşı Harcourt'la ittifaka ikna edeceğini umuyordu. Planının gerçekleşmesi için bu yolculuk son derece önemliydi. Harcourt ordusu adanın en iyi ordusu olabilirdi ama tek başına Konsey’i deviremezdi, oysa Samael’in tek düşündüğü buydu. Drüidlerin gücünü yok etmek ve onların yerine Gaelia hükümdarlarına hükmetmek. En azından Terre-Brune'den yardım almak gerekiyordu.</p>

  <p>Tam Harcourt sınırını geçip Gor-Draka bölgesinden geçtikleri sırada, koca konvoy birdenbire durdu. Samael adamlarına emirler yağdıran komutanın sesini duydu. Bir şeyler oluyordu. Kılıçlar kınlarından çekildi. Kalkanlar atların eyerlerinden çözüldü. Bir zamanlar Büyük-Drüid olan Samael arabanın küçük penceresinden başını uzatınca askerlerin çarpışma pozisyonu aldığını gördü. Bu teyakkuz haline yol açan şeyin ne olduğunu göremiyordu. Ama çok geçmeden komutan arabanın yanına geldi.</p>

  <p>Atından inmeden "Efendimiz! Bir Tuathann kabilesiyle burun buruna geleceğiz!" dedi.</p>

  <p>"Onlarla karşılaşmaktan kaçınamaz mıyız?"</p>

  <p>"Hayır Efendimiz, bir vadideyiz, kaçacak zaman bulamayız..."</p>

  <p>"Onlar da bizi fark etti mi?"</p>

  <p>"Galiba evet. Durdular. Saldırı emri vereyim mi?"</p>

  <p>Samael kaşlarını çattı. Komutana beklemesini işaret ederek arabadan çıktı.</p>

  <p>"Bana bir at verin" dedi.</p>

  <p>Piskopos ihtiyar bir adamdı ama olağanüstü sağlıklıydı. Boyu poşu bir savaşçıya öyle çok benziyordu ki komutan onun eskiden savaşçı olduğundan kuşkulanıyordu. Samael lal rengi cübbesini ve başlığını çıkardı, at arabasının deri koltuğuna bıraktı. Kendisine getirilen ata çevik bir hareketle bindi.</p>

  <p>"Beni takip edin" dedi komutana.</p>

  <p>Dörtnala konvoyun önüne yöneldi. O geçerken, askerler saygıyla başlarını eğiyordu. En öne geçince durdu, komutan hemen arkasından geliyordu.</p>

  <p>Kabilenin yoldan saptığını görünce "Yön değiştiriyorlar!" diye bağırdı. "Bunların Tuathann'lar olduğuna emin misiniz?"</p>

  <p>"Kesinlikle Efendim. Renkler, giysiler onlara ait. Dizilişlerini de tanırım."</p>

  <p>"Nasıl bilebiliyorsunuz? O vahşilerle daha önce karşılaştınız mı?"</p>

  <p>"Filiden’i istila ettiklerinde ben de kentteydim efendim, sağ kalan ender kişilerden biriyim diyebilirim. Korkunç savaşçılardır bunlar."</p>

  <p>"Öyleyse şimdi neden bizim yolumuza çıkmak istemediler?"</p>

  <p>Komutan "Belki de bize yan taraftan saldırmak istiyorlardır" dedi.</p>

  <p>"Saçma! Onları gördüğümüzü pekâlâ biliyorlar, ani baskın olmadıkça o tür saldırı işe yaramaz. Hayır, bence bu barbarlar dövüşmekten kaçınıyor."</p>

  <p>"Efendim ben buna pek inanamam."</p>

  <p>"İnanmanızı değil sözlerime kulak vermenizi istiyorum. Kaçıyorlar diyorum size. Sizin gibi ben de biliyorum ki böyle acımasız savaşçılar için şaşırtıcı bir durum ama belki de bizimle savaşmaktan daha önemli bir görevleri vardır. Belki de görülmesini istemedikleri bir şey taşıyorlardır. Onları kaçırtan korku değil, bunu söyleyebilirim. Sırları yüzünden kaçıyorlar. Ne gizlediklerini öğrenmek istiyorum. Komutan, saldıralım."</p>

  <p>"Efendim, bizim sayımız onlardan fazla değil. Hem sizi Terre-Brune’e en iyi koşullarda sağ salim ulaştırabilmeyi isterim. Burada adamlarımdan kayıp verip de Terre-Brune’de savunmanızı güvenceye alamazsam durum can sıkıcı olur, sizce biz..."</p>

  <p>"Susun! Bize zaman kaybettiriyorsunuz! Adamlarınıza derhal saldırı emri verin. Şu barbarları yakalamamız gerek" diye emretti Samael.</p>

  <p>Komutan bir an duraksadı. Piskoposun emri tam bir çılgınlıktı. Tuathann'ların galip geleceği besbelliydi. Komutan onları savaşırken görmüştü ve bir Tuathann savaşçısının üç adamına bedel olduğunu biliyordu. Ama bir piskoposun emirlerine karşı gelemezdi. Bunu çok iyi biliyordu. Çaresizliğini gizlemeye çalışarak adamlarına döndü ve saldırıya hazırlanmalarını söyledi.</p>

  <p>"Altı adam Natalien Hazretleri’nin yanında kalsın!" dedi.</p>

  <p>Ama Samael yine karşı çıktı.</p>

  <p>Bütün askerler işitebilsin diye avaz avaz "Hayır!" diye bağırdı. "Yanınızda savaşacağım, böylece Tanrı da yanınızda olacak!"</p>

  <p>Alev Askerleri piskoposa tezahüratta bulundular. Hiç kuşkusuz Kilise'den birisini savaşmaya hazır görmemişlerdi.</p>

  <p>Atını ilk kamçılayan komutan oldu. Bir saniye sonra bütün askerler dörtnala onu takip ettiler, Samael de aralarındaydı.</p>

  <p>Tuathann'lar yamacın yarısına varmışlardı bile ama yaya gidiyorlardı ve peşlerindeki askerlerden kurtulamayacakları açıktı. Çarpışmanın kaçınılmaz olduğunu görünce ilerlemeyi bırakıp geri döndüler. Tepenin yamacında uzun bir sıra oluşturdular, kenarlarda okçular, merkezde de geniş omuzlu, mızrak, balta ya da kılıç tutan, gövdesi çıplak, kolları ve göğsüne savaş boyaları sürülmüş, çakı gibi dimdik adamlar duruyordu.</p>

  <p>Samael yanılmadığını gördü: Tuathann'ların arkasında üstü örtülü devâsâ bir araba vardı. Bir şey taşıyorlardı. Değerli bir şey. Artık kuşkuya yer kalmamıştı.</p>

  <p>Alev Askerleri atlarını dörtnala sürmeye devam ederek kalkanlarını doğrulttular. Çok geçmeden okların yağmur gibi üstlerine yağacağını biliyorlardı. Okçuların yaylarını gerdiğini ve okların ucunu göğe yönelttiğini gördüler.</p>

  <p>Komutan "Ayrılın! Grup halinde durmayın!" diye haykırdı.</p>

  <p>Askerler emre itaat ederek birbirlerinden uzaklaştılar. Öyle ki tepenin güneş vurmuş yamacında yükselen geniş bir dalga gibi görünüyorlardı.</p>

  <p>Samael atını biraz yavaşlattı. İlk asker sırasının arkasına geçti.</p>

  <p><i>Saîman’ı kullanabilmem gerek. İyi becerirsem, komutanın askerleri Tanrının yaptığı bir şey olarak görür bunu. Üstünlüğü onlara vermeliyim. Tuathann'lar yerlerinden uzaklaşsın ki saflarını aşayım ve onca iyi korudukları arabayı gidip göreyim.</i></p>

  <p>Eski drüid konsantre oldu. Atının dörtnala gidişi Saîman’ı gerektiği gibi kullanmasına uygun değildi ama Samael enerjiyi bedeninde toplamayı çabucak başardı.</p>

  <p><i>Bir kubbe. Okların yönünü saptırmak için Tuathann'ların üstünde bir Saîman kubbesi oluşturacağım. Askerlerle savaşa tutuşur tutuşmaz kubbeyi üstlerine düşüreceğim. Şansım yaver giderse birkaçı böylece geberir.</i></p>

  <p>Düşman fazla uzakta sayılmazdı. Samael parmaklarından çıkan Saîman’ı ileriye, uzağa doğru fırlattı. Çok enerji harcayacaktı. Kapsamak zorunda olduğu çok geniş bir alan vardı. Komutanın savunma taktiği sonuçta Samael için dezavantajdı. Askerler grup halinde kalsalardı piskoposun onları koruması çok daha kolay olurdu. Ama komutan bunu nereden bilecekti!</p>

  <p>Tuathann'ların safından bir çığlık işitildi. Bir işaret. Okçular bir hamlede oklarını fırlattılar. Oklar yan yana havalandı, kimisi biraz daha öne, kimisi biraz daha yükseğe çıktı, ama hepsi de yaklaşan askerlere isabet edecek ölçüde iyi ayarlanmıştı.</p>

  <p>Ama oklar aşağı inmeye başladığı anda yoldan saptılar. Okunu attıktan sonra gözünü dikip iyice takip eden Tuathann'lar olanlara inanamadı. Neydi bu mucize? Hedefin üstünde oklar nasıl böyle yön değiştirebiliyordu? Bazı Tuathann'lar da hiçbir askerin yere düşmediğini görünce şaşırdı. Harcourt askerlerine gelince, kimisi 'öyle hızlı gittim ki oklar yetişemedi' diye düşündü, kimisi de mucize olduğuna inandı. Piskoposun aralarında bulunmasından kaynaklanan bir mucize. Ama hiçbiri atını yavaşlatmadı.</p>

  <p>Birkaç metre kalmıştı. Samael Saîman kubbesini elinden geldiğince uzun süre tuttu tepelerinde. Son anı beklemesi gerekiyordu. İki ordunun çarpışmasından hemen önceki saniyeyi. O görünmez kütleyi rakip tarafın üstüne erken bırakırsa durum çok belli olurdu ve paniğe yol açabilirdi. Ama gerçekten son anda yaparsa, darbenin etkisi genel kargaşaya eklenirdi.</p>

  <p>Bu güç duvarını böyle belli bir mesafede tutmak yabana atılmayacak bir enerji gerektiriyordu. Damarlarındaki Saî-man eksilmeye başlamıştı. Hattâ Samael artık soluk almakta bile zorlanıyordu. Birkaç metre daha. Başı dönmeye başlamıştı. Tuathann'ların kılıçları havaya dikildi. Metallerin birbirine sürtünmesi. Savaş naraları. Vuruşma ânı çok yakındı. Biraz daha dayansa. Biraz daha...</p>

  <p>Birdenbire, gücü tükenen Samael Saîman’ı tutmayı bıraktı. Elinde kalan son enerji dalgalarıyla, o görünmez kütleyi Tuathann'ların saflarına düşürmeye çalıştı. Adeta bir patlama yaşandı.</p>

  <p>Önce Samael hedefi vurup vurmadığını bilemedi. Birçok insan havaya fırlatıldı, ama öyle bir kargaşa yaşanıyordu ki bu, Saîman'dan mı kaynaklanıyor yoksa sadece iki ordunun çarpışmasından mı, emin olamadı. Savaş alanının merkezini bir toz bulutu çevreliyordu. Gürültü öyle şiddetliydi ki kargaşa duygusunu daha da artırıyordu. Ama askerler gerçekten göğüs göğüse çarpışmaya başlayınca, atların nal sesleri sinirli bir tepinme halini alınca, Samael bir sürü Tuathann’ın çoktan yere düşmüş olduğunu gördü. Saldırısı başarıya ulaşmıştı. Daha fazla beklemedi. Çarpışma kuşkusuz pek uzun sürmeyecekti. Samael çabucak o arabaya ulaşmalıydı.</p>

  <p>Birkaç metre ilerisinde kıyasıya bir dövüş yaşanırken Samael atından inip diz çöktü. Biraz Saîman toplamak için yeniden konsantre olması gerekiyordu. Şimdiden tükenmişti yaşlı adam. Ama Saî-Mina Konseyi'ndeki en ünlü Büyük-Drüidlerden biriydi o. Drüid kudretinden hiçbir şey kaybetmemişti. İçinde uyuyan o güçle yeniden temasa geçmek için birkaç kez derin soluklar alması yetti. İkinci bir enerji dalgası. İkinci bir Saîman kaynağı. Bu kez çabası ilk seferki kadar yorucu olmayacaktı. Daha önce birçok kez yaşamıştı bunu. Bedenini Saîman'la çevreleyecek ve görülemeyecek şekilde hareket ettirecekti. Saîman’ı çevresinde tıpkı bir kasırga gibi öyle hızlı çevirecekti ki düpedüz görünmez olacaktı.</p>

  <p>Tuathann'ların bakışlarından da kendi adamlarının bakışlarından da gizlenen Samael ayağa kalktı, dört barbarın koruduğu arabaya doğru koştu. Daha da şiddetli bir çarpışmanın yaşandığı alanı geride bıraktı. Tuathann'ların korkunç bir tekniği vardı. Yarı çıplak bedenleriyle Harcourt askerlerinden çok daha hızlı, çok daha çeviktiler. Askerlerse ağır zırhlarının içinde mücadele veriyordu. Sid savaşçıları önce kılıçlarının kabzasıyla ya da baltalarının sapıyla rakiplerinin miğferlerine şiddetli darbeler indiriyorlardı, öyle ki metalin çarpması askerin bir an kendinden geçmesine yol açıyordu. Elbette kısa bir an süren o baygınlık, Tuathann'ların kılıcı zırhın arasından ustalıkla sokup kurbanın savunmasız bedenine saplamasına yetiyordu.</p>

  <p>Askerler birer birer düşüyordu. At üstünde kalanlar bu saldırıdan kurtuluyordu ama fazlasıyla hareketli olan Tuathann'lara bir şey isabet ettirmekte zorlanıyordu. Bununla birlikte, Harcourt askerleri Tuathann'ların pek karşılaşmadığı bir güç ve cesaret örneği sergiliyordu. Tuathann'lar kadar süratli değillerdi ama daha güçlüydüler, zırhları hızlarını kesse de saldırıdan korunmalarını sağlıyordu.</p>

  <p>Düşmanlarının taktiğini gören komutan atından inip var gücüyle haykırdı:</p>

  <p>"Toparlanın! Sık bir dizilişe geçin! Daire olun! Atlarınızdan inip daire olun!"</p>

  <p>Adamları birer birer komutanın söylediğini yerine getirdiler. Verilen emri birbirlerine ilettiler.</p>

  <p>"Daire yapılacak! Herkes attan insin!"</p>

  <p>Kimileri, bitkin bir halde, zırhlarının bir bölümünü çıkarıyordu. Mücadele bir düzene giriyordu. Kardeşlerinden birçoğu ölmüştü ama Tanrı onlardan yanaydı.</p>

  <p>Komutan yeniden kıyasıya dövüşmeye başlamadan önce "İsa ve Harcourt kontu aşkına!" diye haykırdı.</p>

  <p>Adamları da onun yaptığını yaptı. Kılıçlar çekilip Tuathann'ların üstüne inmeye başladı. Kafalar kollar kesiliyor, savaşçıların ölüm dansına kan eşlik ediyordu. Çok geçmeden toprak kırmızı bir bulamaca döndü.</p>

  <p>Bu ölümcül kaynaşmanın öte yanında Samael hedefine yaklaşıyordu. Kıyasıya çarpışma yaşanmasına karşın arabayı koruyan Tuathann'lar yerlerinden kıpırdamamıştı. Samael arabanın çevresinde bir tur attı. Saîman onu korusa da, dikkatli davranmazsa görülebilirdi. Bedeni bir ihtiyarın bedeniydi ama kudreti ve yıllarca talim yapmış olması kendisine bir delikanlının çevikliğini kazandırmıştı. Yavaş yavaş yere alçaldı ve sürünerek arabaya yaklaştı. Arabanın yanına ulaşınca sessizce ayağa kalktı, kendisini gören kimse olmadığından emin olmak için çevresine bir göz attı.</p>

  <p>Arabanın üstüne deri bir örtü örtülmüştü. Samael kemerinden bir hançer çıkarıp düğümlü ipleri kesti ve örtünün bir kısmını serbest bıraktı. Son derece ihtiyatlı davranarak o kısmı kaldırdı, altta görmeyi umduğu şeyi gördü. Hep hayalini kurduğu şeyi.</p>

  <p>Drüidlerin yüzlerce yıldır aradığı dört Man'ith oradaydı. Geçmişteki Samildanach'lar tarafından yapılmış, en önemli dört büyülü nesne. Yazgı Taşı, Lug Mızrağı, Nuadu Kılıcı ve Dağda Kazanı. Dördü birden. Hiç bozulmamışlardı. Tuathann'lar bu nesneleri kalın kumaşlara sarmış olsa da Samael ne olduklarını anlamakta hiç güçlük çekmedi.</p>

  <p>Gözlerine inanamıyordu. O dört nesnenin sonsuza dek kaybolduğu sanılırdı. Birçok drüid, Tuathann'ların Sid’e gitmeden önce onları sakladığına inanıyordu... Ama kimse bunu doğrulayamamıştı. Oysa bu Man'ith'ler tarihin akışını değiştirebilirdi. Paha biçilemez bu nesnelerin kudreti, hayal edilebileceğinden daha fazlaydı kuşkusuz. İşte orada, gözlerinin önünde duruyorlardı.</p>

  <p>İhtiyar adam bir soluk aldı. Bakışlarını savaş alanında şöyle bir gezdirdi. Tuathann'lar galip gelecek gibiydi. Şu hazineyi almak için kendi adamlarının savaşı kazanmasını bekleyemezdi. Hemen almalıydı. Bir an duraksadı. Ne yapacağını bilemiyordu. Elleri titriyordu. Alnından terler damlıyordu.</p>

  <p>Sonunda karar verdi. Ağır ağır sağ eliyle örtüyü kaldırdı, sol elini arabanın içine uzatıp ilk Man'ith’i tutmaya kalkıştı. Nuadu Kılıcı'ydı bu kuşkusuz. Samael kılıcı sıkı sıkı tutup deri örtünün altından yavaşça çıkardı.</p>

  <p>O anda yanında bir çığlık koptu.</p>

  <p>Tuathann dilinde bir haykırıştı bu ama anlamak için dili bilmeye gerek yoktu. Samael’i yakalamışlardı. Dört muhafız da haykırmaya koyuldu. Her tarafa bakındıkları için Samael kendisini göremediklerini ama örtünün kıvrıldığını, belki de kılıcın hareket ettiğini gördüklerini anladı.</p>

  <p>İhtiyar adam yere abandı, kılıcı gövdesinin altında saklamaya çalıştı. Bir Tuathann arabanın ön tarafına geçti. Bir başkası içine atladı. Bir saniye sonra atlar dörtnala koşmaya başladı.</p>

  <p>Samael yana çekilerek tekerlerden kılpayı kurtuldu. Başını kaldırınca Tuathann'ların çarpışmayı bırakıp arabanın peşinden koştuğunu gördü. Bu kez gerçekten kaçıyorlardı. Hazine savaştan daha önemliydi.</p>

  <p>Afallayan Alev Askerleri düşmanlarının savaşı bıraktığını sandılar... Kimisi Tuathann'ların peşinden koştu ama zırhları çok ağırdı. Kimisi de kalan birkaç ata atlayıp barbarları yakalamaya kalkıştı. Tepenin üstünde birkaç çarpışma daha oldu ama orada Tuathann'lar sayıca daha kalabalıktı ve Harcourt savaşçıları uzun süre direnç gösteremediler. Çok geçmeden Sid insanları, geride soydaşlarının cesetlerini ve sağ kalan yaklaşık on beş Alev Askeri'ni bırakarak doruğun öte yanında gözden kayboldular.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>İmala gölgede bir köşede, taze otların üstüne uzanmıştı. Akşam hemcinslerinden biriyle gelen dişi dikeyin yanından yeni ayrılmıştı. Başlangıçta biraz korkmuştu dikeyleri gördüğünde ama ikinci dikey saldırgan görünmemişti. Genç kızın yanında kıpırdamadan oturmuştu.</p>

  <p>Sonra iki dikey, tepeye doğru, başka dikeylerin buluştuğu o taş sığınağa doğru yola çıkmıştı.</p>

  <p>Günler dinginlik içinde geçiyordu, İmala dinleniyordu. Dikeyler çok hızlı ilerlemiyor, İmala da onları izlemekte hiç zorlanmıyordu. Hattâ bazen biraz önden gidiyor ve onları kolayca buluyordu. Kokularını çok uzaklardan tanıyabiliyordu.</p>

  <p>Birdenbire arkasında bir gürültü duydu, sanki bir dal çatırdıyordu. Orada bir şey yürüyordu. Ses uzaktan gelmişti ama İmala’nın kalkıp o şeyi gözetleyebileceği bir noktaya saklanmasına yetecek kadar da yakındaydı. Şimdilik İmala o gürültüyü çıkaranın ne olduğunu hiç bilmiyordu. Bir dikey mi acaba? Burnunu havaya dikip içini rahatlatacak tanıdık bir koku almaya çalıştı. Şu ağaçların arasında binlerce koku vardı ama onu bilgilendirecek bir tane bile yoktu. Elinden geldiğince sessiz davranarak batıya doğru ilerledi, yere yakın yürüyordu. Bir dezavantajı olduğunu biliyordu: kürkünün beyazlığı. Öteki kurtlardan çok daha çabuk fark edilmeye alışmıştı, o yüzden daha ürkek ve temkinli bir hayvan olup çıkmıştı.</p>

  <p>Birkaç adım attıktan sonra çalılıkların arasında yine bir hareketlilik gördü. Bir hayvandı bu, İmala emindi. Hiçbir dikey böyle yürümezdi. Klanından ayrıldıktan sonra gördüğü ve tenleri ağaç rengindeki o zarif dikeyler bile böyle hareket etmezdi.</p>

  <p>İmala yere sindi. Görüş alanının daha geniş olabileceği bir yer bulmak için sürünerek ilerledi. Kuyruğunu germiş, kulaklarını dikmiş, kavga etmeye hazırdı.</p>

  <p>Bir hareket daha oldu. İmala bu kez yeni bir koku aldı. Hırladı. Bu kokuyu tanıyordu. Başka bir kurttu kokunun sahibi.</p>

  <p>Ayakları üstünde dikildi, saklanmaya değil kendini göstermeye çalışıyordu artık. Kısa bir süre önce alanı işaretlemişti, bu yabancının düşüncesizce bunca uzaklarda dolaşmıyor olması gerekirdi. İmala kurdun yalnız mı yoksa sürüyle birlikte mi olduğunu görmeye çabaladı. Yeniden batıya doğru koşup bir tümseğin üstünde durdu. Oradan hemen hemen her şeyi görebildi.</p>

  <p>Kuşkusuz İmala'yla yaşıt ama çok daha güçlü, iri, gri bir kurttu bu. O da kıpırdamadan duruyordu. Gözlerini gözlerine dikmişti.</p>

  <p>İki hayvan epey uzunca bir süre birbirlerini süzüp durdular, ikisi de kıpırdayacak gibi görünmüyordu. Burun buruşturup dişlerini göstererek her biri ötekini korkutmaya çalışıyordu ama birbirlerini etkileyemeyecek kadar uzaktılar.</p>

  <p>İlk ilerleyen İmala oldu. Hırlamaların eşlik ettiği küçük ani sıçrayışlarla gri kurda geri adım attırmaya çalıştı. Ama kurt kımıldamıyordu. Yine de İmala hayvanın kaslarını biraz gevşettiğini fark etti. Dişlerini yavaş yavaş gizlemeye başlamıştı gri kurt. Başlangıçtaki kadar tehditkâr görünmüyordu. Ama İmala temkinli davranmak gerektiğini biliyordu. Hırlamasını kesmeden biraz daha ilerledi. Yabancıya birkaç adım kala kıpırdamadan durdu, irileşmek istercesine sırt tüylerini dikleştirmiş, ayakları üstünde iyice dikilmişti. Rakibini tartmaya çalışarak bir an bekledi. Gri kurt sıçrayacak mıydı acaba? Kaçıp gidecek miydi yoksa ona saldıracak mıydı? İmala gri kurdun en küçük bir hareketini gözlüyordu ama hayvan gitgide daha az saldırganlık belirtisi gösteriyordu.</p>

  <p>Birdenbire İmala hayvanın üstüne atladı, olabildiğince yükseğe sıçradı çünkü kurdun tam üstüne düşmeye, ön ayaklarını onun omuzlarına koyup kurda boyun eğdirmeye çalışacaktı. Ama gri kurt son anda yana sıçrayıp İmala'dan sıyrıldı. İmala cesaretini kaybetmedi, davetsiz misafirin üstüne yeniden sıçradı. Bu kez kaçırmadı, ama ayaklarını kurdun omuzlarına koyar koymaz, kurt kendini yere bırakıp boyun eğme işareti olarak karnını açtı.</p>

  <p>Titremiyordu. Gerçek bir dövüş olmamıştı. Kurt düpedüz boyun eğmek istiyordu. Dişi kurdun arazisinde olduğunu kabullendiğini gösteriyordu. Dövüşmeye gelmemişti.</p>

  <p>Bir can yoldaşı bulmaya gelmişti.</p>

  <p style="text-align: center; margin-top:1.2em; margin-bottom:1.2em"><span style="font-size: 1.4em; text-indent: 1em;">&nbsp;* * *</span></p>

  <p>Finghin Konsey Salonu'na ilk girdiği ânı hatırlıyordu. Henüz Büyük-Drüid değildi o sırada ama söz almaya cesaret etmişti. Ailin’in öfkesini ve o tuhaf atmosferi hatırlıyordu Kapalı bir mekânın mahremiyetinde karşı karşıya gelen üstün zekâlı onca kişi. Çıkarlar, çatışmalar, sorumluluklar. Bir drüidin görevi ders vermekse, buna and içiyorsa, bir Büyük-Drüid’in görevi de yönetmekti, hem de her zaman tatlılıkla, yumuşaklıkla değil. Gerçek buydu. O kadar genç yaşta Büyük-Drüid olunca, kişinin kendi kendine öğrenmesi gereken, bazen kabullenmesi zor bir gerçek. Ama Finghin biliyordu ki adanın kaderi ülkedeki siyasal yöneticilerin değil de drüidlerin elinde kuşkusuz çok daha güvencedeydi. Konsey’in bu manipülasyon gücünde rahatsız edici bir taraf vardı elbette, ama gerekli bir olumsuzluktu bu. Finghin bugün Konsey’de öbür Büyük-Drüid'lerle birlikte oturduğuna göre, kardeşlerinin ona adil görünen bir biçimde davranması için bütün ağırlığını koymaya niyetliydi. Yaşça kendisinden büyük olanları frenleyebileceğim düşünmek hoşuna gidiyordu. İddialı bir düşünceydi bu elbette, ama 'hırs iyiliğin hizmetinde oldukça aşırı kaçmaz asla' diyordu kendi kendine.</p>

  <p>Son toplantı sırasında Konsey bir sonraki oturumun tarihini ve konusunu saptamıştı. En sonunda Maolmòrdha'dan konuşulacaktı. Konsey'den ayrılıp başkaldıran, daha sonra Herilim'lerle anlaşma yapıp onların kudreti Arhiman’ı da eline geçiren şu eski drüid tartışılacaktı yani. Saîman ile o yeni enerji arasındaki simya, Maolmòrdha’yı güçlü ve tehlikeli bir canavara çevirmişti. Konsey uzun yıllar boyunca canavarı aramış, en sonunda onu bulan Aldero olmuştu. Hainle karşı karşıya geldiği düelloda Büyük-Drüid Aldero yenilgiye uğramış, ama Aldero'nun ölümü en azından Konsey’in düşmanın yerini belirlemesini sağlamıştı. Maolmòrdha Shankha sarayındaydı. Finghin’in o uğursuz yerin nerede olduğu konusunda en ufak bir fikri yoktu. Ama öbür Büyük-Drüid'ler biliyor gibiydi, onlar için bile mekânın dehşet verici olduğu bakışlarından anlaşılıyordu.</p>

  <p>Bu arada, Konsey’in toplantısı belirlenen tarihten epey erkene alındı. Olağanüstü oturumlar gitgide daha sık yapılıyordu, bütün ülkeye yayılan karışıklıkların kaygı uyandıran bir göstergesiydi bu.</p>

  <p>Finghin başını usturayla tıraş ederken bir hizmetkâr kapıyı çaldı. Konsey’in yarım saat içinde toplanacağı haberini getirmişti. Genç drüid haberciye teşekkür edip hazırlıklarını tamamladı. Genellikle Büyük-Drüid'ler kafalarını bir uşağa tıraş ettirirdi ama Finghin bu işi kendi başına yapmayı yeğliyordu. Onun için gerçek bir törendi bu. Kaçırmak istemediği, içine huzur veren bir tören. Usturanın deriyle teması, kesmemek için yapılan çok dikkatli ve ölçülü hareketler, sabır... Finghin basit bir haz alıyordu bundan. Tıraş edilmiş kafa drüidlerin dış görünüşünde bir gelenek haline gelmişti. Başlangıçta silahsız güreşen savaşçılar oldukları için, dövüşte üstünlük sağlamak amacıyla kafa kazıtmayı benimsemişlerdi: Saçlarından yakalanamıyorlardı böylece. Sonra saflık, yoksulluk sembolleri de eklenmişti...</p>

  <p>Finghin en sonunda drüidlere özgü beyaz cübbeyi de üstüne geçirdi. Göğüs kısmına Moїra’nın kırmızı sembolü işlenmişti. Kendine çeki düzen verdi, meşe asasını eline aldı ve dairesinden çıktı.</p>

  <p>Saî-Mina’nın hareketli koridorlarında tek başına yürüdü. Büyük-Drüid olduğundan ve Konsey oturumlarına katılmaya başladığından beri yeni bir tür yalnızlığı keşfetmişti. Kardeşlik drüidler tarikatının düsturu olsa da aslında Finghin kendisini şimdiye dek hiç bu kadar yalnız hissetmemişti. Tarikat hiyerarşisinin bu düzeyinde kardeşlerin soğukluğu alışılmış bir özellik miydi, yoksa öbür drüidler Finghin’in yaşından mı rahatsızdı, bilemiyordu. Finghin Saî-Mina tarihindeki en genç Büyük-Drüid'di. Daha da kötüsü, drüid konumunda bir yıldan kısa bir süre kalmıştı. Bir yıl önce ona çömez gibi davrananlar bugün yaşıtlarıymış gibi davranmak zorundaydılar... Doğruyu söylemek gerekirse, yeni Başdrüid Ernan düzenli olarak Finghin’e yaklaşan tek kişiydi. Kuşkusuz bu, herkesin hoşuna gitmiyordu. Phelim de Finghin’e dostça davranmıştı ama öyle nadiren sarayda bulunuyordu ki, hem artık Konsey onu aforoz etmişti! Bu düşünce genç Büyük-Drüid’in aklına Erwan’ı getirdi. Erwan Aléa’yı bulmayı başarmış mıydı acaba? Ya Phelim'i? Ah, onların eksikliği nasıl da hissediliyordu Saî-Mina’da, özgür düşünmeleri, tazelikleri... Finghin 'ben de yola çıkmayı, hareketlilik yaşanan yerlere gitmeyi isterdim' diye düşündü, 'işe yarayabileceğim bir yerlere.' Burada kendini öyle gereksiz hissediyordu ki...</p>

  <p>Ama öğrenmek için, ikna etmek için zaman geçmesi gerektiğini biliyordu. Günün birinde Büyük-Drüid’lerin en genci olmaktan çıkacaktı, hattâ günün birinde eskilerden biri haline gelecekti. Eğer saray o zamana dek ayakta kalırsa. Ernan Lugnasad bayramı gecesinde tarikatın geleceği konusunda epey karamsarlık sergilemişti. Finghin Ernan’ın söylediklerini unutamıyordu.</p>

  <p>Genç adam Konsey Salonu'na vardığında bütün drüid kardeşlerinin gelmiş, oymalı ahşaptan iri koltuklara yerleşmiş olduğunu gördü. Salonun kubbesi altında oturum öncesi yayılan boğuk uğultuyu seviyordu Finghin. Endişeleri, itirafları, belki de bir sırrı barındırdığı anlaşılan kesintisiz bir mırıltıydı duyulan... Shehan, Tiernan ve Aengus da oradaydılar. Demek ki, Başdrüid’in onayı olmaksızın Konsey'den ayrılan ve dolayısıyla aforoz edilmesi gereken Phelim ile Galiad’ı bulma göreviyle çıktıkları yolculuktan geri dönmüşlerdi. Finghin bu olağanüstü toplantının nedenini hemen anladı: Phelim konu edilecekti...</p>

  <p>Genç adam yerine oturup meşe asasını yanına koydu. Çevresine bakındı. Mekânın güzelliğini seyretmeye doyamıyordu. Öyle çok ayrıntı vardı ki. Her seferinde yeniden keşfedilecek öyle çok şey, şifresi çözülecek öyle çok sembol vardı ki. Tarikatın geçmişini ya da Moїra’nın bir alegorisini anlatan tabloların renklerinde, duvarlara asılı sanat objelerinde, en büyük ustalar tarafından yapılmış ahşap aletlerde, hele hele odayı baştan başa geçen şu düğümlü ipte. Finghin bu salona her girişinde duvarlardaki altın yaldızlı yazılar yeni bir anlam kazanıyordu.</p>

  <p><br /></p>

  <p><i>Drüid Şiirin oğludur,</i></p>

  <p><i>Şiir, Düşüncenin;</i></p>

  <p><i>Düşünce, Meditasyon'un kızıdır,</i></p>

  <p><i>Meditasyon Bilim’in;</i></p>

  <p><i>Bilim, Araştırma'nın kızıdır,</i></p>

  <p><i>Araştırma, Üstün Bilimin;</i></p>

  <p><i>Üstün Bilim, Üstün Zekanın&nbsp;</i></p>

  <p><i>Üstün Zekâ, Kavrayış’ın&nbsp;</i></p>

  <p><i>Kavrayış, Bilgeliğin&nbsp;</i></p>

  <p><i>Bilgelik de Moїra’nın.</i></p>

  <p><i><br /></i></p>

  <p>Konsey salonuna her ziyaretinde yaptığı gibi, Finghin bu metni ağır ağır okudu, onu bütünüyle kavramaya, eksiksiz bir anlam vermeye çalıştı. Zekâ, Kavrayış ve Bilgelik Moїra’nın çocuklarıydı. Genç adam bugün bu sözlerin Moїra konusunda koca bir nutuktan çok daha fazla anlam taşıdığını anlıyordu. Ama... Burada, bu salonun göbeğinde bile, Moїra’nın gerçek anlamını kavradığını kim ileri sürebilirdi? Finghin, 'Büyük-Drüid'ler bir arayışı, anlam arayışını unutmadı mı acaba' diye sordu kendi kendine.</p>

  <p>O metnin yanına, duvara, drüidlere özgü üçlükler kazınmıştı sütun halinde. Finghin’in artık okumasına gerek yoktu. Bütün drüidler gibi ezberlemişti üçlükleri. Ama hep tepelerinde duruyordu o yazılar.</p>

  <p><br /></p>

  <p><i>Üç temel birlik şunlardır, her birinden ancak bir tane vardır:</i></p>

  <p><i>bir Yazgı</i></p>

  <p><i>bir Gerçek</i></p>

  <p><i>bir Özgürlük noktası, her türlü karşıtlığın dengeleneceği bir yer.</i></p>

  <p><i><br /></i></p>

  <p><i>Bir özgürlük noktası</i> diye tekrarladı içinden. Gaelia özgür müydü ki?</p>

  <p>Drüid kardeşlerine bakıp derin bir soluk aldı. Adanın en önemli adamlarından onu buradaydı ve kendisi de onların arasındaydı. Hâlâ tuhaf bir duygu yaratıyordu bu. Çocukken bir drüidden aldığı ilk dersi hatırlıyordu hep. Ömrü boyunca tek bir hedefi olmuştu: Bu Konsey’de yer almak. Burada oturmak, drüidlerin büyük amacına katılmak. Moїra yolunda yürüyenlere eşlik etmek. Oysa bugün kuşku duyuyordu. Çıraklığı boyunca hiç kuşku duymamıştı. Ama zoru başardığı, baş hedefine eriştiği bu günde amaç değil de amaca götüren yol konusunda kuşkuları vardı...</p>

  <p>Ernan Konsey Salonu'nun taş döşeli zeminine asasıyla vurdu.</p>

  <p><i>Phelim. Aléa. Erwan. Konudan kaçamaz. Nerede onlar? Ne yapıyorlar? Ya biz, biz ne yapacağız? Size acıyorum Ernan. Önceki gün benimle özgürce konuşuyordunuz, ama burada Başdrüid rolünü oynamanız gerekiyor. Sizin sözünüz bizim sözümüz.</i></p>

  <p>"Kardeşlerim, bu kadar çabuk geldiğiniz için teşekkür ederim size. Gördüğünüz gibi Shehan, Tiernan ve Aengus da döndü. Kötü bir haber vermek üzere sizi bir kez daha burada topladım" dedi Başdrüid derin ve ciddi bir sesle.</p>

  <p>Koca salonda bir uğultu dolaştı.</p>

  <p><i>Demek Phelim öldü. Bunu tahmin etmeliydim. Moїra yardım etse de Erwan ve Aléa’nın başına bir şey gelmese...</i></p>

  <p>"Üç kardeşimiz Borcelia ormanında Phelim’in cesedini buldu. Phelim öldü. Acım çok büyük. Konsey aforoz kararını ilan etmeden önce öldü, dolayısıyla kabul edilsin ki Katubatuos oğlu, Phelim namlı, iyi yürekli Caron Cathfad, Saî-Mina Konseyi’nin Büyük-Drüid’i unvanıyla, Moїra yolunda, şerefiyle ölmüştür. Aforoz kararı iptal edilsin, aforoza ilişkin ifadeler kayıtlardan silinsin."</p>

  <p>Ernan Başdrüid olunca arşivci haline gelen Shehan söyleneni hemen uyguladı. Arşivci, yazma yetkisine sahip tek drüiddi; Konsey sicili drüidler tarafından kabul edilen tek yazılı metindi. Çünkü tarikatın tarihi ne gizli kalmalıydı, ne de öğrenilmeliydi... Zamanda donup kalmalıydı, drüidlerin öğretisi ise, tam tersine, sözlüydü ve tarihle yaşamalıydı... Yüzlerce yıldır tutulan kayıtlar arşivcilere ayrılan çalışma odasında birikiyordu, dev bir saraydaki yegâne kâğıt parçacıklarıydı onlar.</p>

  <p>Ernan’ın sözlerine karşı çıkan kimse olmadı. Phelim herkesçe sevilen biriydi, Ailin'le atışması, çoğu için, silmekten memnuniyet duyacakları kötü bir anı olarak kalacaktı. Hem zaten bir drüidin aforoz edilmesi tarikatın imajı açısından pek iyi sayılmazdı...</p>

  <p><i>Böylece onun anısı zarar görmeyecek... Bizim şöhretimiz de. Ama ya hayatı? Onu aforoz etmektense ona yardım etmemiz gerekmez miydi? Emmi geçen gün bana Ailin’in Phelim’e yardım etmek için öyle davrandığım söylemişti. Onu kurtarmak için. Ölüm de güzel bir kurtuluş doğrusu!</i></p>

  <p>"Naaşı Borcelia’da inşa edilen mezarda bırakıldı ama kardeşimiz Phelim için yarın burada bir tören düzenlenecek. Lorcan, arzusunu belirttiğine göre, onun yerine Büyük-Drüid olacak. Ama burada çok işimiz var, bir sürü karar almamız gerekiyor. Tiernan, Konsey’e ne bulduğunuzu anlatabilir misiniz?"</p>

  <p>Büyük-Drüid evet anlamında başını salladı.</p>

  <p>"Üç Magistel'imiz adanın tamamında Phelim’in izini sürebilmemizi sağladı. Gerçekten de o ve yol arkadaşları Gaelia’nın güneyine, orman perilerinin ormanına gitmişler."</p>

  <p><i>Yol arkadaşları mı? Demek Phelim sadece Galiad'la birlikte değilmiş... Aléa’yı bulmuş mu acaba?</i></p>

  <p>Başdrüid sanki Finghin’in aklından geçenleri duymuş gibi "Kimmiş o yol arkadaşları?" diye sordu.</p>

  <p>"Magistel’i Galiad, genç kız ve cüce, bir de kimliğini belirleyemediğimiz bir kişi daha. Bir kadın."</p>

  <p><i>Bir kadın mı? Phelim’lerin yanına kim gelmiş olabilir? Phelim ve Galiad, Aléa'yla birlikte yanlarına bir kadını mı kabul etmişler? Doğruysa, o kişi ya bir savaşçıdır ya da bir ozan. Ya da Aléa’ya yakın biri. Belki de ailesi. Ama yetim olduğu söyleniyordu...</i></p>

  <p>Henon kınayan bir ses tonuyla "Ya Finghin’in genç Magistel’i Erwan? O da kaçmıştı Saî-Mina'dan..." diye sordu.</p>

  <p><i>Henon'un ses tonu neden böyle? Bakışlarında nefret var. Endişe var. Durumun kontrolümüzden çıkmasından korkuyor sanki...</i></p>

  <p>"Erwan’ı onlarla birlikte görmedik."</p>

  <p>Başdrüid "Borcelia’da ne yapıyorlardı?" diye sordu.</p>

  <p><i>Çabuk konuşuyor. Tonlamasıyla, soruları soracak tek kişinin kendisi olduğunu Henon’a ve ötekilere göstermek istiyor. Ernan gerçek bir Başdrüid oldu.</i></p>

  <p>"Bilmiyoruz. Ama Phelim’in cesedinden biraz uzakta şiddetli bir dövüşün izlerini bulduk, dört Herilim şövalyesinin cesetlerini ve..."</p>

  <p>"Sizce Phelim’i öldürenler Herilim'ler mi?"</p>

  <p><i>Ernan Tiernan başka şey söyleyecekken sözünü kesti. Orada başka bir şey buldular. Ernan bunun ortaya çıkmasını istemiyor. İşte yine sırlar...</i></p>

  <p>"Bilemeyiz. Ama... Phelim’in ölmüş olmasına ve Galiad’ın, hattâ genç kızın izine rastlamamamıza şaşıyoruz... Gerçekten neler olup bittiği bilinmiyor. Kız hangi taraftandı..."</p>

  <p><i>Hangi taraftan mı? Kızın Herilim'lerle birlik olduğunu mu söylemek istiyor? Ne budalalık! Umarım Ernan tek sözcüğüne bile inanmıyordur bu söylenenlerin. Peki tartışmayı neden böyle bir zemine sürüklüyor? Aléa’nın imajına zarar mı vermek istiyor?</i></p>

  <p>Başdrüid başka soru sormadı. Bir süre durdu ki oturumda bulunanlar olguları gerçekten özümseme fırsatını yakalasın. Phelim ölmüştü. Bunu kabullenmek yeterince güçtü zaten.</p>

  <p><i>Ernan başka bir şey söylemiyor. Tiernan’ın lafı getirmek istediği noktada tepkisiz kaldı. Önceden birbirlerini tartmış olmalılar. Bu açık. Ernan ona ne söylemesi gerektiğini açıkladı herhalde... Ama Tiernan az önce Ernan’ın saklamak istediği bir şeyi ağzından kaçırıyordu neredeyse. Orada buldukları bir şeyi. Ernan çok hızlı tepki gösterdi. Ama bu kez, Tiernan’ın iması üstüne hiçbir şey söylemedi. Sanki kendisi hazırlamış gibi. Oysa ben Aléa hakkında kötü düşünmediğini biliyorum. Yoksa Ailin'le aynı yöntemi mi uygulamak istiyor? Aléa kendini özgürce gerçekleştirebilsin diye Konsey’i genç kıza düşman etmek. Emin değilini. Phelim’in ölümü bu stratejinin başarısızlığa uğradığının göstergesi.</i></p>

  <p>Konsey Salonu'ndaki sessizlik rahatsız edici bir boyuta ulaşmıştı. Finghin başını çevirince Kiaran’ın gözlerinde bir damla yaş gördü. Phelim’e ağlayan tek kişi oydu.</p>

  <p>"Borcelia ormanında dört Herilim..." dedi sonunda Ernan kasvetli bir ses tonuyla. "Hayra alâmet değil bu! Tek anlama gelebilir: Maolmòrdha."</p>

  <p><i>Hiç kuşkusuz. Bu noktada doğruyu söylüyor. Ama Maolmòrdha ile genç kız arasında nasıl bir bağlantı var? Elbette bir bağlantı var da. Lafı oraya getirmek istiyor Ernan.</i></p>

  <p>"Ernan artık başımızı kuma gömmeyelim" dedi Kiaran yavaşça, o konuşurken herkes akan gözyaşlarını görebiliyordu.</p>

  <p>Kiaran derin bir soluk aldı, bakışlarını kardeşlerine doğru kaldırdı, ağır ve trajik bir sesle konuşmaya devam etti:</p>

  <p>"Aléa Samildanach!"</p>

  <p>O bu sözü söyler söylemez Konsey salonu itirazlardan oluşan bir uğultuyla doldu. Kiaran susmadı:</p>

  <p>"Bütün işaretler ortada! Çevremizde!" diye bağırdı. "Gerçekle yüzleşmeyi kabullenmesi için bu meclisin daha kaç kez toplanması gerekiyor? Harekete geçmek için ne kadar beklenecek daha?"</p>

  <p><i>Bir kez daha Kiaran beni şaşırttı. Bunları onun yerine ben söylemeyi isterdim doğrusu. Ne kadar da haklı! Ernan küçük kızın Samildanach olduğunu pekâlâ biliyor. Bana söylemişti. Ama burada bu konuyu tartışmıyoruz. Hiç kimse kabullenmek istemiyor.</i></p>

  <p>"Yeter!" diye bağırdı Shehan. "Phelim’in hayatına mal olan bataklıklara gömülüyorsunuz siz de!"</p>

  <p><i>Hayır. Korkaklığımızla, Phelim’in ölümünden sorumlu olanlar bizleriz. O doğru görmüştü. Aléa'ya eşlik etmeliyiz. Sonuçları ne olursa olsun.</i></p>

  <p>Gürültü artıyordu. Çok geçmeden herkes aynı anda söz aldı ve kimse sesini duyuramadı. Ernan meşe asasını hızla yere vurup sessiz olunmasını istedi.</p>

  <p>"Eğer bu salonun disiplinine uyamıyorsak oturumu hemen keseceğim! Konuşmak için buradayız ve herkes fikrini söyleyebilir. En genç çıraklarımızdan daha beter davranıyorsunuz!" diye sinirlendi.</p>

  <p>Drüidler en sonunda sustu, ayağa kalkanlar yerlerine döndü. Ernan’da Ailin’in katı otoritesi yoktu belki, ama yine de sözünü dinletmeyi biliyordu.</p>

  <p>"Kiaran gibi ben de genç kızın Samildanach olduğuna inanıyorum" dedi.</p>

  <p><i>Nihayet! Belki ben de söylemeliyim. Şu tartışmanın açılması gerek artık.</i></p>

  <p>Yeniden uğultu başladı.</p>

  <p>"Susun!" diye homurdandı Başdrüid. "Ben onun Samildanach olduğunu düşünüyorum, hepimiz bunun bilincine varmalıyız, eğer Samildanach'sa ya ona egemen olmalı ya onu ortadan kaldırmalıyız!"</p>

  <p><i>Egemen olmak mı? Yapmamız gereken kıza yardım etmek, bunu Ernan da biliyor. Neden böyle konuşuyor? Belki de bu projeye en çok muhalefet eden drüidleri Moїra’nın iradesine boyun eğmekten başka bir şey yapamayacakları bir noktaya çekmek istiyor.</i></p>

  <p>Shehan "Onu Gabha Man'ith'inden geçirmeden önce Samildanach olarak kabul edemeyiz!" dedi.</p>

  <p><i>Yine mi?... Ya Aléa gelip de Man'ith'ten geçerse, ne yapacağız?</i></p>

  <p>Kalan "Samildanach kız olamaz, hele bu kadar küçük bir kız hiç olamaz" dedi.</p>

  <p>Ernan "Onda Ilvain’in yüzüğü var" diye karşılık verdi. "Ilvain’i çölde buldu. Aynı gün Tuathann'lar Sid'den çıktı. Kız yetim. Maolmòrdha peşine Herilim'leri taktı. Burada kimsenin kabullenmeye cesaret edemediği bir yolla Saî-Mina'dan kaçmayı başardı. O geldiğinden beri Gaelia'daki düzen tümüyle altüst oldu. Başka nasıl bir kanıt gerekiyor size?"</p>

  <p>Salondan birkaç mırıltı daha yükseldi.</p>

  <p>Kiaran "Kızı Djar âleminde gördüm" dedi alçak sesle.</p>

  <p>Drüidin çevresine hemen bir sessizlik hâkim oldu.</p>

  <p>"Efendim?"</p>

  <p>"Onu defalarca Djar âleminde gördüm!"</p>

  <p>"Djar âleminde mi!" diye alay etti Shehan. "Kimse Djar Man'ith'inin nerede olduğunu bilmediğine göre siz oraya nasıl gittiniz peki sevgili kardeşim?"</p>

  <p>"Boş âleme girmek için Man'ith’e ihtiyacım yok Shehan, kızın da ihtiyacı yok. Başka insanların da. Kimileri bunu biliyor, kimileri de farkında olmadan gidiyor oraya... Kardeşimiz Finghin gibi örneğin... Ölülerin ruhları da öyle. Djar’ın boyutları sizin hayal edebileceğinizden çok daha geniş..."</p>

  <p><i>Kardeşimiz Finghin mi? Ben mi? Djar âlemine girmek mi? Neden söz ediyor yahu? Ben Djar âlemine hiç gitmedim ki! Yoksa iyice aklını mı kaçırdı? Kiaran’ın yeri gerçekten burası mı acaba? Öyle farklı biri ki o. Bazen çok doğru sözler söylüyor, bazen de tam anlamıyla çılgınca laflar ediyor. İnsan onunla hiç iletişim kuramıyormuş gibi hissediyor kendini. Sanki bizi duymuyor. Hem deli hem dâhi. Ama burada mutsuz herhalde. Hayır, onun yeri bizim aramızda değil. Özgür, uzakta, tek başına olması gerek. Ama tam tersine Konsey için vazgeçilmez biri. Azıcık çılgınlık, azıcık bilgelik... ne olursa olsun, söylemek istediğini anlamadım. Ben Djar âlemine hiç gitmedim. Ne yapacağımı bilemem!</i></p>

  <p>Herkesin ağzı bir karış açık kaldı. Ernan bile tek söz edemedi. Herkes Kiaran’a bakıyordu. Yalan söyleyemeyeceğini biliyorlardı. Bir Büyük-Drüid yalan söylemezdi. Hele hele Kiaran. Peki ama söyledikleri nasıl doğru olabilirdi? Man'ith’in yardımı olmaksızın hiçbir drüid Djar âlemine girmemişti, en azından arşivlerde böyle yazıyordu. Kiaran çıldırmış olmalıydı.</p>

  <p>Uzun süren bir sessizliğin ardından Başdrüid konuşmaya karar verdi.</p>

  <p>"Kiaran bunu daha sonra tartışırız. Man'ith yardımı olmaksızın gerçekten Djar âlemine gidebiliyorsanız bunu kardeşlerimize öğretmelisiniz. Bizim için çok önemli bir silah olabilir. Genç kız meselesine dönelim. Samildanach olup olmaması bir şeyi değiştirmiyor. Üstesinden gelemediğimiz pek çok olaydan o sorumlu, kendisini böyle denetimsiz bırakamayız. O kız hakkındaki her şeyi öğrenmek istiyorum; kimdir, nedir, annesi-babası kimlerdir, nerede yetişmiş, neler yapmış, özellikle de onun buraya getirilmesini istiyorum ki denetimimiz altında olsun."</p>

  <p>"Bu kadar tehlikeliyse belki de ortadan kaldırmamız gerekir" diye araya girdi Henon. "Neden daha fazla riske girelim ki?"</p>

  <p><i>Henon gitgide saldırganlaşıyor. Aléa’ya duyduğu nefreti gitgide daha çok fark ediyorum. Anlamıyorum.</i></p>

  <p>"Kızı ele geçirdiğimizde duruma bakarız. O zaman onu sorgulayabilir, eğer gerçekten varsa, güçlerini inceleyebiliriz, işini bitirmek gerekiyorsa hallederiz."</p>

  <p><i>Bu kez fazla ileri gittiler. Sessiz kalamayacağım.</i></p>

  <p>"Nasıl? İşini bitirmek mi? Ne hakla?" diye haykırdı Finghin.</p>

  <p>"Bu adayı ondan kaynaklanan karışıklıktan koruma hakkı" diye yanıt verdi Shehan.</p>

  <p>Finghin "Adayı korumak için genç bir kızı öldürmek ha? Birdenbire az öncekine göre çok fazla önem yükleyiverdiniz ona! Öldürmek isteyecek kadar korktuysanız bu kızdan, demek ki Samildanach o!" dedi.</p>

  <p>Ernan "Susun!" diye bağırdı. "Şimdi onu öldürmek değil buraya geri getirmek söz konusu."</p>

  <p><i>Konuşmamı engelliyor. Kuşkusuz aklında başka bir fikir var. Belki de kızı düşman gören drüidlere fazla kaba davranmadan Aléa’yı buraya geri getirme şansı daha yüksek, o zaman gücünü kullanıp Konsey’i yeni bir tutuma ikna edebilir. Daha... yapıcı bir tutuma. Ama nasıl emin olunabilir ki? Peki ya birdenbire, Başdrüid rolünün dayattığı baskıyla, kızdan gerçekten kurtulmak gerektiğine karar verdiyse?</i></p>

  <p>Finghin ısrar etti: "Eğer o Samildanach'sa yeri burası değil, toplumun içi! Eğer Samildanach'sa, adada yerine getirmesi gereken binbir görevi var!"</p>

  <p>Shehan, "Eğer Samildanach'sa, kısa süre sonra ada falan kalmayacak" diye karşılık verdi.</p>

  <p>"Nedenmiş?"</p>

  <p>"Üç kehaneti bilmiyor musunuz yoksa delikanlı?"</p>

  <p>"Hayır ama nezaket ve saygıyı biliyorum ve benimle bir çırakla konuşur gibi konuşmamanızı rica ediyorum kardeşim."</p>

  <p>Ernan "Sakin olun!" diye araya girdi. "Kehanetler ya da Samildanach söz konusu değil, ay sona ermeden şu duvarların arasında görmek istediğim genç kız söz konusu. Kız buraya getirilmedikçe bu konuda tek kelime daha duymak istemiyorum. Kim olursa olsun, tek söz etmeyecek. Haftaya, karar verdiğimiz gibi, Maolmòrdha’yı konuşmak üzere toplanacağız. Oturum sona ermiştir, herkes işinin başına dönsün."</p>

  <p><i>Bu iş böyle olmaz. Ernan geçen gün bana bazen bir kurdun klanını terk etmek zorunda kaldığını söylüyordu. Burada söylenenleri destekleyemem. Buna hakkını yok. Moїra’nın huzurunda and içtim, Konsey’in değil. Moїra’ya borçluyum. Moїra Aléa’yı seçtiyse, ben de Aléa’nın yanına ulaşmalıyım.</i></p>

  <p><br /></p>
</body>
</html>
