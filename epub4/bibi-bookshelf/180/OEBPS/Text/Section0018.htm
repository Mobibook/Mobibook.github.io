<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>ALEV</h1>

  <p>Yarım saat içinde koku dayanılmaz oldu. Hastaların saçma sapan konuşmaları da öyle, iki candan kadın arkadaşın (ölümle yüz yüze olunca ister istemez olunuyor) gevezelikleri de öyle ve de her zaman hazır ve nazır Jacques’ ın saf ve onaylayıcı gülümsemesi de ve Servaes’in (hırlamaya başlamıştı) kendi kararsızlığı ve yokluğu da dayanılmaz oldu. Roland kalktı, birdenbire. Jacques sallanan paravanı tutacak vakti ancak buldu.</p>

  <p>Servaes’in yatak komşusu:</p>

  <p>‘‘Lütfen Piskoposla sağlığımın mükemmel olduğunu söyler misiniz?” dedi.</p>

  <p>—Söylerim, diye yanıtladı Roland.</p>

  <p>—Mutlaka söyler, dedi Jacques, omuzu üzerinden bakarak.</p>

  <p>—Ne zaman?</p>

  <p>—Bu akşam. Bu akşam Piskopos’u görecek.</p>

  <p>Bir vakitler genç bir çiftçi olan hasta:</p>

  <p><i>—Gloria in excclsis</i> , dedi.</p>

  <p>—Rahat durun, dedi Jacques, arkadaşım ölüyor.</p>

  <p>—Ama ben de öyle! diye yanıtladı hasta ve iki dirseğinin üzerinde davranmaya çalıştı. Roland pencereye doğru gitti; avluda, bazıları bir sundurmanın içinden büyümüş akasyaların altında, koyu yeşil pijama giyinmiş birkaç yerli oturmaktaydı; esniyorlardı, kan verilmesini, organ naklini bekliyorlardı. Yaralı omurganın çevresinde sinirsel hücreler üremeye devam ediyordu. Yeni ölmüş birinin gözünün saydam tabakasının sekiz saat içinde alınıp 4 santigrad dereceye kadar soğutulması gerekiyordu. Aşık olduğunuz gün bir akasya dikmelisiniz. Aşkınızla birlikte büyüyecektir.</p>

  <p>Servaes’in yanındaki ateşli hasta içerledi, çünkü Roland onu yüzüstü bırakmıştı, yeniden sıtma ateşinden bitmiş halde, yastıkların üzerine düştü.</p>

  <p>Yanı başındaki yatakta, beyaz saçlı (bir yerlide az görülür şey) şişman bir adam yatıyordu. Annesi elini tutuyordu, öbür eliyle burnuna kalın bir bez tutmaktaydı. Kadın, oğlum Piskopos’un şarap mahzeninde çalışıyordu, diye yanıtladı ve Piskopos’un yeterince dezenfekte edilmemiş usturası ile kendini iğdiş ettiğini söyledi. Artık, gülmek istemiyor, dedi anne, benim için bile.</p>

  <p>Hastanenin balkonunda silahlı bir Fenikeli vardı. Alçak kuleler ve kentin surları, bombardıman izleri taşıyordu. Tuğla kırmızısı sütunlar Kumların Katman katman yapılışı Katedral. Avluda genç askerler,rugby oynar gibi birbirlerine bir kurbağa fırlatıyorlardı.</p>

  <p>Yakıcı, kumlu bir rüzgâr. Roland, kokunun geldiği yere döndü. Gözleri içine çökmüş, bir deri bir kemik kalmış bir çocuğun yatağının çevresindeki on kişilik aileden birinin sunduğu salatalık turşusunu aldı. Çocuğun arkasını yasaklarla beslemişlerdi, öne doğru yıkılır gibiydi. Kemikli elleri ile kanarya sarısı küçük bir kamyonu evirip çeviriyordu. Ona bir şey sormuşlardı, heyecanlıydılar. Çocuk haykırdı, bir gürültü, bir yırtılma.</p>

  <p>Roland, “iki-bir” gibi bir şey duydu. Aile, bir kareli kâğıda birşeyler yazdı, hayır, bir haç işareti yaptı. Küt bir kalem elden ele geçti, acele birşeyler not edildi, sonra acele bir başka soru soruldu. Roland, Carmel’e karşı Olympe, gibi birşeyler duydu. Bir öksürük tutması ve bir boğaz temizlemesi arasında çocuk başka tahminlerde de bulundu.</p>

  <p>“Ne?”</p>

  <p>—Ne dedin Hiram?</p>

  <p>—Emin misin küçük meleğim?</p>

  <p>—Kâğıtları doldurmamıza üç saat kaldı, dedi koyu tenli bir amca Roland’a ve bir dilim eşek sucuğu verdi. “Az vaktimiz kaldı, yoksa sizi daha iyi ağırlardık.”</p>

  <p>—Teşekkür ederim, dedi Roland.</p>

  <p>—Kurtarıcı’nın anasının örtüsü bu gece üzerinizde olsun, dedi adam.</p>

  <p>Sabine, Charlotte ve somurtan Jacques’dan izin istedi Roland, daha sonra geleceğine söz verdi, salona geçti, kapıya geldiği sırada birisi onu çağırdı. Bir paravanın arkasında genç bir adam yatmaktaydı, hırpani, tıraşsız, yüzü kırmızı lekeler ve kabuklarla dolu. Uçları dikleşmiş iki yuvarlak meme, koyu yeşil pijamasını germişti.</p>

  <p>“Her şeyi duyuyorum,” dedi genç adam. Az ötede, bir göbek dansçısına âşık olan lejyoner Roland’ın serüvenlerini tekdüze biçimde okuyan bir hemşirenin sesine kulak kabarttı.</p>

  <p>Roland yaklaştı. Genç adam ıslık gibi bir ses çıkarttı, dilini çıkartmak istedi, üst dudağı yarılmış olduğundan ağzı huni gibi oluverdi, küçük gri bir hapı üfledi, bu balonsuz bir çikletti. “Yanında yiyecek bir şey var mı?”</p>

  <p>— Hayır ama istersen gidip bir portakal alayım.</p>

  <p>—Yok, hayır, hayır. Ateşi düşürür.</p>

  <p>Burnu kanıyordu; üst dudağının yarığına taze ve kırmızı kan süzüldü.</p>

  <p>“Bana protein iğnesi yapıyorlar,” dedi genç adam.</p>

  <p>—Gitmem gerek, dedi Roland.</p>

  <p>—O halde defol! diye bağırdı. Defol, çekil git! Roland kısılmaya başlayan sesi duymaya devam etti, sonra yatak sıçramaya, çatlamaya başladı. Çarşafın altındaki nesne fırladı, dizleri birbirinden ayrılmış, nefes nefese inler durumdaydı. Yatak oynamaya devam etti, Öteki hastalar ve ziyaretçiler soluklarını tuttu, kitap okuyan hemşire de.</p>

  <p>Bir başka odada, daha küçük, çiçekli kâğıtla kaplanmış bir odada Désirée divanın üstünde yatmaktaydı. Terliyordu ve yanı başına çökmüş olan Roland onu alnından öpmek istedi.</p>

  <p>"Bana dokunma,” diye fısıldadı.</p>

  <p>—Desiree...</p>

  <p>—Bir başka sefer, şimdi değil.</p>

  <p>Salyası çenesinden akıyordu. Kadife yastığa gömülmüş kulağı, büyük bir incinin mücevher kutusu, irinli bir pamuk tamponu gibiydi.</p>

  <p>"Désirée.”</p>

  <p>—Yandım, dedi Désirée, kısık bir sesle.</p>

  <p>—Hayır, dedi Roland.</p>

  <p>—Çok ileri gittim, kendimi tehlikeye attım. Alev çok yakın, dedi Désirée. Roland sormak istedi: Kim? Hangi alev? Ama kendini tuttu, bilmek istemiyordu. " Hayır Désirée,” dedi, ama kız onu duymadı, yanıyordu, ateşten titriyordu. Roland, gözyaşları gliserinden diye düşündü ama anında bu düşüncesini savdı. Tehlikeyi göze aldı, sordu: "O alev ben miyim?”</p>

  <p>—Hah! dedi boğuk bir sesle.</p>

  <p>—Öyle mi?</p>

  <p>—Hah! dedi boğuk bir sesle; karnı kabarıyordu, dalgalanıyordu.</p>
</body>
</html>
