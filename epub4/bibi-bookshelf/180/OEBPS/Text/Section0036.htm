<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>SOLUCANIN ARZUSU</h1>

  <p>Ona kinin verdin, öyle değil mi Jacques? Daha başka ne verdin? Sadece kinin mi? O halde neden, gözü boşlukta, ağzı salyalı divanın üstüne devrildi?</p>

  <p>Çabucak mutfak kapısına gittin, kapı açıktı, kilitledin. Üst kata koştun, bütün perdeleri kapattın, bütün panjurları da kapatın ve içeride, Marie'nin onca sevimli ve kolay dediği, annenin gaz lambasını bırakıp divana, camlaşmış bakışlarına, yuvarlak dizlerine ve minik guruldanmalarına döndün.</p>

  <p>Jacques iki sivrisineği kovdu, karnı gurulduyordu. <i>Maggofs Desire</i> için daha yazacağı on iki sayfa vardı, Tanrı tarafından yazdırılan kitap, dolayısıyla anlaşılmaz ve karanlık (ve her şey düzensizlik içinde düzenli, İlâhi bir bütünlük içinde hareket ediyordu) ve birden üst kata doğru çekildiğini hissetti, uzak, tatmin olmamış acı bakire Meryem Ana’nın elbise dolabına kadar titreyerek gitti, merdivenleri tekrar ağır ağır indi <i>(ve Roland</i>, <i>Jacques’i Venedik aynasında gördü).</i> Kız ayaktaydı, bacakları hafif ayrık, her an düşecek gibi. Jacques? Kollarını uzattı ve onun önünde, Marie’nin kıyafet balosu ya da karnaval için biçilmiş kaftan dediği annesinin korsesini tuttu. Désirée, dedi ve onu soydu, kız bir bacağını kaldırdı sonra ötekini kaldırdı, kehribar siyahı saçlarının üzerinden kısa kazağını geçirmesi için eğildi, yaşadığı sürece olmadığı kadar ilgisizdi, sonra kızı bağladı, kopçaladı, ellerinin arasına pembe bağcıkları aldı, var gücüyle çekti, sivrisinek teriçindeki pis suratının çevresinde dönendi, ciğerleri ağzına gelene kadar kaburga kemiklerini sıktı.</p>

  <p>O.K .? – O.K.</p>

  <p>Dördüncü gün Her-Zaman-Rüzgârlı-Yayla’ya vardılar. Yüzlerine çarpan kumlar sanki birer granitti. Hepsi ishal olmuştu.</p>

  <p>Konsolos’un vermiş olduğu haritaya baktılar ve içinde birçok üçgenin çizildiği kayalığı buldular (alt ucunda ufak bir yarığı vardı).</p>

  <p>Hofman dinlenmek istiyordu... hamakları taşıyan yerliye işaret etti, adam diz çöktü, ama tam o sırada, Misere daha iki kilometre kaldığını söyledi. Yürümeye devam ettiler.</p>

  <p>“Kahretsin, kahretsin,” dedi Hofman... Sabine, sessizce ağlıyordu.</p>

  <p>Bir Cessna tipi uçak tepelerden geçti, inmedi, ekibin üzerinde daireler çizmedi. Charlotte hıçkırıyordu. Servaes küfür etti ve dikenli otların üzerine çöktü, Sabine’in kendisine bir gazete vermesi gerekti.</p>

  <p>Daha sonra yeşil ve yapışkan bir şeyin içinde bata çıka yürüdüler. Servaes, Misere ile konuşuyordu. Roland, tam, radikal, toptan ihtilal ve bozulan bütünlük hakkında birkaç söz duydu. Daha hızlı yürümeye başlayan Misere, hatır için karşılık veriyordu.</p>

  <p>Servaes, “Bize satacak bir şeyiniz kalmadı, yaşamak için size hiç ihtiyacımız yok. Birleşik Amerika’nın Asya’ya, Afrika’ya ve Lâtin Amerika’ya yaptığı yatırımların tümü on beş milyar dolar tutuyor, hava civa, Kanada’ya yatırdıklarından bir milyar daha az, güldürme beni,” dedi.</p>

  <p>Misere birşeyler homurdandı. Servaes hemen sustu. Cessna’nm sesi kayboldu. Misere kızgın karga ve hindi taklidi yaptı. Hiçbir cevap almadı. Hofman’ın kulaklarının yanından çenesine inen siyah çizgiler, saç boyasının aktığının göstergesiydi. Roland bir Enterovioform aldı.</p>

  <p>( Koç kabilesini öteki yerlilerden ayırmak olanaksızdı. Tek fark, ülkenin gerilerine çekilmiş olmalarıydı. Misere böyle diyordu. Çekilirlerken, Rahibelerin kız okulunu yakmışlardı, çünkü Koç okuma-yazmayı yasaklamaktaydı. Bölge âmirinin hayvanlarını da ormana doğru sürmüşler, sadece koyunları alıkoymuşlardı. Ticaret bilmezlerdi, yeşil renkte hiçbir yiyeceğe dokunmazlardı. Her-Zaman-Rüzgârlı-Yayla’da, dolunayda cinsel ilişkiye girerlerdi. )</p>

  <p>Misere birden kişner gibi birşeyler söyledi. Roland <i>ateş bakiresi</i> ya da <i>yanmış kız</i> gibi bir şey anladı. Misere kulağını kabarttı, bir yankıyı yalnızca o duyabilirdi. Bir kadın sesi çıkarttı, umutsuz, cıvıltılar, tıksırıklar ve öksürüklerle son bulan bir ses... ve ortaya çıktılar, aralarından üçü nöbetçi ya da haberciydi, tişörtler ve Levy”s”lar içinde. Trahomalı, dövmeli yerliler, saçlarının içine ördükleri ya da tereyağ ile yapıştırdıkları dev sivrisinekleriyle.</p>

  <p>Şaşırtıcı derecede iyi temizlenmiş silahlarıyla izlenecek yolu gösterdiler. Uzun uzun Charlotte’a baktılar, üst dudağını kaldırdılar. Kokladılar.</p>

  <p>Misere, Hofman’ın resmî müzakereci olduğunu söyledi. Onlar da onun yakışıklı olduğunu söylediler.</p>

  <p>“Daha başka ne diyorlar,” diye sordu Hofman.</p>

  <p>—Zayıf görüntüne rağmen yakışıklı olduğunu, çünkü saçlarının dalgalı olduğunu, dedi Misere.</p>

  <p>Kutsal pınarın, doğurganlık ağacının, yanmış bir helikopterin önünden geçtiler, bir dereye vardılar, orada beklemeleri söylendi. Sadece Hofman habercilerle yoluna devam edebilecekti. Daha doğrusu devam etmek zorundaydı. Her yanını yokladılar, okşama ile arama arası bir şeydi, Hofman arkadaşlarına yaşamının son bakışını attı, Hombourg Prensi ile Ofelya’nın bakışı arası bir şey... Misere onu dürttü, dirseğinden çekti. Charlotte <i>“Bye bye blackbird</i> dedi. Ve Roland (belki de yerlilerin çıplağa düşkünlükleriyle tahrik olarak) ona âşık olabileceğini düşündü. Zaman ve koşullar uygun olsaydı, neden olmasın?</p>

  <p>Bir baobab ağacının gölgesinde yarım saat oturdular. Hofman ve Misere, yakınlarda biryerlerde olmalıydılar, çünkü bir yüzleştirmeye, bir sürü tıkırtıya, konuşmayı andırır genizden gelen seslere, bir ağızdan çıkan duaya benzer tutuk laflara, Hofman’ın alaycı çıkışlarına benzer şeyler duydular. Yanlarında kalmış olan nöbetçi, avuç avuç ekmek ağacı çorbası içiyor ve gözlerini bir an olsun onlardan ayırmıyordu.</p>

  <p>“iyi, değil mi,” diye sordu Charlotte gülerek.</p>

  <p>Cevap yerine adam güldü, sivri dişlerini gösterdi.</p>

  <p>—Ne çok karbonhidrat, dedi Charlotte. Sağlıklı. Senin için iyi.</p>

  <p>—Onputah.</p>

  <p>Sabine kıkırdadı: “Küçük, küçük...”</p>

  <p>—Küçü, küçü...</p>

  <p>—Kaka, dedi Servaes.</p>

  <p>—Kaka, dedi yerli, ciddi.</p>

  <p>Sonra bir tokat sesi duydular. Daha sonra da boğuk bir ses. Misere’in öfkeli çıkışları. Tütünden boğuklaşmış, titrek bir ses, Misere’i sakinleştirmeye çalıştı, ikircimli küçük bir gülüş genel bir kahkahaya dönüştü.</p>

  <p>Hofman, dalları iterek, soluk soluğa, heyecan içinde döndü. Sarhoş gibiydi. “Orada,” dedi. Sesi boğuldu. “Jacques sizi bekliyor!”</p>

  <p>ilk giden Charlotte oldu. Balta girmemiş ormanda “Jacques” diye haykırıyordu. Birden, eternitle kaplı, kilden bir kulübe gördü. Şişman, biçimsiz bir yerli, kapının yanında oturuyordu, bacaklarının arasında bambu bir kamış vardı, kamışın ucunda, yıpranmış, beyaz bir bayrak asılıydı. No man’s land. Yabancıların törelerine saygı duyulur.</p>

  <p>“Parayı ödedin mi,” diye sordu Servaes.</p>

  <p>—Evet; öngörülenden çok daha az.</p>

  <p>—Çok iyi, dedi Servaes. İyi geçen bir provadan sonra söylediği gibi.</p>

  <p>Teker teker ekşi kokan karanlığa daldılar. Jacques odanın ortasında yatıyordu, yüzü ıslak balçığa dönük, rezilce çıplak ve beyaz. Ayrık kol ve bacakları sarmaşıklarla bağlanmıştı. Boynunun çevresinde, helikopter parçalarından alındığı anlaşılan alüminyum bir halka vardı. Kalçaların her birinin altına, kiremit rengi duvar boyunca çömelmiş altı yerlinin gözünün beyazından daha beyaz kıçı havaya kaldıracak biçimde, abanoz ağacından birer takoz konmuştu. Ölü ya da uyuyan koyunlar yastık görevi yapıyordu, dayanılmaz bir sıcak vardı ama sadece Hofman terliyordu.</p>

  <p>“Susun,” dedi.</p>

  <p>—Neden? diye atıldı Sabine. Charlotte ters yatmış, hareketsiz ve neredeyse ışıyan bedenin yanına çöktü. Kıç çizgisinde çamurlu ve pürtüklü kan pıhtıları vardı. Yanaklar köpük, kabuk ve yosun içindeydi. Jacques, Charlotte’u tanıdı, bir şey söyledi, ağzından sütlü bir bulamaç döküldü. Üst dudağı ortasından yarılmıştı, siyah, parlak bir kesik. (Daha sonra öğrendiklerine göre, Koç kabilesinin yüzyıllık töresine göre yara, karga ödü sürülerek kapanıyordu.) ( Çok daha sonra Sabine, Jacques’in yüzünün şaşırtıcı bir tatlılığa ve kuzu bakışına sahip olduğunu söyleyecekti. Yenilmiş ya da aşağılanmış değil, zayıf ya da şaşkın değil, sadece tatlı diyecekti. )</p>

  <p>( Daha sonraları Roland, hanımelinin, koyunun ve hurma ağacının kokusunu aynı anda duyacaktı. O da Jacques gibiydi: güçsüz, yaralı ama yazgısına boyun eğmiş değil; Jacques, Charlotte’u tanımış olduğu gibi ötekileri de tanımıştı, aşk ve pislik simgesi her birini, zaten başka türlü olamazdı. O.K .? )</p>

  <p>Bir köşede, bir yerli, dizlerinin arasına sıkıştırdığı bir fıçı ile oturuyordu, kapağına bir delik açılmıştı, bir koyun işkembesi gerilmişti, parmağını boydan boya içine sokuverdi.</p>
</body>
</html>
