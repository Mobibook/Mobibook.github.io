<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>ALTIN VE FİLDİŞİ</h1>

  <p>“Aşk,” dedi Konsolos, “sevilen kişiye sen asla ölmeyeceksin demektir.” Konsolos bekliyordu, kimse oynamıyor, kimse skorla ilgilenmiyordu, Jacques ortadan kaybolalı...</p>

  <p>“Gabriel Marcel,” dedi Konsolos, uyuşuk biçimde.</p>

  <p>—Kendi kendime Jacques Prévert olmalı diyordum ben de, dedi Charlotte sevimli bir havayla, not alıyor, tunçlaşmış baldırlarının üstünde metni tutuyordu. Mayolu olmayan tek kişi Konsolos’tu . Az sonra onları kütüphaneye geri verecekmiş gibi dergilere ara sıra göz atıyordu. Servaes ile Chico yüzerek açılmışlardı. Sabine ve Hofman bir şemsiyenin altında yatmaktaydı.</p>

  <p>Yirmi kadar yerli, saygılı bir mesafede, yabancıları izliyor, yeşil yaprak çiğniyorlardı. Aralarında pek az sakat vardı, bu da onların turizm mevsiminde görülmelerini istemeyen Piskopossun talimatı yüzündendi. Ama guatrlılara ve yarık dudaklılara izin vardı. Tabiî bir de, küçük yaşta taşımak zorunda kaldıkları toprak testiler yüzünden çukurlaşmış kalçaları olan tüm kadınlara izin vardı.</p>

  <p>Yerliler yabancıları inceliyorlardı, hareketlerini, görüntülerini, aralarındaki mesafeli ilişkiyi. Bir şey bekliyorlardı. Ne diyorlardı? Servaes için; <i>büyük bir kafa</i>, <i>çok mâkul.</i> Sabine hakkında: <i>ince dudakları küstah.</i> <i>Mavi gözleri kedi gözü .</i> Charlotte ve Hofman hakkında: <i>küçük gözler en uzağı görür.</i> Konsolos için: <i>zayıf adamın zayıf gölgesi olur</i> diyorlardı.</p>

  <p>Ya Roland hakkında? <i>Yalan söylemekten kararmış bir dil.</i> Çünkü yalan söylemek düş görmektir ve Koç, düş görürken ruhu yakıcı bakışıyla ateşe verir.</p>

  <p>Yirmi yerli arasından biri topluluktan ayrıldı ve onlara özgü dans adımlarıyla ekibe yaklaştı, on metre öteye, kuma çömeldi. Ağzını oynatmadan şarkı söylüyordu. Kafasında üçgen biçimi kâğıttan bir başlık vardı. Başını sağa çevirdi. Bir koç ona doğru koştu, durdu, sendeledi, düştü. Koç ayağa kalktı, ayakları yeniden burkuldu, gücü tükenmişcesine hareketsiz duran yerliye kadar sürüklendi. Yerli onunla konuştu, koç meleyerek karşılık verdi, tükürdü, yarık dudağını yukarı kaldırdı sonra koyu kırmızı yelesini ve boğumlu boynuzlarını kuma sürdü. Yerli daha yüksek ve üzerine daha da basarak şarkı söyledi: <i>Altın ve fildişi</i>, <i>kız kayboldu. Çamur ve yağmur, geri gelecek.</i></p>

  <p>Keten pantolonunun cebinden bir elma, hayır, koca bir kehribar top çıkarttı ve avuçlarının arasında ovmaya başladı.</p>

  <p>‘‘Elektrik yaratmak istiyor,” dedi Konsolos.</p>

  <p>—Ölüm ışını, diyerek güldü Charlotte.</p>

  <p>—Kokumuzu kilometrelerce uzaktan duyabiliyorlar, dedi Sabine. Bu yüzden de Avrupalılar’a, “kokmuşlar” diyorlar.</p>

  <p>Sabine güneş yağı sürdü, göğüslerini okşadı.</p>

  <p>—Kes, diye çıkıştı Servaes. Saldırsınlar mı istiyorsun?</p>

  <p>—Tiroidleri için bir şey yapabilmeli, dedi Charlotte. İçlerinde fazla iyot var, ya da onun gibi bir şey.</p>

  <p>—Kalk borusu çalsak mı, diye sordu Servaes.</p>

  <p>—Memnuniyetle, dedi Hofman. İki günden beri zayıflamış, kalça diye bir şeyi kalmamıştı. Eşyalarım topladılar, güneş biraz daha alçalmıştı, bazaldi, lavlı, tüflü tepelere mor gölgeler saçıyordu.</p>

  <p>Konsolos, Ada halkının insanca davranış yokluğunu bir bakıma Tanrı ile eşleştirerek yorumladıklarını söyledi.</p>

  <p>“Böyle yorumlanabilir” dedi, “yani <i>benim tezim</i> böyle.” (Böylece, Jacques gittiğine göre, ünlülerden alıntı yapma oyununu bırakmış olduğunu göstermiş oldu.)</p>

  <p>Yerli, gülmekten kırılan ve kendisini utanmazca seyreden Sabine’in karşısında kehribar topu gittikçe daha güçlü ve daha hızlı ovuyordu.</p>
</body>
</html>
