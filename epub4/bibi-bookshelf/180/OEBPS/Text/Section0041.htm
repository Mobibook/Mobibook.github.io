<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1><i>WABE IV</i></h1>

  <p><i>Wabe</i> burnunu fenere çevirdi. Koyunları, yerlileri, kumda yuvarlanan ve tepinen eşeği gördüler.</p>

  <p>Jacques bütün bu işin Sonia ile ilgisi olmadığını itiraf etti. Dediğine göre, bıktığı için kaçmıştı. “Çünkü hepiniz benden kuşkulanıyordunuz, yalnız benden, bunu hissediyordum. Yanınıza gelir gelmez öyle bir bakıyor, öyle sözler söylüyordunuz ki...”</p>

  <p>—Ne? Biz mi? Bunları nereden çıkartıyorsun?</p>

  <p>—Ta ki bu işi belki de yaptığımı düşünmeme kadar. Nasıl mı? Çift kişilik, ya da buna benzer bir şey yüzünden yaptığımı düşünmeye, hissetmeye başlayana kadar. Siz de bana yardımcı olmuyordunuz.</p>

  <p>—Biz mi? Bunu nasıl düşünebildin? Haksızlık bu.</p>

  <p>—Güven verici bir şey yapmadınız. Beni suçluluk duygusunun içinde bocalar bıraktınız.</p>

  <p>— Peki öyleyse neden bir şey söylemedin aptal herif?</p>

  <p>—Ah! Hep konuşulacaksa...</p>

  <p>—Tabiî ki konuşarak halletmek gerek, diye geveledi Servaes. Tabiî. Daha başka ne olabilir? Yoksa hep gereksiz anlaşmazlıklar doğar.</p>

  <p>—Keser misin? Ha? diye bağırdı Hofman.</p>

  <p>—Hayır diye karşılık verdi, film yönetmeni.</p>

  <p>—Jacques’ın başı ağrıyor, dedi Charlotte.</p>

  <p>—<i>Words</i>, <i>words</i> kıçımın kenarı.</p>

  <p>—iletişim! diye haykırdı Chico ama kimseyi güldüremedi.</p>

  <p>Hepsi <i>Wabe</i>’de kalıyordu. Güvertede şilteler. Sigara içiyorlardı. Pikap durmadan çalışıyordu. <i>Genç Kız ve Ölüm</i>, Little Richard, <i>Keşişlerin Yürüyüşü,</i> Tim Hardin. Birkaç hafta öncesine göre güneşte daha çok tunçlaştılar. Üç gün sonra, Jacques’ın bütün dişleri döküldü.</p>

  <p>“Sanki eriyorlarmış gibi,” dedi Jacques.</p>

  <p>Uzak tepelerde üç orman yangını gördüler.</p>
</body>
</html>
