<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>KAMP HAYATI</h1>

  <p>Sis perdesi yanı başlarında dalgalanmaktaydı. Sivrisinekler, terden ıslanmış giysilerinin peşini bırakmıyordu. Sabine bütün gün yol boyunca, çevrede bir böcek olmasa da, yanaklarını tokatlıyordu. Hofman otların üzerinden dans eder adımlarla gidiyordu.</p>

  <p>Deniz gittikçe uzakta kalmıştı. Birkaç kez karşılarına bir keseli hayvan çıktı. Bir süre sonra da yolun bittiği bir vere vardılar.</p>

  <p>“Bugün günlerden pazar mı,” diye sordu Sabine. Şak! yanakları kıpkırmızı olmuş bile.</p>

  <p>—Hiçbir fikrim yok, diye yanıtladı Servaes.</p>

  <p>Roland, şu anda dünyanın en güzel, en tatlı sesi, bir cam kırılmasının ve bir araba kazasının sesi diye düşündü: Önden çarpışan iki D. S.’nin patırtısı, mor dağlarda, yanardağın eteklerinde, çevrelerindeki ormanın çukurunda yankılanırdı.</p>

  <p>Yeşillikler arasından Misere’i görür gibi oldular, selam verdi, hızlandılar, sonra yeniden geniş, dantelli yaprakların arasında kayboldular.</p>

  <p>Arkalarında, çadırları, kamp için gerekli gereçleri, plastik banyoyu taşıyan yerliler şarkı söylüyorlardı: “Gün doğdu, gün öldü, soğuk ülkenin insanları ölecek.”</p>

  <p>ikinci günün akşamı (Pepsi ve Lemon Dry stokunu tüketecekleri korkusuyla) yerlilerin içtiği mayalanmış eşek sütünden içtiler. Daha geç saatlerde, gaz lambasının yanında, kırmızı biberli manyoka ile kızarmış kertenkele yediler. Yerliler, Charlotte’un karnını göstererek sevinç çığlıkları attılar. Charlotte korkuya kapıldı.</p>

  <p>“Mise re! Miser e!”</p>

  <p>—Bir kız beklediğiniz için seviniyorlar, dedi Misere.</p>

  <p>—Ama benim bir şey beklediğim yok, söyle onlara!</p>

  <p>—Ya öyle mi? dedi Misere.</p>

  <p>—Yok! diye bağırdı Charlotte, kazağını kaldırdı, kafa tutarcasına çıplak karnına vurdu. Dümdüz, gergin bir karnı vardı. Yerliler şarkı söylüyor, spatulaya benzeyen parmaklarına sümkürüyorlardı.</p>

  <p>Gece olduğunda bir daire biçiminde oturdular.</p>

  <p>“Benim sadece hafif türler için yeteneğim var,” dedi Servaes. “Müzikaller, Noel Coward ve belki de bir pembe Anouilh.”</p>

  <p><i>—Haç yolu'nu</i> da bu yüzden çevirmek istiyorsun, dedi Hofman. Anlıyorum.</p>

  <p>—Ciddiye alınmak istiyorum, diye yanıtladı Servaes buruk buruk.</p>

  <p>—Bu güç, dedi Hofman.</p>

  <p>—Kendimi aşmak istiyorum ve sizin de bana yardım etmeniz gerek.</p>

  <p>Yüzü kırışıklara karşı sürdüğü kremle pırıl pırıldı. Saçlarını yıkamıştı (Vichy suyu ile). Taktığı minik filenin altında çabucak kurumuşlardı. Bir saat geçtiği halde otlardan ve ağaç köklerinden buhar çıkıyordu.</p>

  <p>Şu Charlotte, ihtiyatsız kaltak , ay ışığında bakır rengi alan ağır akışlı bir suda yıkanıyordu. Yerliler su kenarına çömelmişler, dillerini şapırdatıyorlardı.</p>

  <p>“Yani bugün, cumartesi mi pazar mı,” diye sordu. Sabine uykulu bir sesle.</p>

  <p>—Bilmek isterdim, dedi Servaes.</p>

  <p>—Ben <i>Sunday Times</i> ile <i>Observer</i>”ın özlemini çekiyorum, dedi Hofman.</p>

  <p>—Belki Piskopos abonedir, diye karşılık verdi Servaes.</p>
</body>
</html>
