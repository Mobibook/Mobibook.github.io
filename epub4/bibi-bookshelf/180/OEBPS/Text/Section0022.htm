<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1 id="calibre_pb_9"><a id="bookmark20"></a> SONIA</h1>

  <h2 class="sigil_not_in_toc"></h2>

  <p>Gün ağarırken (ilk anlatışa göre) keskin bir rüzgâr gibi kesici gün ışığında, iki yerli, yosun toplamaya gitmiş. Arabaları yarı yarıya dolmuş, eşekleri soğuktan titrerken, hemen hiç konuşmadan çalışıp duruyorlarmış. Yaşlı olanı tırpanı atmış, diz çökmüş, kum ve yosun yığınını karıştırmış ve çıplak, neredeyse saydam bir kadın bacağı ortaya çıkmış. Ürküntü içinde, elini pantolonuna silip kaçmış. Genç olanı peşinden koşmuş, sonra ayakları geri geri giderek dönmüşler, eşeği yularından tutmuşlar ve araba ve eşekle birlikte sahil boyu koşmaya başlamışlar. Genç olanı, “Tanrım! Gökyüzün beni saçlarımdan yakaladı!” diye bağırıyormuş.</p>

  <p>Önce, yaşlı olanın, tırpanını Sonia’nın boğazına sapladığı sanıldı. (Tutuklandıktan sonra sadece mısır ekmeği ve ot yiyecek, yağmur suyu içecekti.) Ne var ki, Sonia’nın boğazından tiroidini dışarıya fırlatan yara, kesici bir aletle, örneğin bir ustura ile açılmıştı.</p>

  <p>Sonia boğulmuş, sonra yaralanmış ve kısmen yakılmıştı. Denize atılmadan önce ölmüştü. Toledo Barı’nın terasında yapılan yorumlara göre varılan sonuç buydu.</p>

  <p>“Zaten boğulmamış, üzerine bir şey bastırılıp nefessiz bırakılmış olmalı,” dedi Chico. “Hasta farelerin çişiyle kirlenmiş su, akciğer hücrelerine girmiş bile olsa... ama deniz suyu asla yok olmaz. Demek ki...” diye devam etti, eskiden tıp okumuş olan Chico.</p>

  <p>Yanağında pansuman olan Servaes, azıcık kambur durmaktaydı, iki yanı ağrıyordu. “Bu kızı seviyordum. Bunu ona hiç söylemedim,” dedi.</p>

  <p>—Çabucak defolup gitmemiz gerekmez mi, diye sordu Hofman.</p>

  <p>—Gitmemiz mi? Gitmem! demek istiyorsun, dedi Jacques tiz sesiyle.</p>

  <p>—Sakin olun çocuklar, dedi Ian. Kahvedeki her garson, terastaki her turist, hem şüpheli, hem de aynı zamanda polisin adamıdır.</p>

  <p>“Suç yerinde olmadığımı gösterecek gereğinden fazla kanıtım var,” dedi Hofman.</p>

  <p>—Kan davası burada hâlâ yasal, dedi Jacques.</p>

  <p>Hava sıcaklığı: altmış sekiz Fahrenheit. Kadınlar, siyah giymiş, başlarında karton kutular ya da sepetler, geçiyorlardı. Kilise’de şarkı söyleniyordu. İlâhiyi çekip uzatan mecazlar.</p>

  <p>“Zaten,” dedi Jacques, “liman, havaalanı, her yer tutulmuş.”</p>

  <p>—Gitmek isteği bile duymuyorum, dedi Servaes.</p>

  <p>—Daha tek bir posta kartı bile göndermedim, dedi Sabine.</p>

  <p>Havada şahinler. Yanık yağ kokan ve göz yaşartan mavi bir duman sokağı kaplamıştı. Çin güllerinin koyu gölgeleri. Çömlekçilerin kocaman fırınları.</p>

  <p>“Gidemem,” dedi Jacques, “son bölümü bitirmem gerek.” (Colorado’nun Denver kentindeki editörünün tavsiyelerine göre, <i>Maggot”s Desirt'ın</i> kahramanı, güneş banyosu yapan bir kızın üzerinden helikopteriyle geçerken, kendi kendini emmeliymiş.)</p>

  <p>Roland göğsünden bir kıl koparttı, bembeyazdı ve hemen kırılıyordu.</p>
</body>
</html>
