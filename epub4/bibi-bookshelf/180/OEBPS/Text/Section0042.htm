<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Utanç</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>YANARDAĞIN ALTINDA</h1>

  <p>Polis karakolu, eskiden Alman koloni ordusunun spor salonuymuş. Leon de Leon’u beklemeleri gereken oda, bir çiftliğin oturma odasına benziyordu, duvarlar beyaz kireç badanalı, ağaç kirişler cilalı, döşemeler tuğla rengi.</p>

  <p>Sıralanıp oturmuşlardı, ne sigara içebiliyor, ne konuşabiliyorlardı. Karşılarında, onlar kadar rahatsız, sanki önlenemez bir işeme gereksinimiyle kıvranıp duran, biçimsiz giysili bir adam oturuyordu. Görünürde, bir darbenin ezikliği altındaydı. Ara sıra gözlerinin içine bakan memurla konuşmaktan çekiniyordu, oysa ikisi birbirine benziyordu, aynı şişlikler, aynı geniş ve yuvarlak omuzlar.</p>

  <p><i>Hofman</i> pek çok kişinin önünde, “Sonia denen bu kaltağı ölü ya da diri istiyorum,” diye bağırdığı için kuşkulular arasındaydı.</p>

  <p><i>Servaes,</i> tanıklar, sağ elini Sonia’nın kazağı ile kemeri arasından sokup donuk, esnek, sarımtırak, çıplak teninden kaygan vadiye uzattığını gördükleri için kuşkulular arasındaydı.</p>

  <p><i>Jacques,</i> Yazı makinesine takılı duran kâğıtta yazılı <i>Maggofs Desire</i>’<i>ın</i> bir pasajının çevirisi şöyle olduğu için:</p>

  <p>“Bu akşam, benim emrimle sanık sandalyesine oturacak. Maun ya da tek ağacından sandalyeye. Hıçkırıklar, emirler. Yine bu akşam, duyarsızlığımın gösterisi. Geçmiş yok. Tel üzengi çenesini sürekli ayrık tutacak.</p>

  <p>Bu bakirenin yanağına yanağımı dayadığım için, kendim için kayıp, kendime göre kayıp mıyım? Şimdi bütün mutsuzluğumu defediyor, orada solması için zambakların arasına fırlatıyorum. Gırtlağımdan midesine kadar lastik bir tüp ya da bir hindi tüyü sokulacak, bir su pompasına bağlanacak.”</p>

  <p><i>Roland,</i> Leon de Leon pek çok resmine el koyduğu için kuşkulular arasında. Fotokopileri göstermişti. Asılları Piskoposlaydı. Bunlardan en kuşku uyandıranı Ro-land’ın Avrupa’dan getirdiği tek kitap olan, <i>Yanardağın Altında'nın</i> içinde bulduklarıydı. Kızı, belden yukarısı çıplak, meme uçları kırmızı keçe kalemle boyalı, ölmüş olarak gösteriyordu.</p>

  <p>—Bunun için poz verdi mi?</p>

  <p>—Hayır.</p>

  <p>—Demek onu görmeden çizdin?</p>

  <p>—Hayır.</p>

  <p>—Onu böyle mi gördün?</p>

  <p>—Hayır. Yani kısmen. Kısa, mavi bir keşmir kazağı vardı.</p>

  <p>—Nerede?</p>

  <p>—Toledo Barı’nın terasında.</p>

  <p>—Onu çizdiğini biliyor muydu?</p>

  <p>—Hayır. Ya da belki evet. Bilemeyeceğim.</p>

  <p>'Leon de Leon’un karısı, ölenin ya namuslu bir kız olduğunu ve bu takdirde yabancının yargılanması gerektiğini ya da yoldan çıkmış bir kız olduğunu bu takdirde de hak ettiğini bulduğunu söylemişti.</p>

  <p>“Kapa çeneni,” demişti Leon de Leon.</p>

  <p>—Çocuğu olmasın diye o hapları ona sen mi verdin? diye bağırıp çağırmıştı Madam Leon de Leon.</p>

  <p>—Hayır.</p>

  <p>—Çantasındaymış...</p>

  <p>—Kapa çeneni, demişti Leon de Leon.</p>

  <p>—Asla! demişti karısı .. Duydun mu? Asla, Leon!</p>

  <p>Memurların ite kaka içeriye soktuklar <i>saçsız adam</i> da şüpheli görülen ağır siklet Velimir’in antrenörü ve menajeri olduğu için, şüpheliler arasındaydı. Sonunda Leon de Leon onları bürosuna kabul ettiğinde, (bir vakitler Alman koloni ordusunun bilardo salonuydu) durum buydu.</p>

  <p>Duvarda, Kurtarıcının bir sürü resmi vardı, at üstünde, yaşlı yerlileri öperken, bir polo maçına katıldığında, Kral Faruk ile birlikte, Günther Sachs ile, Burton’larla, bir denizaltında...</p>

  <p>Ziyaretçiler girdiğinde kafasını kaldıramayan ve çıtırdayıp tıklayıp duran, sonra birden sesi soluğu kesilen bir makineye dikkatlerini vermiş hastalıklı askerlerin ortasında 19. yüzyıl koltuğu içinde, hayır, makineye renkli tellerle bağlı bir William Morris’te boksör Velimir oturuyordu.</p>

  <p>Velimir koca kafalı, yelken kulaklı iyi bir çocuğa benziyordu. Başı çıplak adam boğuk bir sesle,</p>

  <p>“Vélimir,” dedi.</p>

  <p>Ha, ha! diye ses çıkarttı Velimir gülümseyerek. Haki renkli kayışlar çok sıksa da, hiç de kötüymüş gibi görünmüyordu. Boynundan bir kablo geçirilmişti, kafasında bir dağcılık kaskı gibi bir kask vardı, değişik renkte tellerle bir makineye bağlanmıştı. Soluk suratlı delikanlılar kolları çalıştırıyor, kontrol ediyor, kırmızı-sarı minik ampuller yanıp sönüyordu. Belli belirsiz bir yanmış lastik kokusu vardı ortalıkta.</p>

  <p>“Nasılsın, Velimir? Kendini nasıl hissediyorsun çocuğum,” diye sordu kel kafa.</p>

  <p>—Cassius Clay gibi. Velimir’in gülüşü sivri dişlerini ortaya çıkardı. Gömleğinin açık yerinden dövmesi görülüyordu. Alt ucu dikey bir çizgi ile biten bir üçgendi.</p>

  <p>“Senin için dua ediyorum,” dedi kel kafa. Sinirli sinirli Roland’a dönüp mırıldandı. “Müthiştir. Bir stili... bir esnekliği vardır ki...”</p>

  <p>İşte tam o sırada Velimir, Jacques’i gördü. Yüzü saygı ve korku ile kırıştı, yarık üst dudakta Koç’un işaretini tanıdı, diz çökmek, kaçmak istedi ama askerlerden biri ağzının içine lastik bir şey soktu, sosis gibi bir şey, makinenin elektrik teline bağlı bir cop.</p>

  <p>“Bu yalan makinesi mi,” diye sordu Hofman.</p>

  <p>—Nereden aklınıza geldi! dedi Leon de Leon küçümseyerek.</p>

  <p>—Olamaz, dedi Jacques.</p>

  <p>—Ya! demekle yetindi Hofman.</p>

  <p>Roland dışarıya çıkamıyordu, yaşlıca bir memur kapıyı tutmuştu, buruşuk bir <i>Signal</i> dergisinin resimlerine bakıyordu.</p>

  <p>Leon de Leon, cahil yabancıları, bürosundaki modern yöntemler konusunda bilgilendirmeye karar verdi. (Daha sonra Roland’ın makineyi kısaca tarif ettiği bir arkadaşı, onu, <i>neural efficiency tests</i> kategorisine sokacaktı.)</p>

  <p>“Bunlar beyin dalgalarını saptayan elektrotlardır, dedi Leon öğrencilere. Şu, osiloskoptur. Ama affedersiniz, önce şu, dalgaların amplifikatörüdür, şu da onları görünür kılan osiloskop! işte bu da Velimir’in beynini gıdıklayacak şimşekler ve bununla -şimdilik geçici olarak, çünkü daha sonra bir bilgisayar kullanılacak, ancak bilgisayar şimdilik Piskoposluk Sarayı’nda-, evet bununla, beynin yanıtları ışığa kaydedilecek -Leon de Leon daha küçümser, daha doygun bir tavır takındı- sonunda da çözümlenip yorumlanacak.”</p>

  <p>Hemen ardından ekledi: “Ama sizler bu iş için burada değilsiniz.”</p>

  <p>Adalılar’ın, en ileri teknolojiyi kullansalar da kendisini kapana kıstırmalarına izin vermeyecek olan Hofman sordu:</p>

  <p>“Öyle mi? O halde neden buradayız?”</p>

  <p>—Çünkü size vakit geçirmeden bir şey bildirmek istiyorum.</p>

  <p>—Sadede gelelim, dedi Hofman.</p>

  <p>—Ada yöneticileri sizin için en emin, iki taraf için de en kolay olanın, ülkemizi üç gün içinde terk etmeniz olacağı düşüncesindeler. Reddedecek olursanız hemen tutuklanacaksınız, böyle bir durumda süratle yargılanmanız şansı pek azdır.</p>

  <p>—Kuşkusuz, dedi Servaes.</p>

  <p>—Kuşkusuz olan ne, diye sordu Leon de Leon. Adalet sistemimizin yavaş işleyişi mi?</p>

  <p>—Hayır, hayır, dedi Servaes. Şey, hepimiz için gitmek en hayırlısı...</p>

  <p>—Orası kesin, dedi Hofman var gücüyle. Velimir bakışlarını Jacques’a dikmişti. Leon de Leon onlara puro ikram etti. Sadece kel kafalı menajer aldı. Gözleri yaşlıydı. Genç askerler hazırdı, kollarını kavuşturmuş bekliyorlardı.</p>

  <p>“Belki yafanda ülkenize geleceğim,” dedi Leon de Leon. “Noel’e doğru, Brüksel’de Interpol’un çok ilginç bir sergisi olacak. Karım, buradan çıkmak için iyi bir bahane olduğunu düşünüyor. Sizi ararım, adresleriniz var.”</p>

  <p>—Tamam, dedi Hofman.</p>

  <p>—Tabiî, dedi Servaes. Beni her zaman Enstitü’de bulabilirsin. Araman yeter.</p>

  <p>—Leon, evimi satmak istiyorum, dedi Jacques. Bildiğin biri varsa ..</p>

  <p>—Kolay olmayacak, diye yanıtladı Komiser anında. Kapımıza dayanan devalüasyon ile. Doları izlememiz gerek. Almanlar da birkaç aydan beri çok gayrimenkul alıyorlar.</p>

  <p>Jacques’i rahatsız etmek ya da ayaklarına kapanmak duyguları arasında bocalayan Velimir, kendi etrafında döndü, kıvranışları askerlerden birinin ona havlamasıyla durdu. Vélimir birşeyler meledi.</p>

  <p>Sonunda sıra vedalaşmaya geldi- Değeri olan rek şey o an! Ve o an, (neredeyse) elle tutulamaz. Roland, Vélimir’i askerce selamladı. Kapı eşiğinde, Leon de Leon hepsinin elini sıktı, sakince, neredeyse resmîce.</p>

  <p>“Eşimin selamları var,” dedi. “Misere’in karısının da. Kurtulacak mı henüz belli değil.”</p>

  <p>—Ne oldu, diye sordu şüpheliler. O anı uzatıyorlardı.</p>

  <p>—Kalbi mi, diye sordu Roland.</p>

  <p>—Kanseri mi, dedi Jacques.</p>

  <p>—Araba kazası, diye yanıtladı Leon de Leon.</p>

  <p>Konsolos ve Amanda , Ada’daki son geceleri için bir hindi ısmarlamışlardı. Misere hindiyi bir çimento torbasına sokmuş ve taksinin arkasına fırlatmıştı. Araba keskin bir virajı aldığı sırada, torba yırtılmış, hayvan kurtulmuş ve Misere’i ensesinden ısırmıştı, belki de ana damarlardan birini. Misere kısa bir an, elle tutulamaz bir an için direksiyonu bırakmış ve taksi uçuruma yuvarlanmıştı.</p>

  <p>Dişsiz ağzı ile bön ve gülünç bir büyücüye benzeyen Jacques, “Gitmeden önce ziyaret ederim,” dedi.</p>

  <p>—O halde üç günden önce Jacques, dedi Leon de Leon, sonra karakol kapısının eşiğinde, tahta ve bez parmaklığın arkasındaki nöbetçinin yanında, sokağın cehennemi sıcağında, eliyle vedalaştı.</p>
</body>
</html>
