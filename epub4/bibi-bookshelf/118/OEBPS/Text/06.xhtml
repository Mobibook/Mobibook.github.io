<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>POLONYA RASTLANTILARI</h2>

  <h3 class="sigil_not_in_toc">Varşova, Cumartesi/Pazar</h3>

  <p class="NoIndent">Polonya başkentinin dev caddeleri akşam saat ondan sonra tamamen boş; devlet mağazalarının granit cepheleri ve vitrinleri karanlıklarda. Kentin merkezinde, Kudüs bulvarının Marszalkowska caddesiyle kesiştiği yerde, yıllardan beri kalaslardan yapılmış bir çit durmakta; seyrek trafik, inşaat alanı yakınında bir kıvrım yapıyor. Ağır, solgun bir sis, yarı buhar, yarı hava kirliliği Varşova'yı sarmış; sisin üzerinden Kültür Sarayı'nın sivri ucu çıkıyor. Burada yaya kaldırımları yirmi beş metre eninde; sokaklarda bulunan az sayıdaki insan, dümdüz giden, ıslak sıra caddelerde kaybolmuş izlenimi yaratıyor. Yaşlı kadınlar, vardiya işçileri, emekliler, gençler, hepsi kendi başına, müflonlu ceketleriyle, büyük aralıklarla geçiyor, vitrinlerdeki mallara bakıyor, kızgınlıkla mırıldanıyorlar. Asfaltta boş bir şişe kırılıyor. Kimse bu yalnız ruhların farkına varmıyor. Sallanıyorlar ama yere düşmüyorlar. Bu saatte milisler bile hiçbir yerde görülmüyor.</p>

  <p class="textindent">Polonya başkentinin 1 600 000 insanı nerede vakit geçiriyor? Merkezde sığınacak yer az. Restoranlar az, erken kapatıyorlar. "Shanghai" cereyanlı, kötü servisli bir hangar; ışıklandırma hüzünlü, yemek soğumuş, Çin yemeği yok, az sayıdaki müşteri bir an önce evine gitmeye hazırlanıyor. Taksi durağında taksi yok. Kuyrukta bekleyenler herşeyden vazgeçmişe benziyor. Varşovalılar'ın büyük çoğunluğu evlerinde, kentin önündeki Masoviç düzlüğünde yükselen o sonsuz oturma silolarında kalmış; o kadar uzaktalar ki bunlara "Falkland" deniliyor.</p>

  <p class="textindent">Kentin ortasındaki boş gezinti caddeleri ve alanları, mezar tarlalarının üzerinde kurulu. 1944'teki Varşova ayaklanmasından sonra beş yüz binden fazla ölü kaldı harabelerin altında. Hayatta kalanlar ise toplu sürgüne uğradı. Almanlar yenilmişlerdi, ama en son güçleriyle bu kenti yerle bir ettiler. Geriye kalan harabeler de havaya uçuruldu. Hemen hemen tüm kamu binaları, kiliseler, saraylar, üniversite, kral şatosundan kalan bölüm dümdüz edildi, toprağın altındaki kablolar bile. Hitler, kenti bundan böyle oturulamaz hale getirme amacına ulaşmıştı.</p>

  <p class="textindent1">Bugün bu <em>tabula rasa</em>'da Stalinizm'in ölçüsüz sarayları yükseliyor. Cepheleri başka bir yabancı gücün zaferini ele veriyor. Boşluğu dolduruyorlar, ama hiçbir şey görülmüyor. Sadece bazı eski avlularda eski yerleşim bölgesinin izlerine rastlanıyor; kurt yeniği, yıkılmakta olan, dar kiralık evler savaşın izlerini taşıyor.</p>

  <p class="textindent">Neredeyse bir yarım yüzyıl geçli bu kentin, bu harabe yığınının kurtuluşundan bu yana; gene de kentten geçerken, insan hâlâ herkesin anımsadığı 1945 yılında yaşanmış olan, yangın ve asit, kurum ve enkaz kokusunu duyduğu hissine kapılıyor. Varşova'da itiş kakış yok. Burada yıkım ve kıtlık, baskı ve kendini savunma taşlaşmış. Savaşın bitiminden kırk yıl sonra, hâlâ savaş sonrasını yaşayan tek Avrupa kenti.</p>

  <p class="textindent">Polonyalılar savaştan söz ettiklerinde, 1939 yılının Alman-Sovyet baskınını, işgal zamanlarını kastetmezler sadece; aynı zamanda kendi ordularının 1981'deki müdahalesini de kastederler. O zaman olanlar bir tek sözcükle anlatılamayacak kadar güçtür. Olağanüstü hal mi? Jaruzelski hükümeti güç kullanarak son verdiği dönemi olağanüstü olarak görüyordu. Sıkıyönetim mi? Bu darbede yönetimden söz edilemez. İşgal durumu mu? Ama işgal edenler kimlerdi, Polonyalılar değilse?</p>

  <p class="textindent">Halk Cumhuriyeti'nin anayasasında böyle bir durumdan söz edilmiyordu; Slalinistler bunun mümkün olmayacağına inanıyorlardı. Bu yüzden general, müdahalesine yasal bir görünüm verebilmek için, askeri savunma kararnamelerine sığındı. Bu çözümün kötü bir yanı vardı aslında; Rejim kendi halkına her yönden savaş açtığını açıklamak zorunda kaldı. "Savaş durumu" çoktan kaldırıldığı halde, akşamları ıssız caddelerde, devasa binaların gölgelerinde, şokun izleri bugün bile duyulmakta.</p>

  <h3 class="sigil_not_in_toc">Varşova, Pazartesi</h3>

  <p class="NoIndent">İki gün kenti yaya dolaştıktan sonra oldukça yorgun düştüm. Daha çok bakanlıkların yoğun olduğu bir semtte kalıyorum; ağır endüstri, enerji, madencilik. Burada, çoktan sanrı haline dönüşmüş ağır endüstrinin demir kafaları ve kamçılayıcıları oturmakta. Merkeziyetçilik yoğunlaşmış. Dosya dağları altında enerji projeleri gömülü; batmakta olan maden ocakları, iflas etmiş tesisler, aşırı derecedeki sömürünün ve büyüklük çılgınlığının anıtları. Felaketin yöneticileri koltuklarında oturuyor, kahvaltılarını yapıp telefonlarını ediyorlar.</p>

  <p class="textindent">Birkaç cadde ötede büyük mağazalar. Alışveriş zor, sinirlendiren, can sıkıcı bir iş. Yalnız kesin bilgilere ve iyi gelire sahip biri alışveriş yapabilir. Çoğunlukla kadın olan müşteriler, çok iyi eğitimli uzmanlara benziyorlar. Burada yoksulluk değil, kıtlık var. Öfke ya da hayal kırıklığı değil eksik olan. Yaşamı sürdürebilmek için, aklı başındalık ve demir gibi sabırlı olma erdemi gerekli. Satış bölümleri ya boş, ya da tıklım tıklım dolu; kıt olan mala ya da "attıkları şeye göre". Bu terim Sovyetler Birliği'nden gelme. Az olan tüketim maddeleri birden ortaya çıkıyor, kimse ne zaman, neden böyle gökten zembille iner gibi geldiklerine akıl erdiremiyor, insanlar onlara köpeğin kemiğe saldırdığı gibi saldırıyor. Bugün temizlik malzemeleri var, insanlar getirdikleri bidon ya da şişelere dolduruyorlar; tuvalet kâğıtları biçimsiz rulolarda.</p>

  <p class="textindent">Fiyatlar tamamen belirsiz. Tramvay hemen hemen bedava, telefon ucuz, ama karaborsada sıfırlar dans etmekte. Denetlenen fiyatlar bir şeyleri "yönlendirmeli" ya da zlotinin hızla koşan enflasyonunu örtmeliymiş; ama sonuç karmaşa. Bir malın ya da hizmetin asıl değerini saptamak için, ikinci bir para birimine gereksinme var. Polonya'da ekonomik ölçek olarak dolar hizmet veriyor. Doların iniş çıkışları hiç kaale alınmıyor; burada o değişmez, hatta metafizik bir yücelik. Devlet ipin ucunu, bu doğaüstü büyüyle savaşmayı çoktan bırakmış; buna karşılık ülkenin en büyük karaborsacısı olarak ortaya çıkan da yine kendisi. Devlet seyahat acentaları Paris'e, Miami'ye ve Mısır'a lüks geziler tertipliyor, ödeme dolarla yapılıyor. Bu sunuları inceleyen yolcular normal buluyorlar herşeyi; alışmışlar şımartılmaya. Dokuz milyon Polonyalı yurtdışında yaşıyor. Dostları ve akrabalarına yardım etmelerine kim engel olabilir ki? Burada ilk taşı fırlatan kim? Şu hoş yaşlı kadına bakın, ağır alışveriş filesiyle PEWEX dükkânından geliyor, yani bir sahtekâra mı benziyor? Sadece çamaşır tozu ve diş macunu almış, kızına kahve, yeğenine çukulata. PEWEX devlet karaborsasının her yerdeki merkezi. Bu kısaltmayı oluşturan sözcükler, burada hâkim olan çılgınlığı anlatmaya yeterli: "İç Piyasa Dış Ticaretinin Devlet Kurumu" adının kısaltılmışı PEWEX.</p>

  <p class="textindent1">Parklar da olmasa, Varşova'nın ruhsal sağlığı için endişe etmek gerekir. Ama bu kentin sıkıntılı mimarisinden kurtulmak için sadece on dakika uzaklıktaki bir yere gitmek yetiyor. Parklar kentin güzel yüzünü oluşturuyor. Buralarda zaman durmuş. Geniş ağaçlıklı yollar, melankolik göletler, yosun tutmuş merdivenler, nehir kıyılarına inen, düşüncelere dalmış emekliler, sürüyle çocuk arabası, eğrilmiş kepenkli şatolar, tek başına duran pavyonlar, kuğular ve salkım söğütler. Yerleşim yeri Varşova, taştan değil bitkilerden meydana geliyor.</p>

  <p class="textindent">Bir başka kaçış noktası da eski kent. Dünyanın yalnızca en büyük değil, aynı zamanda en olağanüstü kopyası. 1945'te, Varşova'nın en yoksul zamanında, hiçbir şey yokken, ne para, ne malzeme, ne yiyecek, ne makine varken ve kimsenin bir doların nasıl bir şey olduğunu bilmediği zamanlarda, kent sakinleri 17., 18. ve 19. yüzyıldan kalma bu sokakları elleriyle santim santim 1:1 ölçeğinde yeniden inşa etmekten başka bir şey yapmadılar. Kahramanlık derecesinde, görülmemiş bir donkişotluk. Bu yapıtı gerçekleştirmekle Polonyalılar, Avrupa'nın yeniden yapılanmasından önce hareket etmiş oldular. Bu başarı, yılların akışı içinde kararlılığın cesaretini sildi. Orada oturanlar ya da ziyaret edenler, Avrupa'nın diğer eski kentlerinde, Santiago'da, Stockholm'de ya da Bergamo'da olduğu gibi hareket ediyorlar bu meydanlarda. Sanki geçmiş, bu duvarları aşmış gibi. İkinci bir koruma maddesi örtmüş sanki onları. Şimdiden restorasyon parası aranmakta. Onlara dikkatle bakan biri, ancak tarihsel felsefi bir baş dönmesine uğrar ve kendi kendine bu taşların, şu kapı tokmağının eski mi yeni mi olduğunu sorar. Bu büyük projeleriyle Polonyalılar anıtları koruma dersi vermekle kalmadılar sadece, aynı zamanda tüm dünyaya insanın kendi tarihini yeniden kurmasının ne demek olduğunu anlattılar.</p>

  <h3 class="sigil_not_in_toc">Varşova, Salı</h3>

  <p class="NoIndent">"İşte bu Weichsel, geniş sığ nehir. Akıntı yok; yüzeyi düzgün parıldıyor. Sarı kum taneleri çıkıyor su yüzüne. Kıyıda ufak gemiler bekliyor. Güneşte, köprü parmaklıklarının gölgesi vuruyor suya. Karşıdaki sahil kumlu, otla dolu. İşçiler avare dolaşıyor etrafta, raylar, buharlı lokomotifler. Bu köprüden uzun uzun geçiliyor, birçok yoksul insan yürüyor üzerinde... Daha sonra yoksul bir bölgeye geldim karşıda; bütün hüzünlü, düzensiz, canlı yerler gibi sevindirdi burası beni; kiliselerin, sarayların yanından hızla geçtim. Praga burası. Çiçekli bol eteklikli köylü kadınlar sepetler taşıyor... Solda ağaçlıklı geniş bir bulvar var. Yol dökülüyor, temiz cepheli tek bir ev gözükmüyor. İki ev arasında bir geçit açılıyor: satış yerlerine geçilen giriş. Satış yerleri, içinde meyva, elbise ve çizme satılan küçük kırmızı tahta barakalar. Burada birşeyler satanların hemen hepsi Yahudi. Bazen tüm bir aile ufak masanın ardında duruyor... Ne kadar acılı yüzler, bembeyaz suratlar, dağınık saçlı kadınlar, kalın dudaklı yaşlı kadınlar; büyük gözler, sarkmış yanaklar çok çirkin."</p>

  <p class="textindent">Karşı sahildeki bu banliyö Alfred Döblin'in bunları yazmasından altmış yıl sonra değişmemişe benziyor; gene yoksul, ama canlı. Artık Yahudiler yok sadece. Ah Kreuzberg, Prenzlauer Berg, Wedding ve Lichtenberg — Berlin'den geriye kalan bu semtler Praga yanında nedir ki; Praga Varşova'nın sadece savaş sonrası değil, savaş öncesi atmosferinin de yaşandığı, eski canlılığın eski sefaletle karıştığı, bunu yüzlere vurduğu semttir. Zabokowska'da balkonlar çoktan kopmuş evlerin cephelerinden, çıplak tuğla duvarlardan paslanmış beton demirleri fırlamış. Yandaki pazarda yaşlı kadınlar saatlerce durup sattıkları tek şey olan bir şapkayı ya da bir gömleği bastırıyorlar göğüslerine.</p>

  <p class="textindent">Mahalleye proleter yoksulluk; toplumdışı kişilerin, kaçakçıların, orospuların, alkoliklerin suçluluk enerjisi hâkim olmuş. Şapkacı kadının ufacık vitrini, açık renk kreasyonlarının üzerine toz dolmuş olarak Varşova'nın Doğu'nun Parisi olduğu zamanları acıklı bir izle anımsatıyor; yanında kirli bir berber dükkânı, bir ayakkabı tamircisi. Arka avluda çöp bidonlarının yanında, yanmış duvarların orada, gece gündüz yanan ufak ampulleri sarmaşıkların sardığı yerde, gök mavisine boyanmış çıkıntıda bir Meryem Ana heykeli durmakta; dantel örtüler üstünde konserve kutularına konulan çiçeklerden bir piramit oluşturulmuş, bu ev sunağının önünde iki uyuz kedi oturmuş.</p>

  <p class="textindent">Birkaç cadde ötede eski bir fabrika, kararmış bir kiremit yapı, kuleleri çinko kaplı. Yılların akışı içinde kendisi de dökülmüş olan bir yapı kalıntısının kör camları, kapının üzerinde Polonya devletinin beyaz kartalı. Kapının üzerindeki levhada yazılanları küçük cep lügatımla çözüyorum: <em>Varşova Devlet İçki Endüstrisi Kurumu.</em> Cephe üzerindeki afişte ise: "İşçi Köylü Birliği — Polonya'nın İyi Gelişmesinin Temeli" yazıyor.</p>

  <p class="textindent">Wilenska durağında bir sarhoş tepiniyor, nedense bana sinirlendi. Milisler zorla götürmüyorlar onu. Bir öğrenci, sakallı, otuz yaşındaki, boksör yüzlü adamın ne anlatmak istediğini bana açıklıyor: "Ben işçiyim, bağırmaya hakkım var!" Onun böyle bağırmasına benim kırmızı şalım sebep olmuş.</p>

  <p class="textindent1">Otel lobisine çirkin bir zevk hâkim. Doğu Bloku'nun uluslararası kervansaraylarında, uyum içinde birarada yaşama en kuşkulu yanıyla gösterir kendini. Lüks görünüme güçlükle sadık kalınmıştır, ama halılar tüylenmiş, koltukların döşemeleri yağlanmıştır. Olması gerektiğinden daha geniş gri elbiseler içindeki patronlar, naylon kravatlarını boğulurcasına sıkarak bağlamışlardır; sosyalist gençlik, uluslararası basın toplantılarına koşuşur. Geriden her zaman meyhanenin aynı masasında oturanların bağırışları duyulur; bunlar Batı Almanyalı teknikerlerdir, montaj yapmaktadırlar burada. Gazete bayiinin sunduğu gazeteler arasında hayal kırıklığı içinde gazete arayan iki Kaliforniyalı turist kıza rastlanır, <em>Humanité</em> bile yoktur burada ya da <em>Morning Star,</em> hele <em>Herald Tribune</em> asla bulunmaz. Konukların alabileceği tek yabancı gazete <em>Pravda</em>'dır. Keçeleşmiş saçıyla zenci bir pop müzikçi, elektronik çalgıların ortasında eşyasının başını bekler. Çok büyük bir koltuğa gömülmüş uyuklayan uyuz kürk paltolu adam, eski Rusya'nın bir elçisine benzer. Patrikvari sakalı sarıya boyanmıştır. Tanıyorum artık onu. Gece gündüz duvarlarda asılı olan akıl almaz çirkinlikteki tabloları seyrediyor, bunlar fuayenin bir köşesinde, dolar karşılığı bu Polonya çirkinliklerini alacak yabancı budalaları bekliyor— tamamen yasal bir ticaret.</p>

  <p class="textindent">Peki ama kara başörtülü köylü kadının işi ne burada? Pembe bir plastik kova var elinde, içi taze mantar dolu. Tıpkı ispiyonculara benzeyen karaborsacılar, dövizle pazarlık eden sivil polislerle fısıldaşmakta. Koreli bir grup asansöre doğru koşturuyor, delegasyonun üyeleri ne sağa ne sola bakıyor, aslında mormonlara benziyorlar. Islattığı saçlarında durmadan sinirli sinirli elini dolaştıran Arap bir bilmece. Sessiz ama parasız değil. Arada bir arka cebinden çıkarttığı kalın bir kâğıt para destesini karıştırıyor — belki de Irak Büyükelçiliği'nde memur? Yoksa orospu peşinde dolanan Berlin'den gelme bir yabancı işçi mi?</p>

  <p class="textindent">Silah çekmeyi bekleyen bir terörist mi? Tırnaklarını yiyor, bir kitap çıkartıyor, birkaç cümle okuyor, sonra kitabı gene kapatıyor; kitap Kiril alfabesiyle yazılmış. Belki de buraya Lenin öğrenimi görmek için gelmiştir. Yoksa suni gübreyle ilgili bir sempozyuma mı katılmakta?</p>

  <p class="textindent">Ben de onun gibiyim; sinirli, yorgun, sabırsız. Odamdaki musluk tıkalı. Küçücük bir oda, iki buçuk metreye dört metre, gecesi 9 000 zloti, burada bir öğretmenin bir ayda kazandığının yarısı. Mobilyalar bir öğrenci yurdunun mobilyası gibi ellili yıllardan kalma. Kapının arka yüzünde garip bir trafik işareti asılı. Kırmızı daire içinde gri dolambaçlı bir nesne görülmekle, kırmızı yanlamasına bir çizgi, bir yasağın anlatıldığını işaret ediyor. Uzun uzun düşündükten sonra buluyorum, odamda su kaynatma fişi kullanmak yasak.</p>

  <p class="textindent1">Viyanalı arkadaşım bunların olacağını bilmişti. Neden bilmem ama hep dünyanın bu yanını iyi tanıyanlar Viyanalılar oluyor. "Polonya'ya mı gideceksin?" diye sormuştu bana, ellerini kafasının arkasında kenetleyip eski divanın üzerinde rahatça yayılarak. "Kimseyi tanımadan, ilişki kurmadan, tek kelime Lehçe bilmeden? Haydi hayırlısı!"</p>

  <p class="textindent">"Ama senin gibi insanlardan daha avantajlı yanım, bir şey bilmemem," diye cevap verdim. "Siz Doğu uzmanısınız, bu da herşeyi bildiğinizi gösterir. Bu sizin sorununuz. Ben sürprizlerle karşılaşmak istiyorum."</p>

  <p class="textindent">"Seni tanırım. Üç gün sonra ayakların su toplar; çünkü herşeyi görmek isteyeceksin, ama hiçbir şey anlamayacaksın."</p>

  <p class="textindent">"Ee?"— "Senin bir rehbere ihtiyacın var. Bir Cicerone'ye... Heyecanlanma, sadece turistik yerleri göstermek isteyecek olan devlet seyahat acentasındakileri kastetmiyorum... Ne koyarsan koy adını; ister koruyucu melek, ister ayı oynatıcısı, goril, halayık... Ben sana birkaç telefon numarası vereceğim. Çaresiz kalırsan ararsın."</p>

  <p class="textindent">Cebimden kâğıdı çıkardım ve işe koyuldum. Varşova telefon ağı içinde yolumu bulmak hiç de kolay <strike>bir</strike> olmadı. Hat tamamen kapalı değilse şayet, telefon edenin kulağına akustik çekicilikle dolu bir çeşitlilik geliyor. Her tonda meşgul sesi ve hat sesi, yabancı konuşmalar, ıslık ve homurtu sesleri, cızırtılar. Yılmadım ve kırk beş dakika sonra amaca ulaştım. Ertesi gün öğleden sonra için gerçek bir Polonyalı ile randevulaştım.</p>

  <h3 class="sigil_not_in_toc">Varşova, Çarşamba</h3>

  <p class="NoIndent">Kaderde bu buluşmadan önce fantezi ülkesine bir göz atmak varmış meğer. Rastlantı beni Polonya krallarının Rönesans tarzı sarayına sürükledi; yeni onarılmış bir binaydı bu. Orada bir devlet törenine şahit oldum. Şapkalı bekçiler beni altın ve mor pırıltılar içindeki bir salona buyur ettiler.</p>

  <p class="textindent">Kimse davetiyemi sormadı: Varşova'da kişisel terör yok gibi. Duvarların dibinde tarihi petrol lambalarının altında birbirlerine iyice yaklaşmış olarak gala üniformalı subaylar duruyordu; hükümet erkânı, Parti yöneticileri, sadece din görevlileri eksikti. Karşılarında, pencere taralında son derece garip bir topluluk birikmişti, yarı kahve müşterisi, yarı öğretmenler odası tipleri, sanki eski bir fotoğraf albümünden çıkmış gibiydiler: Ne keçisakallı gözlemciler, ne klasik züppeler eksikti, ne de açık mavi elbiseli piyano hocasıyla ondüle saçlı bir buffo. Salonun arka yanında siyah fraklı beylerden ve beyaz elbiseler giymiş iffetli genç kızlardan meydana gelen koro yerini almıştı. En son el öpmeler de bittikten sonra, kısa boylu şef çubuğunu kaldırdı ve milli marşları <em>Mater Poloniae</em> elli kadar gırtlaktan duyulmaya başladı.</p>

  <p class="textindent">İstenilen etkinin elde edilememesi neye bağlıydı acaba? Bayram havası esemiyordu bir türlü. Geçmişte kalmış bir anı, inatla ve pek dikkati çekmeden, tıpkı bir sinek gibi uçuştu salonda. Bu sahneyi nereden hatırlıyordum? 19. yüzyılda bir taşra kentine gitmiştim sanki. Evet! Sahnedeki kalın bacaklı, gözlerinde muzaffer bir dar kafalılık pırıldayan rütbe sahibi kişi, Gogol'un <em>Müfettiş</em>'indeki subaydan başkası olamazdı. Maiyetindeki topluluk da hep bu dâhiyane yapıttan çıkmaydı; ne ellerini ovuşturan okul müfettişi, ne de ürkek hayır derneği yöneticisi eksikti, dayanıklı polis suratları da tam kadro oradaydı.</p>

  <p class="textindent">Hepsi kültüre övgüler düzmek üzere toplanmıştı. Ölümsüz Chlestakov'un ağzıyla söyleyecek olursak: "Puşkin'le dostane ilişkiler içindeyim... Sık sık ona: Bak dostum Puşkin, ne var ne yok? derim — Ah ne olsun kardeşim, diye cevap verir bana, şöyle böyle..." Tek kelimeyle, kültürle uğraşanlara rütbe ve ödül dağıtımı söz konusuydu; grup halinde oradaydılar, verilen bu takdirnamelerin çokluğu, rejimle aydınlar arasındaki sıcak ilişkileri gösteriyordu.</p>

  <p class="textindent">Biraz önce kendilerine nişan takılanlar, az rastlanır gariplikte akıllı kişiler etkisi yapıyorlar, bu yüzden de ödüllendirilen kişilerin alçakgönüllülüğü acı veriyor, duygulanışları beceriksizce. Yalnız birinci sınıf ödüllendirilenlerden koyu renk gözlük takmış, bol paça pantolonlu yaşlı bir bey sabırsızlığını denetleyemedi, sanki onu küçük düşürüyorlarmış gibi davrandı. Bakanlıktan iki bey aynı anda çalışıyordu — arkalarında iki sekreter kadın, nikelajlı servis tepsilerine yığılmış koyu kırmızı kutuları ve beratları tutuyordu. Onlar iğneyle bağlayıp takarken, çinko yıldızların yağdığı bu törende sessizliğin içinden garip bir gürültü duyuldu, çekiçle vuruluyordu bir yerlere. Belki sarayın bir yerinde boru tamiri vardı, ya da kalorifer tamir ediliyordu, bir duvar deliniyordu; yoksa Polonya işçi sınıfı tam bu saatle ve bu binada mı karar vermişti devletin temelini sarsmaya? Herkes hiçbir şey duymamış gibi davrandı, ama Başbakan Yardımcısı bile yeraltından gelen bu gürültüyü kesmeyi başaramadı.</p>

  <p class="textindent1">Akşam geç vakitti. Kurtuldum! İnce yapılı, yaklaşık otuz yaşlarında, mavi şapkalı, mavi paltolu, hanımefendi görünümlü bayan kapıdan girdiğinde koruyucu meleğimin o olduğuna şaştım. Onuncu sömestirde okuyan bir veterinerlik öğrencisini başka türlü, dikkati çekmeyen, belki kalın camlı gözlüklü, belki de lastik galoş giyen biri olarak tasavvur etmiştim —ne aptalca bir önyargıymış! Jadwiga, adı böyleydi, sarışın, ciddi ve mesafeliydi, yani eski film ve romanlarda görülen "iştah açıcı Polonyalı kadın"ın tam tersiydi. Gri gözleriyle beni süzdü, yenik düşmüş ifadem onu eğlendirdi sanırım, hafif bir gümüşi bakış bunu anlatmaya yetti. Telefonda soğuk davranmıştı, isim anılmadı, otel lobisi de hoşuna gitmemişe benziyordu, ama caddeye çıktığımız anda konuya girdi.</p>

  <p class="textindent">Can sıkıcı anıtsal yapıları susarak geçti. Gündelik sefil yaşam için bir tek şey söyledi: "Komik," dedi, "1945'te kazananlar arasındaydık. Kırk yıl sonra dilenci durumuna düştük." Omuz silkti, onun için önemli olan ve bana göstermek istediği başka bir şeydi: Kafasındaki Varşova, sembolik bir topografiydi. "Burada, şimdi durduğumuz bu yerde," dedi, "toplum polisi ekipleri duruyordu, karşıda, kalas çitin olduğu yerde büyük, çiçekten bir haç vardı. Bu meydanın adı Zafer Meydanı, daha önceleri Adolf Hitler Meydanı idi, daha önce ise Saksonya Meydanı... Köşedeki tabelayı görüyor musunuz? Fotoğraf çekmek yasaktır. Neden olduğunu biliyor musunuz? Burada ordunun siyasi kanadı yer alıyor da ondan. Şurada, yukarıda ikinci katta Jaruzelski darbesini planladı."</p>

  <p class="textindent">Rehberim başka, görülmez bir kent planını izliyordu, bu planın içinde parklar ve otobüs durakları yoktu.</p>

  <p class="textindent">"Şu anıt, son savaşta şehit olan Polonyalılar'a saygı için dikilmiş. Ben iğrenç buluyorum. Şu karşıdaki alan, Cerjinski adında bir kan emicinin adına yapılmış. Kendisi Çeka'nın, bugünkü KGB'nin kurucusu, aslında Polonyalıymış; biliyorsunuzdur herhalde, asil bir toprak sahibinin oğluydu." Jadwiga'ya bir isyanı, bir cinayeti, bir klasik kişiliği, bir komployu, bir azizi ya da zorbayı anımsatmayan köşe yoktu.</p>

  <p class="textindent">"Burada 3 Mayıs 1791 anayasası yapıldı — Biliyorsunuz, Avrupa'nın ilk yazılı anayasasıydı." (Hiç haberim yoktu.) "Bu duvarın dibinde Almanlar yüzlerce tutukluyu kurşuna dizdiler. Şurada Targowica birliği üyeleri asıldı." (Neden asıldıklarını sormaya çekiniyorum.) "İlerideki parktaki haçı görüyor musunuz? Ulusal hükümetin üyelerinin asıldığı yeri işaret ediyor." —"Kim astı onları?"— "Kim mi? Ruslar tabii, 1864'te."</p>

  <p class="textindent">Bazen Jadwiga'nın hayal gücünü çalıştıran, boş bir yer oluyordu. Üniversiteyle bir kilisenin yanında, Malta taşından bir kapının önünde bana asfaltın üzerindeki açık renk bir lekeyi gösterdi. "Burada daha birkaç ay evvel öğrenciler toplandı, Dayanışma'ya yakın kişiler; polis gelip mumları, resimleri, çiçekleri ve yazıları dağıttı. Böylece milis kuvvetleri yeni bir sorun daha çıkarttılar. Haftalarca, tekrar böyle bir olay çıkmasın diye öğrencileri ürkütmek için, burada gece gündüz iki nöbetçi dikildi. Bizde böyle tamamen boş olan bir yerde de nöbet tutulur."</p>

  <p class="textindent">Kentin eski bölümündeki bir kahveye gelmiştik. Yer adları, tarihler, isimler kafamda karmakarışık hale gelmişti: 1768, 1941, 1830, 1981, 1794, 1863, 1944. Sadece yıllar değil, aylar, günler de elektrik yüklü ve bir anlam taşıyorlar: 1 Ağustos, 3 Mayıs, 13 Aralık, 11 Kasım ve 24 Mart — yığınla yankı yapan, benzetme yaratan, arkasında birçok şey yatan kızıl yapraklarla dolu bir takvim. Jadwiga kuraldışı değildi, Polonyalılar'ın çoğu bu vatanperver falcılık yeteneğine sahipti; anımsama uzmanıydılar. Onların bu saplantılı hafızaları yüzünden belki de Hitler'in projesi suya düştü: Hitler Varşova'yı yerle bir etmek istemişti. Naziler ölüleri öldürmeyi başaramadılar.</p>

  <p class="textindent">Sarayın önünden tekrar geçerken orada yaşadığım sahneyi anımsadım. "A, Polonya kültürünün kurbanlarını görmüşsünüz siz," dedi. "Müthiş bir manzara olmalı bu!" —"Kurbanları mı?"</p>

  <p class="textindent">"Ev kadınlarını kastetmiyorum. Mutlaka birkaç ev kadını da vardır aralarında. Takılan nişanlar gözlerini yaşartmıştır, hükümetimiz onları unutmadığını böyle gösterir. Hiç değilse bu alanda bakım, hizmet mükemmel. Bırakın sevinsinler, çünkü Polonya kültürüne yaptıkları hizmetleri kimse yadsımayacaktır. Çamaşır yıkamak, ütü yapmak, alışverişe çıkmak, çocuk bezi yıkamak. İnanın bana, deneylerime dayanarak konuşuyorum.</p>

  <p class="textindent">"Ötekileri kastediyorum ben, orada gördüğünüz o buruşuk elbiseli beyleri. Kültürü temsil eden bu insanların ne kadar acıklı bir görünümde oldukları dikkatinizi çekmedi mi? Neden bu durumda olduklarını da anlatabilirim. Bu beyler kendilerini feda ettiler çünkü, vatanın iyiliği için bazı mevkileri işgal ettiler, şu ya da bu derneğin sekreteri, şu ya da bu kurumun başkanı oldular —Nasıl teşekkür edildi peki kendilerine? Kimse artık onlara selam vermez oldu, takdir edilmek yerine küçük görüldüler. Kıç yalayıcılar dendi, işbirlikçiler dendi! Tabii bunun sonuçları da oldu. Yapıtları bastırılsa da kitapçılarda istif halinde yığıldı kaldı. Şöhretleri söndü, başka dillere çevrilmediler. Yurtdışında kimse onları tanımaz. Rejim taraftarları bunu muhalefetin kışkırtması ya da CIA'nın işgüzarlığıyla açıklar. Düzenli bir maaş, bir de teneke nişan tüm çabalarına karşı elde ettikleri şeylerdir. Doğrusu hiç de önemli bir telafi değil!</p>

  <p class="textindent">"Evet, Polonya kültürünün durumu böyle işte. Hepimiz kızgınız. Kutuplaşma kaçınılmaz. Hep böyle olmuştur. Size bir kitap getirdim. Yüz yıllık. Georg Brandes'in Polonya üzerine yazdığı kitabın Almanca çevirisi, Paris/Leipzig/Münih 1888, bu kitapta okuyabilirsiniz: Ya hep, ya hiç. Sizdeki gibi değildir burada durum, sizde kimse aydınların ne düşündüğüne aldırmaz."</p>

  <p class="textindent1">Gece yatakta okuyorum. "Varşova'da zavallı bir öğretmenden söz ettiler, iyi çalışması yüzünden kendisine Stanislaus Nişanı takılmış; bu nişanı çoğunlukla çekmecesinde saklar, yalnız çocuklarını korkutmak istediği zaman çıkarıp gösterirmiş. En küçük oğlan yaramazlık yaptığında: 'Bir kere daha ağlarsan, öğle yemeğinde boynunda Stanislaus Nişanı asılı olarak oturacaksın,' dermiş. Bu da, işe yararmış... Belki de hiçbir düşünce bir halk üzerinde bu kadar eğitici etki yapmamıştır; doğru dürüst çalışmış bir kişi asla nişan almamıştır, ya da bir mevkiye getirilmemiştir; saygının resmi göstergesi olan nişan ayıp görülür; resmi alçaltma, siyasi suçtan tutuklanma ise çok şerefli bir şeydir. Her çocuk, müthiş isimlerin yazılı olduğu sütunu gördüğünde bunların hainler olduğunu ve iktidar sahibi kişilere hayranlık duyduklarını bilir; kural olarak iyi insanlar bunlarla mücadele eden ve kendilerine kötüler gözüyle bakılanlardır." (Georg Brandes, <em>Polonya.)</em></p>

  <h3 class="sigil_not_in_toc">Lomza, Perşembe</h3>

  <p class="NoIndent">Yanan patates artıklarının dumanı altında uçsuz bucaksız bir ova, etrafta ne bir traktör, ne bir makine görülüyor. Tarlaların üzerinde seyrek olarak toprağı süren köylüler var; kadınlar ağır çuvalları arabalara yüklüyor, şosenin üzerinde yürüyen kazlar, yitik çiftlikler, ufak sebze bahçeleri, evin arkasında kömür yığını, yabani üvez ağaçları, yığınla saksağan.</p>

  <p class="textindent">Rus sınırına yaklaşık yüz kilometre var. Çok uzakta olma duygusu, daha doğrusu bizim dünyamızın çok uzağında. Yol kenarında birkaç elma yemek için duruyoruz, uzun bir yolda yapayalnızız. Varşova sorunları oldukça geride kalmış, sislerin ardında: döviz azlığı, planlama boşlukları, borç erteleme tartışmaları, yeraltı yayınları, moral bozukluğu, kimlik krizleri. Bu doğa içinde, bu kavramların ağırlığı saman çöpü kadardır. Biraz hayal kurmaya başladım: Bunların hepsine doyulduğunda, ülkenin siyasal sefaletinden bıkıldığında, bu alçak evlerde barış içinde yaşanabilirdi; çünkü burada haberler, olaylar, dış dünya diye bir şey yok...</p>

  <p class="textindent">Elinde elmaları tutan Jadwiga bana yan yan bakıyor. "İnsan edebiyatla uğraşırsa böyle düşünür! Damlardaki televizyon antenlerini görmediniz mi? Yok yok dostum, doğanın güzelliği içinde yaşamakla pek uğraşan yok... Hadi gidelim, hava kararmadan! Bu at arabalarının ışıkları yok, köylüler arabaların arkasına kedi gözü koymaya bile üşeniyorlar. Gece bu yollarda araba kullanmak, intihardan başka bir şey değildir."</p>

  <p class="textindent">"Görülecek hiçbir şeyi olmayan bir yer görmek istiyorum," demiştim Varşova'da. "Çok basit bir yer, başkentten uzakta, en ücra taşra köşesinde."</p>

  <p class="textindent">Jadwiga bu isteği çok garip buldu, ama yerine getirmeye de razıydı. Dolar karşılığı bir Fiat Polski kiralandı kolayca. Çok az verilen benzini ise PEWEX'den, Halk Cumhuriyeti'nin resmi karaborsa kurumundan bulduk. Varılacak hedefiyse rastlantılara bıraktık.</p>

  <h3 class="sigil_not_in_toc">Lomza, Cuma</h3>

  <p class="NoIndent">Bu ilkbaharda şehrin Bahçeler Müdürlüğü biraz gayret göstermişe benziyor, gayretlerin bir iki kalıntısı hâlâ dikkati çekiyor. Ne yazık ki bakımsız kalmış çiçekliklerin aralarına boş sigara kutuları, eski gazeteler dolmuş ve çiçekleri yenmiş. Ama banklar kullanılıyor. İşsiz erkekler burada pinekliyor. Yanlarında birkaç boş şişe. Dertsiz izlenimi veriyorlar, zamanları bol. Onlara "mavi kuşlar" deniliyor. Serseriler mi? İşsizler mi? Tembeller mi? Hem öyle hem değil, artık kendilerine hiçbir cezanın, hiçbir tavsiyenin ulaşamayacağı insanlar izlenimi veriyorlar. Gerçek yanlarına çok yaklaştığında, onu itiyorlar.</p>

  <p class="textindent">Tezgâhları kare biçimindeki eski pazar yerinde yaşı belli olmayan alçak evler var. Tozlu parkın kıyısında bir Hal var, belki de büyük bir hangardır, l930'da mı, 1948'de mi, 1960'ta mı yapılmış belli değil. Lambalar maviye boyanmış, belki bombardımanlara karşı karartma amacıyla; camların çoğu kırılmış, cephede kırmızı bir bez afiş asılı, rehberime bunun üzerinde ne yazılı olduğunu soruyorum: "Sivil halkın en önemli görevi halkı korumaktır," diyor.</p>

  <p class="textindent">Jadwiga bunun neresinin komik olduğunu bir türlü anlamıyor. Ama ben bütün alanı bir etnolog gibi araştırmaya kararlıyım. Burada ne olup bittiğini anlamak isliyorum, buranın yerlisi titiz bir adam beni bilgisizlikten kurtarır umudundayım. Hal'in etrafında birkaç baraka var, pencereleri kalaslarla çivilenmiş. "Tamirat yüzünden kapalıdır" diyor bir levha, bu levhanın kendisi yıllar içinde tamire muhtaç hale gelmiş. Ama gıcırdayan bir kapı var hâlâ, binanın içinde ise bir gişenin arkasında yaşlı bir kadın oturuyor. Karanlık hangarın içi kimsenin satın almak istemediği suntadan yapılma birkaç mobilyayla yepyeni kontrplak dışında boş.</p>

  <p class="textindent">Alanın çevresinde doğru dürüst bir tur atıyoruz. Emekliler ve sakatlar derneği kapalı. Yandaki tabelasız dükkânda, kapalı perdeler ardında, ev kadınları sırt sırta bekleşiyorlar. Saat on bir, et satışı biraz önce başlamış. Bir saat sonra dükkân boşalacak; kır saçlı kasap kadın, tek bir salamla yapayalnız kalacak. Yandaki seyahat acentası büyük ödüle davet ediyor. Vitrininde süs bitkilerinin yanı sıra kâğıttan bir uçak modeli var, sol motoru yok olmuş. Esperanto dilinde en iyi kompozisyonu yazan, bir yarışmanın birincilik ödülünü kazanabilir ve Pekin'deki bir dünya kongresine uçabilir. Ne yazık ki katılma tarihi bir yıl önce sona ermiş, çok geç kalmışız.</p>

  <p class="textindent">Gelelim "kamu hizmetlerine". Burada buzlu camlar ardında bozuk buzdolapları yeni motor beklemekte. Görünürde kimseler yok. Halk kütüphanesinde iki kütüphaneci kadın örgü örme yarışına tutuşmuş. Belediye binasında bir anma levhası asılı. Burada 1920 yılında eski bir tanıdık olan Feliks Cerjinski çalışmış. Yaptığı işin ne olduğu levhada anlatılmıyor. Jadwiga omuz silkiyor.</p>

  <p class="textindent">Balıkçıda vaktiyle ne satıldığını sadece bir çürük kokusu anımsatıyor, raflardaki konserveleriyse kimse almak istemiyor. Çok eski, kötü ve pahalılar. Buna karşılık yan tarafta çiçek satılıyor, istediğin kadar. Polonya'da her yerde çiçek var, burada bile; kiliseler, ozanlar, kahramanlar, Meryem Ana ve mezarlar için çiçek. Bir hatıra eşyası dükkânı bile var. Bakanı ürküten bu alçı eşyalarla Lomza'yı kim hatırlamak ister ki? Yokluktan çıkma bir işe yaramazlık, yokluğu azaltacağına, daha hüzünlü kılıyor. Dükkânlar kedi otu, ölmüş Alp menekşesi ve suni deri kokuyor. Burada insanı takip eden kokular gerçekten çok garip. Merdiven aralıkları daha çok dezenfektan, kömür ve sidik kokuyor.</p>

  <p class="textindent">Alanın çevresinde beş tane erkek terzisi işlerinin başında, dışarıdan içeriye bakıldığında onları büyük makaslarla görüyor insan, çalıştıkları için dirsekleri oynuyor; kadın, eski tip bir Singer dikiş makinesinin başında oturuyor, ölmüş sinekler ve eski moda mecmualarından kesilmiş soluk renkli resimler vitrini süslüyor. Atölyeleri sefalet içinde ama iyi para kazanıyorlar, bir takım elbise 15 000 zlotiden aşağıya çıkmıyor.</p>

  <p class="textindent">Yan sokakta, birkaç ev ötede, yıkılmakta olan garajın yanında, devlet kümes hayvanları, yumurta ve tüy alım yeri var —kepenkleri indirilmiş, sanki para kazanma umudunu tamamen yitirmiş gibi—, otlar bürümüş bir avluda büyük bir resimle süslenmiş bir kulübe var. Adam büyüklüğünde bir tıraş fırçasını gösteriyor, satılık değil, üzerinde REKLAM yazıyor, anlaşılan burada bez afişlerin ressamı oturmakta, — Lomza alanını süsleyen bu adam belki de tüm bölgeyi güzelleştirmekle meşgul.</p>

  <p class="textindent">Onun veremeyeceği bir şey olan aşkıncı avuntu ve doğaüstü lütfu, meydandaki dini nesneler satan dükkân karşılıyor; hep açık ve çeşidi bol: Gülümseyen alçı melekler ağızlarını şarkı söylemek için açmışlar, vaftiz entarileri, kol kalınlığında renkli boyanmış mumlar, her boyda Polonyalı papa, boyalar, kumaşlar, yepyeni ikonalar, ayin entarileri, altın ucubeler, vitrinde meme veren plastik Meryem Ana. Yağmur çiselemeye başladı. Okul çocukları şapırdata şapırdata dondurmalarını yalıyor, meyhanede votkanın zararlarını anlatan bir yığın tabelanın altında sarhoşlar birikmiş, "mavi kuşlar" ise pazar alanında <em>Halk Tribünü</em> gazetesinin birkaç günlük sayılarıyla üstlerini örtüyorlar.</p>

  <p class="textindent">52 000 nüfuslu bu kent neyle geçiniyor? Jadwiga'nın bile cevabını bilmediği bu soruyu belki de hiç sormamak daha iyi. Bina cephelerinin dökülen renkli sıvalarına bakıldığında baskının, dar kafalılığın yeni yeni izlerine rastlanıyor: Çarlık rejimi, toprak ağaları hegemonyası, Almanlar'ın öldüren saldırıları, Stalinizm... Bu bölgenin adı hiç durmadan değişmiş: Podlaçin, "Yeni-Doğu Prusya", Çarlık Rusyası, Varşova Genel Valiliği, Sovyetler Birliği, "Büyük Almanya İmparatorluğu"; buradan durmadan yeni yeni ordular geçmiş, Lomza'yı yakmış, sanki alınacak bir şey varmış gibi yağmalamış. Bunların hepsini atlatmış olan bu yöre, ot gibi dikkati çekmeden hâlâ orada varlığını sürdürebiliyorsa, bu insanüstü bir başarıdır.</p>

  <h3 class="sigil_not_in_toc">Varşova, Cumartesi</h3>

  <p class="NoIndent">Tatsız bir öykü: Koruyucu meleğimle kavgaya tutuştuk. Nedeni epey garipti. Birisi bana Polonya'da çiftlerin dörtte üçünün kilisede evlendiğini söylemişti. Doğru muydu bu? Kilise'nin akla gelecek her türlü koşulu öne sürdüğü doğru muydu? Bilgi formları ve günah çıkartma kâğıtları isteniyormuş; işkence bununla da bitmiyormuş. Adaylar, yoklama ve sınav damgasıyla on dersten geçmek zorundalarmış; ayrıca iki doktor kontrolünden geçmeleri ve kadının doğal korunması konusunda sözlü eğitimlerini tamamlamaları gerekiyormuş. Neden Polonyalılar devlet bürokrasisinden çektikleri yetmiyormuş gibi, bir de kendi istekleriyle papazların hegemonyasına giriyorlardı?</p>

  <p class="textindent">"Ne var bunda yanlış olan?" dedi Jadwiga.</p>

  <p class="textindent">Ona, papazların bizde genellikle jinekolojik sorunlarda uzman danışmanlar olarak görülmediklerini anlatmaya çalıştım. Ayrıca bildiğim kadarıyla, eskiden olduğu gibi şimdi de çocuk aldırma, Polonya'da en tutulan doğum kontrol yöntemiydi.</p>

  <p class="textindent">İstemeden de olsa Jadwiga bunu kabul etti.</p>

  <p class="textindent">"Peki o zaman anlamıyorum... Komünistlerin siyasal, Kilise'nin cinsel aldatmacaları: Aynı şey değil mi bu?"</p>

  <p class="textindent">Damarına basmıştım. Jadwiga'nın burun delikleri açılıp kapanmaya başladı, alaycılığı ateşli bir kızgınlığa dönüştü. Geçici koruyucu meleğimin Kilise'ye çok bağlı biri olduğu ortaya çıkmıştı. Yangına körükle gidecek kadar aptalca davranmıştım. Polonya'da her türlü batı modası vardı; bilgisayardan tutun da <em>esoterik-workshop</em>'a kadar herşeyin hırsla benimsendiği bu ülkede, neden doğru dürüst bir kadın hareketi yoktu?</p>

  <p class="textindent">"Feminizm," diye bağırdı, "iğrenç bir yanlıştır! Hiç değilse bu felaketten uzak kalacağız. Çünkü kadınlar bizde böyle bir talihsizliğe düşmeyecek kadar ileri ve bilinçlidir. Erkeklerimiz bize tapar, evet! Bize taparlar, gücümüz de buradan gelir."</p>

  <p class="textindent">"Geleneğe değer veriyorsunuz."</p>

  <p class="textindent">"Biz birbirimize saygı duyarız. Belki Alman erkeklerinde durum başka türlüdür. Onlar namuslarını Hitler'le kaybettiler. Polonyalılar yenildi ama hiç değilse doğru tarafta savaştılar. Tarihte önemli olan zafer kazanmak ya da yenilmek değil, şerefli olup olmamaktır." — Ona cevap veremeyecek kadar şaşırmıştım.</p>

  <p class="textindent1">Gece yatakta okuyorum. "Polonya'da Katoliklik bu yüzyılda hep muhalefette olmuştur, her zaman durmadan devlet gücüne karşı koymuş, kavgasını yönlendiren çoğu zaman gerçeğe duyduğu sevgi olmuştur; bu sevgi özgürleştirir ve kendini feda etmeye yönelten bir hayranlık içinde erir... Papazların Katolik kuralları yer yer çiğnedikleri vakidir, belirli dogmalar karşısında inançsızlık da hoş görülür, çünkü bu durumu Polonya, ulusal düşünce gücü olarak algılar. Papazların üzerine oldukça günahsız bir yapmacıklık sinmiş olsa da, bu durum onlara çok az zarar verir. Genel olarak beğenilirler.</p>

  <p class="textindent">"Bir yabancının çeşitli partilerin değerleri, haklılıkları ve dini güçler hakkında edindiği görüş şöyledir: Halkın bireyselliğini her şekilde yok etmeye yönelik kurallara karşı hangi direnişi uyguluyorlar: Asya mutlakiyetçiliğinin kaba ve korkunç kurallarına karşı ne yapıyorlar? Ancak oradan gelen tehlike yok edildiğinde, Polonya, zamanın çeşitli çabalarını yeni ve gerçek bir ölçüyle ölçme lüksüne sahip olabilir." Georg Brandes, <em>Polonya</em> (1888).</p>

  <h3 class="sigil_not_in_toc">Varşova, Pazar</h3>

  <p class="NoIndent">Başkentin kuzeyinde bir mahalle olan Zoliborz'daki Aziz Stanislaw Kostka kilisesi otuzlu yıllardan kalma çirkin bir beton yapı. Papaz Jerzy Popieluszko burada yıllarca ayin yönetmiş, ta ki 1984'te gizli polis yöneticileri tarafından işkence edilip öldürülünceye kadar.</p>

  <p class="textindent">O zamandan beri kilise bir hac yerine dönüşmüş. Geçen yıl kurbanın mezarını iki buçuk milyon kişi ziyaret etmiş. Kilise bayraklarla süslü, üzerlerinde ulusal Kabalanın kutsal sayıları okunuyor: 1569, 1830, 1863, 1914, 1985. Ziyaretçilere hizmet veren örgüt, dua edilen yerde film gösterileri düzenliyor, beş dilde enformasyon malzemesi bulunduruyor. Girişin yanındaki tabelada alkolizme karşı uyarılar, evlilik kurslarının tarihleri ve çevre çalışma gruplarına çağrılar asılı. Küçük mezarlıkta papazın mezarını işaret eden hac yolunun durakları belirlenmiş. Tüm bölge sınır-ötesi bir yeri andırıyor, devlet gücünün girmesi engellenen bir yer görünümünde.</p>

  <p class="textindent">Her ayın son pazar günü burada "Vatan için ayin" yapılıyor. On-on beş bin kişi kilisenin önündeki büyük meydanda sırt sırta birikiyor; kadınlar, erkekler, çocuklar, yaşlılar, maden işçileri ve üniversite profesörleri. Saat akşamın yedisi. Kilisenin balkonu ve giriş kapısı aydınlatılmış. Yandaki papaz evi de öyle; terasında beyaz giysili bir yığın rahibe ayakta duruyor. Gerilimli ve bekleyiş dolu bir sessizlik hâkim.</p>

  <p class="textindent">Ayin çok şaşırtıcı bir biçimde siyasal konuşmayla başlıyor. Bilim adamı yüzlü yaşlı bir bey bana en önemli yerleri çeviriyor. "Polonya ilerlemeli ve yol açmalı," diyor papaz, "o zaman öteki uluslar da güneşi görecek." — "Tutuklularımıza çektikleri acıdan dolayı şükran borçluyuz." — Şimdi de yasaklı "Dayanışma"nın birkaç yöneticisi geliyor balkona, hapisten afla çıkmışlar. Alkışlarla karşılanıyorlar. Fotoğrafçıların flaşları, batı televizyonlarının spotları kimseyi rahatsız etmiyor gibi. Ayin sık sık alkışlarla kesiliyor, ara nağmeler patlatılıyor. Oyuncular hıçkıran bir ihtirasla vatan şiirleri okuyor. Davul ve elektronik gitarlı küçük bir orkestra herhangi bir şarkıyı çalıyor. Bu kilisenin <em>kitsch</em> görünmekten çekindiği pek söylenemez. Bir miting havası esiyor. Vatanseverlik ve din, mistik bir karışıma dönüşüyor burada. Vaaz ateşli ve kendinden geçmiş bir tarzda sürdürülüyor. Sunu ve kutsal dua arasında kaybedilen doğu bölgeleri anılıyor. "Wilna ve Lemberg'deki kardeşlerimiz için dua ediyoruz." — "Tanrıtanımaz bir yönetim tarafından çarmıha gerilmiş Polonya halkı, İsa'nın takipçisi oluyor." — Uzun konuşmaların hiçbirinde dış dünyadan söz edilmiyor; burada Şili, Güney Afrika ya da Guatemala'nın adının geçmemesi şaşılacak şey.</p>

  <p class="textindent">Kilise'nin iktidar bilinci sarsılmamış. Kendinden korkmuyor. Tekel olduğu açık: Devlet gücünün giremeyeceği tek kamu mekânına sahip. Banliyölerin yalnızlığından kaçış, ulusal bir vaftizle son buluyor burada. "Kutsal vatan" — bu sözden bu meydandaki kimse korkmuyor. Bir buçuk saat soğukta ayakta durduktan sonra kalabalığa akşam yemeği dağıtılıyor. Kimse kıpırdamıyor yerinden. Dini şarkılar söyleyen cemaat, papaza binlerce küçük haç uzatıyor ve parmaklarıyla zafer işareti yapıyorlar, kötülüklerin ve karanlığın ülkesini yeneceklerini anlatmak istiyorlar. Tutarlılık, bilinçlilik, gözlerde yaşlar.</p>

  <p class="textindent">Ayinden sonra, yığınla fabrikanın temsilcisi, maden ocaklarından, birliklerden gelenler, isyana çağıran sloganlarıyla uzun bir minnettarlık yürüyüşü yapıyorlar kilisenin çevresinde. Tıpkı eski Kudüs'deki gibi: En akıllı vali bile buradaki olayın hac mı yoksa gösteri mi olduğunu ayırt edemez. Saat onda kalabalık barış içinde dağılırken, çevrede bir tek polis görülmüyor.</p>

  <p class="textindent1">Praga'da eski tarz çıplak bir binanın bir dairesi: İnsanlar mecburen kendi elleriyle restore etmişler; üzeri yazılar ve el ilânlarıyla dolu süslü komodin ve çıplak odanın duvarlarını kaplayan kütüphanede dizili olan çeşitli dillerdeki kitaplar, burjuva geçmişi anımsatıyor. Gaz sobasının çevresinde oturup çay içiliyor. Orta Avrupa denilen hayali yerdeyiz, geniş bir haritaya yayılmış olan bunun gibi birkaç bin evden oluşuyor; Zagrep, Brünn, Budapeşte, Viyana, Krakow, Trieste, Berlin'de rastlanır bu gibi yerlere. Buradaki konukseverlik de bu kristalleşmiş geçmişten, o zamanki zihniyetten ve kavgadan kaynaklanmakta. Daha bir saat önce karanlıkta kalabalığın içinde duran bir yabancı olan beni, kiliseden yanlarına alıp getirdiler; herkesin anladığı şeyleri anlayamayan bana, herkesin bildiği şeyleri söyleyecek ve benimle tartışacaklardı.</p>

  <p class="textindent">Ev sahibi, konuşmaları kulağıma fısıldayarak çeviren kişiydi, gerçekten de bilim adamıymış. Profesörlüğünü epey zaman önce kaybetmişti, ama bu durum otoritesini artırıyordu sadece. Tıpkı öğrenciler gibi ekmek elden su gölden geçiniyordu. Bu küçük toplantıda, yarı salon yarı seminer olan bu yerde, biraz komplo havası esiyor. Berdiaev ve Buber'den, Nietzsche ve Dostoyevski'den söz ediliyor, Klages ve Ernst Jünger'in de beğenilmesine şaşırıyorum.</p>

  <p class="textindent">"Akılcılık sona erdi." — "Dünyanın her yerindeki metafiziğe dönüş belki buradan başlayacak. Polonya'nın talihsizliğinde yatan şans da bu, tıpkı cevizin özü gibi. Papa bu umudun sembolü." — "Amerika'da manevi yeniden doğuşun izleri görülmeye başladı bile, ama maddeci değerlere dayalı bir uygarlığın bundan sonuçlar çıkartması zor olacaktır."</p>

  <p class="textindent">Sabırla dinliyorum, sonunda sağduyu üzerine birşeyler söylemeyi göze alıyorum. Tüm tartışma bana abartılı geliyor. İdeolojik kamplaşmanın bu yanında, diyorum, Sovyet süper gücü ne dualarla ne de komployla bertaraf edilebilir; sağlıklı insan aklı, anlamak isteyen herkese gösterir bunu. "Jaruzelski'nin yerinde siz olsaydınız, hangi tavizi verirdiniz?"</p>

  <p class="textindent">Bu basit soruyla sanki bir arı kovanını kurcalamıştım. "Sizin sağduyu dediğiniz kapitülasyon, her türlü değerin elden çıkartılması! Bu prensibe uysaydık, daha 150 yıl önce, biz Polonyalılar varlığımızı kaybederdik! Angajmana girseydik yok olurduk. Ruslar'ın resmi tezi nedir biliyor musunuz? Polonya'da üç karşı devrim kalesi görüyorlar: Kilise, köylüler ve aydınlar. Stratejik terimlere çevirecek olursak bu şu anlama gelir: Polonya'da komünizmi yerleştirmek için, aydınları, köylüleri ve Katolikleri yok etmek gerekir. Hitler'in programına çok yakın bulmuyor musunuz bunu?"</p>

  <p class="textindent">Direnmekten vazgeçiyorum. Konuşma Heidegger'in Hıristiyanlığa bakışına dönüşecek. Çok yorgunum.</p>

  <p class="textindent">Eve dönerken çok genç bir öğrenci bana eşlik ediyor. 19. yüzyıldan kalma bir Polonyalı komplocuya benziyor, siyah giyinmiş, yüzü hırstan bembeyaz, bıyıklı.</p>

  <p class="textindent">"Düşünün bir kere, Sovyet işgali bir gecede kalktı diyelim; özgür Polonya, size kalsa, işbirlikçiler ve hainlerle nasıl başa çıkacak?" Duruyor —Weichsel köprüsünün tam ortasındayız, ay nehre vurmuş— bağırıyor: "Asılacaklar!" — "Bu hıristiyanca bir düşünce değil," diyorum. "Söz konusu olan milyonlarca insan." — "Ama Komünist Parti bir caniler örgütü! Bunları temizlemek şart. Sizin Almanya'da yapamadığınızı yapmak gerek." Yolumuza devam ediyoruz. Susuyorum. Uzun bir suskunluktan sonra refakatçim: "Neyse, şimdi böyle konuşuyorum... Ama iş o raddeye geldiğinde... Hiç de düşünemiyorum ya öyle olacağını... Bir kargaşa olurdu.... Bağırtı çağırtı... Herşey birbirine girerdi, sonunda birbirimizle gene anlaşırdık herhalde," diyor.</p>

  <h3 class="sigil_not_in_toc">Varşova, Salı/Çarşamba</h3>

  <p class="NoIndent">Bu kentin sakinleri hep bir arayış içinde: musluk, kitap, oturacak ev, birkaç litre benzin. Ben de az bulunur bir şeyi arıyorum. Bir dirhem sağduyu. Yoksa ters bir şey mi bu "aklı başında Polonyalı"? Bir ucube mi? Bir kuruntu mu?</p>

  <p class="textindent">"Saçma," diyor İskandinav bir dostum. Ne yapacağımı şaşırmış bir halde başvurmuştum ona. "Benim mesleğimde," —kendisi dış muhabir— "renkli insanlarla uğraşılır, bürokratlar, fanatikler, işadamları, yazarlar, Parti mensupları ve peygamberler, hele suskun çoğunluğu hesaba katarsak. Sana bu ülkeyi sevdiğimi söylememe gerek yok —ne de olsa 25 yıldır burada yaşıyorum—, daha da fenası ondan vazgeçemem, çünkü bana gündelik hapımı veriyor. Batı çok uyuşuk, kendi kendinden fazla memnun. Ama Polonya'da nefret ettiğim bir şey var, o da pozları ve ihtirasları. Bu kendini beğenmişlik yalnız sinirime dokunmakla kalmıyor, politik açıdan da çok kızdırıyor insanı. En çok da muhalefette yaygın olan bir eksiklik, bir hata —en korkuncu da bu— hem de oldum olası böyle. Korkunç!"</p>

  <p class="textindent">"Korkarım bu tavrın nedenleri vardır. Akılsız tanıdıklarım bana ne dediler biliyor musun? 'İyi pragmatikler olarak güç gerçeğiyle uyum sağlasaydık, Polonyalılar olarak yüz yıl önce yok olur giderdik'. Bunun bir anlamı olduğuna inanmıyor musun?"</p>

  <p class="textindent">"Hayır. Tarihi yansıtmalar bunlar. Sovyet dostu olarak görülmek istemem, ama bugün Polonya'yı yok etme niyetinde olan birinin varlığına inanmıyorum. Saçma bu! Ruslar, sosyalizmin Polonya'da şansı olmadığını çoktan kabul ettiler; gelenekçi, tutucu, dinibütün bir komşuyla yaşamak zorunda olduklarını biliyorlar. Burada düşünce özgürlüğü olduğunu, tüm Doğu Bloku'nun, Macaristan'ın da bu arayış içinde olduğunu kabullendiler. Hiçbir zaman bu yılki kadar çok Polonyalı dış ülkelere seyahat etmemişti, hem de batı ülkelerine.</p>

  <p class="textindent">"Diktatörlüğe gelince sevgili dostum, hiç de sanıldığı gibi değil. Jaruzelski hükümeti izcileri bile hizaya getirmekten aciz. Hep dikkatli, akıllı ve hep savunmada. Köylülere asla sataşmaz! Sataşırsa sorun çıkar.</p>

  <p class="textindent">"Devlet destekli fiyatlarla, bir bombayı etkisiz hale getiren uzman gibi uğraşmak gerekir. Bu koşullar altında olağanüstü ekonomik reform düşünülemez. Hele kilise reformu asla düşünülemez! Aman ha! Asla dokunmamak gerekir! Direnişçilere gelince, onlar tutuklanmaz, serbest bırakılır. Son aftan sonra burada Fransa'dan az siyasal tutuklu kaldı, ya da İtalya ve Federal Almanya'dan. Ama tek bir kişinin hükümetin tutumunu beğendiğini sanma sakın. Tam tersine, muhalefet büyük çoğunlukla boykota sığınarak, boş radikalliğe kaçarak, hatta bazen aşırı sağ sesler çıkartarak hareket ediyor. Ahlâki kutuplaşma normlarına uymayan birini hemen yargılıyor."</p>

  <p class="textindent">Norveçli arkadaşımın az eşyalı, ama rahat garsoniyeri durmadan işliyor. Ben oradayken bir neskafe ve pipo içmek için gelenlerden biri yayıncı Adam Krzeminski. Çıkarlar sorununa akılcı bir çözüm bulunması için uğraşanlardan biri. Bu yüzden konumunu, mevcut alanlar içinde cesur bir yer olarak görüyor.</p>

  <p class="textindent">"Sıkıyönetim gerekmezdi," diyor. "Kitlesel muhalefet hareketi kendi hatalarıyla yok olurdu, çünkü hiçbir zaman doğru dürüst bir plana sahip olmadı. İşçilerin kendi kendilerini yönetmeleri şerefli bir amaç, ama büyük devlet yardımı olmasa Danzig tersaneleri çoktan iflas ederdi. Muhalefetten kimse, üretim ve uluslararası rekabet üzerine konuşmak istemiyor. İsteklerde bulunuyor, ama karşılığında çaba gösterme düşüncesine yabancılar. Bir eylemin hangi sonuçları doğuracağını sormuyor, daha çok hangi ahlâki etkiyi yapacağına bakıyorlar. Tek kelimeyle tam bir karmaşa. Bu ülkenin en çok gereksinimi olan şey, yani soğukkanlı düşünce ufukta görülmüyor."</p>

  <p class="textindent1">Eski kentteki karanlık bir kahvehanede bir eleştirmenle buluşuyorum; bir yayınevindeki görevini bırakmak zorunda kaldığından bu yana zorlukla çevirmenlik yapmaya devam ediyor, çünkü herhangi bir sınavdan geçmemiş. P., göz hapsinde tutulan siyasal kişi olma rolünü reddediyor. Bambaşka nedenlerden ötürü kenara itildiğine inanıyor. "Karşılıklı olarak Parti ve aydınların birbirlerine tahammül edemeyişini normal buluyorum. Komünizm ideoloji olarak iflas etti. Bu ülkede otobüs şoförleri, bir doktor veya doçentin kazandığının üç mislini kazanır. Rejim şu sloganla işler: Küçük Yakup'un Tanrı'ya verdiğini, Tanrı küçük Yakup'a verir. Uslu olmayan yemesin. Bu budalaca bir şey, ama etkisiz. Aslında Polonya'daki dini paranoya beni daha çok düşündürüyor. Böyle devam ederse Kilise tüm aydınları yanına çekecek. Bugün Woytila'yı eleştirme cesareti gösteren herkes parya oluyor. Muhalefet de, Kilise dışında entelektüel kurtuluş olamayacağına inanıyor. Bir de papazların özeleştiriye tahammül edemediğini düşünecek olursanız —Kilise Yahudi aleyhtarı geçmişini hiçbir zaman temizlemedi— o zaman, benim gibi insanların durumunun çok karanlık olduğunu anlarsınız. Böyle bir durumun akıl almaz olduğunu kabul ediyorum, ama Polonya'da yönetimi Kilise ele geçirirse ülkeden göç etmek gerekir."</p>

  <p class="textindent">"Sekülarizasyonun ülkenizde tamamen yenildiğine mi inanıyorsunuz?"</p>

  <p class="textindent">"Hayır, bunu demek istemem. Avrupa'da bir din devleti düşünemem. 'Polonya'da herkes Tanrı'ya inanıyor, ama sadece Kızıllar'ı yenmek için.' Bu sözler, Varşova gettosu ayaklanmasından sağ kalan son kişi, eski ittifakçı Marek Edelman'a ait. Sanırım haklı. Ama buna bir şey daha ekleniyor. Son kırk yıl içinde insanlar kısıtlanmaya alıştılar. Bir çatıya gereksinmeleri var. Komünist barakası yağmur aldıkça, daha bir gayretle sığınacak yer arıyorlar. Kilise'nin kubbesi altında insan hiç değilse ıslanmıyor! Belki de olayı çok öznel görüyorumdur..."</p>

  <p class="textindent">P., Polonya'da kalmış az sayıdaki Yahudi aydından biri.</p>

  <p class="textindent">Ve Ryszard Kapuscinski. O en akıllı, en bağımsız kişi; gazeteci kılığına girerek tüm dünyayı dolaşmış olan bir şair. Zor şeylerle uğraşıyor. En önemli çalışmaları Polonya üzerine, ama Polonya'dan mümkün olduğunca uzaklaşarak yazılmış şeyler. <em>(Kralların Kralı,</em> çok güzel bir kitap, Haile Selasiye hükümdarlığı üzerine.) Kapuscinski orta yaşlı bir adam, çalışkan, gözlemci, çok az şey kaçırıyor, durmak bilmeyen, yardımsever bir kişi. Eskimiş kotlar ya da eski bir <em>Battle-Dress</em> giyiyor ve hep telaşlı.</p>

  <p class="textindent">"Özür dilerim, geciktim."</p>

  <p class="textindent">"Biliyorum. İş... bilirim."</p>

  <p class="textindent">"Sade iş olsa iyi! İşin kötüsü, gücümü aşan bir durum. Yani daha acıklı demek istiyorum. İnsanı kendini beğenmiş bir duruma itiyorlar. Aydın, üstelik de yazar olan biri burada ahlâki bir değer gibi, yaşamın her alanında akıl verecek biri gibi görülüyor. İnsana yakıştırılan bu otorite bana garip geliyor, ama ondan kurtulmak da mümkün değil. İnsanın ürettiği şeyin kalitesiyle pek ilişkisi yok. Rüşvet almamak yetiyor, o anda insanı günah çıkartma papazı yapıyorlar veya Guru ya da peygamber yerine koyuyorlar. Polonyalılar eksik olan egemenliklerinin yerine, temsilci olarak aydınları koymuşlar. Tabii mistifikasyon bu, çünkü bu tip beklentileri karşılamak mümkün değil. Çağdışılık! Olmaz böyle şey! Tam on dokuzuncu yüzyıldan kalma. Arkadaşlarımdan çoğu bu role kaptırıyorlar kendilerini. Aslında ürkütücü derecede taşralıyız. Muhalefet için de geçerli bu. Mucizeye inanıyor. Yalnız Ruslar'ı küçük görmekle kalmıyor, kendi ülkesinde hükmeden sınıfı da küçük görüyor."</p>

  <p class="textindent">Sessizce, bir daha asla Polonyalı zekâsından şüphelenmeyeceğime yemin ettim. "Size sormak istediğim bir şey var, şimdiye kadar cevabını verecek kimseyi bulamadım: İktidar ne düşünüyor? Önlemlerini çözmeye çalışıyorum, ama bir strateji tespit edemiyorum. Bu hükümet hangi geleceği bekliyor? Projeleri nedir?"</p>

  <p class="textindent">Gülümsedi, ama neşeli değildi. "Projesi yok. Kimsenin projesi yok. Toplumda, politikada, kültürde, sanayide — her yerde aynı durum var. Tam bir tıkanıklık, tam bir blokaj."</p>

  <p class="textindent">Forum otelinin <em>Coffee Shop</em>'unda oturuyorduk. Biraz Amerikanvari, İsveç'in İkea mobilyaları, Polonya tarzı <em>fast food.</em> Herşeyi sorma merakım yüzünden yemeği soğuttum.</p>

  <p class="textindent">"Olamaz. Hiçbir rejim, hiç değilse ekonomide uzun vadeli çözüm bulamadan ayakta kalamaz."</p>

  <p class="textindent">"Gierek'in başarısızlığından bu yana ekonomik düşünceden söz edilemez. Polonya'da, üretim önemli değildir. Bu konuda hükümet, sendikalar ve muhalefet anlaşmış. Ağır sanayi, masrafları dikkate almadan çalışıyor, kısmen Ruslar'ın kontrolü altında. Devlet sektörü dışında dört, beş ekonomimiz daha var; biri özel, biri karma, biri karaborsa, nakdi yardım ekonomisi ve dolar dolaşımı. Bunlar da üretime katılıyor ama boşuna. Altyapı ölüyor, kömür ocakları yıkılıyor, çevre çöküyor, yeni yatırımlar için para yok. Sistemin içinde düşünülebilir olan her türlü reform ya şimdiye kadar denenmiş ve başarısız olmuş, ya da Ruslar tarafından, bürokrasi veya örgütlü gruplar tarafından bloke ediliyor. Köşeye sıkışmış durumdayız. Büyük yatırımların müdürleri iki üç aylık planlarla, bazen haftadan haftaya operasyonlarını yürütüyorlar. Eylül'de belki bulunabilecek olan kömürü alabilmek için insanlar şimdiden kuyrukla. Kışın geleceği kesin, ama sistem olabileceklere kendini hazırlamaktan aciz. Mutlaka enerji krizi olacak.</p>

  <p class="textindent">"İnsanların ruhsal durumu açısından bunların ne anlama geldiği açık. İnsanlar felaket durumda, kızgın, üzgün. İşçiler bile sınıfsız kaldıklarına inanıyor. Eskiden Polonyalılar kibar bir ulustu. Eğer bu doğruysa, bugün hiçbir izi kalmadı demektir. Bu koşullar altında kimse çaba harcamaya itilemez, kişisel davranışlarının üzerine çıkamaz. Rejimin siyasi amaç olarak kolektif depresyon yarattığını söylemek istemiyorum, ama oraya doğru gidiyor."</p>

  <p class="textindent">"Kendi kendini yok etmeye mi?"</p>

  <p class="textindent">"Ne pahasına olursa olsun kendini ayakta tutmaya. Haftalardır sürdüğü düşünülecek olursa, bunun kendini yok etmekten bir farkı yok."</p>

  <p class="textindent">"Peki bu sefaletin suçlusu kim?"</p>

  <p class="textindent">"Ah! İyi bir soru. Kime isterseniz sorun, herkes size bir suçlu bulacaktır. Çoğunlukla da Parti ya da Sovyetler Birliği anılacaktır. Ama ekonomik sefaletin daha derin kökleri var. Tarihi özetlerle sizi sıkmak istemem. Ama Polonya'nın 19. yüzyılda üçe bölünüşünü anmadan geçemeyeceğim, çünkü Polonya burjuvazisi bundan ötürü kendini geliştiremedi. Bizde kapitalizmi gerçekleştirenler Yahudi ve Alman yatırımcılar oldu. İkinci Cumhuriyet dönemi, çatışmaları ve gerikalmışlığı çözmeye yetmedi. Bundan sonra olanları biliyorsunuz: Polonya burjuvazisi —ki bu aynı zamanda aydınları demektir— oldukça dar bir tabaka, Almanlar ve Ruslar tarafından yok edildi. İstatistiklere bakmanız yeter: Kent halkının %40'ı, tarım alanlarının ise %5 ahalisi kırklı yıllarda yok edildi. Yahudiler tamamen silindi. Bugün Polonya entelektüelleri diye bir şey olması aslında bir mucize. —Kısacası, eksik olan fabrikalar değil, hatta sermaye bile değil. Avrupalı anlamda yönetici kadro eksik."</p>

  <p class="textindent">"Ama rejimin kendi kadrolarını kurması için kırk yıl geçti."</p>

  <p class="textindent">"Ama egemen sınıfımız doğrudan doğruya Üçüncü Dünyadan geliyor! Doğu'daki yuvaları, köyleri bilmiyorsunuz; oralarda çocuklar kısa süre öncesine kadar okula yalınayak gidiyordu, öğretmenler de okuma yazma bilmiyordu! Tam bir tarım toplumu. Bu, Kilise'nin kültürel hegemonyasını anlatmaya yeter. Köylülerin kamuoyu vaazdır, başka kamuoyları yoktur. Kadro dediğimiz şey ise cahil ve kabadır — kültürel bir yapılarının olmayışı, gayret eksikliği, kariyer yapmaktan başka gereksinmelerinin olmayışı apaçık. Sadece birazcık kurnazlıkları vardır."</p>

  <p class="textindent">"Birkaç nesil geriye gidersek hepimiz köyden geliyoruz. Bu anlamda herkes dağlıdır."</p>

  <p class="textindent">"Ah kime anlatıyorsunuz bunları? Ben Beyaz Rusya'nın ücra bir kuş yuvasından geliyorum. Paris ya da Londra'da kendimi hep yabancı hissederim. Üçüncü Dünya'nın kendisiyim ben. İşim de ona bağlı. San Salvador'da, İran'da ya da Etiyopya'da olanları anlıyorum, çünkü Polonyalı'yım."</p>

  <p class="textindent1">Gece okuyorum: "İç ve dış suikastlarla korkutulan bu ülkenin yenilmesi çok kolaydır. 20 derece don ve 50 santim kar yeter, o anda bir hafta içinde ekmek darlığı çıkar ortaya. Peki ama bunun nedenlerini nerede aramalı, kimi suçlamalı? Hükümeti mi? Sistemi mi? Rusya'yı mı? Kendimizi mi? Bu kış bir şeyi açığa çıkarttı — sadece ekonominin ve de yönetimin zayıflığını değil, daha önemli bir şeyi: toplumsal gerçeğimizin teşhisindeki tutarsızlığı. Yıllardan beri neleri yapabileceğimizi ve gerçekte kimler olduğumuzu bilmiyoruz. Özgürlüklerden yoksun bir ülke miyiz yoksa alkolikler ülkesi miyiz, ileri bir endüstri gücü müyüz, yoksa sömürülen bir sömürge ya da ebedi 'Polonya ekonomisi' kurbanı mıyız, Yahudi aleyhtarı mıyız yoksa modern çağa uymayan bir toplum muyuz? Böylece mecburiyet ve efsane arasında, direniş ve boyun eğişimizden bağımsız bir durumda, bizi durmadan değiştiren bir yerde yaşıyoruz. Ta ki kış gelip de kar yağdığının farkına varıncaya kadar. O zaman: Bu kar bizim mi? diye soruyoruz. Onu kürekle atmak zorunda mıyız? Çünkü bu karın, onların karı olup olmadığından kuşku duyulmaktadır, belki de dostluk çerçevesi içinde Rusya'dan gönderilmiştir, belki de karı kendileri küreyeceklerdir. Bize başvuruluyor ve kendi isteğimizle işe başlamamız isteniyor. Yalnız, bize başvuranın kim olduğunu bilmiyoruz; toplum mu yoksa değiştiremediğimiz iktidar mı?</p>

  <p class="textindent">"Gene de bir kürek arıyoruz, her durumda çalışıp, ilerlemek zorundayız. O zaman kürek olmadığı çıkıyor ortaya. Gene soruyoruz kendi kendimize: Kürekleri kim temin edecek, hükümet mi yoksa halk mı? Onlar mı yoksa biz mi? Karın içindeyiz, düşüncelere dalmışız ama bir çözüm bulmaktan aciziz. Küreklerin eksikliği enerjimizi hareketsiz kılmıyor sadece, düşüncemizi de felce uğratıyor."</p>

  <p class="textindent">Kazimierz Brandys, <em>Varşova Günlüğü</em> (Ocak 1979). Frankfurt am Main 1984.</p>

  <h3 class="sigil_not_in_toc">Varşova, Perşembe</h3>

  <p class="NoIndent">Dışarı çıkmak istemiyor canım.</p>

  <p class="textindent">Öğleden sonra Jadwiga'ya telefon edip etmemek için kendi kendimle boğuşuyorum. Burada var olabilmek için en azından bir koruyucu melek gerekli. Kavgamızın bir yanlış anlamadan kaynaklandığına inandırıyoruz birbirimizi. Barışma, çay ve ufak pastalarla kutlanıyor. Herşey yolunda giderse Polonya Fiat'ıyla öbür gün güneye gideceğiz.</p>

  <h3 class="sigil_not_in_toc">Varşova, Cuma</h3>

  <p class="NoIndent">Şaşırtıcı değişme: Beni bir kır partisine davet ettiler, geçmişe götürdüler, yoksa bugün ucundan göreceğim şey, geleceğin ta kendisi mi? Avrupa'nın bu bölgesinde kolay ayırt edilemeyecek bir durum bu.</p>

  <p class="textindent">"Adımdaki çok sayıda sessiz harfle başa çıkamazsanız," dedi Grzegorz nefis İngilizcesi'yle, "o zaman bana Gregory deyin. Polonya hakkında bir şeyler yazacağınız söylendi bana. Kolay iş değil. Bugün öğleden sonra bir işiniz yoksa, birkaç saat için herşeyi bir yana bırakın. Size seve seve koleksiyonumu göstermek isterim."</p>

  <p class="textindent">Binici pantolonu ve hareketleri de konuşması gibi mükemmeldi. Altmış yaşlarındaydı, hem rahat hem de hareketliydi; saçları kıvırcık, kızılımsı, özenle taranmıştı, savaş öncesi Polonya efsanelerindeki şövalyeleri anımsatıyordu. Biliyordum. Askeri kariyeri uzun sürmeyip cezaevinde son bulmuştu. Genç bir adamken vatan ordusunda savaşmıştı, Sovyet birliklerinin işgalinden sonra tutuklanmıştı, eve döndüğünde annesi ve babası ölmüş, ailenin mülküne de el konmuştu. Taşra aristokrasisi için kötü zamanlardı. Ama Gregory'nin Amerikan arabasıyla kentten çıkıp güneye doğru bir saat yol alırken bu tip anıların sözü edilmedi. Mecburi <a class="nounder" href="../Text/notlar.xhtml#not54">small talk</a>'u yaptıktan sonra ona bilgisayarlarını sordum.</p>

  <p class="textindent">"Ah, yan işimi öğrendiniz mi? Aman kimseye söz etmeyin, aslında bilgisayardan anlamam. Onları ilgi çekici bulmuyorum."</p>

  <p class="textindent">Hiç inanmadım, ama en akıllıcası susmak diye düşündüm.</p>

  <p class="textindent">"Bunlarla uğraşmam tamamen rastlantı, aynı şekilde pamukla ya da nehrin çamurunu temizlemekle de uğraşabilirdim. Yalnız bu faydalı şeylerde ideolojik <em>sex appeal</em> eksik, çekicilik eksik. Burada insanlar bilgisayara deli oluyor. Elimden kapıyorlar. Her tornavida fabrikasının ya da her muhtarlığın neden bir bilgisayara gereksinmesi olduğunu anlayamıyorum. Ama yöneticiler bunlardan mucize bekliyorlar. Tabii herşeyin batıdan gelmesi şart, <a class="nounder" href="../Text/notlar.xhtml#not55">hardware, software</a>, periferi..."</p>

  <p class="textindent">"Gene de işlerin rizikosuz yürüdüğünü sanmıyorum. Parti yönetiminde bir değişim olsa, alışılmış kur değişse, hemen herkes ekonomik cinayetten, karaborsadan söz eder..."</p>

  <p class="textindent">"Çirkin sözler," dedi Gregory. "Tabii hakkınız var. Yönetimin belirli bölümleri benim en iyi müşterilerim arasında, hele devlet kurumları."</p>

  <p class="textindent">"Ya gümrük sorunları, Amerikalıların ambargo koşulları, döviz kararnameleri?"</p>

  <p class="textindent">"Mutlaka," diye iç çekti Gregory. "Bunların tümü birden can sıkıcı bir iş. İşte geldik."</p>

  <p class="textindent">İki yanı ağaçlıklı yol ana binaya götürüyordu; 19. yüzyıl başından kalma geniş bir ahşap bina karanlıkta bembeyaz pırıldıyor. Holde ilk gelen konuklar bizi beklemekte: bir sahne dekoratörü ve eşi, bir oyuncu, bir galerici kadın. Basic ve Fortran'dan anlayan kimse yok görünürde. Uzun, yüksek, süslemeli tavanlı mekânda dikkati en çok çeken şey duvarlardı. Gregory'nin koleksiyonunu yüzyılın başındaki Polonyalı ressamlara ait resimler oluşturuyordu, çok çarpıcıydı. <em>Nocturne</em>'ler, akşam vakti kentler, akıp giden doğa, renkli pırıltılı portreler — benim bilmediğim bir sanat. Sembolizm, <em>art-nouveau</em>, dışavurumculuğun son dönemi gibi ekollere sokulabilirlerdi belki, ama bana göre bu resimler başlarına buyruktular, çok tuhaftılar. Ev sahibine koleksiyonunun öyküsünü sordum.</p>

  <p class="textindent">"Hepsini son on iki yılda topladım," dedi. "Daha önce bu evle çok uğraşmıştım. Uzun çabalardan sonra evi tekrar satın almayı başardığımda çok döküntü durumdaydı. Devletleştirildikten sonra buraya bir kurum yerleşmişti, ama odalar onlara uygun gelmemiş, böylece uzun zaman boş kalmış. Çatı yıkılmak üzereydi. Tabii sadece evi satın aldım. Arazi başkaları tarafından işleniyor. Mobilyalar umurumda değil. Gördüğünüz gibi hepsi oradan buradan toplanmış şeyler. Bunun yerine ressamlarla ilgilenmeye başladım. Aralarında bazı ünlü isimler var, ama çoğunluğu unutulmuş ve küçük görülmüştü... Son yıllarda durum değişti tabii... Ne alırsınız? Votka? Porto şarabı? Sherry?"</p>

  <p class="textindent">"Evinizdeki resimler karanlık, ama atmosfer neşeli," dedim. Güldü.</p>

  <p class="textindent">"Size de bulaştı değil mi? Polonya hüzünlü bir ülkedir, durum çıkmazda... Öyle veya böyle. Bilinen terimler. Bu ulusal klişelerden kurtulmak zordur, hele bir yabancı için. Korkarım sırf bununla ilgilenen turistler bile var. Burada kendi ülkelerinde eksik olanı arıyorlar: dram, inanç, hayal kırıklığı, belki de kahramanlık. Ülkemdeki insanlar arasında bu kuşkulu erdemlere haiz kişi sayısı da oldukça fazla."</p>

  <p class="textindent">"Polonya tarihi bunun için iyi koşullar hazırlamış."</p>

  <p class="textindent">"Olabilir. Ama insan kendine yakışan geçmişi de arar. Tarihi açıdan bakıldığında acı çeken beyaz suratlı Polonyalı, bu trajik kurbanlık koyun oldukça yeni bir figürdür. 16. yüzyıldan bu yana tüm Avrupa'da zevk düşkünlüğümüz ve hoppalığımızla meşhurduk. Polonyalılar neşeli, uçarı bir halk olarak görülür, bir eğlenceden ötekine koşarlardı. Bu durumu Rönesans dönemi ozanlarımızın şarkıları iyi dile getirir. Barış zamanlarında bu durum yeniden ortaya çıkmıştır, 19. yüzyılda bile. Yoksa iki savaş arasındaki zamanı mı düşünüyorsunuz!"</p>

  <p class="textindent">"Kabul etmek gerekir ki bu durum ekonomik olanaklara, zenginliğe bağlıdır."</p>

  <p class="textindent">"Öyle bir şey söylüyorsunuz ki! Zengin düşmanlığı bizim uzmanlığımızdır. Ama bu sonradan edinilmiş bir yargıdır. Sosyalizmin zafer kazandığı tek nokta! Eski Polonya'da kıskanç püritenlere nadiren rastlanırdı. Rüşvet dedikoduları tam bir demagoji. Zavallı Gierek! O ünlü villalarını görmüş olsaydınız —altından musluklar falan—, acırdınız ona. Liverpool'daki ya da Bochum'daki sıradan evler gibiydi villa dedikleri. Batı Almanyalı bir kasap bile girip oturmazdı içlerinde.</p>

  <p class="textindent">"Ama bırakalım bunları. Sonuçta herkes kendi Polonya'sını yaratıyor. Başka çaremiz yok. Ruslar'a, Amerikalılar'a, Parti'ye, Kilise'ye, dünya pazarına aldırmadan işe el atmamız gerek. Anıtlar kurulunu bekleseydim bu ev çoktan yıkılıp gitmişti."</p>

  <p class="textindent">"Söylemesi kolay Gregory."</p>

  <p class="textindent">"Öyle mi sanıyorsunuz? O zaman komşuma bir göz atın. Eskiden bize ait olan araziyi işletiyor. Bizden daha iyi işlettiğini kabul etmeliyim. Hergün Varşova'ya taze sebze gönderiyor. Bu arada zengin oluyor tabii. Kaçınılmaz bu. Yatırım yapıyor, her yıl birkaç yeni sera inşa ediyor, otomatik ısıtmalı. Ona gerekli bilgisayarı temin ettim."</p>

  <p class="textindent">"Yani herşeye rağmen ilerleme var."</p>

  <p class="textindent">"Ben iyimserliğe eğilimli değilim. İşe yaramaz görünüyor bana. Peygamberlere ihtiyacımız yok. Polonya'daki durum önceden kestirilemez. Sadece şimdiki durum gerçek." —Eliyle evini ve resimlerini gösteriyor: "Günün birinde bunların hepsini kaybedebilirim. Ama sahip olduğum sürece kendimi emanetçi gibi hissediyorum. Bizim gücümüz geçicilikte yatıyor, bu konuda tecrübeliyiz. Her durumda yeniden başlayabiliriz." Dostlarına döndü ve onlara: "Şömine için birkaç küfe odun getirebilir misiniz? Hadi lütfen. Siz de bana büyük masayı kurmakta yardımcı olun. Diğerleri de gelir birazdan. On iki kişi olacağız! Bu gece eğlence var. Geçici bir eğlence, inşallah eğlenirsiniz," dedi.</p>

  <h3 class="sigil_not_in_toc">Kattowitz (Katowice), Cumartesi</h3>

  <p class="NoIndent">Dikkatli bakıldığında ülkenin bölünüşü eskisi gibi. Varşova'daki merkezi hükümet, farklılıkları plan altına almayı başaramamış — geleneklerdeki, mimarideki, kentlerin örf ve adetlerindeki farklılıklar aynı kalmış. Katowice: Prusya endüstrinin cehennemi— Duisburg'la karşılaştırıldığında Duisburg cennet kalır yanında. Acınacak derecede ihmal edilmiş olan Krakau hâlâ boş, tam bir eski Avrupa: Polonya Rönesansı, Avusturya Baroku, 19. yüzyıl Viyanası.</p>

  <p class="textindent">İçinden geçtiğimiz ufak kasabalar da yitik zamanları anımsatıyor. Sonbahara bürünmüş kestane ağaçlarının olduğu karayolu geniş bir düzlükten geçiyor. Kömürle yüklü bir yığın at arabasının yanından geçmek zorunda kalıyoruz. Eski bir manevra istasyonu, paslanmış makas tesisleri, bariyerler. Bundan sonraki yerleşim yeri küçük ırmağın karşı tarafında, söğüt ağaçlarının altında; balıkçılar dalıp gitmişler. Birkaç yabani kaz çalılıklarda dolaşıyor.</p>

  <p class="textindent">Köprünün öte yanında, eski kent merkezinde, canlı bir cumartesi telaşı yaşanmakta. Yarı büro, yarı koğuş olan sekreterliğin bekleme odasında dilekçe ve istida vermek isteyenler birikmiş. Duvarda geyik boynuzları, tozlu dosyalar, solmuş çiçeklerle süslü bir Papa portresi; buranın sahibi ölçülü gülümsüyor. Avukat gibi mi davransın, berber gibi mi davransın bilemiyor. Çiçekliğin üzerindeki kaktüsler mekânı şahsileştiriyor, ama çerçevelenmiş diplomalar resmi bir hava veriyor ve üst makamlarla iyi ilişki içinde olduğunu belirtiyor; üzerinde "Sosyalist Devlet, Polonya Halkının En Yüce Varlığıdır" yazılı bir levha asılmış.</p>

  <p class="textindent">Hafta sonu alışverişlerini yapan kadınların bu görüşü paylaştıklarından kuşkum var. Onlar en yüce varlıklarını sürmekle meşguller: Çocuk arabası dolu burası.</p>

  <p class="textindent">Yeni gotik tarzdaki tuğla kilise buna rakip değerler sunuyor, Salesyanlar'ın Don-Bosco Meslek Okulu'nu; buna karşılık köşede kalmış bir tuğla villada, 1982'de kurulan "Ulusun Yeniden Yapılanması İçin Vatanperver Hareket"in bir temsilcisi danışma saatleri düzenliyor. İdeolojik direniş bile, bir arada uyumlu yaşama düşüncesinden hareketle değerini artırabilir. "Luna" sinemasında Sergio Leone'nin <em>Bir Zamanlar Amerika'da</em> filmi oynuyor, Robert de Niro başrolde.</p>

  <p class="textindent">Köşedeki parfümeri "Lady Day" adlı parfümü satıyor —kastedilen Lady Di herhalde—, cam boncuklar, plastik poşetler batı reklamlarının izlerini taşıyor, lavman iğneleri için plastik balonlar da satılıyor. Sanat ve hatıra eşyası satan dükkânda da çok çeşit var: ilk Polonya kralı I. Boleslaw'ın renkli armalı kılıcı, mektup açacağı olarak kullanılabilir (1000 zloti); içi kömür dolu bir kamyon, masif pirinçten, antrasit bir ayak üzerinde, oturma odası süsü olarak kullanılabilir (350 zloti); <em>art-nouveau</em> taklidi pirinç çıngıraklı saat, tam bir lüks (10 000 zloti).</p>

  <p class="textindent">Evet, Polonya pazarları tanıdık yerler gibi. En kuzeydeki kent olan Lomza'dan elle tutulur biçimde farklı. Alanın ortasındaki park örneğin, yetmişli yıllardaki ilerlemeden kurtulmuş. Bir zamanlar bankların durduğu yerde, evi Yukarı Silezya'da olan Gierek'in seçmenlerine bahşettiği "Gökkuşağı" adlı büyük mağaza var. Geç İşlevselci tarzdaki bu bina insanın gözüne indirilmiş bir yumruk gibi eski burjuva evleriyle uyum sağlamış, ama kadın konfeksiyon bölümü oldukça zengin. Sadece neon ışıkların umut verici parıltıları eksik —ışıklı reklam çoktan beri bozuk. Buna karşılık başka bir şey elde edilmiş, polis binasının tam önündeki yeraltı tuvaleti tam bir avuntu.</p>

  <p class="textindent">Yandaki Parti binası tam bir suskunluk içinde, Avusturya-Macaristan İmparatorluğu zamanından kalma sarı, şerefli bir bina. İnsan öğlen güneşi altında gözünü yarı kapadığında, bu binada Trotta bölge komutanının bürosu olduğunu sanabilir, çok uzaktan da Radetzky marşı duyulmakta sanki.</p>

  <p class="textindent">Sadece koku rahatsız edici. Joseph Roth'un hayal edemeyeceği bir koku. Bu kenti kaplayan sadece linyit kokusu değil. Başka bir şey karışıyor kokuya, yarı tatlımsı, yarı batıcı, gaz kokusu gibi bir şey. Kimya sanayii olmalı, kentin damlarının ardında bacalar görünüyor.</p>

  <p class="textindent">Son olarak izci lokaline kısa bir ziyarette bulunalım. Duvarda derneğin çok büyük bir amblemi asılı, dernek Polonya'da önemli bir rol oynamakla, boyanmış kartondan bir Malta haçı, ortasında leylak, arkasında meşe ağaçları, haçın yan kanatlarında ise, "Uyanık ol!" yazılı. Politeknik bölümünde birçok kâğıt uçak ve kâğıt tank çeşidi bulunuyor, kendin yapabilirsin, aynı zamanda çamur ve kaynak aletleri de var. Tekstil bölümündeki çeşitler daha da bol, yünlü donlar, kepler, üniformalar, ama herşeyden çok çeşit çeşit arma ve nişan var.</p>

  <p class="textindent">İzciler buradan, üstünde kendi kentlerinin adı olan bir armayı da satın alabilirler. Ama yeşil keçe üzerine tutturulmuş sekiz harfli bu kırmızı plastik maddeyi kim isteyerek diker koluna? Bizim ziyaret ettiğimiz bu küçük kentin adı OSWIECIM'di, Almancası Auschwitz.</p>

  <h3 class="sigil_not_in_toc">Breslau (Wroclaw), Pazartesi</h3>

  <p class="NoIndent">Beckett'i seviyor, ona hayran;" dünyanın batışını beklerken / bu kadar rahat nefes aldığı için / ama o da can sıkıcı oluyor arada." "Sosis ve lahana yerken / anımsıyor / şiirin öldüğünü". Başlık: "Şiirin Pembe Yanakları Var." Herkesi tedirgin ediyor, çok ünlü biri, inzivaya çekiliyor, tüm görüşmeleri reddediyor; Tadeusz Rózewicz dikkati çekmiyor. İnsan onunla bütün bir gün geçirdiği halde üzerine ne giydiğini anımsamıyor. Onun hırsı, gerçek sadeliği yakalamak. Yirmi yıldır tanırım onu. Her zaman şaşırtmıştır beni.</p>

  <p class="textindent">Birden Breslau'nun merkezindeki "Libelle" adlı mağazanın önünde duruyor. "Hiç fena değil," diyor. "İçeri girmek istemez misiniz?"</p>

  <p class="textindent">Vitrinler pek davetkâr değil. "Aslında burada herşey var," diyor Tadeusz. "Şu gömlek örneğin. Gömleğe ihtiyacın yok mu?" Burnuma sokuyor, methediyor; gri, kareli, kısa kollu bir gömlek. "Bu gömlek sizin orada 30 marka satılır. Burada üç marka satılıyor. Çok uygun!"</p>

  <p class="textindent">Her zamanki gibi soğuk ve yanına yanaşılmaz olan Jadwiga'nın bir şey almaya niyeti yok. Yanılıyor muyum, yoksa bana göz mü kırptı? İlk kez.</p>

  <p class="textindent">"İnsanlar geçim sıkıntısına küfrediyorlar, fiyatlara, gündelik çarpıklıklara. Hakları da var, bağırmak iyidir, ama burada senin sandığından daha iyi yaşanıyor. Basit diye anılan insanlar çok akıllıdır, herşeyi bulurlar. Polonyalılar İtalyanlar gibidir biraz, ayakta kalmayı başarırlar. Sadece biz, aydınlar denen sınıf budalayızdır. Oğlum örneğin, üniversitede asistan ve ayda aşağı yukarı 7 000 zloti kazanıyor. Kendi suçu! Neden çöpçü olmadı?'"</p>

  <p class="textindent">"Ya sen?" diye sordum. "Sen hiç küfretmiyor musun?"</p>

  <p class="textindent">"Vaktim yok," diye cevap verdi. "Benzin örneğin. Benzin olmayınca insanlar kızıyor. Satsınlar arabalarını! Ben bir yıl önce elden çıkarttım. Yaya gidiyorum. Çok daha güzel."</p>

  <p class="textindent">Bir sonraki meyhaneye gidiyoruz ve ilk biramızı içiyoruz. "Neden vaktin yok?" diye soruyorum.</p>

  <p class="textindent">"Herkes bana telefon ediyor. Şiir yazan yaşlı kadınlar son derece inatçı. Kısa süre önce bir cerrah bile geldi müsveddeleriyle. Neden şiire el atıyor? Ben insanları kesmeye kalkıyor muyum? Yoksa bir şeylere imza mı atsam, bir bildiriye örneğin. Ama çok yaşlıyım artık, canım istemiyor. Eskiden bir şiiri yazmak için iki saate ihtiyacım vardı, şimdi iki aya. Çok çalışıyorum, ama hemen hemen hiçbir şey yazmıyorum."</p>

  <p class="textindent">Ama sonra renkli bir deftercik çıkartıyor cebinden ve mutlu mutlu gülümsüyor. Almanca yazılı ucuz bir broşür, eski model illüstrasyonlar var üzerinde, uzun bir süre önce Moskova'da basılmış. Grimm masalları. <em>"Akıllı Else</em>'yi biliyor musun?" diye soruyor. "Uyuyamadığım zaman hep bunu okuyorum."</p>

  <p class="textindent">Meyhanenin gürültüsü içinde, düşünceli, yayık lehçesiyle bize birkaç cümle okuyor: "Akıllı Else gerçekten akıllı Else olup olmadığı konusunda şaşırmış ve 'Öyle miyim değil miyim?' diye sormuş. Buna ne cevap vereceğini bilememiş, bir süre şaşkın durmuş: Sonunda, 'Eve gitmeliyim ve akıllı olup olmadığımı sormalıyım, onlar bilirler,' diye düşünmüş. Evine koşmuş, ama kapı kapalıymış; pencereye vurmuş ve seslenmiş, 'Hans, Else içeride mi?' 'Evet," demiş Hans, 'içeride'. O zaman ürkmüş ve kendi kendine 'Demek ki akıllı değilim,' demiş."</p>

  <p class="textindent">Tadeusz güldü. Biramızı içip yolumuza devam ettik.</p>

  <p class="textindent">"Evet," dedi. "Ev sorunu güç. Benim tepeme bir kat daha yapmak istiyorlar; bir yıl gürültü çekmek demek bu. Bir yıl sonra zavallı Else'nin durumuna düşeceğim."</p>

  <p class="textindent">"Sandinsel'de olur, orada güzel evler var."</p>

  <p class="textindent">"Evet, kardinal de orada otururdu."</p>

  <p class="textindent">"Yanlış meslek seçtin."</p>

  <p class="textindent">"Öyle deme, ben aynı zamanda kardinalim de; neyse ki kimse farkında değil, yoksa bana daha fazla danışırlardı."</p>

  <p class="textindent">"Tanrıtanımaz bir kardinal," dedim. Gülümsemesi neye bağlıydı bilemedim.</p>

  <p class="textindent">"Evet, biliyor musun, şimdi herkes birden mistik kesildi. Eski hikâyedir bu. Mickiewicz, Slowacki, en iyi yazarlarımız, akıllı insanlar; ama birden, günün birinde hepsi dindar oldu. Mesleğin cilvesi, maden işçilerinin toz yutmuş ciğeri gibi."</p>

  <p class="textindent">"Yağmur yağdığında insan bir dama gereksinim duyar."</p>

  <p class="textindent">"Evet, evet, anlıyorum... Ama ille de kilise gazetelerine mi yazmaları gerekiyor? Yirmi yıl önce doğru dürüst bir Marksist olmadığım için bana yan yan bakanlar aynı kişilerdi... Rózewicz'in yazdıklarına o zamanlar küçük burjuva nihilizmi denirdi. Bugün hepsi dindar oldu."</p>

  <p class="textindent">Korka korka yan gözle Jadwiga'ya baktım, ama koruyucu meleğimin yüzü asılmadı.</p>

  <p class="textindent">"Eh," dedi şair arkadaşım sonunda, "korkmamak lazım, burası Paraguay değil, Polonya'nın da Cizvit devleti olacağı yok... Bu ülkenin en son akılcısı benim. Benim imzamı almalısın."</p>

  <p class="textindent">Bu arada bir meyhaneye daha varmıştık. Tadeusz'a Varşova'daki sarayda yaşamış olduğum nişan dağıtımı törenini anlattım. "Nişanlar güzel şeylerdir," dedi, "neden olmasın, öyle pahalıya da patlamazlar. Şimdi yeni bir Kültür Bakanımız var. Herşey düzelecektir, olur olur, ben iyi niyetliyim. Ama torunum için. 65 yaşına geldim. Artık benim bakanlıklara gereksinmem yok."</p>

  <p class="textindent">Masanın çevresinde son sinekler uçuşuyordu. İçiyorduk.</p>

  <p class="textindent">"Nişanlar güzeldir," dedi Tadeusz, "ama altında ne olduğuna bakmalıyız," —masanın altını gösterdi—, "bu da zordur". Sesi çok yavaş çıkıyordu, sanki kireç yutmuş gibiydi. Onun gibi insanlara ne baskı, ne poh poh etki yapmaz diye düşünüyordum, o küçük, beyaz saçlı bir inatçıdır. Herşeyi görür. Hiçbir rejim onunla baş edemez.</p>

  <h3 class="sigil_not_in_toc">Lodz, Çarşamba</h3>

  <p class="NoIndent">İrade dışı bir konaklama. Polonya Fiat'ı, neredeyse iki bin kilometre boyunca, Polonya'nın taşra yolarında hiç gıkını çıkarmadan çalkalayıp götürmüştü bizi; tek bir küçük sorun dışında: cam silecekleri. Bunlar yuvalarına epey sallantılı geçmelerle takılıydı. Kısa zamanda, sahibinin bulduğu çareyi biz de keşfetmiştik: Geçmeleri sıkılaştırmak için çubuklara eski gazeteler sarmıştı. Bu çözüm, yazık ki ancak iyi havalarda geçerliydi. Yağmur başlar başlamaz, kâğıt tabakası yumuşuyor, silecekler de deli gibi sallanmaya ve kopup gideyazmaya başlıyordu. Bu küçük aksiliğe pek aldırmamıştık. Ama derken, Varşova yolundaki bekçi köprüsünü daha yeni geçmişlik ki, motor son derece endişelendirici sesler çıkarmaya başladı. Böylece, rastantı Lodz'a götürdü bizi. Bulduğumuz ilk benzin istasyonundaki nöbetçi, dişli hasarı teşhisini koydu. Böylelikle sefa yolculuğumuz sona ermiş oldu.</p>

  <p class="textindent">Jadwiga, hiç tınmadan, şerri hayra çevirebileceğini söyledi. Her yerde dostları vardı; dolayısıyla burada da vardı. Yarın bize "Avrupa'nın en çirkin kenti"ni gezdirecekti. Polonyalılar'ın da "sevimsiz" adını verdikleri Lodz'un ünü, çok şey vadediyordu.</p>

  <h3 class="sigil_not_in_toc">Lodz, Perşembe</h3>

  <p class="NoIndent">Yaklaşan bir gribin bütün işaretleriyle uyandım. Simsiyah olan mendillerimi, boğazımdaki batıcı acıyı düşünürsem, Silezya bölgesinde soluduğum havadan sonra, yakalandığım bu gribe şaşmamak gerek.</p>

  <p class="textindent">Kent felaket. Estetik açıdan yaklaşılamaz ona. Acemi planına bütün kent planlamacıları şaşar. Lodz, Vahşi Doğu'nun taşlaşmış biçimi: Geçmiş hırsların, geçmiş sömürülerin izi görülüyor her yerde. Oralı rehberlerimiz olmasaydı —J. yeraltı basınına yazan işsiz bir gazeteci; Slawa, yumuşak, tombul bir grafikçi— kent merkezini bile bulamazdık; öylesine dağınık ve karmaşık gelişmiş burası. İnsanlar kargaşa içinde koşuşturuyor, depremden ya da bombardımandan çıkmış gibiler; oysa kent, savaşta Almanlar'ın yakıp kül ettikleri getto Arcal dışında, korunmuş. Bu kent, asıl darbeleri yüz yıl önce yemiş: Gelişme süreci aynı zamanda bir deprem gibi geçmiş, erken kapitalizmin felaket sonucu.</p>

  <p class="textindent">Bu topluluğun kalbi fabrika. Olağanüstü büyüklükte eski tuğla kalelerin önünde insan ne yapacağını şaşırarak duruyor, içlerinde tıpkı elli ya da yüz yıl önce olduğu gibi bugün de dokuma tezgâhları takırdıyor, iplik makineleri vızıldıyor. Reymont ve Israel Joschua Singer'in <em>Kutsal Ülke</em> ve <em>Aşkenazi Kardeşler</em> adlı romanlarını yazdıklarından bu yana burada felaket derecede az şey değişmiş: Lodz tren istasyonunun adı bile "Fabryczna".</p>

  <p class="textindent">Dünyanın hiçbir yerinde sömürü mekanizması burada olduğu gibi sergilenmez. Makine hangarının hemen yanında "Fransız stilinde" iğrenç bir yeni-barok yapı olan fabrika sahibinin sarayı, megalomanca ve inanmazca yükseliyor. Olağanüstü büyük ve soğuk balo salonunda, çıplak genç oğlanlar ve kadınların altında, süslemelerin içinde Poznanski'nin P harfiyle kendini ölümsüzleştiriyor; eskici olarak işe başlayan bu adam, sonunda tekstil patronu olmuş. Aynalı salonda, kafasında asma yaprağından bir taçla alçıdan Bacchus görülebiliyor; yedi metre yüksekliğindeki tavandan sırıtıyor. Caddenin öte yanındaysa fabrika sahibinin 1880 ile 1890 yılları arasında çalışanlar için yaptırdığı evler duruyor: Cepheleri yangından çıkmış gibi siyah, merdiven aralıkları rutubetli, odalar minnacık, karanlık, alçak; her evin önünde zincirlenmiş iki odun küfesi var, biri kömür, öteki lahana için. J.'nin babası burada oturmuş. Oğlu buradaki durumu biliyor, raşitik ve bronşitli çocukların şarkısını söyleyebilir, grevleri ve ev aramalarını, arka avlularda durmadan kurulan barikatları anlatabilir.</p>

  <p class="textindent">Lodzlu proleterlerin sefaletiyle ilgili kahramanlık öyküleri henüz son bulmamış. Tekstil sanayiinin geleceği karanlıklaştıkça, eskiyen fabrikalar arttıkça, yatırımlar azaldıkça, çalışan işçi kadınların durumu daha da çıkmaza giriyor. Hiçbir yerde Lodz'daki kadar düşük ücret ödenmez, hiçbir yerde süt çocuğu ölümleri bu kadar yüksek değildir, hiçbir yerde insanlar daha kötü evlerde oturmaz.</p>

  <p class="textindent1">Bir zamanlar Poznanski'ye ait olan devasa tuğla kalede —burası hâlâ Avrupa'nın en büyük pamuk ipliği fabrikası— beş bin kadın 24 saat boyunca vardiyayla çalışıyor; ara vermek yok, akord işi yapıyorlar. Sendikaların yaptığı bir araştırma, ailesine bakmak zorunda olan tekstil işçisi bir kadının, gecede beş buçuk saat uykuyla durmadan çalışması gerektiğini ortaya koymuş.</p>

  <p class="textindent">Yetmişli yıllardaki büyük bir grevde kadınlar fabrikayı işgal etmişler; o zamanki Parti ve hükümet başkanının onlarla kişisel olarak pazarlığa oturmasını islemişler. Başkan günlerce tereddüt ettikten sonra gelmiş, çok heyecanlı tartışmalar çıkmış. İşçi kadınlar, üzerine kurumuş ekmek ve küflenmiş sosis atmışlar. Emniyet memurları Gierek'i helikopterle kurtarmışlar, yoksa oradan düzgün bir suratla çıkması mümkün değilmiş.</p>

  <p class="textindent">J. bu öyküyü bana öğle yemeğinde anlattı. Stalingrad kuşatmasının olduğu cadde üzerindeki bir meyhanedeyiz; ama buraya kimse bu adı vermiyor, eski vatanperver adını, yani 11. Cadde adını kullanıyorlar; bütün ad değiştirmeler işe yaramamış, bu ad savaş öncesinin İkinci Cumhuriyet'ini anımsatıyor. Üçüncü sınıf bir lokanta olan Dul Szmidtowa'nın yerinde daha öğleden önce, erken vardiyadan çıkanlar evlerine giderken, votka su gibi akıyor. Yemek ucuz ve iyi.</p>

  <p class="textindent">Szmidtowa bir yıl önce ölmüş, ama tüm semt onu saygıyla anıyor. Orada Stalin hep ikinci sınıf bir yerle yetinmek zorunda kalmış, ellili yıllarda bile bu kutsal resmi duvardan indirmeyi reddetmiş Szmidtowa. En sert külhanbeyi bile onun anakadın bakışları altında koyun gibi olmuş ve onuncu bardaktan sonra iskemlelerinden kaldırılıp kapının önüne konduklarında uslu uslu eve gitmişler.</p>

  <p class="textindent">Bize hizmet eden yaşlı garson bir şey belli etmiyor, ama tüm lokanta bize kulak kabartıyor, buranın devamlı müşterilerinin gözüne şüpheli görünüyoruz. "Neyse ki günün erken saati," diye fısıldıyor kulağıma J., "bu adamların içtikleri 200 gramı geçince işler sarpa sarabilir. İçlerindeki yaşlılar Almanca konuşulmasından hoşlanmazlar."</p>

  <p class="textindent1">Eskiden adı "Kızıl Pazar" olan Petrowka'nın sonundaki pazara gidiyoruz. Diğer Polonya pazarlarında gördüğüm herşey, bu kente yaraşır biçimde bir kenara itilmiş. Ama buradaki uzunca hal binası bir zeplin hangarına benziyor, "tamirat yüzünden kapalı". Polonya'da her yerde olduğu gibi üzerinde <em>Remont</em> yazan levha, yayalara "umudunuzu kesin" demek anlamına geliyor. Buna karşılık açık meydandaki pazarda baş döndürücü bir manzara var.</p>

  <p class="textindent">Bir yığın falcı, 200 zlotiye, 20 zlotiye, bir sigaraya geleceğin tüm sırlarını anlatıyor; sakat insanlar, inatla bir iş bulabilmek için her türlü sahtekârlığı yapıyorlar; biçimsiz, erken yaşlanmış kadınlar bir turşu küpünün çevresinde toplanmışlar; sessiz bir gazi, tekerlekli sandalyesini itiştirerek kalabalığın içinde debeleniyor; insan kendini bir Napoli <em>Freak-Show</em>'unda sanır, gözlerini ovuşturur, sunulan mallara tedirgin bakakalır: karnıbaharın yanında bilgisayar programları, Samizdat pornosu, DAC'nden gelme bir çeşit sahte çukulata, kaçakçısına %400 kâr sağlıyor, ayrıca siyah plastikten bir şeytan, yumuşak kafasına vurulduğunda ahlâksızca pembe dilini çıkartıyor. Köylü kadın canlı bir horozu okşayarak "Yazık sana," diyor.</p>

  <p class="textindent">Birkaç sıra ötede "endüstri": Bu tezgâhlarda yedek parçalar satılıyor, yüzlerce otomobilden geriye kalan döküntüler. Bir arkeolog istese, bu artıklardan teknik medeniyetimizi yeniden kurabilir, çöplerden bir televizyon, komple bir Mercedes yapabilir, kırık parçalardan bir Yunan amforası yaptığı gibi... Pazar yerinin arkasında bir nükleer enerji santralı silueti, ürkütücü biçimde yükselmekte; tam kentin göbeğine kurulmuş, cehennemi bir biçimde tıslayan zehir bulutları çıkarmakta.</p>

  <h3 class="sigil_not_in_toc">Lodz, Cuma</h3>

  <p class="NoIndent">Bu kentte mezarlıklar sefil bir görünümde. Uçsuz bucaksızlar, sanki ölüm bile burada yatan kent kurucularının enerjisini frenlemeye yetmemiş. Protestan kilisesinin avlusu, Lodz endüstrisinin yükselmesinde Alman yatırımcıların payını, hem de bunun doğallığını gösteriyor: "Sevgi, Sadakat, Çalışkanlık ve Çaba / idi yaşamı." Tekstil milyonerlerinden Scheibler adında biri, mezarlık alanının tam ortasına kendisine 1:1 ölçeğinde yeni gotik bir kilise bile yaptırmış. Yüzyılın başında gömüldüğü bu lahit, sunak görevi görüyor. Bugün sivri uçlu pencereleri tuğlayla örülmüş, demir kapıları paslanmış, süslemeleri ve çiçekten haçları dökülmüş yerde yatıyor, otlar sarmış her yanını. Ama Scheibler "sadık görev bilinciyle" kıyamet günü için inşa etmiş sanki burayı, katedral biçimindeki mezarı Kızıl Ordu'nun el bombalarına bile dayanmış, birkaç yarık dışında ayakta kalmış.</p>

  <p class="textindent">Ama Alman mezarlığı, yüksek duvarların arkasına saklanmış, kentin kuzey bölümündeki bir alana yayılan öteki nekropolün yanında nedir ki! Bu sapa yeri bulmak kolay değil. On beş dakika kadar eski, yosunlu bir araba yolundan gidiliyor, ufacık bir geçite geliniyor, pastan yenmiş bir kapıdan geçiliyor ve insan kendisini tavukların uçuştuğu, keçilerin otladığı bir avluda buluyor. Havlayan iki köpek dişlerini gösteriyor. Bir adam, darbe yemiş bir arabaya vuruyor. Beton kırma makinesinin başında iş gören başka bir adam ise bize tuhaf bir bakış atıyor. Dökülmekte olan tuğla yapının kutsanmış kapısının üzerinde Davud yıldızı duruyor.</p>

  <p class="textindent">İkinci Dünya Savaşı'ndan önce, Lodz'daki üç kişiden biri museviydi. Bir zamanlar bu kentte Yahudiliğin nasıl hâkim bir rol oynadığını bir tek bu mezarlık gösteriyor. Bu yaygın alan, yılların terkedilmişliği içinde ikinci bir Angkor Vat oluşturmuş. Mozoleler, vahşi ormanlarda çökmüş mabetler gibi, insan boyu otların arasında duruyor. Ağaçlar, taşları yerinden oynatmış; mermer levhalar ve demir işi parmaklıklar mezar soyguncularının saldırısına uğramış. 1970'te buraya çinko bir tabela asılmış, üzerindeki yazı neredeyse okunmayacak hale gelmiş; 1944 yılında SS'ler tarafından öldürülen rehineleri belirtiyor.</p>

  <p class="textindent">Yüz adım ötede 15 Mart 1908'de ölen Ladyslaw Goldberg'in mezarı var; herşeyin geçici olduğuna bir kanıt sanki. Goldberg o zamanlar mezarına kırık bir sütun konulmasını istemiş. Ama bu suni harabe birkaç yıl önce yeniden yıkılmış, terslik bir kez daha tersine dönmüş. Böylece tüm mezarlık çifte ölümle tehdit edilmiş.</p>

  <p class="textindent">Grip başıma vurdu, acaba yanlış ilaç mı aldım diye soruyorum kendime. Sersemlemiş halde dolanıyorum. Mısır tarzı kubbeli bir yapı vahşi bitkilerin arasından bir sanrı gibi yükseliyor. Eskici P.'nin mabedi burası. İç bölümü kalaslarla kapatılmış olmasına rağmen mozaikler yok olmuş, sütunlardaki yaldızlar kazılmış, beceriksiz bir el mermerin üzerine daire içinde beş köşeli bir yıldız çizmiş, yan taraflarına ters dönmüş haçlar konmuş. Üzerlerinde 666 sayısı var, yazıda ise şunlar okunuyor: "Şeytan sevgimiz, iblis garantimizdir." Şeytana tapan bir tarikatın sloganı bu; son yıllarda Kilise ile Parti'nin büyük üzüntü duymasına rağmen kentin liselerinde yayılmış durumda.</p>

  <p class="textindent">Akşam Slawa'nın evinde büyük bir veda yemeği var. Wschodnia caddesinde kocası ve iki çocuğuyla birlikte iki odalı bir evde oturuyor. Ev eski "cam kırıkları" mahallesinde. Burada gece gündüz votka bulunur; karaborsacılar şişelerini evlerin girişlerindeki yangın muslukları ve sayaçların içinde saklıyor. Kentin en eski ve en ucuz orospuları da burada oturuyor. 1905'ten kalma bu kiralık bina kışla gibi, sanki o zamandan bu yana düzene sokmak için hiçbir şey yapılmamış. Merdiven aralığında özel bir aşevi oluşmuş, ucuza yemek veriyor.</p>

  <p class="textindent">Ama bugün kıtlık değil bolluk hâkim. Bizi bir ziyafet sofrası bekliyor. Slawa'nın kocası, ince yapılı, büyük koyu renk gözlü bir adam, ilerici bir görüşle özel bir yayınevi kurmayı başarmış; sansür ve Samizdat arasında bir yerdeki bulanık çizgide işini yürütüyor ve düşük tirajlı lüks baskılar yayınlıyor — aynı zamanda da çok iyi bir ahçı. Mutfakta çalışıyor; orada, Slawa'nın çalışma masasının yanında süpürgeler, kutular, oyuncaklar yığılmış, bu karmaşa içinde müthiş bir akşam yemeği hazırlıyor.</p>

  <p class="textindent">Evi saran nefis kokuları duymaktan bir tek ben yoksun kaldım. Virüs her yanımı sarmış ve sıcak bir sis gibi beynime yükselmişti.</p>

  <p class="textindent">Çorba masaya gelmeden önce "Diyelim ki, yarın Polonya'da ilk serbest seçim olsun..." dedim. Hangi şeytanın bana böyle bir şey dedirttiğini bilemiyorum.</p>

  <p class="textindent">"Budalaca bir düşünce," dedi Slawa. "Burada olup biteni biliyorsun."</p>

  <p class="textindent">"Sadece hayal kuralım bakalım," dedim.</p>

  <p class="textindent">"Kim koyar adaylığını?"</p>

  <p class="textindent">"Bilmem. Ama mutlaka bir Katolik partiye ihtiyacınız var."</p>

  <p class="textindent">"%40! Eğer köylüler de katılırsa" diye seslendi J.</p>

  <p class="textindent">"Nerdee, en fazla %30," dedi Slawa'nın kocası elinde çorba kâselerini tutarak.</p>

  <p class="textindent">"Peki ya Sosyal Demokratlar?" dedim.</p>

  <p class="textindent">Sayılar tıpkı bir açık artırmadaki gibi değişiyordu: "%25!" — "%36!" — "Peki ya sağcılar?" diye sordum.</p>

  <p class="textindent">"Ulusal Demokratlar ve Pilsudski'nin adamları %10. Buna aşırı sağcılar da eklenir. %8 faşist her zaman bulunur." — "%8 mi? İmkânsız!"</p>

  <p class="textindent">"Peki ya komünistler?" diye sordum.</p>

  <p class="textindent">"Komünistler tabii ki yasaklanacak." — "Delirdiniz mi siz? Bu en büyük yanlış olur. Bence %5 alırlar." — "Saçma! En az iki mislini alırlar. İşini, kırdaki evini, emeklilik maaşını kaybetmekten korkan herkes onları seçer. Çevik kuvvet polisi bile yeterli. Onların sayısı milyonları buldu!"</p>

  <p class="textindent">Uzun ve çetin bir kavgadan sonra masanın başındakiler anlaştılar ve şu sonuca vardılar: %32 Sosyal Demokratlar,%36 Hıristiyan Sosyalistler, %7 Köylü Partisi, %9 Ulusal Demokratlar, %5 Aşırı Sağcılar, %11 Komünistler.</p>

  <p class="textindent">"Olağanüstü bu!" diye bağırdım. "Bunun ne anlama geldiğini biliyor musunuz? Birincisi, Parti'nin 40 yıllık propagandası boşa gitmiş. İkincisi, Polonya, siyasal açıdan bakıldığında normal bir Avrupa ülkesi. Tıpkı Fransa ya da İtalya gibi."</p>

  <p class="textindent">Bunu kabullenmek istemediler. "Düşünün bir kere çıkacak karmaşayı!" — "Fraksiyonlar! Döğüşler! Sokak kavgaları!" — "Çılgınlık! Tüm yanlışlarımız ortaya çıkardı!" Güldüler. Onlara da bulaştırmıştım. Bir özeleştiri coşkunluğuna kaptırmışlardı kendilerini. "Uslu Avrupalılar olarak Polonyalılar mı! — Bu düşünülemez. Normallik dediğiniz şeyden bizim haberimiz bile yok. Eğitimli değiliz. Sana kimse ne kadar kendini beğenmiş olduğumuzu anlatmadı mı? Geri kalmış bir halkız, sade kendi sorunlarını düşünen bir halkız."</p>

  <p class="textindent">"Bir şey daha unuttun, dostum. Biz komşularıyla nasıl geçinmesi gerektiğini bilmeyen bir ulusuz. Biz ezelden beri komşularımızın bize saldırmaktan başka bir şey bilmediklerine inanırız. Buna alıştık. Düşmansız nasıl yaşarız bilmem. Aşırı duygusallığımızla, aşırı alınganlığımızla hepinizi tepenizi attırıncaya kadar kışkırtacağımız kesin."</p>

  <p class="textindent">Onlara karşı çıktım, bu arada öksürmekten boğuluyordum. Onlara Avrupa'nın Polonya'ya ihtiyacı olduğunu garanti ettim. "Hatta sizin hatalarınıza bile büyük gereksinme var," dedim. "Avrupa hatalar düğümünden başka nedir ki? O derece farklı hatalar ki, birbirlerini tamamlıyor ve dengeliyor. Aslında hepimiz dayanılmazız. Bir çeşit can sıkıcılığımız var. Şu İsviçreliler'e bakın hele. Ya da Yunanlılar'a! Almanlar'dan hiç söz etmesek daha iyi."</p>

  <p class="textindent">Daha sonra Slawa'nın kocası tavşan kızartmasını getirdi içeriye, masada uzun bir sessizlik oldu.</p>

  <p class="textindent">Birkaç bardak daha içtikten sonra J., Lodz'u nasıl bulduğumu sordu.</p>

  <p class="textindent">"Unutulmaz," dedim. "Kaba bir mucize. Ama..." Öksürüğe boğuldum.</p>

  <p class="textindent">"Ama ne?" dedi.</p>

  <p class="textindent">"Ama bir şey yapmak gerek. Bir proje olmalı, öneriler olmalı... Böyle bir kentin yıkılmasına göz yumulmamalı! Tekstil sanayii bir monokültür, ölmekle olan bir canavar... Aklınıza yeni şeyler gelmesi lazım! Örneğin... Film stüdyoları. Evet, tabii! Munk, Polanski, Wajda. Bu ünlü film ekolüne sahipsiniz, yığınla tiyatrocunuz var. Sizin gibi insanlar, gazeteciler, müzisyenler, rejisörler, grafikerler, yazarlar... Çözüm bu olabilir! Lodz Doğu'nun medya metropolü olmalı. Televizyon stüdyoları, matbaalar, plak şirketleri, gazeteler, veri bankaları, yayınevleri, uydu istasyonları... Geleceğin sanayii. Bir yığın işyeri çıkar." Artık kimse beni tutamıyordu.</p>

  <p class="textindent">"Bu gürültü ve pislik son bulmalı, yığınla dokuma tezgâhı yok edilmeli, Varşova'nın hegemonyası kalkmalı! Kentin geleceği üzerine tartışılmalı. Bir proje olmalı. Neden bunları önermiyorsunuz?"</p>

  <p class="textindent">Sustum, elimde çatal. Dostlarım birden bana bir deliye bakar gibi baktılar. Jadwiga soğuk elini alnıma koydu. "Ateşi var," dedi. Gri gözleri bana alay ve merhametle bakıyordu.</p>

  <p class="textindent">Sıra tatlıya gelmişti. Uzun bir aradan sonra Slawa bana "Polonya'da daha ne kadar kalacaksın?" diye sordu.</p>

  <p class="textindent">"Yarın gidiyorum," dedim.</p>

  <p class="textindent">"Bu halde mi? Asla gidemezsin."</p>

  <p class="textindent">Haklıydı. Bir lokma bile yiyemiyordum.</p>

  <p class="textindent">"Özür dilerim," dedim. "Deminki konuşmam gerçekten safçaydı. Herşeyin bu kadar basit olmadığını biliyorum."</p>

  <p class="textindent">"Boş ver," dedi Jadwiga. İlk kez bana sen diyordu. "Biz kendimiz bile birbirimizi anlamıyoruz." O kadar alçak sesle konuşuyordu ki anlamakta güçlük çekiyordum. "Bizim herkesten daha cesur, daha akıllı, daha dindar olduğumuzu biliyorsun. Ama bizim için bir kurtuluş olacağına ciddi olarak inanıyor olamazsın."</p>

  <p class="textindent">Sesi garip bir biçimde teskin ediciydi. Çini soba çatır çatır yanıyordu. Ona karşı çıkmak istedim ama gözlerimin nasıl devrildiğini hissettim ve sadece kuru bir teşekkür sözcüğü söyleyebildim.</p>
</body>
</html>
