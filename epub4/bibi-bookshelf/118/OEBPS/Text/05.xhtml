<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>NORVEÇ'İN ZAMANDIŞILIĞI</h2>

  <h3 class="sigil_not_in_toc">Merdiven</h3>

  <p class="NoIndent">Yaşlı Anna, "Tek yol aşağıya inen merdivendi," diyor. "Daha dört, beş yaşında iken tahta merdivenden inerdik aşağıya, sırtımızda sepet, elimizde ibrik; sonra yokuşta diğerlerinden bir adım önde olurduk, fiyorddaki tahta kayıkhaneye kadar. Babamız, hoşuna gitmeyen bir şey olduğunda, ya da yüzünü beğenmediği birisi çıkageldiğinde, merdiveni yukarıya çekerdi. Çok zor bir yaşamdı; ama bu ıssız köşede oturan herkes, kendi kendinin efendisiydi."</p>

  <p class="textindent">Yaşlı Anna Homervari öykülerini en severek kışları anlatırdı, kahve içilirken, öğleden önce, dışarıda hava kararmaya başladığında. Kahve çaydanlığı ocağın üzerinde tıslardı. Onun eski tarz lehçesini anlamakta güçlük çekerdim. Sözlerinde artık kullanılmayan terimler, yok olmuş sözcükler bulunurdu. Her samanlığın, sepet örme atölyesindeki her davranışın ayrı bir adı vardı.</p>

  <p class="textindent">Yaşlı Anna'nın, fiyordun dört yüz metre üzerinde, baş döndürücü yükseklikte tek başına duran bir çiftliği vardı; çoktan terkedilmiş bir yerdi —kendisi artık yaşlılar yurdunda kalıyordu—, ama hiçbir şeyi unutmamıştı, hep aynı tondaki sesi ölülerin adlarını, orada yukarıda kutlanmış düğünleri, dünyaya gelmiş olan çocukları, yaylanın avuç içi kadar çayırlarında bulunan ekini, karanlıklar içinden geçen okul yolunu, toprak kaymalarını, çığ kazalarını, sisin içinden geçilerek gidilen kilise ziyaretlerini, kar fırtınasında doktorun motorla gelişini anlatıyordu. Çiftliklerin adları Skjortnes ya da Fausa, Skrenakken ya da Espenhjelle idi. Dışarıdan gelen herşey, kuzular, inşaat tahtaları, dikiş makineleri halatlı kızaklarla yukarıya çekiliyordu; satılan şeyler de aynı şekilde geri gidiyordu; bazen hasta bir çocuk sepete konuyor, bazen bir ceset, sonra fiyorddan geçirilerek en yakındaki köye götürülüyordu. Bu çiftliklerin bazıları bin yıldır içinde yaşanan yerlerdi, diğerlerinden ise sadece kalıntılar kalmıştı. İnsanlar koyunculukla ve peynircilikle geçiniyordu, oduncu ya da kömürcüydüler, aynı zamanda gemicilik ve sombalığı balıkçılığıyla uğraşıyorlardı; kayıklarını, üzeri ot ve soymuk kaplı evlerini kendi elleriyle yapıyorlardı.</p>

  <p class="textindent">"İyi kalpli eski kral Haakon," dedi yaşlı Anna, "Batı yakasına yaptığı ilk gezide buradan geçerken çiftliği gösterip, orada, yukarıda hâlâ birilerinin yaşayıp yaşamadığını sormuştu. Cevap olumluydu; ama yaşamları zor, altı çocukları var, bir kaç keçi alacak paraları yok denmişti. O zaman kral elli kronluk banknotu cebinden çıkarıp yaverine verdi. Kral bir dünya savaşından sonra gene bu fiyorddan geçerken, çiftlikte hâlâ insanların yaşadığını gördü; çiftçi de krala minnettarlığını göstermek için büyükçe bir keçi peyniri yollamıştı. Peynirin tadına bakan kral, şimdiye kadar hiç böylesine iyi bir işe elli kron yatırmadığını söylemiş."</p>

  <p class="textindent">Bunlara inanmak güç, gerçek olamayacak kadar güzel şeyler; dini bir efsane gibi geliyor kulağa, bir yolculuk masalı sanki. Ama yaşlı Anna'nın bana kıtır atması olasılığı pek yok. Onu tanıyan herkes kabul edecektir bunu. Ayrıca kendim de ıssız çiftliklerde yanan ışıkları gördüm; hele bir kez, bir otelde, bir çocuğun vaftiz töreninde bu gibi çiftçileri tanıdım; uzak akrabalar, sessiz insanlar, tek başına yaşayan insanların tüm nezaketi ve kuşkusuyla, çekinerek, yeni bıçkı makinesinden, elektrik uğruna verdikleri savaştan, süt fiyatlarından, uzun uğraşlardan sonra elde edebildikleri motorlarından söz etmeye başladılar yemekten sonra.</p>

  <p class="textindent">Varlıkları, konuşmaları, daha o zamanlar, yani ellili yılların sonunda zamandışı geliyordu kulağa. Çünkü vaftiz töreninin yapıldığı Storfjord adlı kasabacıkta bir ilerleme saptanıyordu. Keresteci mobilya atölyesi açmış ve kendisini büyük iş adamı olarak görmeye başlamıştı; marangoz küçük salon masaları yapmayı akıl etmişti, iç içe geçen üç sehpa, artık ihracat yapma düşleri görüyordu, çünkü Michigan'da sevkiyat işi yapan bir yeğeni vardı; ufak gömlek fabrikasının işleri de iyi gidiyordu. Bakkalların yeni birliği, bu dindar ve alçakgönüllü cemaati yeni dükkânlarıyla kışkırtarak baştan çıkarmaya çalışıyordu... Tüccarlar geleneğe hiç aldırmadan, aptalca, şımarıklık ve dar kafalılıkla çirkin binalar yapıyor, bu ülkenin erdemlerinden yavaş yavaş uzaklaşıyorlardı.</p>

  <p class="textindent">Sunnmøre'ye yirmi beş yıl sonra yeniden geldiğimde, ilk bakışta herşey eskisi gibi yerli yerinde görünüyordu: arabalı vapurun yanaşma manevrası, dizel yağı ve eski tahta kokusu, havanın kaprisleri, yağmur, sigara dumanı içindeki "Salon"lardaki yolcular, kurumuş sandviç, bayatlamış kahve. Arazi dürbünümü alıp güverteye çıktım ve akıl almaz biçimde yukarılara uzanan tepelere baktım; bunların üzerindeki gölgeler aylarca olduğu gibi dururdu. Bu doğa görünümü seyahat acentalarının afişlerinde görülür; ama davet edici değil, yoz ve çıplaktır.</p>

  <p class="textindent">Issız çiftlikler ve orada oturanlara ne oldu? Hâlâ orada mı yaşıyorlar? Yoksa eski merdivenlerden inerek patikaları geçip aşağılara mı indiler, kasabalarda ve sahilde herkesin arasına mı karıştılar? Dürbünümü fiyordun bağrına yönelttim, ama gördüğüm şeyi anlayamadım. Bir tarafta yıkılmış bir samanlık, bir tarafta yeni yapılmış bir telefon hattı, sahilde yeni boyanmış bir kayıkhane, ama biraz üstünde paslanmış teller, bir yanda çökmüş çatılar öle yanda biçilmiş çayırlar.</p>

  <p class="textindent">Değişen sadece, kendi mantığı içinde kasabaydı. O zamanlar kasabanın medeniyetle tüm ilişkisinin kurulduğu yer olan, meyva, gazete, çukulata satılan rüzgârdan eğrilmiş büfenin yerinde bir süpermarket yükselmişti; banka yeni bir binaya geçmiş ve veri araçlarıyla donanmıştı; otele çok büyük bir lobi yapılmış, Sosyal Sigorta bürosu üç kat büyütülmüş, en güzel ve en eski tahta evler yıkılmıştı; mobilya atölyesi iflasın eşiğine gelmiş, gömlek fabrikası kapanmıştı ve genel refah seviyesi yükselmişti.</p>

  <p class="textindent">Yaşlı Anna çoktan ölmüştü. Torunu, balık tıbbı öğrencisi, küçücük eski arabasıyla beni bir gezintiye davet etti. Yolda ülkenin yeni büyüme sanayiinin, yani su kültürünün sırlarını öğrendim; Norveç fiyordlarındaki morina ve sombalığında ortaya çıkan bakteriyel sorunlar üzerine bazı bilgiler edindim. Yüksek turbalık arazi üzerinde ıssız çiftliklere giden yeni bir yoldan geçiyorduk, buraların eskiden dış dünyayla karayolu bağlantısı yoktu. Yolun kenarları ufak, yeni yazlık barakalarla ve turist kabinleriyle çevrilmişti; bunlar dizi dizi kiracılarını bekliyorlardı. Renkli levhalar yakındaki kayak teleferiklerini ve park yerlerini işaret ediyordu. Reklam levhaları "Dağ Merkezlerini", "Gençlik Merkezlerini" ve "Açık Hava Merkezlerini" bildiriyordu. Güneşe tapanlar, kar beyazı tenleriyle Volvoları'nın yanına serilmişlerdi. Garip bir biçimde üzerinde "Lesothek" yazan yepyeni bir tahta barakanın önünde mola verdik. Sombalıklarının metabolizma hastalıkları ve alerjileri üzerine duyduklarım bana yetmişti; ona efsanevi dağ çiftliklerinin durumunu sordum.</p>

  <p class="textindent">"Ákemes'de daha 1958'de vazgeçtiler. Espenhjelle'de ve Skjortnes'de altmışlı yıllara kadar dayandılar. Vidhammer sanırım 1968'e, Nedstholmen de 1970'e kadar meskûndu. Ama en inatçısı Skrenakken'deki çiftçiydi. Ötekilerin hepsi vadiye indiklerinde o kendine yeni bir ahır yaptı, 1973'te inadından bir helikopter kiraladı ve bir traktörü oraya uçurarak götürdü. Sonra parası bitti. En sonuncusu oydu. Traktörünü ve benzin bidonlarını orada bırakmak zorunda kaldı."</p>

  <p class="textindent">"Ama eski çiftliklerin kimisi yepyeni boyanmışa benziyor, arada bir kıyıda kayık da gördüm."</p>

  <p class="textindent">"Evet, biliyor musun çoğumuz yaz aylarında gene buralara geliyoruz. Ben de. Bir dernek kurduk. Her yıl ıssız çiftliklerden biri restore ediliyor. Bunların harabeye dönmesini istemiyoruz."</p>

  <p class="textindent">"Peki ama çiftliklerinizle ne yapıyorsunuz?"</p>

  <p class="textindent">"Kiminin eski bir dalyanı, kimininse birkaç patatesi, koyunu var; ya da çilek toplayıp kaynatıyorlar. Şehre taşınanlar uzaktan geliyorlar."</p>

  <p class="textindent">"Peki şehirde ne yapıyorlar?"</p>

  <p class="textindent">"Kimi sosyal yardımcı, kimi kalorifer mühendisi oldu, bizim komşunun oğlu video dükkânı açtı. Sanki burada, yukarılarda birşeyler bırakmışız gibi geliyor bana. Hayır, bilemiyorum ne olduğunu! Bana öyle aptal aptal bakma! Hadi gidelim mi?"</p>

  <p class="textindent">Yolumuza devam ettik, eski merdivenin izi bile kalmamıştı.</p>

  <h3 class="sigil_not_in_toc">Karmaşık Duygular</h3>

  <p class="NoIndent">"Statfjord A petrol yatağı Norveç için öylesine hızlı para üretiyor ki, merkez bankası banknot basımına yetişemiyor." Büyük Amerikan petrol şirketi Mobil, Oslo'nun en büyük gazetelerine bu slogan altında ilânlar verdi. Altı büyük renkli fotoğraf Kuzey Denizi'ndeki devasa bir petrol yatağında bir günün nasıl geçtiğini gösteriyor. Sayfanın altında reklam firması doğrudan doğruya okura hitap ediyor; "Düşün bir kez bu tarlanın para basma makinesi olduğunu ve yüz kronluk banknotlar bastığını. Bu makineden saniyede yedi yeni yüzlük çıkıyor, yani senin parmaklarını masanın üzerinde hareket ettirmenden daha yüksek bir hızda. Bir günde 64 milyon kron basıyor, bir yılda yirmi milyar. Önümüzdeki otuz yıl içinde bu banknot makinesi günde 24 saat hiç durmadan çalışacak... Statfjord A, dünyanın en üretken petrol yatağı ve aynı zamanda Norveç'in sahip olduğu en önemli gelir kaynağıdır."</p>

  <p class="textindent">Mobil yöneticilerinin bu sevinçli haberleriyle yeni dostlar edinip edinemediklerinden kuşkum var. Yıllardan beri enflasyonla mücadele edilmeye çalışılan Maliye Bakanlığı'nda, kaşını kaldırıyordu herkes. Bütçe komisyonunda, uzun süreden beri kısıtlamalardan, kısmalardan söz edilen bu yerde, omuz silkip geçtiler.</p>

  <p class="textindent">Petrol zenginlerine halkla ilişkiler uzmanlığı yapanların işi kıskanılamaz. Norveç kıyılarındaki Ekofisk yatağında petrol bulunuşundan bu yana on beş yıl geçmesine, kıta sahanlığındaki petrol ve gaz rezervleri 5 400 milyar marklık bir değerde olmasına, tüm dünyanın ülkeyi kıskanmasına rağmen, öyle görünüyor ki Norveçliler birden ortaya çıkan zenginliklerinden pek memnun değiller. Benim derlediğim ufak bir araştırma, garip bir biçimde çift anlamlı, ekşi-tatlı cevaplar çıkarttı ortaya:</p>

  <p class="textindent1">Buna gereksinmemiz olacak kadar düştük! (Tarım öğrencisi)</p>

  <p class="textindent">Petrol herşeyi karıştırıyor, ama sorunlarımızın hiçbirini çözmüyor. Bu sanayii dalında Norveçliler'in sadece yüzde ikisi görevli. Ya gerisi ne olacak? (İhracatçı)</p>

  <p class="textindent">Uzun vadede doğal yaşam koşullarımızı yok edecek bir kepazelik. Yirmi yıl sonra Kuzey Denizi lağım çukuruna dönüşecek. (Öğretmen)</p>

  <p class="textindent">Ne şans! Tam zamanında bulundu. Petrol bulunmasaydı Norveç şimdiye kadar iflas etmişti. (Veri danışmanı)</p>

  <p class="textindent">Platformlardaki iş hayati tehlike taşıyor. Orada çalışanlara iyi ücret veriliyor ama buna karşılık cehennemde yaşıyorlar. (Sendikacı)</p>

  <p class="textindent">Petrol işindekiler çok fazla para kazanıyor. Bu ülkede büyük gurur duyduğumuz eşitlik yok oldu. (Eczacı kadın)</p>

  <p class="textindent">Elli yıl sonra, Kuzey Denizi'ni iyice pompaladıktan sonra eli boş açıkta kalacağız. (Köylü)</p>

  <p class="textindent">İlk kez öteki ülkeler bizimle dalga geçemiyor. Dünyadaki ağırlığımız arttı. Çok yeni bir duygu bu! (Postacı)</p>

  <p class="textindent">Daha çok yaşlılar yurdu ve hastahaneye gereksinmemiz var. Petrol parası olmasa bunları yapamazdık. (Bölge amiri)</p>

  <p class="textindent">Çok uluslu şirketler istediklerini yapıyor. Norveçliler öyle aptal ki, nasıl kandırıldıklarının farkında bile değiller. (Öğrenci)</p>

  <p class="textindent">Üçüncü Dünya'nın öteki ülkeleriyle karşılaştırıldığımızda bizim durumumuz çok iyi, şimdi de onların parasını ceplerinden çekerek zenginleştiriyoruz kendimizi. (Ev kadını)</p>

  <p class="textindent">Norveç toplumu farkında olmadan tiryaki oldu. Petrol bizim eroinimiz, devletimiz iğne yapanlardan, durmadan da dozunu yükseltiyor. Yüzyılın sonuna kadar politikacılarımız üretimi üç katına çıkartacaklar! (Psikiyatrist)</p>

  <p class="textindent">İnsanları anlamıyorum! Ama ne istiyorsunuz, Norveçliler böyle: Püriten kuruntucular, mazoşistler, vicdan sorunlarıyla çarpışan kişiler. En sonunda işlerin düzeldiğine sevineceklerine! Herşey kontrolümüz altında. (Avukat)</p>

  <p class="textindent">Hepsi sahtekârlık! Gazeteler milyarlardan, milyonlardan söz ediyor, bense kiramı ödeyemiyorum! Bir litre benzin bir mark seksen fenike, geçenlerde fiyatı gene artıracaklarını duydum! Televizyonda para içinde yüzdüğümüzü gösteren çok hoş şeyler gösteriyorlar, sonra bu politikacı palyaçolardan biri kamera karşısına geçiyor, cenaze suratı takınıyor ve şunları haber veriyor: Sevgili vatandaşlar, kemerleri sıkmanız gerekiyor! (Sosyal yardımcı)</p>

  <h3 class="sigil_not_in_toc">Norveçli Olanlar</h3>

  <p class="NoIndent">Oslo telefon rehberinden bir kesit:</p>

  <p class="textindent">Norveç Kompostoları AŞ</p>

  <p class="textindent">Norveç Kravatları AŞ</p>

  <p class="textindent">Norveç Balalayka Orkestrası</p>

  <p class="textindent">Norveç Kadın ve Erkek Berberi</p>

  <p class="textindent">Norveç Balıkadam Okulu</p>

  <p class="textindent">Norveç Çuvalları Koll.Şti.</p>

  <p class="textindent">Norveç Köpek Mamaları AŞ</p>

  <p class="textindent">Norveç Şans Oyunları Servisi</p>

  <p class="textindent">Norveç Dikiş Akşamı AŞ</p>

  <p class="textindent">Norveç Bitki Tutkalı AŞ</p>

  <p class="textindent">Norveç İç Çamaşırları Mağazası</p>

  <p class="textindent1">Mümkün olabildiğince Norveçli olan Norveçli bir yazar—ki kendisi Norveç bayrağını çizmiştir ve yazdığı garip şeyleri pek az yabancı bilir—, Henrik Wergeland, bu konuda şunları söylemiş: "Norveç'i mümkün olduğunca Norveçli yapabilmektir önemli olan."</p>

  <h3 class="sigil_not_in_toc">Paralar Ne Olacak?</h3>

  <p class="NoIndent">"Modern yaşamın lüksü olmadan yaşayamayan biri, İskandinavya'dan vazgeçerse iyi eder," diye yazmış <em>The Kingdom of Norway</em> adlı seyahatnamesinde İngiliz bir düşünür (Londra 1885). Son yüzyıl içinde bu öneri önemini çok az yitirdi.</p>

  <p class="textindent">Daha Oslo havaalanına varır varmaz, hüzünlü mezar-koridorlar ve dökülen salonlar, yolculara, bu ülkede yanlış görkem ve baştan çıkarıcı şeylerle karşılaşmayacaklarını anlatmaya yetiyor. Başka yerlerde hâkim olan rahata düşkünlük ve çöküş burada son buluyor! Sadece yeni yetme biri burada araba kiralamaya kalkar. Terörist park etme yasakları, akıl almaz para cezaları kısa sürede aklını başına getirecektir. Ülke içinde onu iyi işleyen istasyonlar ve spartakist oteller bekliyor olacak, son derece basit konaklama ve yeme-içme olanakları sunan bu oteller ürkütücü fiyatlar isteyecektir. Bu yüzden Norveç'i tercih eden turistler, hava koşullarına dayanabilen, çileci kişilerdir genel olarak; doğa dostlarıdır, tüketim toplumunun yorgunluğunu üzerlerinden atmaya çalışan kişilerdir.</p>

  <p class="textindent">Ulusal ekonominin yenik düşürdüğü kişiler buraya geldiklerinde gözlerini ovuşturacaklardır. Ben onlardan değilim, bu yüzden de Norveç'in dünyanın ikinci, üçüncü ya da dördüncü en zengin ülkesi olup olmadığını söyleyemem kesinlikle. Bu sıralamalar ayrıca endeksleme modalarına, doların durumuna, istatistikçilerin keyiflerine bağlıdır. Bu göstergede Norveç'in yeri nerede olursa olsun, şu soruyu sormak gerekir: Bu efsanevi zenginlik nerede acaba? Sokaklardaki lokantalarda sunulan yemeklerde saklı değil kesinlikle. Norveçliler'in kaba giyim kuşamlarında veya yaz-kış herkesin elinde dolaştırarak yediği dondurma külahlarında da değil. Ayrıca Norveçliler'in çoğu ufak otomobilleri tercih ediyor, akıllı bir hükümet onları bu yöne yöneltiyor, bu ülkede otomobiller başka yerden iki misli pahalı.</p>

  <p class="textindent">Özel tüketim Norveç'te zorunlu bir bela olarak görülüyor, hovardalıktan onu kıldan ince bir çizgi ayırıyor. Sevabın nerede bitip günahın nerede başladığı belli değil; açıklanması için ince bir ahlâki duygu gerekli. Zengin bir vatandaş 200 000 kronluk yatını komşularının önünde şampanya patlatarak kutlamak yerine, kimsenin görmediği uzak bir koyda tutmayı tercih edecektir. Bunu yapmayan <em>"sossen"</em> adıyla cezalandırılacaktır, sözcük büyük bir olasılıkla <em>society</em>'den gelmekte ve son derece küçük düşürücü bir anlam taşımakta. Herkesin kabullendiği tek özel hovardalık, mekânı bol bol kullanmaktır. Orta halli bir ailenin iki yüz metrekarelik bir evde oturmasına kötü gözle bakılmaz. Büyük kentler dışında, arsa büyüklüğünün önemi yoktur. Bir kilometrekareye 12,6 kişinin düştüğü bu mutlu ülkenin iyi kalpli doğası da insanların birbirlerinin tepesine binmesini engellemiş!</p>

  <p class="textindent1">Yaşam standardı sözcüğünün ne anlama geldiğini bilmiyormuş gibi davranmayalım! Norveçliler paralarını, egoist İtalyanlar'ın, hırslı Fransızlar'ın, açgözlü Amerikalılar'ın, palavracı Almanlar'ın hayal bile edemeyeceği yerlere kullanıyorlar. Halkın gelir düzeyindeki devlet payı, süt bebeği ölümleri, ortalama yaşam beklentisi, işsiz sayısı, çocuk yuvaları, huzur evleri — işte bunlar Norveç'te yaşamın ölçüleri olarak bakılan şeyler. Burada, özel zenginliğin değil, toplumsal yaşama aktarılmış zenginliğin sözü geçiyor.</p>

  <p class="textindent">Böylece orada yaşayanlar 1970'ten bu yana sağlık sektöründe çalışan kişilerin sayısının iki misli artmış olduğunu, petrol çağından öncesiyle karşılaştırıldığında sosyal sigortalıların bugün üç misli ödeme yaptıklarını memnuniyetle belirtiyorlar. Kamusal hizmetler de artmış. Zenginliğin bölüşülmesinin yeniden düzenlenmesi yorucu bir iş, çok para istiyor. Yerel yönetimler on yıl içinde personelini %74 artırmış, yeni iş alanları açılması yolunda güzel bir kazanım.</p>

  <p class="textindent">Norveçliler'in diğer bir lüksü de iki dilli olmaları. Her iki dilin yazı dili son derece benzer olsa da, bu dillere bağlı olanların yıllarca süren mücadelesi sonunda sayıları gittikçe artan kararnameler, hatta Odysseus'un çevirisinden tutun da telgraf kâğıtlarına kadar herşey, bu iki dilde bastırılmış.</p>

  <p class="textindent">Tüm ülkeyi oturulabilir duruma getirmek de Norveçliler'e pahalıya patlıyor. "İsveç'te olanlara bak bir kere!" dedi bana Trondheim'da işsiz bir saksafoncu. "Orada bir yığın yer boşalttılar. İsveçliler'in morallerinin bozulmasına şaşmamalı. Biz bunu yaptırmayız, ister Oslo'da olsun, ister Kuzey Kutbu'nda, biz yerlerimizden söktürmeyiz kendimizi.</p>

  <p class="textindent">İnsanların olduğu her yerde okul, hastahane, otobüs, araba vapuru olmalı." Bunu gerçekleştirmek için gereken altyapı büyük kaynak gereksinimi duyuyor. Sürekli işleyen 49 havaalanı doğal olarak bir ya da iki havaalanından çok daha pahalıya patlıyor.</p>

  <p class="textindent">Bu konuda Norveç'te hiçbir şeyden kaçınılmıyor. Özel harcamaları kötü gözle görüyorlar, kamusal lüksü ise vatanperver gururla. Østfold adlı küçük bir yerde on iki kişiyle eski bir Amerikan filmi izledim. Yerel sinemada oynuyordu, güzel döşenmiş 1 200 koltuklu bir sinemaydı. Ülkenin en ücra köşelerinde, neredeyse anıtsal görünümlü, klimalı, mozaik süslü belediye binalarına rastlanıyordu.</p>

  <p class="textindent">Bundan çıkarılacak ders şu: Her insan toplumu, her kültür, zenginliğini çarçur etmek için kendi metodunu buluyor. Her zaman havyarla olmaz ya!</p>

  <h3 class="sigil_not_in_toc">Machiavelli Oslo'da</h3>

  <p class="NoIndent">Sverre Jervell, "Bu binadaki eksiğimiz bir porsiyon sağlıklı kinizm," dedi.</p>

  <p class="textindent">Yanlış mı duydum, diye düşündüm; çünkü oturmakta olduğumuz yer Norveç Dışişleri Bakanlığı kantiniydi ve önümde oturan adam <a class="nounder" href="../Text/notlar.xhtml#not43">Special Adviser for European Affairs</a> gibi güzel bir meslek adı taşıyordu.</p>

  <p class="textindent">"Sözlerinizden alıntı yapabilir miyim?" diye sordum. Baştan aşağıya tüvid giyinmiş, İngiliz ayakkabıları giymiş adam —ya Harvard ya da Cambridge'den çıkma diye düşündüm—, keyifle arkasına yaslandı ve "Gayet tabii. Burada hâkim olan ahlâki idealizm sadece benim özel sorunum değil. Norveç dış politikasının inadı, bizi uzun vadede çaresiz ve hareketsiz bırakan bir engel. Bir Fransız politikacı her zaman Fransız, bir Amerikalı her zaman Amerikan çıkarlarını savunacaktır, hiç çekinmeden, utanmadan, inatla. Sadece biz günahsız olma rolünü oynamaktayız. Biz iyi için varız. Onu sabitleştirmeye uğraşıyoruz, bulduğumuzu sandığımız anda da ona gönlü tok desteğimizi sunuyoruz. Güney Afrika portakallarını, İsrail patatesini boykot ediyoruz; çok pahalıya mal olmuyor bu ama bize dünyayı düzeltme duygusu veriyor.</p>

  <p class="textindent">Buna karışılmaz tabii, ama dış politikanın yerini alacak bir tavır değildir. Misyonerlere karşı değilim, ama Dışişleri Bakanlığı'nın onlar için iyi bir çalışma ortamı olduğuna inanmıyorum.</p>

  <p class="textindent">"Neden örneğin Ruslar'la masaya oturup onlara, 'Biz gaz satıyoruz, siz de gaz satıyorsunuz. Rakibiz, ama iyi fiyata satma gibi ortak bir çıkarımız var,' demiyoruz? Hemen bir kartel çıkmaz ya ortaya. Ben böyle düşünceleri açığa vurunca —üstelik burada görevim de bu— beni kınayarak dinliyorlar; sanki ayıp bir şey anlatmışım gibi bakıyorlar.</p>

  <p class="textindent">"Meslektaşlarımdan bazıları uluslararası örgütlerle ilişkilerde oldukça ateşli davranıyorlar. Buradaki eski şefimiz, o zamanlar İngiliz Dışişleri bakanı olan Lord Carrington'a Birleşmiş Milletler için ne kadar zaman ayırdığını sormuş, o da birkaç saat demiş. Norveç protokolü bunu, 'Günde birkaç saat' diye bildirmiş. BM'e daha soğukkanlı bakan İngiliz, tabii ki ayda birkaç saat demek istemişti.</p>

  <p class="textindent">"Bir başka örnek: Almanya ile olan ilişkimiz. Uzun vadeli çıkarımız söz konusu olduğunda Almanya ile olan ilişkilerimizi sıklaştırmamız gerekir. Bu karşılıklı çıkar durumu tarihidir ve bizim değiştiremeyeceğimiz bir durumdur. Mantığım bana, 1940'ta Alman saldırısından kaynaklanan düşmanlığın, daha bir süre belirleyici olmayı sürdüreceğini söylüyor.</p>

  <p class="textindent">"Hitler bizi rahat bırakmış olsaydı hiçbir zaman NATO'ya girmeyecektik. 1949'da tarafsızlığımızı kaybetmemiz hastalıklı bir dönüm noktası idi. Geleneksel tutumumuzun coğrafi-stratejik nedenlerle artık sürdürülemeyeceğini kabul etmek zorunda kaldık, (İsveçliler de kabullenecek bunu gelecekte.)</p>

  <p class="textindent">"O zamandan beri ABD bize dış politikamızda baba modeli oldu. Ama Amerikalılar geri dönüp Avrupa'dan birliklerini çektikleri anda bizim sorunumuz artık Almanlar'ı askeri alanda nasıl geride tutacağımız olmayacaktır. Tam tersi olacak: Onları nasıl yatıştırırız, onları nasıl sıkı tutarız, onları Kuzey'de nasıl angaje ederiz? Bu gerçeği tabu durumuna getirmek işimize yaramaz. Ama ne yazık ki kendimize sitem etmeye meyilliyiz. Bu, Avrupa'yla olan bütün ilişkilerimizde söz konusu. İhracatımız ulusal üretimin %50'sini oluşturuyor ve bunun yarısı Avrupa Ortak Pazarı ülkelerine gidiyor. Norveçliler'in çoğunluğu bu gerçeği görmek istemedi. 1972'de bağımsızlık parolası ve sınırsız egemenlik uğruna Ortak Pazar'a girmeye karşı çıktılar. Sözde bir zaferdi bu. Petrol işi bu çeşit hayalleri kökünden kazıdı. Maskeleme huyunun geleceği yoktur. Tabii ki eğilimlerimizi sürdürmeye devam edeceğiz; yazlık evlerimize çekilecek, dış dünyayı, kenti, işimizi mümkün olduğunca sık gerimizde bırakacağız. Ama kişi olarak yapabildiğimiz bu geri çekilme, ulusal strateji için düşünülemez. Kendimizi ne ekonomik açıdan, ne güvenlik politikası açısından, ne de kültürel olarak kıtadan ayıramayız."</p>

  <p class="textindent1">Çaylarımızı karıştırdık. Küçük restorandaki durum bir reklam ajansının ya da bir hastahanenin kantinindeki gibiydi. Müsteşarlar ve şoförler self servis için sıraya girmişti. Sverre Jervell İşçi Partisi hakkında gülümseyerek konuştu. "Bizim işte, kapıcı da büyükelçi de aynı sendikada. İkisi de bu durumdan gurur duymakta. Bir diyeceğim yok. Ama Quai d'Orsay ya da Washington'da durumun aynı olmasını bekleyemeyiz. Hele Moskova Dışişleri Bakanlığı'nda asla.</p>

  <p class="textindent">"Eşitlik eğilimimiz, çatışmadan kaçınmamız, başarıdan ürkmemiz, uyum gereksinmemiz— bunların hepsinin hoş yanları vardır. Ama değer sistemimiz kuraldışı. Norveç erdemleri ve hataları, olağandışı alışkanlıklardır. Bunlar genelleştirilemez. Norveç, Norveçliler'e inanılmaz gelse de, dünyanın merkezi değildir."</p>

  <h3 class="sigil_not_in_toc">Kuzey'den Antikalar. Üç Tıpkıbasım</h3>

  <p class="NoIndent">1982 Şubat ayında Norveçli araştırma kâşifi Helge Ingstad'ın evinde telefon çaldı. Bugün seksenin üzerinde olan Ingstad, kürklü hayvan avcısı, dağlarda tepelerde geçici vali, direniş savaşçısı, arkeolog, hukukçu, yazar ve etnolog olarak maceralı bir yaşam sürmüştü. Oldukça geriye çekilmiş olarak Oslo'nun kuzeyinde Vettakollen'de yaşıyor şimdi.</p>

  <p class="textindent">Telefon Anaktuvuk geçidinden geliyordu, Alaska'daki Fairbanks'ın bin kilometre kuzeybatısındaki Eskimo yerleşim merkezinden. Roosevelt adında bir adamdı telefondaki. Reis Roosevelt Simon'un oğlu olduğunu söylüyordu. Helge Ingstad, Nunamuits kabilesinin yanında bir kış geçirdiğinden bu yana bu reisle arkadaştı. 150 kişilik bir kabileydi bu; medeniyetten uzakta, avcı olarak Brook dağlarında yaşarlardı. 1949/50'de gitmişti oraya. Bir kürk tüccarının uçağıyla oraya inen bu Norveçli kadın, bir film kamerası ve bir teyp getirmişti yanında. Bütün kışı bu küçük kavmin dilini ve adetlerini, elbiselerini ve av tekniklerini, aletlerini ve ritüellerini, şarkılarını ve efsanelerini inceleyip notlar almakla geçirmişti. Nunamuits üzerine yazdığı kitap 1951'de yayımlandı ve Norveç'te en çok satan kitap oldu.</p>

  <p class="textindent">Bir insan yaşamının yarısı kadar zaman geçtikten sonra, bu Eskimolar'ın torunları renkli televizyon ve motorlu kızaklara kavuştu. Anakluvuk geçidi sürekli çalışan bir hava hattına ve radyolink hattından da uluslararası otomatik telefona kavuştu. Roosevelt Paneaq, reisin oğlu, Norveçli'ye en yeni projesini anlattı: Alaska boru hattının bütçesinden finanse edilen yeni okulda bir müze açmayı düşünüyordu. Orada sergilemeyi düşündüğü eşyaların otuz yıl içinde yok olup gittiğini saptamıştı. Geleceğin müze müdürü Oslo'yu ziyaret etmek istiyordu; orada Norveçli etnologların elinden, yitirilmiş kültür varlıklarının tıpkıbasımlarını çıkarıp alabilirdi.</p>

  <p class="textindent1">Stavanger yöresindeki bir tepede bulunan Ullandhaug'da, çatısını kocaman bir çanak antenin süslediği on iki katlı bir apartmanın hemen yanında, Norveçli arkeologlar demir çağından kalma bir yerleşim merkezi buldular. Kazılarda ne yazık ki pek az şey bulunmuştu; bunun üzerine bilim adamları halkın hayal gücünü çalıştırmak için kolları sıvadılar. Kaba taşlardan uzunlamasına birkaç alçak barınak inşa ettiler oraya.</p>

  <p class="textindent">Barınakların çatıları toprakla örtüldü. Bir delik baca hizmeti görüyordu. İçerideki yeni yapılara demir çağından kalma ocaklar yapıldı ve ufak kesilmiş, özenle dizilmiş odunlar kondu. Birkaç alet, dokuma tezgahı, demir ağırlıklar ve üzerlerine post atılmış tahta bank, dekorun tamamlanmasına yardımcı oldu.</p>

  <p class="textindent">Bu anıtların amacı açıktı; bilim adamları Norveç tatil rüyasını, yani basit yaşamı, çok eski tarihlere dayandırmayı başarmışlardı.</p>

  <p class="textindent">Renkli ceketli çocuklar alçak kapıdan giriyor, yaşlı, gözlüklü bir kadın öğretmenin arkasında duruyorlar, kadın memnun ve gülümseyerek, "işte bakın, ne kadar doğal, ne kadar rahat, ne kadar <em>gerçek</em> yaşamış atalarımız 1500 yıl önce!" diyor.</p>

  <p class="textindent1">Bir varmış bir yokmuş, bir zamanlar, iki yüz yıl önce Hallingdal'da bir köylü çocuğu varmış, ülkesinde geçinememiş, bu yüzden Bergen kentine gitmiş, orada faytonlu postacı olmuş. Jørgen Garnaas adlı bu köylünün garip bir ihtirası varmış. Boş zamanlarında posta götürmek için uğradığı yerlerdeki insanların tahta heykelciklerini yaparmış; ama papazları, asilleri, memurları yapmazmış, sadece köylüleri ve balıkçıları yaparmış, ne kadar basit insanlar olursa o kadar iyi dermiş, hem de barınaklarını, başlıklarını, fiyonklarını, önlüklerini, göğüslerine taktıkları bezleri ve ayakkabılarını, en son düğmesine kadar olduğu gibi yapmış.</p>

  <p class="textindent">Sanatı çevreye yayılmış, birgün Kopenhag'dan bir mektup gelmiş, başkente gelip kendisini tanıtması istenmiş. Orada ona iyi para vermişler ve işini sürdürmesini islemişler. Ama Norveçliler'i bu kez fildişinden yapması istenmiş. Tüm Danimarkalılar'ın kralı, ki o zaman tüm Norveçliler'in de kralıymış, heykelleri görmek istemiş. Protokole geçtiği üzere, "Majesteleri sadık ve cesur Norveçliler'inin heykellerini beğenmiş." Sonra saray heykeltıraşı Alman Johann Gottfried Grund'u çağırtmış; o, bu kadar yetenekli değilmiş, kral postacının küçük sanat yapıtlarını heykeltraşın önüne serip bu örneklere göre Malta taşından, insan büyüklüğüne yakın altmış bir tane heykel yapmasını istemiş.</p>

  <p class="textindent">Kuzey Denizi kıyısındaki Fredensborg parkında bulunan yüksek meşelerin altında, Danimarka kralının sayfiye köşkünün bulunduğu yerde, bugün de yarım daire içinde bir zafer sütununun çevresinde toplanmış olan bu heykeller görülebilir. Oldukça bilmecemsi bir toplaşma: Rokoko ruhu mu hâkim — yoksa dünyanın ilk açık hava etnolojik müzesi mi söz konusu? Asil beyler saray törenlerinden bunaldıkları zamanlarda Rousseau'yu okumuşlardı mutlaka, tebalarının oluşturduğu bu dairenin altında seve seve yürüyüşe çıktıklarından şüphe yok; onların "doğal" yaşamlarını kendi varoluşlarından daha "aslına uygun" buluyorlardı zahir.</p>

  <p class="textindent">Norveç vadisindeki saray parkı bugün yosun tutmuş ve terkedilmiş, ama 19. yüzyılda çok sevilen bir yerdi. Kopenhag'daki krallık porselen fabrikası, Kuzey'den gelen iyi Vahşi'nin çekiciliğinden yararlanarak, Jørgen Garnaas'ın köylülerini ve balıkçılarını boyanmış porselen figürler olarak piyasaya sürdü; sonunda bu küçük dağlılar basit kültürün alanına girdiler, oyuncak bebekler ve kurşun figürler olarak Danimarkalı çocukların odalarında yaşamlarını sürdürdüler. Tarihi misyonları bununla da bitmedi.</p>

  <p class="textindent">17 Mayıs'ta, Norveçliler'in ulusal bayramında Kral V. Olav, sarayının balkonunda ülkenin geçmişini uykudan uyandırırcasına yaşlı bir sihirbaz gibi silindir şapkasını sallarken, çok sayıda insan arasında, Oslolu bayanların yanı sıra alternatif gençler, Trøndelaglı ya da Gudbrandsdallı köylüler de görülüyor. Bazı düğünlerde, eğer gelin çevreci, damat da Marksist-Leninist düşüncedeyse, bazı konuklar eski giysilerle gelmeyi yeğliyorlar.</p>

  <p class="textindent">Eskiden kalma giysiler değil söz konusu olan, haftalar, aylar süren bir el emeğiyle yepyeni yapılmış; giyenler ülkenin neresinden gelirse gelsin, giysiler en ufak ayrıntıya kadar titizlikle hazırlanmış. Bu elbiseleri hazırlamak her zaman kolay bir şey değil. Bazı durumlarda etnolojik verilerin yardımına başvuruluyor, çünkü çoktan unutulmuş milli giysiler var. Birkaçı Norveç vadisindeki taşlaşmış atalar örnek alınarak yeniden üretiliyor. Yaşamlarının sürmesini garip bazı rastlantılara borçlular; zavallı bir postacının gayretine, Alman bir heykeltıraşın çalışkanlığına, bir Danimarka kralının tuhaflığına.</p>

  <h3 class="sigil_not_in_toc">Küçük Oslo Rapsodisi</h3>

  <p class="NoIndent">Herkes Oslo'ya karşı. Oslo geliştirilmiyor. Oslo fakir. Oslo karışamaz. Norveçliler başkentlerini sevmiyorlar. Ülkenin her altı kişisinden biri orada yaşıyor. Daha fena ya! Bu rahat kent Oslo, onlara çok büyük geliyor. Büyük olan hiçbir şey hoşlarına gitmiyor. Fazla kalabalık, fazla yüksek ev var, fazla para, fazla güç, fazla trafik ışığı, fazla yabancı sözcük, neon reklam, yabancı, alkolik, memur ve hayat kadını, nefret; abartma değil bunlar. Nefret sözcüğü azdır bile. Sessiz bir yazgı, bunaltıcı bir kuşku, ikiyüzlü, kıskanç, sitemle dolu, eski bir haset.</p>

  <p class="textindent">Benimse hoşuma gider Oslo. Hoşuma gider derken kastettiğim, on dokuzuncu yüzyılın başında 8 000 kişinin oturduğu, düzenli, bozulmamış, <em>en miniature</em> metropol değil; merkezi saray, parlamento ve önünde Norveç kültürünün üç kutsal figürü, Holberg, Bjørnson ve İbsen'in bronz heykelleri duran Ulusal Tiyatro arasında bulunan alan da değil; üzerindeki mason locasıyla kentin en iyi lokantası arasında Etiyopyalılar'ın dümbelek çaldığı, Amerikalılar'ın dolaştığı, kekeleyen işsizlerin <a class="nounder" href="../Text/notlar.xhtml#not44">jeunesse dorée</a> sürüsü yanında sendeledikleri çok sevilen gezinti yeri Karl-Johan'ı da kastetmiyorum; çok iyi korunan Batı Oslo sınırlarını, yani Bygdøy Bulvarı ve Frognerveien'deki kiralık burjuva evlerini ya da villalarını bile kastetmiyorum ("kuruluş dönemi İkinci Dünya Savaşı'nı zarar almadan atlatan tek kent" demişti, buraları birlikte dolaştığım akıllı mimarlık tarihçisi kadın); hele hele yeni Oslo'yu asla kastetmiyorum, seksenli yılların yüksek binalarını, camdan yapılmış otel ya da petrol şirketi saçmalıklarını, sosyal bürolarını, <em>Shopping-center</em>'ları, pırıldayan kültür barınaklarını ve umutsuz banka binalarını; Oslo banliyölerinde ortaya çıkmış olan yerleşim alanlarını ve can sıkıcı çevre yollarıyla eğitim fabrikalarınıysa hiç.</p>

  <p class="textindent">Benim hoşuma giden, çağdaş olmayan, kirli, düzeltilmemiş, karmaşık Oslo; kabuğunu korumayı başarmış bir kent. Modern kent mimarisi burada birbiri ardına hezimete uğramış. Stockholm'ün kent merkezini berbat eden plancılar vandalizmi Oslo'nun canlı savrukluğu, inatçı karmaşası karşısında başarılı olamamış. "Otomobillerin haklı olduğu" yolundaki teknokrat düşüncesi, bu kentte asla bir şansa sahip olamamış.</p>

  <p class="textindent1">Böylece siyasal ve ekonomik güç merkezlerinin birkaç adım ötesinde bugün bile bütün akılcılığa karşı koymuş bir yaşam alanı bulunabiliyor: Eski tarz dükkânlarda, demir işçiliği, önlükler ve şapkalar sunuluyor; ufak matbaaların yer aldığı arka avlular; "Christianias'ın Buharlı Mutfağı" gibi iddialı bir ad taşıyan yakındaki kahveden gürültüleri duyulan tozlanmış bingo salonlarının, eski bira imalathaneleriyle basit Çin lokantalarının, vitrini storlu camcıların bulunduğu yerler. Görkemli bir sinema girişi, bakır gölgelikli, kışkırtıcı ışıklı L DORADO adını taşıyor, son on beş yılda kimse eksik olan E harfini koymaya zahmet etmemiş.</p>

  <p class="textindent">18. yüzyıldan kalma Prinds Christians Minde adlı yaşlılar yurdunun önünde, dökülmekte olan bir bankta, belki otuz yıl önce Norveç bayrağı altında ocakçı ya da makinist olarak hizmet etmiş, Şanghay ve Valparaiso'ya gitmiş olan sert sakallı emekliler oturmuş biraları birbiri ardına yuvarlıyorlar. Yandaki kuyumcudan hâlâ, eskiden her köy evinde rastlanan ejderha stilinde gül kakmalı vaftiz kaşıkları alınabiliyor. İki katlı tahta bir evin sallantılı merdivenleri, kullanılmış elbiselerin satıldığı yere çıkıyor; orada beyaz saçlı bir marangozun atölyesi de var. Biraz ötede Skippergate'de çok değişik bir heykeli yeniden buluyorum: Bölgedeki pis park alanı Oslo'daki ev savaşını, burada da inatçı belediyeler ve sert polisler olduğunu anımsatıyor.</p>

  <p class="textindent">Oslo sert, ama aynı zamanda uslu da olabilir. Oslo günah, ama aynı zamanda arınma. İnançlı ziyaretçi "Toplantılar ve Eğlence" sütununu açtığında orada canının istediği herşeyi bulacaktır: Zion Halk Evi, Uyanış, Özgür Bethel, Yeni Yaşam, Immanuel Kilisesi, Pantkot Yortusu Dostları, Mavi Salipler, Tabemakel, Baptistler, İçsel Misyon, Yedinci Gün Advenistleri, Filadelfia ve Salem, Saron ve Ebezener, Maran Ata ve Beytüllahm...</p>

  <p class="textindent">Benim en sevdiğim dükkân ise "Sevincin Kaynağı". İçinde Norveç hükümetinin yer aldığı gri, yüksek, anlamsız beton yığının tam karşısında yer alıyor. Burada, Kızıldeniz'den gelme tuz satılıyor, romatizma ve egzamaya iyi geliyormuş; içinde İsa resimleri olan tütün tablaları, Rock and Roll'un maskesini indiren kavga yazıları, ama arkasından ne geliyor dersiniz otuz krona? Şeytanın suratı!</p>

  <p class="textindent">Bunun dışında "Sevincin Kaynağı", normal bir kırtasiyeci; tükenmez kalemi bittiğinde, hükümet gökdelenindeki Kültür Bakanı'nın, karşıya geçmesi yeterlidir, tezgâhın arkasındaki iki yaşlı bayan parıltılı gülümseyişleriyle ona üzerinde altın harflerle "Tanrı'nın huzuru" yazan pembe kalemler satacaklardır.</p>

  <p class="textindent">Daha sonra Bakan, geç saatte bürosundan çıktığında, ellili yıllardan kalma cazseverlerin "yaşlılar yurdunda" küçük bir pilsen birası içmek için birkaç yüz adım atması yetecektir. Chet Baker, yüzü uyuşturucudan dağılmış, karışık bir topluluk önünde çalmaktadır; saçları kırlaşmış heykeltıraş kadın ölmezotuna düşünceli düşünceli bakmakla; heybeli ve saçları örgülü kızlar tezgâhın önünde; uzun saçlı üşütükler bitpazarından aldıkları siyah köylü cepkenleriyle Lolitalar'la flört etmekte; bardağını hüzünle tutan ötedeki ince genç, belki de Norveçli bir Handke.</p>

  <p class="textindent">Sonuç olarak insan belli bir sevinçle şunu saptıyor: Etkili bir modernleştirme projesi başarılı olamamış. Oslo'da Norveç ruhunu tanıyanları bu sonuç ağır biçimde şaşırtacaktır. Kent planlamacıları ders almaktan yana olmadıkları için, bu gibi görüşlere katılmazlar. Oslo'da da buldozer fantezilerine el atıyorlar. En son zaferleri yeni bir tren istasyonunun yapımı; büyük bordo bir kutu bu, içi elektrikli merdivenlerle dolu ve bir Latin Amerika başkentinin havaalanını andırıyor. Ama bu konuda da değiştirilemeyen, pasaklı Oslo, karşı koyanları yendi: Plancılar bir başka alanı yağmaladılarsa da, eski doğu istasyonunu ve onun şerefli cephesini, demir sütunlarını, klasik çelik ve cam konstrüksiyonunu bozamadılar.</p>

  <p class="textindent">Oslo'yu rasyonel bir kent yapmak için inatçı bir gayret içinde olanlar, neşesiz ve yenik görünüyorlar. Kendilerinden önceki yetenekli kişilerin coşku ve heyecanı onların elinden kaçmış. Elli yıl önce bir ara, Norveç'te de katıksız ilerleme zafer kazanacağa benziyordu. İşlevcilik taraftarları (İskandinavya'da onlara halk ağzında "Funkis" denilir) kentin karmaşasına karşı geniş sosyalist yollar yapmaya kalkmışlardı. İşçi sınıfına ışık, hava ve güneş getirecek, sanatı halka indireceklerdi. Bu insanlık düşünü gösteren, anıtsal Klinker belediye binası ve onun ürpertici heykelleri değil sadece, Youngstorget'teki İşçi Partisi sarayı da buna kanıt. Kule tarzı binanın orta eksenindeki eskiden kalma iki ibare, ideolojik programı bugün de duyuruyor: "İşçi Gazetesi", altında da "Norveç Operası". Bu aydınlık gelecek görüntüsü sadece bir anı. Otuzlu yılların dükkânları ve cepheleri, yazıları, kapı tokmakları yavaş ama emin adımlarla görülmeye değer antikalar olma yolunda. Bu zamandan kalma en güzel şey, krom çağının ilk ürünleri; binlerce örneği, Oslo belediye binasından Nordkap'a kadar her sokak köşesinde kimsenin dikkatini çekmeden duruyor. Dünyanın en zarif telefon kulübeleri bunlar; karides kırmızısı ve çinko rengi karışımı, Fasting adlı bir mimar tarafından 1936'da tasarlanmış.</p>

  <p class="textindent1">Oysa, yaşlı eski Per Marstrander bugüne kadar modernleşmenin koca girdabına kapılmamış. Hâlâ ayakta, görünmez durumda, zor yenilen biri; Kielland'ın, Hamsun'un ya da Kinck'in roman kahramanları gibi. Storting'den iki yüz metreden az bir mesafede Rosenkrantz Alanı'nda yıkılmakta olan, ufak, gri bir ev durmakta. Kitabevinin kahve bölümü olan bodrum katının pencerelerinde Afrika ve El Salvador'dan birçok devrimci afiş var; birinci kattaki buzlu camların üzerinde solmuş bir yazıyla şunlar okunuyor: "Per Marstrander, takma diş ve protez tamiri, giriş köşede, 8-16 arası açık."</p>

  <p class="textindent">1890'dan kalma gıcırdayan merdivenler çoktandır boyanmamış, kapı tokmağı bozuk, koridorda ağır bir koku, bir levha ziyaretçileri uyarıyor: <em>Lev fritt! Özgür yaşa!</em> Bay Marstrander'in muayenehanesinin yanında Oslo çocuk ve gençlik korosu derneğinin bürosu yer almakla.</p>

  <h3 class="sigil_not_in_toc">Gölge Boksör</h3>

  <p class="NoIndent">Kapıda gördüğüm bu tabela beni harekete geçiriyor. Çocuk ve gençlik korosu derneğinin merkez bürosu göze çarpmıyorsa da —birçok kez denediğim halde orada asla bir canlıya rastlayamadım, ne bir başkana, ne zamanını bilmece çözmekle geçiren bir kasiyere ne de bir gönüllü yardımcıya, bu yüzden bu basit ve sararmış kapının ardında ne olduğunu söyleyemeyeceğim— kafamı iyice kurcaladı burası. Başkenti dolaşırken saptadığım gibi özgür vatandaşların ilk gönüllü derneği değildi bu; Oslo'da bu tarz örgütlerin çok sayıda oldukları anlaşılıyordu. Kimisi Malta taşından yapılma villaların görkemli avlularında, kimisi görünüşe bakılırsa asla boşaltılmayan, haftalardır gelen mektuplarla dolmuş posta kutularının ardında gizli.</p>

  <p class="textindent">Norveç'in nüfusu Detroit, Shenyang, Madras ya da Bogota'nınki kadar, yani aşağı yukarı dört milyon; buna karşılık ülke, aşağı yukarı otuz milyon dernek üyesine sahip. Dünyada daha iyi örgütlenmiş bir millet yoktur. Norveçliler sayıyı yedi kat artırmış olmaktan memnunlar. Hiç değilse bu durum onları tatmin ediyor ve rahatlatıyor. Kilise ve derneklerin, meslek birliklerinin ve sendikaların, spor kulüplerinin ve locaların, tarikatların ve her türlü amaca yönelik toplulukların bu kadar çok olması başka türlü açıklanamazdı. Bu çeşitliliği anlatmam mümkün değil; gezintim sırasında rastladığım çeşitli ulusal derneklerden birkaç örnek vermekle yetineceğim:</p>

  <p class="textindent">Hıristiyan doktorlar derneği; köpek gezdiricileri; av, kurt ve kızak köpekleri dostları; sabun ve kutu fabrikatörleri; sporcular, sakat sporcular, sağır sporcular, cimnastik yapanlar ve kadın cimnastik hocaları; büyük tüccarlar derneği ve onların cömert bağırlarında yer alan boru, saat ve meyva toptancıları dernekleri; parapsikologların taşra örgütleri; keçi yetiştirenlerin, içme suyuna flor katanlara karşı olanların derneği; gürültüye karşı olanların, işyeriyle konutu ayrı ayrı yerlerde olanların derneği; (birbirlerini herhalde fena didikleyen) alkol aleyhtarları ve tümden alkol aleyhtarları; hepsi bağımsız olan ve birbirinden ayrılan film eleştirmenleri derneği; edebiyat eleştirmenleri derneği; müzik eleştirmenleri derneği; tiyatro eleştirmenleri derneği; cezaevi memurları derneği; tekvando meraklıları derneği (nerede belli değil); boksörler derneği, ki bunu profesyonel boksörler derneğiyle karıştırmamak gerekiyor.</p>

  <p class="textindent">Acaba Oslo'da kaç tane profesyonel boksör vardır? Bunlara bir büro, bir yazıcı, bir antetli kâğıt gerekir mi? Öylece, gündemsiz, perşembe geceleri her zaman gittikleri meyhanede buluşamazlar mı? Saf sorular! O zaman profesyonel boksörlerin sorununu kim ele alacak, çıkarlarını, haklı isteklerini kim karşılayacak? Köpek gezdiricileri ve parapsikologlar tek tek, hepsi kendi başına görüş ve isteklerini açıklarlarsa karmaşa çıkar. Bir dernekte bir araya gelmeleri çok daha akılcı, görüşlerini elle tutulur bir pakette toplayıp bir dünya görüşü oluştururlar.</p>

  <p class="textindent">Sadece boksörlerin ya da kutu fabrikatörlerinin doğal hakkı değildir bu, demokrasinin ön okuludur; ayrıca bir başka yararı da vardır, derneklerin söylediklerinde tek kişinin egoizmi ve çıplak bencilliği görülmez, kolektifin dayanışmalı inancı görülür. Üye derneğini korur, dernek de üyesini: birimiz hepimiz, hepimiz birimiz için. Norveçli tek başına savaşmayı hiç hoş görmez, kavga etmeyi, komşularından birşeyler istemeyi ve ayrıcalıklarla oynamayı sevmez. Bu yüzden derneğine daha sıkı bağlanır, çünkü dernek hep haklıdır. Dernek isterse Ay'ı gökten indirir ve onu kırpıp kırpıp yıldız yapar.</p>

  <p class="textindent">Sosyologlar, kooperatifçilik diyor buna ve yenik düşmüş olarak omuz silkiyorlar; gücün hücrelere bölünmesi, siyasal sistemdeki erozyon, grup egoizmi diyorlar. Bunu derken kastettikleri herhalde Rosenkrantz Alanı'ndaki çocuk ve gençlik korosu derneğini değil, daha ziyade, güçlü, merkezi işveren ve sendika örgütleri. Acaba öyle mi durumları? Sendikal örgütlenme içinde olan işçilerin %60'ı büyük örgüt LO ile ilişkili değil. Resmi arabulucu Bjørn Haug, bir zamanlar en büyük örgüt olan bu sendikaya "tepinen ayakların anıtı" diyor; devlet petrol şirketi Statoil'ün enformasyon şefi de kısaca "emekliler derneği" diyor. Kıta sahanlığı petrol işçileri en azından on yedi ayrı, birbirinden bağımsız sendikaya bağlı. İşveren örgütleri de severek ve sık sık birbirleriyle bozuşuyor.</p>

  <p class="textindent">Bütün bu durumlar hakkında bir karar verme yetkisine sahip değilim; yalnız Norveçliler'in kendi örgütlerini ne kadar küçük olursa o kadar çok sevdikleri izlenimini edindim. Belki de onlarla görüşmek, sosyal erdemsizliklerini derneğe yıktıkları için bu kadar hoş. Üye olarak insan, tüm sıkıntılarını, kavga isteğini, önemsenmesini gardroba asar, sonra da büsbütün tantanalı biçimde yeniden bulur. Oylamadan sonra profesyonel boksörler bile kendilerini daha iyi insanlar olarak hissederek gidiyorlar evlerine, bir sineği bile incitmek islemeyen kişiler olarak.</p>

  <h3 class="sigil_not_in_toc">Norveç'in Keşfi</h3>

  <p class="NoIndent">Beş kişi devasa bir <em>spaghettata</em>'nın başında oturuyorduk. Tabağın içindeki şey, dünyanın bu yöresinde medeniyetin ne kadar ilerleme gösterdiğini anlatıyordu bana. Spagetti gerçekten spagettiydi, eskiden Kuzey'de her yerde yenilen o irmik lapası, yapışkan, gri, sözde makarna değildi; masanın üzerinde duran beyaz şarap iyi ve soğuktu; sosun üzerinde de hafif sarımsak ve kekik kokusu vardı.</p>

  <p class="textindent">Ortak yaşamın sürdürüldüğü bu yer bana yerleşmiş, neşeli ve dünyaya açık göründü. Burada yaşayan kız öğrenciler "Üç kızkardeş" adıyla tanınıyordu; oysa akraba değildiler ve ülkenin çeşitli yerlerinden geliyorlardı. Yüksek destek alan öğrenci yurtlarının pahalı odalarında yaşamak yerine büyükçe bir ev kiralamışlardı. Elsa, sosyal antropoloji okuduğunu söylüyordu; tipik bir işsizlik sahası. Kırmızı yanaklı ve sağlıklı görünüşlüydü; biraz sonra entelektüel bir canavar olduğu ortaya çıktı. Arkadaşı Tania, bilinmeyen nedenlerden ötürü "Bobby" deniliyordu kendisine, ufak, çevik ve sağduyuluydu; ziraat mühendisliği öğrencisiydi. Solgun yüzlü, yerinde duramayan Bergenli kız edebiyat tarihçisiydi ve öğretmen olmak istiyordu.</p>

  <p class="textindent">Üç kızkardeşin hiçbiri bilgisiz değildi. VW otobüsle Hindistan'a gitmeyi, her yıl Tanzanya'da gelişme yardımcısı olarak çalışmayı ya da otostopla Makedonya'yı katetmeyi normal buluyorlardı. Ortak yaşam için evlerini son derece rahat döşemişlerdi; katı ideolojileri, ayrı ayrı öfke krizleri ve garip ekonomileri içinde: dörtte bir öğrenci yardımı, dörtte bir yan gelir, dörtte bir ailelerden gelen para, dörtte bir kaçak işçilik. Üç kızkardeş patrikliğe ve tutucu hükümete küfür ediyordu. ("Ne iğrençlik!" diyorlardı.) En son tartışmaları biliyorlardı. Mutfağın duvarında, üzerinde pornografi ve fuhuşla sonuna kadar mücadele edileceğini anlatan yazıların bulunduğu eski, soluk bir afiş asılıydı. Bu kampanya birkaç hafta önce en iyi metodist tavrıyla tüm ilerici güçleri bayrağı altında toplamış, bu yakınlarda da kaya parçası gibi en derin fiyorda gömülüp unutulmuştu. Bu arada başka bir sorun gündeme gelmişti. Üç kızkardeş lezbiyenlerin son istekleri karşısında saçlarını başlarını yoluyordu: Resmi sağlık örgütünün yardımı ve parasıyla yapılan suni döllenme hakkına köpürüyorlardı.</p>

  <p class="textindent">Sadece bir fantezi olmaktan öte olan Üçüncü Dünya, Mısırlı çekingen Ahmet biçiminde canlı olarak masada oturuyor ve o yeni insan hakları konusundaki tartışmaları şaşkın bir yüzle dinliyordu. Beyaz şarabı çekinmeden içiyor, ama sosun içinde domuz eti olup olmadığından kuşku duyuyordu.</p>

  <p class="textindent1">"Biliyor musun," diyor Elsa Ahmet'e, "Lezbiyenlerin canı cehenneme. Biz aslında <em>ona</em> yardım etmek istiyoruz. Çünkü o bir şey anlamıyor." O dedikleri bendim.</p>

  <p class="textindent">"Norveç üzerine bir şey yazacak olan bir yabancıya, insan ancak acır," dedi Bobby. "Bu can sıkıcı ülke için söylenecek şeyler, can sıkıcı vatandaşları tarafından beş yüz kere söylendi."</p>

  <p class="textindent">"Öyle konuşma," diye bağırdılar ötekiler.</p>

  <p class="textindent">"Bana sorarsanız," diye devam etti sosyal antropolog, sarı saçlarını sallayarak. "Bir buluştur Norveç, saçından sürüklenen bir kurmacadır."</p>

  <p class="textindent">Diğer iki kızkardeşin cırtlak protestoları beni şaşırtmadı.</p>

  <p class="textindent">"Bırakın da anlatayım," dedi Elsa. "İki yüz yıl önce meseleyi bilen biri, 'Aslında Norveçliler diye bir şey yok,' dedi. Adam tamamen haklıydı."</p>

  <p class="textindent">"Kimdi bu deli?" diye sordu Bobby.</p>

  <p class="textindent">"Høegh-Guldberg, Danimarkalı bir memur. Aşağı yukarı 1775'te."</p>

  <p class="textindent">"Ee. O bilirdi tabii."</p>

  <p class="textindent">"Evet. Anlıyorsun değil mi," diye devam etti Elsa bana bakarak, "dört yüz yıldan fazla bir zaman Danimarka sömürgesiydik. Bu süre içinde Norveç diye bir şeyin varlığı yoktu, adı bile yoktu. Atalarımız yoksul, mahvolmuş, kişiliksiz kimselerdi; bu büyük ülkede oraya buraya serpiştirilmiş olarak yaşıyorlardı, kızılderili kabileleri gibi; hepsi kendi lehçesini konuşuyordu, yol yoktu, yazıları yoktu, kendi kurumları yoktu."</p>

  <p class="textindent">"Biliyorum," dedim.</p>

  <p class="textindent">"Sonra Danimarkalılar bir çeşit zorlukla karşılaştıklarında, Napolyon savaşları sırasında, sene 1814'te, uzak bir çiftlikle 112 bey toplandı, sevgili vatanlarının bağımsızlığını ilân ettiler ve yeni bir anayasa yaptılar."</p>

  <p class="textindent">"Harika adamlardı bunlar," diye lafa karıştı Bobby.</p>

  <p class="textindent">"Evet ama bütün bunların neden bu kadar ani ortaya çıktığını bugüne kadar bana kimse anlatamadı. Önce yüzyıllarca suskunluk, ormanlarda, 'karanlık zamanlar' denilen dönem, sonra öylece, birdenbire yeni bir ulusun doğuşu, hokus pokusla şapkadan çıkar gibi, bir kaç düzine memur, büyük çiftçi ve tüccar. Darbenin âlâsı bu!"</p>

  <p class="textindent">"Bolşevikler," dedim, "'onlar da birkaç yüz kişiydi o zamanlar Petersburg'da".</p>

  <p class="textindent">"Sanırım bu ülkede kimse, bu karşılaştırmaya sempatiyle bakmayacaktır. Ayrıca bu olağanüstü hoş durum sadece bir kaç ay sürdü. Ekim 1814'te gene yabancı bir kralımız oldu başımızda. Bu kez İsveçli'ydi. Bağımsızlığımız —siz yabancılar hep unutuyorsunuz bunu— gerçek bağımsızlığımız ancak 1905'te başladı."</p>

  <p class="textindent">"Ne olmuş yani!" dedim. "Bunda şaşılacak bir şey yok. Siz gene de Finliler'den, Çekler'den, Yugoslavlar'dan ve İrlandalılar'dan daha önce kavuştunuz bağımsızlığa."</p>

  <p class="textindent">"Ya Mısırlılar?" dedi Mısırlı.</p>

  <p class="textindent">"Elsa'nın tarih kapanına sakın düşme!" Şimdi edebiyat tarihçisi karışıyordu söze; "Norveç'in keşfi onun hobisidir. Aslında biz çok eski bir ulusuz."</p>

  <p class="textindent">"Biz de," dedi Mısırlı.</p>

  <p class="textindent">"13. yüzyıldan kalma Saga'ları okusana."</p>

  <p class="textindent">"Bir İzlandalı yazmış," diye seslendi Elsa. "İki yüz yıl öncesine kadar Norveç edebiyatı diye bir şey yoktu! Bilmen gerekir!"</p>

  <p class="textindent">Ahmet bana çaresiz bir bakış attı. Ben de çatalı bıraktım elimden. Kızkardeşler, neredeyse o ünlü kavgalarına başlamak üzereydiler.</p>

  <p class="textindent">"Peki yazarlarımız neyle uğraşıyorlardı?" diye sordu insafsız Elsa. "Atalar kültü! Mistifikasyonun kuruluşu! Çoktan yok olmuş bir şeyin yeniden kuruluşu, vardıysa eğer! En iyi beyinlerimiz yıllarca bu çılgın projelere çalıştı. Bunların en akıllısı ve rafinesi Vinje idi, bu ülkenin çıkarttığı tek dâhi gazeteci. Kendine Dølen dedi, bunu rahatça 'Dağlı' diye çevirebilirsin, oysa köyde değil, başkentte oturuyordu! Norveç halkı hakkında ne yazdı? Onu 'düzeltmek ve restore etmek' gerektiğini! Bu metaforlara dikkatini çekerim şekerim! Onun için önemli olan müzelik bir restorasyondu. Bu Vinje hiçbir şeyden korkmadı. Hatta sahte şeyler uydurmanın gerekliliğini bile soğukkanlılıkla göze aldı. Fransızların, <a class="nounder" href="../Text/notlar.xhtml#not45">Si Dieu n'existe pas, il faut l'inventer</a> atasözünü kullandı, yani 'Norveç diye bir şey yoksa, o zaman yaratmak gerekir!' dedi."</p>

  <p class="textindent">"Eh," dedi edebiyat tarihçisi, "bunlar ulusal romantizm zamanlarıydı."</p>

  <p class="textindent">"Bir kez daha ulusal romantizm sözünü duyarsam," dedi Bobby çatalıyla tehdit ederek, "öyle bir bağırırım ki, camlar sarsılır. Bu saçmalığın beni nasıl bıktırdığını anlatamam size. Halk müziği denen isterik gıygıyı. Çağdışı kostümleriyle burjuvazi, köy oğlanlarından sütçü kızlara kadar — bunların hepsi sahtekârlık!"</p>

  <p class="textindent">"Tabii. Ama sahtekârlık üretici oldu. Buna katılan kimseler, haklı çıktı. Projeleri komikti, ama başarılı oldu. Durduk yerde bir ulus yarattılar."</p>

  <p class="textindent">"Saçma," diye bağırdı Bobby. "Ben gerçeklere bakarım. Tarımın makineleştirilmesi, demiryolları inşası, ticaret filosu. Bununla başardı Norveçliler, bir takım deli saçmalarıyla değil! Daha 19. yüzyılda bile dünyanın üçüncü büyük deniz ulusuyduk!"</p>

  <p class="textindent">"İşin matrak yanı da bu ya," dedi kurnaz Elsa. "Hep en önde olmak, kafanın içinde de, Viking kahramanlıkları ve gururlu Telemark köylülerinin anlatıldığı kolektif bir roman taşımak! İşte sırrımız bu: Eşzamanlı olmamak. Biz başarılı delilerle dolu bir ulusuz!"</p>

  <p class="textindent">Üç kızkardeş, Mısırlı'yı ve beni tamamen unutmuştu. Vinje adlı kişiyi tanımıyorduk, Norveç tarımının makineleşmesi hakkında ise hiçbir fikrimiz yoktu.</p>

  <p class="textindent">"Tarihimizdeki kara deliği kapatmak zorundaydık, anladın mı? Gerçekten de, daha önce var olduğumuzu, şimdi ve gelecekte de olacağımızı ispat etmemiz gerekiyordu, bu işle bugün bile uğraşıyoruz."</p>

  <p class="textindent">"Saçma," dedi Bobby. "Bugün kimse bu işle uğraşmıyor."</p>

  <p class="textindent">"O zaman kitap raflarına bak! <em>T</em>ø<em>nsberg ve Çevresi, Norveç Tarihinde İşçi Sınıfı, Stromme Ailesinin Soyağacı Kitabı.</em> Vesaire. Bu ülkede bugün bir yayıncı garantili bir iş yapmak islerse Norveç tarihini anlatan deri ciltli görkemli kitaplar çıkartır. Ne kadar çok cildi olursa o kadar iyidir. Birkaç bin kron da olabilir fiyatı rahatlıkla. Cappelen 15 ciltlik dev bir eseri 40 000'in üzerinde sattı."</p>

  <p class="textindent">"Daha iyi ya," dedi edebiyat tarihçisi. "Olağanüstü bir çalışma bu."</p>

  <p class="textindent">"Tersini söyleyen yok. Ben sadece bu ülkede neden dört milyon amatör tarihçi olduğunu soruyorum. Cevabı da gayet basit: Çok az tarihimiz olduğu için! Bir Danimarkalı'ya ya da bir Fransız'a sor bakalım, ne biliyormuş 12. yüzyıl hakkında! Hiçbir şey. İsveçliler o düzenli halleriyle, tüm tarihlerini unuttular hemen. Biz ise karıştırıp kurcalayıp duruyoruz, restore ediyoruz; hiçbir şey yetmiyor bize. Aslında 1945'te bırakmalıydık bu işi."</p>

  <p class="textindent">"Neden 1945'te?" diye soruyorum.</p>

  <p class="textindent">"Çünkü o zaman Norveç'in keşfi tamamlandı. O zamana kadar ufak bir eksiğimiz vardı. Bizim kurtuluşlarımız hep barışçı yoldan olmuştu. Kahramanlığın izi bile yoktu! Almanlar yardımımıza koşmasaydı ne olurdu — doğrudan doğruya bir şey eksik kalırdı. Herhalde o ünlü fotoğrafı hatırlarsınız, Norveçli bir işçi kafasında kayak başlığı, üzerinde kayak ceketiyle Oslo Akershus kalesinden işgalcileri nasıl çıkartıp, sadece bilek kuvvetiyle İkinci Dünya Savaşı'nı kazanıyor! Tarihsel yeniden yapılanmamızın doruk noktasıydı bu!"</p>

  <p class="textindent">"Artık tadını kaçırdın gerçekten," dedi Bobby. "Önce konuklarımızı taş devrinden kalma hikâyelerle sıkıyorsun..."</p>

  <p class="textindent">"Tersine! Hiçbir şey kendimize hangi yolla ve biçimle bir tarih kurduğumuz kadar güncel olamaz. Bugün dünyada aynı sorunla karşı karşıya olan en az yüz yeni ulus var. Sömürgeciliğin mirası olan kültürel pislikten kurtarmaya çalışıyorlar kendilerini. Bunu yapabilmek için girdisi çıktısıyla bir tarih uydurmaları gerek: Kahramanlıklar, gelenek, dil, edebiyat. Bu gibi şeyler Norveç'te çok önemsenir. Bu yüzden bu uluslarla özdeşleştiriyoruz kendimizi. Geçmiş yaratma deneyinde büyük başarı kazandığımız söylenemez."</p>

  <p class="textindent">"Bunların hepsi uydurma," dedi Bobby kızarak. Ahmet'e yandan bir bakış atarak destek aradı, ama o çaresiz sallıyordu başını.</p>

  <p class="textindent">"En hoşu da bu!" dedi Elsa zafer kazanmış bir edayla. "Tabii ki yalan hepsi. Biz cesur Vikingler değiliz, biz zengin toplumların şımarık çocuklarıyız. Köylü de değiliz, kentlerde oturuyoruz, huysuzluklarımız, huylarımız kapitalizmle belirmiş. Taşralı değiliz, kozmopolitiz. Nihayet biz mağrur ve egemen değiliz; uzlaşmaya hazır tüccarların olduğu bir toplumuz, tıpkı bir böbrek hastasının diyalize bağımlı olduğu gibi dünya pazarına bağımlıyız."</p>

  <p class="textindent">"E öyleyse?" dedi Bobby. "Ben başında söyledim bunu."</p>

  <p class="textindent">"Ama yaşamımız için gerekli yalanlar olmadan elde edemezdik başarımızı! Anlıyor musunuz, tam olarak ona uyulduğunda bir yaşam yalanı <a class="nounder" href="../Text/notlar.xhtml#not46">self-fulfilling prophecy</a> oluyor. Ya da sakallı klasiğin söylediği gibi: Düşünce maddi güce dönüşüyor kitleyi sardığında. Evet, dostlarım, Norveç kişiliği budur: Gerçek bir mucize!"</p>

  <p class="textindent">Acı veren bir sessizlik oldu. Spagettiler çoktan soğumuştu.</p>

  <p class="textindent">"Peki ama şimdi sana göre ben Norveç üzerine ne yazmalıyım?" diye sordum pembe yanaklı Elsa'ya.</p>

  <p class="textindent">"En büyük olduğumuzu."</p>

  <p class="textindent">"Ama çok alaylı gibi bu Elsa."</p>

  <p class="textindent">"Biraz şarap alsana," dedi. "Biliyor musun Norveçliler alay etliklerinde mutlaka ciddi şeyler söylüyorlardır, inan buna."</p>

  <h3 class="sigil_not_in_toc">Aile Reisinin Derdi</h3>

  <p class="NoIndent">Petrolün Mahagonny'si, Batı sahilindeki altın çıkan kent, doların hızla döndüğü, petrol arama platformlarının kaba kahramanlarının tatile çıkıp olağanüstü gelirlerini çarçur ettikleri, yarı Dallas yarı Klondike, Stavanger adlı bu eski piskoposluk kenti, bugün spekülatörlerin ve pezevenklerin yeni El Dorado'su, Norveç'in haydut yuvası haline gelmiş: Röportajlar, televizyon yayınları ve dedikodulardan bu efsanevi yeri duymayan kimse kaldı mı?</p>

  <p class="textindent">Bütün bunların yalan olduğunu düşünebilirdim. Bu ülkenin refahı için çalışan aile reisleri, iyi hıristiyanlar ya da uslu sosyal demokratlar. Akıl almaz şey kapıya gelip dayandığında onların nasıl bir tepki gösterecekleri, başından beri belliydi: Başlarını temkinli temkinli sallayan, evhamlı, dikkatli ve kendi topluluklarını koruyucu bir koza içine alıp onları gelebilecek bütün şoklardan korumaya çalışan kişilerdi.</p>

  <p class="textindent">Böylece titiz belediyeciler tarafından elimden tutulup bütün bir sabah gezdirildim; bana nasıl dikkatli, temiz, bol yeşil alanlı iskân merkezleri yaptıklarını, daha ilk yabancılar gelmeden ve şehre yerleşmeden önce bu işleri nasıl hallettiklerini anlattılar. Eski kentin şahane ahşap evlerinin bozulmadan ayakta kaldıklarına şahit oldum. Tıpkı eskiden olduğu gibi bu evlerde gene vergicilerin dul karıları ve emekli gemi ahçıları oturuyordu. Arada sırada, alçak kapıların önünde duran Mercedes'lerinden tanınan, reklam ya da elektronik branşından bir çift dikkati çekmiyor değildi, hele giriş kapılarına koydukları fayton lambaları onları hemen ele veriyordu.</p>

  <p class="textindent">Bana ilerlemenin gayretli hatalarını, can sıkıcı otelleri, kışla gibi hüzünlü büroları, betonun günahkârca kullanılışını da gösterdiler; bütün bunlar Stavanger'i kapladığında ülkenin petrol gereksinimi henüz Kuveyt'ten sağlanıyormuş. Ama artık herkes akıllanmış; bu nedenle Elf ve Mobil, Shell ve Philips, yumuşaklıkla ama taviz vermeden, şuradaki eski bir binayı ya da ötedeki nefis depoyu aslına uygun olarak restore etmek zorunda bırakılmış. Yoo, burada onların ayaklarına kapanan kimse yok! Stavanger'de başarılı olmak isliyorlarsa biraz iyi niyet göstermek zorundalar. O zaman suni cennetleri için de yer bulunur, dışarıda, uzakta, yeşil çayırlıkta. Orada sırça saraylarını inşa edebilir, petrol üslerini, helikopter iniş alanlarını, teslimat ve danışmanlık firmalarını, bilgi bankalarını kurabilirler. Bu <a class="nounder" href="../Text/notlar.xhtml#not47">Brave New World</a>'da petrol egemenliği Norveç Petrol Şirketi'nde. Statoil'ün merkez binası devasa, fütürist bir bina, içeriye şifreli manyetik kartı olmayan kimse giremiyor. İnsan şirketin oluz yaşın üzerindeki kimseye güvenmediği duygusuna kapılabilir kolaylıkla; memurlar çok genç, ürkütücü bir iyi niyete sahipler, palmiyeler ve bilgisayarlar arasında gidip geliyorlar. Üzerinde devasa platformların kurulduğu tersanelerse, Stavanger kentinin montajı bitlikten sonra en ufak bir atık bırakmamaya zorlanmışlar; bıraktıkları sadece şiirsel bir yat limanı olmuş. Merkezdeki yaya caddeleri insan dolu, ticaret gelişiyor, park yeri bulmak zor, restoranların önünde uzun kuyruklar oluşuyor. Herşey yerli yerinde görünüyor.</p>

  <p class="textindent1">Sosyologlar kenarda köşede bir gettolaşma eğilimi görüyorlar. <a class="nounder" href="../Text/notlar.xhtml#not48">Petroleum Wives' Club</a>'da daha sabahtan buluşuluyor, orada tüketilen akıl almaz <em>dry martini</em>'ler bazı çevrelerde kaşların çatılmasına yol açıyor. Ama Amerikalı kadınların çalışma izinleri yok. Eğer çocuklarını uçaklarla firmanın sırtından İsviçre'deki yatılı okullara yollayamıyorlarsa, o zaman afacanlar günahkâr bir biçimde pahalı olan, yepyeni <em>Ami</em> okullarına gönderiliyor; okul parası adam başına 55 000 kron tutuyor. Arsa fiyatlarını da yabancı yöneticiler çok yükseltmiş.</p>

  <p class="textindent">Bunların hepsini ve başka birçok şeyi, melankolik bir psikiyatrın eski <em>art-nouveau</em> tarzı villasında verdiği yaz partisinde öğrendim; villayı karısıyla birlikle yıkılmaktan kurtarmış. Zengin donatılmış masa bana <em>Fanny</em> ve <em>Aleksandr</em>'ı anımsattı; tıpkı İbsen çağında olduğu gibi evlilik, özlem ve yaşlanma üzerine konuşuldu. Uzakta, ağaçların arasında, gece gündüz çalışılan tersanenin ışıkları seçiliyordu.</p>

  <p class="textindent">Sayıları hiçbir zaman 2 000'i aşmayan Finli konuk işçiler arasında bazen bıçaklamalar ve kavgalar çıktığı görülüyormuş. Başlangıçta teknelere, sonra da sekiz adam boyundaki mavnalara yerleştirilmişler, çünkü geçici bir süre yaşama alanı daralmış; ama şimdi sadece birkaç düzine kalmış bu işçilerden, gelecekte onlara daha iyi bakılacağına inanılıyormuş. Zaten bu iş de bir zihniyet sorunu. Bu yabancıların çoğu göçmen işçi, yüksek ücretli göçmenler; kaynakçısından mühendisine kadar, Alaska ile Orta Doğu arasında yerleşik olmayan bir yaşam sürerler. Tesis inşaatı istikrarsız bir iş. Burada ahlâki prensiplerin çiğnenmediğine şükretmeli insan.</p>

  <p class="textindent">Neyse ki bu rezillikler Stavanger'de henüz yaygın değil; hatta ara sıra adı çıkan küçük otellerde bile. Kent yönetimi meseleyi kökünden çözmeye karar vermiş; Stavanger ülkenin petrol başkentiyse de adının kötüye çıkmasına izin verilemez, sonra parayla da düzeltilemez. Belediyeciler Stockholm'dan üç ünlü sosyolog getirtmişler. İsveçlilerin titizliği ve deneylerine güvenilirmiş. Bilim adamları ellerinde not defterleri, cep hesap makineleri ve teypleriyle yola çıkıp üç ay boyunca fuhuş, kumar ve uyuşturucu aramışlar. Ama nereye gitseler hava temizmiş; böylece elleri boş, ama ceplerinde yüklü bir ücretle ülkelerine geri dönmüşler. O zamandan beri Stavanger piskoposu rahatça uyuyor ve kenti suçlayanların da ağzı kapanmış oluyor.</p>

  <h3 class="sigil_not_in_toc">Şans ve Endüstri</h3>

  <p class="NoIndent">Şans Norveç'te soyut bir düşünce değil. Odun, ot, kaya ve tuzlu sudan oluşuyor ve yeri tam olarak saptanabiliyor. Norveç şansı fiyordda, en yakın büyük kente en az iki saat uzaklıkta. Mabedi de, bahçeye bakan oldukça eski bir yazlık kulübe. Kapının önünde ailenin lastik çizmeleri dağınık biçimde paspasın üzerinde durmakta. Bunlar yeşil ve aşınmış olmalı. Kayıtların durduğu alana giden dar yol, içinde oltaların durduğu dökülmekte olan bir kulübenin yanından geçiyor; içeride ayrıca eski bir motor, eski bir bahçe masası, paslanmış aletler ve raf dolusu yağlıboya bulunur. Dışarıda çimin üzerinde kırmızı beyaz boyalı lastik bir top unutulmuş durur, elma ağacında bir salıncak vardır, şömine odunlarının üzerinde balta durmaktadır. Burada oturanlar asla, eski radyoyu, eski fırını, eski sabun kabını atmayı düşünemezler. Kütüphanede Wildenvey'in şiirleri, Norveç tren hattının üç ciltlik tarihi, <em>Who's Who 1949</em> durur. Köşede tuhaf biçimli kara bir kutu vardır, onu açan içinde çoktan yok olmuş bir nefesli sazlar orkestrasının kornosunu bulur. Solmuş Afgan halısının üzerine güneş vurur, belki miras yoluyla geçmiş bir halıdır bu. Bu kırsal inziva cenneti içinde zaman durmuştur.</p>

  <p class="textindent">Ev sahibim soğumuş piposundan nefes çekiyor. O da ülkesindeki birçok akıllı insan gibi sigara içmekten yıllar önce vazgeçmiş. Sahilden bir motorun patpatı ve insanı sakinleştiren çocuk sesleri duyuluyor.</p>

  <p class="textindent">"Ah evet," diyor ev sahibim, "endüstri!"; parmağıyla mekanik biçimde sarı tütünü piposuna yerleştiriyor. "Ona dayanamıyoruz. Gerçek bu. Ama benden alıntı yapma. Partili arkadaşlarım baklayı ağzından kaçıranlardan hiç hoşlanmazlar. Norveç kraliyet sosyal demokrasisinin bu konuda şakası yoktur. Savaştan önce, Marksizm okumuş biri olarak, ben de zafer kazanan işçi sınıfı adına öyle çok şey söyledim ki zaten. Ülkeyi kalkındıracağız dedik, gelecek doğru dürüst bir ağır sanayide yatıyor, dedik. Alüminyum, suni gübre, kimya, çelik ve demir feromangan, sülfat dö fer, ne bileyim ben! Elektrik, planlı kalkınma ve sosyalizm. Ne kahramanlık zamanlarıymış! Ama bugün yanlış yol tutturduğumuzu kabul ediyorum."</p>

  <p class="textindent">"Neden? Kalkınma hızınız baş döndürücüydü. Rakamlar aklımda kalmaz, ama bugünkü hayat standardınızı savaş sonrası başarılara borçlu olduğunuzu biliyorum."</p>

  <p class="textindent">"Tabii. Tam senaryoluk bir başarı öyküsü. Bütün okul kitaplarında da bunlar anlatılıyor zaten. Yetmiş, seksen yıl önce Norveç, kıyıdaki bir hammadde ihracatçısıydı, geri kalmış bir bölgeydi. İktisat tarihçisi biri, Kuzey kutbundaki Sicilya olarak tanımlamıştı. Bugün ise artı değerimizi nereye yatıralım diye kafa patlatıyoruz. Pastanın dağılımı konusunda kavga ederek neşeleniyoruz, üstelik vicdan rahatsızlığı da çekebiliyoruz."</p>

  <p class="textindent">"Bütün bunları endüstri politikanıza borçlusunuz."</p>

  <p class="textindent">"Yaa, öyle. Bildiğin gibi o zamanlar bu işin içindeydim. Ülkeyi, zorla da olsa belki bir ölçüde endüstrileştirdik, ya kendimizi? Kendimizi endüstrileştirebildik mi? Düşüncemizi, zaman kavramımızı, ruhumuzu? Asla, sevgili dostum.</p>

  <p class="textindent">"Evet, İsveçliler ve Almanlar'da durum değişik. Onlar endüstriyi <em>seviyorlar.</em> Bu onların her zaman güçlü yanları olmuştu, bugün ise sorunları. Ya Norveçliler! Bunlar kendi kendilerine birşeyler yapar, doğaçlama, oldukça buluş sahibidirler, fena da yapmazlar. Ama iş disiplini, sıkı yöneticilik, rap-rap? Açıkça bunu ortaya koyan birini bulamazsın bile —hepimiz işsizlikten fena halde korkarız—, ama otomatik bandın başına kimse geçmez... Öyle görünüyoruz belki ama, yeteneksiz ya da tembel olduğumuz için değil... Hayır, istemiyoruz açıkçası, sevmiyoruz. Dağınıklık belki. Maceraya da severek atılırız. Riziko ve doğaçlama neden olmasın? Ama endüstriyel üretimin hegemonyası aşırı ölçülere varıyor; 'hep bir adım ileri' de diyorlar ya nefis biçimde, bu bizim hoşumuza hiç gitmedi."</p>

  <p class="textindent">Az daha bu inançsız tezi kabul edecektim. Bu tez, bu eski sosyal demokrat vatanpervere çok yakışıyordu, onun kabarık balıkçı ceketine, terastan görmekte olduğum vahşileşmiş böğürtlen bahçesine yakışıyordu. Ama sonra aklıma petrol tankerleri geldi: "Abartıyorsun! Norveçliler'in üçte biri sanayide çalışıyor," dedim.</p>

  <p class="textindent">"O bir zamanlardı," diye cevap verdi. "Bazılarının altın çağ olarak adlandırdığı altmışlı yıllardaydı. Geçenlerde <em>Norveç Usulü Sosyalizm</em> adlı kitabı karıştırıyordum. Sol kanattan genç biri, orada özlem dolu bir makale yayınlamıştı; makalenin güzel adı şuydu: "1960'a Geri Dönelim". Akıl almaz bir şeydi bu!</p>

  <p class="textindent">"Ama gerçekten, bugün çalışır durumda olanların sadece %18'i üretim sanayiinde çalışıyor. Üretim 1972'dekinin altında. Sendikalar söylenip duruyor. Ama ben, daha iyi diyorum!</p>

  <p class="textindent">"Bu ülkede bizim hiçbir zaman bir Ruhr havzamız olmadı, Mancehester'imiz ya da Torino'muz olmadı. Norveç'te endüstri bölgeleri yoktur. Yalnız bazen orada burada sapa bir vadiye gelirsin, herşey beyazdır, evler, ağaçlar, kayalar, çünkü orada çimento fabrikası vardır; ya da güney sahilinde bir yerde fiyordlarda balıklar ölür, titan üretiminin artıkları denize döküldüğü için... Sonra da, işyeri yaratmak şart denir.</p>

  <p class="textindent">"Ama tüm çevreyi zehirleyen, bununla da kalmayıp her ay milyonlarca kron tahsisat gerektiren bu yerler nasıl işyerleridir böyle? Sanayideki işçilerin beşte biri, bugün üretim değerinin %100'ü üzerinde masraf doğuruyor. Bunun ne demek olduğunu düşünebiliyor musun? Tam bir çılgınlık. Ödüyoruz. Ama istemeyerek ödüyoruz, inan bana. Ağır sanayinin bütün bu hantal yükü, gelecekte yok olacak. Yaşamlarını yitirmeleri sadece bir zaman sorunu. Ne kadar önce yitirseler o kadar iyi! Hepimiz bunu düşünüyor ama yüksek sesle söylemiyoruz."</p>

  <p class="textindent">"Endüstri olmadan nasıl ayakla kalacağınızı bilemiyorum."</p>

  <p class="textindent">"Ben de. Kimisi, petrolden kazandığımız parayı neden yemiyoruz, diyor. Bu çocukça bir görüş."</p>

  <p class="textindent">"Peki nasıl olacak?"</p>

  <p class="textindent">"Beni deli sanacaksın ama— işçi sınıfının eski bir bürokratı olarak sana şunu söyleyeceğim: Biz üretime değil, üretim bize uymalı.</p>

  <p class="textindent">"Bu da şu anlama geliyor: büyük fabrikalara hayır, kırsal bölgelerde ufak üretim merkezleri olmalı, insanların yaşamak istedikleri yerlerde, birbirlerini tanıdıkları yerlerde, bahçelerinin, birkaç meyva ağacının olduğu yerde, kayıkları falan... Aslında balık tutmaya seve seve giderler."</p>

  <p class="textindent">"Kirlilik yok, pis kokular yok, büyük sermaye yok. Gerçek olamayacak kadar güzel," diyorum.</p>

  <p class="textindent">"Şaşacaksın ama, bu ülkedeki üretken işçinin üçte ikisi bugün böyle küçük işyerlerinde çalışıyor."</p>

  <p class="textindent">"Küçük işyeri derken, ne kastediyorsun?"</p>

  <p class="textindent">"İki yüz kişiden daha az insan çalıştıran firmalar, eski iyi kalpli mobilya fabrikasından tut, yepyeni bilgisayar yazılım dükkânına kadar. Bizim endüstri kültürümüz her zaman dağınıktı. Yüzyılın başına kadar gelişmekte olan bir ülke olduğumuzu unutma, sadece hammaddemizi sömürerek yaşıyorduk. Denize bağlı kalmak zorundaydık: morina balığı ve ringa balığı. Ormandan odun, kâğıt hammaddesi, selüloz. Ve nehirlerden, değirmenler ve atom reaktörleri.</p>

  <p class="textindent">"Ayrıca bu süreci Norveç işçi sınıfı hareketinin tarihinde de görebilirsin. Önce odun kesiciler ve gündelikçiler kesim atölyelerinde örgütlendiler. Sonra denizciler, zanaatkarlar, yol ve tesis yapım işçileri sıraya girdi. Son ışığı kim yaktı? Büyük endüstrideki klasik üretim işçileri.</p>

  <p class="textindent1">"Mümkün olduğunca serpildik. İlk Teknik Üniversite'yi ne zaman açtığımızı biliyor musun? 1910'da. Paris ve Karlsruhe Teknik üniversitelerinden tam yüz yıl sonra. Sanayi bakanlığımız ne zamandan beri var? Üç tahmin hakkın var. Ne zaman açtığımızı ben sana kesinlikle söyleyebilirim, çünkü bu işin içindeydim. 1947'de!</p>

  <p class="textindent">"Yabancı sermaye olmasaydı... Yabancılar, dönüm noktasını oluşturan sanayi atılımını gerçekleştirdiler. Birinci Dünya Savaşı'ndan önceki yıllarda: enerji istasyonları, madenler, karpit, alüminyum. 1909'da sanayimizin %40'ı yabancıların elindeydi. Büyükbabalarımız bu işgalden hiç de memnun değillerdi. Müthiş karşı koydular. Karşı koyanlar biz sosyal demokratlar değildik, sevgili dostum, liberaller en ağır imtiyaz yasalarını çıkarttı, o zamanki dünyanın en ağır yasalarıydı bunlar, Norveç'in satılmasını engellemek istiyorlardı. Yetmişli yıllarda, petrol bulunduğunda, bu yasaları sadece biraz cilalamakla yetindik, çok uluslu şirketleri hizaya getirmek için. Ama büyük sanayiye karşı duyulan tepki kaldı. Bu açıdan bakıldığında ellili yıllardan bu yana yürüttüğümüz ekonomi politikalarını kendi kendimize başarısız kıldık."</p>

  <p class="textindent">"Ama senin derneğin ne de olsa ülkeyi oluz yıl boyunca yönetti; İşçi Partisi eskiden olduğu gibi bugün de Norveç'in en etkin politik gücü."</p>

  <p class="textindent">"Proleter varlığından söz etmek istemeyen bir ülkede. Ulusal galeriye gittin mi hiç? Orada asılı olan resimleri gördün mü? Yayla manzaraları, körfezler, şelaleler, arada bir de keçi ve inekler. Gördüğün tek insanlar köylüler, denizciler ve balıkçılar. Endüstri yok. Modern projeler küçümsenerek cezalandırılıyor. Üretim sürecini gösteren bir tek resim yok. Büyük kentin varlığı inkâr ediliyor. Bizim düşlerimizde yeri yok."</p>

  <p class="textindent">Neyse ki aklıma bir istisna geldi. "Ya Christian Krohg'a ne demeli? Christiania'daki bir caddeyi gösteren resmini anımsıyorum. Büyük boy bir resimdi, seksenli yıllarda yapılmış."</p>

  <p class="textindent">"Adı ne peki resmin? Müthiş neşelenerek gördüm adını. <em>'Var Olma Savaşı.'</em> Yarı aç ve üşüyen kadınlar karın içinde. Endüstri sefalettir! Kapitalizmden hoşlanmamamızın nedeni de bu. Bizim için fazla modern. Norveç'e has bu garip anti-kapitalizmi her bir köşede görebilirsin, ahlâkımızda, sanayimizde, hukuk anlayışımızda ve ideolojimizde. Burada ufak bir arazi almaya kalksan —diyeyim ki bir imtiyazın oldu, aslında yabancı olarak alamazsın ya, diyelim ki aldın— bu araziyle istediğini yapabileceğini sanırsan yanılırsın. Asla sevgili dostum. Sınırsız mülkiyet diye bir şey burada yoktur. Kazanç ve sözleşme özgürlüğü dediğiniz şey bizim hukuk anlayışımızda yoktur. Ekonomiye gelince — Norveçliler'in çoğu için kârlılık yabancı bir sözcüktür, ya da en azından karar vermede üçüncü dereceden bir ölçüttür. Bizim bürokratların yatırım-kâr hesabından haberleri bile yoktur.</p>

  <p class="textindent">"Aynı nedenlerden ötürü bizim Marksizmimiz'in de komik bir anlam dışında anlam yoktur. Genelde inançlı ve popülisttir, Marx'ın aksine insanlardaki iyi unsurlara inanır. Ütopik ve 'gerçek' sosyalizmle, yani Karl Marx'ın daha 1840'lı yıllarda alay etliği düşünceyle güçlü bir benzerliği vardır. Tabii ihtiyarın bu konuda yanılmış olması büyük bir olasılıktır. Kendisi ne tarımdan ne balıkçılıktan anlardı..."</p>

  <p class="textindent">"Kes artık!" dedim. "Benimle alay mı etmek istiyorsun? İlk baştaki sektörlerle yaşamak zorunda kalsaydınız görürdüm ben sizi. Sanayiniz içindeki yeri nedir ki bunların, hepsini bir araya toplasan ringa balıklarını, patatesleri, odunu ve tereyağını, ne eder ki? Yüzde sekiz mi? Yedi mi. Altı buçuk mu?"</p>

  <p class="textindent">"Dört," diyor ev sahibim. "Yüzde dört, işler çok iyi gittiğinde dört buçuk."</p>

  <p class="textindent">"Eh öyleyse," dedim, "Tıpkı bizdeki gibi."</p>

  <p class="textindent">"Ama neyin yüzde dördü? Brüt ulusal üretimin. Ve laf aramızda, brüt ulusal üretim büyük ölçüde rezaletten ibarettir. Tıpkı sizde olduğu gibi! Kimseye bir şey anlatılamaz. Ben biliyorum bu işleri. Bakanlığın birindeki bir budala bir milyon anket gönderiyor oraya buraya, bir milyon diğer budala da bunları dolduruyor, altı kopya halinde. Ya da iki budala karayolunda birbirlerine giriyor. Ya da binlerce alkolik ciğerleri patlayıncaya kadar içiyor ve herhangi bir sanatoryumda yeniden yamanıyorlar. Bu alışverişlerle gelişip büyüyen ne? Brüt ulusal üretim! Buna karşılık tavamıza attığımız uskumrular, bahçede yetişen çilekler, şöminelik odun — bunların hepsi istatistikçiler için hava. Hayır, hayır, dostum, brüt ulusal üretime inanmak insanın kendi suçudur."</p>

  <p class="textindent">"Yeşillerdenmişsin gibi konuşuyorsun."</p>

  <p class="textindent">"Bizim Norveç'le Yeşiller Partisi'ne ihtiyacımız yok," dedi eski sosyal demokrat, içmediği piposunu boşaltırken, "çünkü biz her zaman yeşildik".</p>

  <p class="textindent">Daha sonra, ufak beyaz boyalı verandada, bir şişe iyi imbiklenmiş Aquavit geldi masaya. Güzel, aydınlık bir yaz gecesiydi, uskumruların tadı da olağanüstüydü.</p>

  <h3 class="sigil_not_in_toc">Toplumsal Aptallık</h3>

  <p class="NoIndent">"Her ülke hak ettiği medyaya sahiptir." Bu düşünceyi ancak kemikleşmiş insan düşmanları kabul eder. Almanların durumu <em>Bild</em> gazetesiyle, Ruslar'ınki <em>Pravda</em>‘yla ya da Amerikalılar'ınki televizyon programlarıyla ölçülecek olsaydı, o zaman insanlığın bugüne kadar nasıl olup da ayakta kaldığını anlamak mümkün olmazdı. Çoktan kronik budalalıktan yok olup gitmeleri gerekirdi. Herhalde doğa bizi öyle yaratmış ki, aptallık bombardımanlarını da çok büyük zararlar almadan atlatabiliyoruz.</p>

  <p class="textindent">Norveç basınının en güzel yanı dokunaklı, eski moda ve garip adları. Kristiansand'da <em>Vatan Dostu</em> ve <em>Zamanın İsteği,</em> Lillehammer'de <em>Seyirciler,</em> Tromsø'da <em>Kuzey Işığı,</em> Oslo'da <em>Dünyanın Gidişatı,</em> Asker'de <em>Haberciler</em>'i ve Horten'de <em>Yeniden Yürüme</em>'yi okuyabilirsiniz. Norveçliler ülkelerinde bu kadar çok sayıda gazetenin çıkmasından gurur duyuyorlar; 150 gazete çıkıyor. İnsan 10 000 nüfuslu yerlerde bile iki yerel gazetenin çıktığını duyunca bu büyük rakama pek şaşmıyor.</p>

  <p class="textindent">Bu gazetelerin hepsi satılıyor, evet belki de okunuyor. Oralıların ruhunu bilmeyen birisi için bu gazetelerin ne işe yaradığını anlamak oldukça güçtür. Bu "Haberciler", gerçekten de haberleri vermek için mi vardır? Nilssons'un altın evlilik yıldönümünün haberini veriyorlardır mutlaka, ya da lastik satıcısının özel kampanya satışını, sağlık örgütünün bundan sonraki toplantısının ne zaman yapılacağım yazıyorlardır. Ama yazdıkları da bundan başka birşey değil. Yoksa bir görüşü temsil etmek, bir dünya görüşünü sağlamlaştırmak mı yaptıkları? Gazete yöneticileri kendileri bile bilmiyor bunu, haber ve yorum arasındaki farkı tanımıyorlar bile.</p>

  <p class="textindent">Norveç gazetelerinin hemen hemen tümü, parti organı olarak kurulmuş. Belki de bu durum, can sıkıcı tartışmalarını, makalelerdeki kaynanamvari tarzı açıklar. Bağımsız bir düşüncenin gelip onları şaşırtacağı bir durumun yaratılmayacağını herkes biliyor. Bu tip gazeteler okunmak için değil, belli bazı parti programlarını desteklemek için "tutuluyor". Politikacıların devlet kasasına başvurup bu gazeteleri hep kurtarmaya çalışmaları da ancak böyle açıklanabilir. Seçim kürsülerini ellerinde tutmak istiyorlar, onları dinleyenler esnese de.</p>

  <p class="textindent">Sözümona, bu yolla düşünce çeşitliliği garanti altına alınıyormuş. Ama ne yazık ki bu düşünceler oldukça can sıkıcı. Basın yapısının bu şekilde cilalanması, kâğıt ormanının doğal bir acemi koruma parkı haline gelmesini sağlamış. Bu mecburi çeşitlilik taşralı bir tektiplilik getirmiş. Bu gazetelerin çoğu için dış ülkeler diye bir kavram yok. Başkentteki gazeteler bile dış dünya haberlerine sadece bir sayfa ayırıyor. Ünlü <em>Dagbladet,</em> ki yetmişli yıllara kadar aydınların sığındığı tek yerdi, bugün bir bulvar gazetesi durumuna düştü; iyileşmeyi sağlıksız kademeleşmede arıyor, okuyucuların can sıkıcı okuma alışkanlığını bir yana bırakmaları için her gayreti gösteriyor.</p>

  <p class="textindent">Eleştirel kamuoyunun içler acısı hali, belki de Norveç'teki kentleşme eksikliğinde yatmaktadır. Ülkenin en iyi gazetesi olan <em>Bergens Tidende</em>'nin ülkedeki tek dokunulmamış kent kültüründen çıkmış olması rastlantı olamaz. Bütün bunlara rağmen Norveçliler'in basınlarının acıklı durumunu, uyuşmuş bir serinkanlılıkla kabullenmeleri akıl almaz bir durumdur. Buna rağmen eğitim oranı diğer uluslardan daha yüksektir. Burada okuma yazma bilmeyenlerin sayısı Almanya, Fransa ya da İtalya'dan daha azdır. Bu durum entelektüel kaynaklara bağlanamaz. Daha 19. yüzyılda Tromsø ve Flekkefjord'da <em>The Times</em> ya da <em>La Presse</em> okunuyordu. Bugün de dünyadan bir parça olsun haberdar olmak isteyen birinin Danimarka, İsveç ya da İngiliz gazetelerine abone olmak zorunda kalması yazık.</p>

  <p class="textindent1">Yalnız basın değil, diğer medyalar da ülkenin kültürel seviyesinin altında hizmet veriyor, yakın zamanda bu alanda değişiklik olup olmayacağı da şüpheli. Devlet radyo-televizyon kurumu herkesin alkışları arasında çökertildikten sonra, Norveç'te sınırsız bir medya iyimserliği hâkim oldu. Oslo'da daha şimdiden, telefon hattından çok televizyon hattı var. Oslo'nun hâkimiyetinden kurtulmak için yığınla radyo istasyonu ve televizyon kanalı açılıyor. Teknik gereksinmeler durmadan tartışılıyor; uydulardan, geniş kanallı kablo ya da telematik ağından içeriksiz programlar yayınlanıyor.</p>

  <p class="textindent">Yeni kanallarda aslında neyin yayınlanması gerektiğini kimse sormuyor. Bu durumda, medya kargaşasından kimin kazançlı çıkacağı malum: bilgisizler ve tüccarlar, yerel politikacılar ve misyonerler. Basın kurumlarının boş çeşitliliği bu yeni alanda da tehlike işaretleri veriyor; ülkenin üretici yetenekleri devlet yardımlı popülizm ve aptal reklamlar tarafından bu alandan uzaklaştırılıyor, bunlar gene kıyıda köşede filizlenmeyi sürdürüyorlar.</p>

  <h3 class="sigil_not_in_toc">Bisiklet Üzerinde Petrol Politikası</h3>

  <p class="NoIndent">Tasarımcıların çekirgeler gibi kent lokallerine el atmasından bu yana, rahat deri banklı, eski bira doldurma aletleri olan, hazırcevap "garson kızların" olduğu bir meyhane bulmak için Oslo'da çok dolaşmak gerekiyor. Eski meclisin arkasındaki Café Justisen bu cins meyhanelerin ayakta kalmış bir örneğidir. Orada Petter Nore bana, Norveç petrol politikasının sırlarını anlattı. Kalın bıyıklı oluz beş yaşındaki bu genç adam öğrenci hareketinin bir gazisiydi. Film tarihi doçenti görünümünde ya da rahat bir programcı gibi, ama ne o ne de bu, Petrol Bakanlığının planlama bölümü şefi.</p>

  <p class="textindent">Geniş bir gülümsemeyle <em>Financial Times</em>'ını karıştırıyor ve soruyor: "New Yorklu psikiyatrlarla Norveçli ekonomistler arasında ne benzerlik vardır?"</p>

  <p class="textindent">Bilmiyorum.</p>

  <p class="textindent">"İkisi de zenginliğin sonuçlarıyla uğraşır. Şimdiye kadar biz bu sonuçlarla sandığımdan daha iyi uğraştık. Herhalde akıldan çok şansımız vardı. İlk görevimiz yabancı tekelleri kötü alışkanlıklarından uzaklaştırmak oldu. Arada bir onlara araçları göstermek zorunda kaldık, tabii kibarca. Bugün %80 Norveçli işçi kullanıyorlar, hizmetin büyük çoğunluğunu burada veriyorlar. Bir rafineri kadar karmaşık olan bir ilkeler sistemi kurduk; sipariş ve imtiyaz, vergi yasası, yatırım yönlendirmeleri, emniyet tedbirleri, büyüme, ücret politikası — tüm çeşitlilik sadece bunlar değil, hepsinin dengelenmesi gerekir."</p>

  <p class="textindent">Nore'ye, petrol üretimi her yıl daha fazla artış göstermesine rağmen, hükümetin neden tasarrufa gittiğini soruyorum. "Çok ilginç bir karşıtlık! Teorisyenlerin ağızlarının suyunu akıtacak bir konu! Ama politikacılar için o kadar sevindirici bir konu değil. 'Bir anlaşmazlık boşluğumuz var' diye yakınırlar, 'kriz beklentisi, açıklama sorunu'. Bizim Bonanza yetmişli yılların ilk yarısında başladığında, meseleye başka gözle bakılıyordu. O zaman sosyal demokratlar petrol parasıyla büyük bir bebeği doyurmaya başladılar: kamu sektörünü. Çocuk güzelce büyüdü, ama doymak bilmedi. Hükümet o zamanlar gelecekte yapacağı harcamalar için bile para aldı, yani dış kaynaklı krediler buldu, bunları savurganlıkla harcadı. Sonuçları da ortaya çıktı. Kıskanılacak derecede az işsizlik vardı, ücretler çok arttı, refah devleti çiçekler açtı. Mutlular adası diyebiliriz. Bu durum ne yazık ki gittikçe artan fiyatlarla, artan devlet desteğiyle, artan faizle meydana gelmişti. Oldukça geç olarak önce sosyal demokratlar, sonra burjuva hükümetler, tehdit eden ekonomik krize yakalanmamak için rotayı değiştirdiler. O zamandan beri kemerleri sıkma politikası hâkim. Tutucular bile Norveç'in kutsal ineklerine dikkatle yaklaştılar, enflasyon geriledi. Dış borçlar ödendi ve biz net-sermaye ihracatçısı olduk."</p>

  <p class="textindent">"Peki şimdi ne olacak?"</p>

  <p class="textindent">"Yeterince seçeneğimiz var. Şu üç uç çözümü ele alalım örneğin. Norveç'le doğrudan doğruya olan her türlü vergiyi kesebiliriz. Sonuç, müthiş hızla artan tüketim, ithal mallarının acele büyümesi, akılalmaz bir enflasyonist baskı ve neticede ekonomimizin yıkılışı olur. Artı değerlerimizi sosyal ve sağlık sektörüne yatırdık diyelim, bu sektörler prensipte sınırsızdır. O zaman kamu sektörü her türlü üretimin sırtından (petrol hariç) yayılma gösterir. Sırtımızda bir mono-kültürü taşıyoruz; enerji fiyatları dünya pazarında düştüğünde, biz de sonumuza yaklaşırız. Ya da artı sermayemizi ihraç ederiz, o zaman dış faizler ahlâki ve politik sonuçlara doğru genişler, emperyalist bir çözümü kaçınılmaz kılar. Gördüğünüz gibi burada bir anaplan mevcut değil, burada sadece tavizler var. Ne yaparsak yapalım, hangi çeşidi seçersek seçelim, kimse bizi beğenmeyecektir. Gene de önümüzdeki maceralarda, heyecan verici bir görev görüyorum."</p>

  <p class="textindent1">Bugün bile sol radikal bir derginin yazarı olan Petter Nore, bu sözlerle bana veda edip eski bisikletine bindi. Bu ulaşım aracına sadık kalmıştı, öyle sanıyorum ki bisiklet ona ahlâki bir destek bile veriyordu.</p>

  <p class="textindent">Norveçli politikacılara gelince, bunlar seçmenlerinin ortaya koyduğu sarsılmaz rahatlığa şükretmeliler. Kâğıt para bankasında garip milyarlar toplandığında biraz homurdanmalar oldu, bu milyarlar mermer cam, çelik ve bakırdan yapılma bir saraya harcanacaktı — enstitünün başkanı, sosyal demokrat Hermod Skaanland'dı o zamanlar: "Gelecek nesillere koruma altına almayı hak eden bir bina bırakmalıyız," diye savunmuştu projeyi. Ama Norveçli araba sürücüleri benzincilerde gözlerini bile kırpmadan öyle bir fiyat ödüyorlar ki, Hollanda veya Federal Almanya'da bu fiyatlar ufak isyanlar çıkartabilirdi.</p>

  <h3 class="sigil_not_in_toc">Uzmanları Yiyin!</h3>

  <p class="NoIndent">Altmış dokuzuncu enlemin öte tarafında Vahşi Kuzey başlar, Norveç toplumunun <em>frontier</em>'i. Güvercin kafeslerinin ve büyük otellerin yan yana dizildiği Tromsø'nun tarihi, dehşet verici zenginlik ve sinir çöküntüleri arasında gider gelir. Orada yaz geceleri gündüz gibi aydınlıktır. Storgate'deki otomobil alayı hiç eksilmez. Bir akşam yemeğine rahatlıkla üç yüz mark ödenen lokantadan en son müşteriler çıkarken, tedirgin olan gece kuşları —serseriler, desperadolar, işsizler, punklar ya da kır tatili yapan bahriyeliler mi bunlar?— bira şişelerini çöp tenekelerine vurarak davul çalarlar, ya da başlarına taktıkları walkmanlerle dans ederler caddelerde, özel, garip karnavallarını kutlarlar. Sadece karşıdaki düzenli adam saat ikide kalkar ve matkabıyla merdivene tırmanıp bu öcülü beyaz gecede damını tamir eder.</p>

  <p class="textindent">"Bu ülke," diyor Ottar Brox, "kapalı bir sistem değildir. Kuzeyde her zaman yer var. Kuzey Buz Denizi dünyanın en zengin balık yataklarına sahip. Güneyde geçinemeyen burada her zaman yeni bir yaşama başlayabilmiştir. Yüzyıldan bu yana kuzey bölgesi, Norveç toplumu için emniyet vanası görevi yapar."</p>

  <p class="textindent">Tromsø'nun yepyeni üniversitesinde oturmaktayız. Üç katlı bina, içindekilere, Münihli ya da Parisli öğrencilerin rüyalarında bile göremeyecekleri bir lüks sunuyor. Kitaplar her isteyenin emrinde. Rahat çalışma odalarında ya da evlerde açılıp okunabilirler. Kitapların ödünç verilmesi elektronik olarak gerçekleştiriliyor, ısmarlama kartları ve bekleme süresi diye bir şey bilinmiyor. Müzik, sigara içme ve tartışma odaları hizmete hazır. Bilgisayardan İskandinav, Avrupa ve Amerikan veri bilgi ağına giriş yapılabiliyor. Bilgisayar on saniye içinde her türlü araştırma alanı için bibliyografik bilgi ve özetleri veriyor.</p>

  <p class="textindent">Profesör Brox, daha yirmi yıl önce kurulmuş olan dünyanın bu en kuzeydeki üniversitesinin başta gelen idarecilerinden biri; o olmasa bu kurumun ayakta kalıp kalamayacağı tartışılır doğrusu. Brox, bölge politikaları denen akımın entelektüel girişimcilerinden biri; savaştan sonra Norveç'i İsveç modeline uygun olarak "yapısal rasyonalizasyona" itmeye çalışan eğilime militanca karşı çıkanlardan; bu eğilim büyük toprak parçalarının ıssızlaşmasını öngörüyordu.</p>

  <p class="textindent1">Ottar Brox ve arkadaşları başarılı oldular. Yerel vatanperverlik ve tüm ülkenin başlıca arzusuna dayanarak, üzerinde insan yaşayan ufacık yerleri bile savunmayı başarmışlardı. Bugün en ücra köşelerdeki adalarda bile okullar, Aniartika'nın ucunda bile ısıtılmış yüzme havuzları var. Norveçliler'in eşitlik düşüncesinin sadece sosyal değil, aynı zamanda coğrafi boyutları da var.</p>

  <p class="textindent">Ottar Brox ve arkadaşları başarılı oldular. Ama çok memnun değiller. Dağılma politikasının istenmeyen yan etkilerinden, planlama komikliklerinden ve planlama krizlerinden söz ediyor. Yeni yeni örneklerle, yönetimsel eşitlik muamelesinin yeni eşitsizlikler doğurduğuna işaret ediyor. "Bu çarpıklık zamanla transfer hizmetlerinin meşruluğunu yok ediyor," diyor. Ve her zaman olduğu gibi karşıtlıklar en çok burada, Kuzey'de belirginleşiyor.</p>

  <p class="textindent">Brox bunların hepsini uzmanların önünde anlatıyor. Sosyal devletin sorunlarıyla ilgili seminere katılmak üzere Tromsø'da bulunan aşağı yukarı elli şehir plancısı, yöre plancısı, bölge ve mahalle plancısı önünde.</p>

  <p class="textindent">Katılımcılar, Brox refah devletine sataşmaya niyetli değilse bile, oldukça dertli görünüyorlar. Brox'un, araştırmacının rolünü Kassandra'nın rolüne benzetmesinden hoşlanmıyorlar, şüpheciliği entelektüel bir erdem olarak methetmesinden hoşlanmıyorlar.</p>

  <p class="textindent">Başka bir konuşmacı, sosyal devlet bürokrasisinin sadece kamunun yararını değil, kendi çıkarlarını da göz önünde tutmasının hiç de abartma olmadığını söyleyince, orada toplanmış olan planlamacılar öfkelerini zor bastırıyorlar. Darıldıkları izlenimini ediniyorum; çünkü kadirbilmez halk, planlama kurumlarına kısıtlama getirecek bir hükümet seçti. Gene de böyle bir kısıtlamayı sağa kayışa ve dayanışmanın yetersizliğine bağlıyorlar. Yaşlılar yurdu ya da çocuk yuvaları yapımı söz konusu olduğunda maliyet analizleri yapılmıyor. Ekonomi bu konuda hakkını yitirmiş. Halkı uzmanlar ve temsil edilenlere bölen politikaya karşı çıkılması, burada toplanmış olanların çoğu tarafından gerici manevra olarak algılanıyor.</p>

  <p class="textindent">Plancılar, Tromsø'da bir deponun duvarına "Uzmanları yiyin!" diye yazı yazdıran kişinin, kafayı bulmuş bir milyoner ya da para yemiş bir sermaye ajanı olduğu konusundaki düşüncelerinde haklı olabilirler. Olabilir, ama ben buna inanmıyorum.</p>

  <h3 class="sigil_not_in_toc">Sessiz Vahşi Savaşçı</h3>

  <p class="NoIndent">Tromsø'dan yarım günlük bir mesafede, periferinin periferisinde, suratların daha geçmişten çıkma, kayın ağaçlarının daha küçük, arabaların daha eski, insanların daha az olduğu, eşitlik politikasının sınırlarına dayandığı, renklerin daha çabuk solduğu, yaşamın daha ağır olduğu yerde, eski şişeler ve oyuncak bebeklerle kanaatkar olarak döşenmiş küçük bir evde, vahşiliğin hemen yanı başında Hartvig Saetra yaşıyor; kırk yaşlarında tıknaz bir adam, Hallingdallı bir ailenin dik kafalı oğlu, Storslett'teki okulda biyoloji öğretmenliği yaparak hayatını kazanıyor. Bu bölgede altmış kişilik bir okul korosu, kışın doğayı mahveden dört yüz tane motorlu kar kızağı var.</p>

  <p class="textindent">Dökülmekte olan arabasıyla Saetra beni Reisa Vadisi'ne götürüyor. Kuzeyin dokunulmamış en sonuncu vahşi ırmağı olan Reisa, gece yarısı güneşi altında haşmetle parıldıyor. Saetra üç yıllık bir çalışmayla ırmağın haritasını çıkarmış. Bu doğanın kurtarılması onun inatçılığı sayesinde sonunda karara bağlanmış. Enerji yatırımcılarının, mühendislerin ve askerlerin müdahalesi durdurulmuş. Tüm vadi korunma altına alınmış. Burada insana rastlamak hemen hemen olanaksız. Tozlu caddenin kenarında tek tük birkaç çiftlik var. Köylüler Fin asıllı. Irmağın yukarı kısmı Ren geyiklerine ve Laponlar'a ait.</p>

  <p class="textindent">Bir köprüde durup akıntıyı seyrediyoruz. Saetra önce çekinerek ve yavaş, sonra gittikçe daha heyecanla onu meşgul eden şeyleri anlatıyor. Kendisi keşfedilmemiş bir dâhi; misyoner değil, karizmatik değil, ciddi, inatçı bir mücadeleci.</p>

  <p class="textindent">"Batı toplumları," diyor, "katillerden meydana geliyor. Yönetimde olanlar değil sadece, basit insanlar da suçlu; hepsi yıkıcılar. Tüketimleri, ahlâki açıdan neredeyse cinayet: ABD yeryüzü üzerindeki bir kanser uru." Saetra'yı batının bu derece iyi durumda olması kadar sarsan bir şey yok. Özgürlüğümüzden alayla söz ediyor, demokrasimizden de — bu iki sözcüğü bir arada tükürüyor. Sovyetler Birliği'ni suçlu görmenin saçma olduğunu söylüyor, tersine, rejimler ne kadar sıkı olursa, o kadar çabuk gelir kurtuluş, diyor; ne kadar fakir olunursa, o kadar iyidir. Kehanetlerden akılalmaz sonuçlar çıkartıyor. Doğu Avrupa'daki ayaklanmaların hiçbir haklılığı yoktur, diyor. Rejim aleyhtarlarını sadece küçümsüyor. Bu arada en çok da Saharov üzerinde duruyor. Ona Alman işgalcilere karşı olan Norveç direnişinden söz ediyorum, ama o her türlü itirazı geçiştiriyor. Kendinden nefret etmeye dayalı bir delilik içinde, tüketimin acımadan sınırlandırılmasını ve çevreci diktatörlük yararına kesin sonuçlara varılmasını istiyor.</p>

  <p class="textindent">Neredeyse gece yarısı oldu. Reisa üzerinden uçan kuşları seyrediyoruz. Burada duyulan tek şey onların çığlıkları. Uzun bir aradan sonra Saetra başını sallıyor ve şunları söylüyor: "Biliyorum, anlamı yok. Artık kurtuluşumuz yok." Görüşlerini bir makalede toplayıp yayınladı. Kimse tepki göstermedi. Beyrut ve Leningrad'a gitti. ABD'nin kanser okluğunu anlatan konuşması kibarca dinlendikten sonra alkışlarla karşılandı. Bunun dışında Beyrut'ta başka dertler var. Aslında Saetra politikayla hiç ilgili değil. O Norveç'te hiç eksik olmayan yalnız düşünürlerden; bunlar kendilerini ve başkalarını ahlâki öfkeleriyle yıpratırlar. Düşledikleri eşitlik, keçeden bir giysiye bürünmüştür. İntikam, cezalandırma, vazgeçme fantezileri, kendi işkilliklerinin meyvasıdır.</p>

  <p class="textindent">Batıya doğru dönüp güneşe doğru yol alırken Saetra bir kez bozuyor suskunluğunu. Bana çıplak bir yaylayı gösteriyor, hocası botanikçi Meijland yıllar önce burada yeni türler bulmuş, başka hiçbir yerde yetişmeyen cinsten bitkilermiş: ufak sarı bir çiçek, <em>papaver radicatum.M.</em> Onun ve Laponlar'ın dışında kimse bu arktik gelinciğin nerede yetiştiğini bilmemeliymiş. Hartvig Saetra, bir karıncayı bile ezemeyecek kadar vahşi bir adam.</p>

  <h3 class="sigil_not_in_toc">Emektar Suçlu</h3>

  <p class="NoIndent">Norveç toplumunda kötülüğün menşeini bulmak kolay iş değil. Ülke sınırlarının ötesinde, bilindiği gibi savaş kışkırtıcıları, gizli polis ajanları ve Ayetullahlar cirit atmakla, iftiraya uğrayanlar eksik değil. Ama burada, şeytani güçlerin küçük görüldüğü bu yerde durum nasıl?</p>

  <p class="textindent">Hiçbir yerde kötülüğün vücut bulduğu görülmüyor. Küçük uyuşturucu satıcıları, güzel Rockçular akşamları Oslo saray parkının köşesinde toplanıyorlar, bir süslemeye benziyorlar; hüzünlü Pakistanlılar akşam saat ona kadar öksürük pastili ve sosis satıyorlar, durumları iyi; büyük burjuvazinin sırra kadem basmış kesimi korkup ahşap villalarının perdeleri arkasına çekilmiş; o kendilerinden korkulan Marksist-Leninist'ler erimiş bir tarikatın cesur artıkları sadece...</p>

  <p class="textindent">Bu durumda en son şans olarak, kendisine en çok saldırılan kişiyi, yani İlerleme Partisi'nin başkanını görmeye karar verdim ben de. "Onu mu ziyaret edeceksin?" diye sordu arkadaşlarım, akılalmaz şaşkınlıklarına ahlâki bir rahatsızlık eklendi; hoşuma gitti bu. Evet, onu tanımak istiyordum, Norveç'in <a class="nounder" href="../Text/notlar.xhtml#not49">Poujade</a>'ını, kimsenin sevmediği bir partinin başkanını. Herkes onunla arasına mesafe koyuyor, onunla koalisyona girmek ayıp sayılıyordu, oysa oldukça başarılı bir seçim geçirmişti; bu durum düzenli insanların hepsini endişelendiriyordu doğal olarak. Bu ülkede kim aşırı sağda, ırkçı, dışlanmış biri olmak isterdi ki?</p>

  <p class="textindent">Carl I. Hagen, Storting denen, küçük ve huzurlu meclisin ücra bir köşesindeki bürosunda oturuyordu; bana kâğıt bardakta bir lokma kahve ikram etti. A evet, benim için bir saatini ayırmıştı. Büyük bir çabayla bana programını anlatıyordu. Sesi cesur geliyordu kulağa, biraz incinmiş olsa da; ona haksızlık yapılıyor, bir canavarmış gibi bakılıyordu, oysa o sağlıklı insan aklının önündeki engelleri kaldırmaktan başka bir şey geçirmiyordu aklından.</p>

  <p class="textindent">Carl I. Hagen hiç de şeytana benzemiyor. Şube müdürü ya da radyo toptancısına benziyor; gerçekten de politikaya atılmaya karar vermeden önce şeker ithal acentasında çalışmış. Yaymaya çalıştığı mesaj da beni ürkütmüyor, "Devlet vatandaşlara, namuslu bir tüccarın müşterilerine davrandığı gibi davransın," diyor. Bu ilişkide bilindiği gibi müşteri velinimettir. Güçlü tüketicinin kötü huylarının, geri kalmış düşüncelerinin ve abartılı isteklerinin bertaraf edilmesi için de elbette gayret gösterilmelidir. İyi hizmet beklemek hakkıdır onun, zengin çeşit sunulmalı, temiz pazarlık olmalıdır. Ama öte yandan dükkân kâr etmelidir. Herşeyin bir bedeli vardır, sadece ölüm bedavadır.</p>

  <p class="textindent1">Bu durumda, örneğin Kuzey Kutbu'nda yaşamak isteyen Norveçliler tıpkı Oslo'nun batı yakasındaki yaşam standardını istiyorlar. Başkaları ücretlerin artmasını istiyor, ama sağlıklı bir çalışma ahlâkından, yüksek performanstan söz etmek istemiyorlar. Serbest pazar istiyorlar, ama fiyat kontrolü talep ediyorlar; vergilerin azaltılmasını istiyorlar, ama herkese bedava ilaç dağıtılsın diyorlar. Böyle yürümez. Carl I. Hagen bunu gördü, yardıma koşmak istedi: Ona kalsaydı gelir vergisini tümden silerdi, devlet gelişme yardımı kaldırılır, partilere verilen para sıfıra indirilirdi, sendikaların gücü kırılır, sürekli göçmen akımı durdurulurdu. Bütün devlet yatırımları özelleştirilir, gereksiz bütün mevzuat yok olurdu. Böylece Norveç'te bir rekabet cenneti doğar, bu cennette herşey kendi kendini düzenler, arz ve talep denen iki Tanrıça burada hüküm sürerdi.</p>

  <p class="textindent">Bunda ne kötülük olduğunu Carl I. Hagen anlamıyor; yabancı konuğu da, yaratıcıları 19. yüzyılda Manchester'de yaşamış olan bu antika ideolojinin nesinden korkulduğunu kendi kendine soruyor.</p>

  <p class="textindent">Belki İlerleme Partisi'nin kötüye çıkan adının programıyla bir ilişkisi yoktur. Belki bambaşka nedenleri vardır. Bu soru tam oturuyor; parti başkanının alnının kırışmasından anlıyorum ki tam yarasına basmışım. Evet, diyor Carl I. Hagen, parti sadece yüksek vergiden şikâyet edenleri değil, aynı zamanda bir yığın deliyi, hatta Nazi'yi ve diğer sevilmeyen unsurları da çekti kendisine. Örneğin taraftarlarından biri, hükümetin Norveç halkını garip bir süt yağıyla zehirlemek istediğine inanıyor. Ötekiler gazetelere okuyucu mektupları yazıp, derisinin rengi başka olan insanlar hakkında şikâyetlerde bulunuyor. Ama o, partiyi bu tür etkilerden temizleyip 1989'da mutlaka zafere ulaştıracak.</p>

  <p class="textindent">Carl I. Hagen'in anlamak istemediği şey, zamandışı bir programla vatandaşlarının erdemli düşüncelerini, masumca da olsa kabaca tekmelediği. Öteki suçluların eksik olduğu bu ülkede, köşe başında "Çalışanların önü açılsın" diye seslenen bu tüccar, sadece ninemden kalma bir dükkâna sahip olmasına rağmen, vicdansız ve tehlikeli bir şirret olarak görülüyor.</p>

  <h3 class="sigil_not_in_toc">Flekkefjord Sendromu</h3>

  <p class="NoIndent">Norveççe lügatımda <em>hedonizm</em> sözcüğü yok. Bunun yerine <em>nyutingssjuk</em> sözcüğünü buluyorum; karşılığı zevk hastası. Bu ülkede oturanları oldum olası vicdan kurdu kemirmiştir. Hayat standardının yükselmesi ve elde edilen başarılar bu durumu değiştirmemiştir. Hatta, tam tersi olduğu bile söylenebilir. Çünkü Norveç'te bu kötülüklerin kökünün kazılması için o kadar gayret sarfedilmesine rağmen, neden hâlâ eskiden olduğu gibi baskı ve suç, delilik ve uyuşturucu bağımlılığı, pornografi ve aşırı alkol kullanımı, haksızlık ve ırkçılık var? Bunun nedeni sadece sendedir, diye fısıldıyor suçluluk duygusu. Vatandaş bu sesi kendini kaybederek dinliyor ve ona hak veriyor.</p>

  <p class="textindent">Bu vicdan azabının iyi bir yanı da var. Bu azabı çekenler belli bir ahlâki yetkinlik kazanıyor. Öte yandan, dünyevi gösterişin serabı ardından, şıklık canavarının peşinden gitmeleri, modanın aldatıcılığına uymaları da engelleniyor. Norveç'te yaşayan biri, zavallı Parisliler gibi şık ve <a class="nounder" href="../Text/notlar.xhtml#not50">à jour</a> olmak zorunda kalmadı hiçbir zaman. Burada Missoni'ye gerek yok; eski bahriyeli kazağı yeter de artar bile. Ülke büyük bir başarıyla, kültürel hegemonyası dünyanın tüm öteki endüstri ülkelerinde tartışılmaz olan <em>middle class'</em>ın budala örf ve adetlerinden kurtarmıştır kendini. Hem de Norveç halkının büyük çoğunluğu hizmet sektöründe çalıştığı ve tarafsız sınıf konumu açısından küçük burjuva sınıfından sayılması gerektiği halde.</p>

  <p class="textindent">Ama setler dayanacak mı? Ya da yeni zenginlik onları yıkacak mı? Tehdit edici işaretler yok değil. Oslo'da her hafta yeni bir butik açılıyor. Gittikçe daha çok kahvehaneye <em>Fun Pub</em> ya da <em>Petit Paris</em> adı takılıyor. Vitrinler "düşlerdeki yemekler" ile dolu. Geçenlerde Michelin rehberine giren Norveçli bir ahçı ulusal bir olay olarak kutlandı; başka bir lokaldeyse, ki hiç de önemli bir yer değildi, lokalin sahibi şu saçma levhayı astı: "Burası lokanta değil, Rotisserie'dir!" Bunlar alarm sinyalleri. Başkentte son zamanlarda, baş döndürücü fiyatların ve değişmez tutarlılıkla <a class="nounder" href="../Text/notlar.xhtml#not51">nouvelle cuisine</a>'nin gecikmiş etkilerinin yaşanması da düşündürücü. Gene de Yves Saint-Laurent Oslo, Bergen ve Stavenger'de şube açmadığı sürece umut var demektir.</p>

  <p class="textindent">Her ne halse, uluslararası çarçur ekonomisi karmaşasına yanaşmak Norveçliler için kolay olmayacak. Korkarım çok sıkı bir eğitim var önlerinde; hoppa zevk düşkünleri rolü onların midelerinin epeyce ağrımasına neden olacak. Bilindiği gibi asalaklar şikâyetlere ve kendi kendine işkence etmeye eğilimlidirler; bu yüzden de Norveçliler'in petrolden kazandıkları para pişmanlık getirmeden kurtaramayacaktır onları.</p>

  <p class="textindent">Taşkınlıklara eğilimleri yok denip çıkılamaz işin içinden. Yaşamın tadını çıkartma yolundaki en yeni deneyleri başarılı oldu: Tarihlerinde ilk kez karnaval kutladılar. Oslo'dan Tromsø'ya kadar kostümlü ve maskeli Norveçliler gece yarılarına kadar sokaklarda samba yaptı. Gerçek güneylilik çılgınlığı yayıldı, hayranlık sınır tanımadı. Ancak, ertesi gün o kaçınılmaz sesler duyuldu: Karnaval gerçekten <em>gerçek</em> miydi, yoksa onu düzenleyenler bizi aldattı mı? Gerçekten kendiliğinden mi davrandık? Vesaire.</p>

  <p class="textindent1">Kuzeyli bir adamın ruhundaki savaşın nasıl sonuçlanacağını kimse bilemez. En kötü durumda bu Flekkefjord sendromuna sürükler ki, berbat bir kararsızlıktır.</p>

  <p class="textindent">Flekkefjord güney kıyısında ufak bir kasabadır, yelkenli gemilerin en verimli zamanlarında orada heyecan verici bir yaşam varmış. Oysa bugün bir cumartesi öğleden sonra yolu oraya düşecek olan bir seyyahın vay haline!</p>

  <p class="textindent">Tüm yöre sıkı biçimde kapalıdır. Eskiden ev kadınlarının ve köylülerin buluşma yeri olan "Kaffistova" da çöle dönmüş. Benzin istasyonu bile kapalı. Burada ne elma, ne gazete, ne de bir fincan kahve bulmak mümkün. Kentin 3 500'lük nüfusu ne oldu diye soran olursa, buna cevap bulmak için garip bir bina olan ve bu yörenin toplumsal yaşamının görülebileceği tek yer olan Hotel Maritim'e gitmek zorunda kalacaktır.</p>

  <p class="textindent">Girişte fabrikadan yeni çıkma meşe ağacından mobilyalar karşılar insanı; sigara otomattan çekilir. Plastik koltuklu Shanty meyhanesinde sıkıntıdan patlayan on altı yaşındaki gençler durmadan sigara içer. Teksas gömlekli tamirci, yedinci birasını içmektedir. İki liseli, video oyununun başında oyalanmaktadır. Büyük kent sefaletinin zorunlu taklidi en ufak ayrıntısına kadar görülür. Karnı acıkan 35 krona hamur gibi bir pizza yiyebilir, tabii eliyle, çünkü lokalin sahibi çatal bıçak kullanımının masrafı çok artıracağını hesaplamıştır. Her türlü mikrofondan pop ve disko müziği duyular; cehennemden asla ayırt edilemeyen bu cennetin girişinde şikâyetçi olacak müşterilere şu ürkütücü haber verilmektedir:</p>

  <p class="textindent">"Takım elbise! Takım elbiseyle kastettiğimiz gezmeye çıkılırken giyilen elbisedir. Kol ya da tipik boş zaman giysileri burada kabul edilmez. 1 Eylül'den 1 Haziran'a kadar ceket mecburidir. Cuma ve cumartesi günleri kadife ceketle girilemez. Diğer günlerde kadife ceket giyilirse, bu elbisenin gezinti elbisesi olması gerekir. Bu kurallar tüm konukların kendilerini iyi hissetmeleri için konulmuştur."</p>

  <h3 class="sigil_not_in_toc">Yeni Akıl Hocaları</h3>

  <p class="NoIndent">Biri: "Norveç toplumundan tek beklediğim şey benim yeteneklerimi sömürmesi. Bu da çok şey istemek demektir." — Ötekiler de hazırcevaptı: "Bizim ekonomi politikamız mı? Plan ve pazar ekonomisinin en berbat karışımı. Hedefi olmayan bir karmaşa. Gerisi televizyon eğlencesi." — "Kendi kökenlerinin Vikingler ve Kuzey Kutbu kâşifleri olduğunu sanan bir halk için, Norveçliler acınacak durumdadır. En büyük rizikoları, rizikodan korkmalarıdır." — "Marx'ın ölmüş olması İskandinavyalılar'ı üzer. Ya Keynes?" — "İdeolojik bir ara dönemde yaşıyoruz. Ama gözyaşı dökmenin anlamı yok." — "Sağ, insanların deneylerini bürokrasiyle örgütledi. Sosyal demokrat politika durmadan tutucu seçmenler üretiyor." — "Bizim vatandaşların büyük çoğunluğu devletin görevinin onları mutlu kılmak olduğa katı inancını taşıyor." — "1 Mayıs'ta bir afişte Tüm Halka İş!' yazısını okudum. Artık bu slogan da gerici değilse!"</p>

  <p class="textindent1">Bu sözleri çeşitli kimseler söyledi, kulağa inançsız gelmelerinin yanı sıra birbirleriyle ortak yanları çok. Ufak, ama oldukça etkili bir grubun zihniyetini yansıtıyorlar; kamuoyunun hiç farkına varmadığı, yetmişli ve seksenli yıllarda Norveç'te gelişmiş olan bir grubun. Onlara entelektüel akıl hocaları diyeceğim. Bu yeni tipe stratejik önemi olan tüm odak noktalarında rastlanıyor: araştırma kurumlarında, bakanlıklarda, holding yönetimlerinde ve bankalarda. Ama en çok proje gruplarıyla duruma özel komitelere yerleşmişler. Rastlantı değil bu; çünkü bu gayri resmi gruplar, onların girişimleriyle meydana geliyor.</p>

  <p class="textindent">Tipik akıl hocası, 30 ilâ 35 yaşları arasında. Uzman değil. İlk toplumsal deneylerini 1968'den sonra Norveç'te de ortaya çıkan, çeşitli siyasal hareketlerde edinmiş, bugün de kendini "aydınlanmış radikal biri" olarak görüyor. Gene de isyana karşı eğiliminden belli bir kötümserlikle söz ediyor. Kendi kendisiyle dalga geçmek ise ahlâki bir alışkanlık. Norveç eğilimi olan kirpileşmeyi tanımıyor. Dünyayı tanıma havası sergiliyor ve kendini tamamen Avrupalı kabul ediyor. Sağlıklı olan kendine güven duygusu, fırsat buldukça küstahlık sınırına varıyor. Dokunma korkusu diye bir şey tanımıyor, dönek olduğu sitemlerini ise büyük bir soğukkanlılıkla dinliyor.</p>

  <p class="textindent">"Hep haklı olmak ve bunu ispatlamak için gazetede makaleler yayınlamak," diye anlattı bu harika çocuklardan biri bana, "günün birinde canıma tak etti. Doğrudan doğruya kararların alındığı yerde olmak istedim bu ülkede. Bu yerler parti politikacılarına ya da uzmanlara bırakılmayacak kadar önemlidir."</p>

  <p class="textindent">"Yani kurumlara yapılan o meşhur yürüyüş," dedim.</p>

  <p class="textindent">"Neden olmasın. Yürüyüşten yana değilsem de. Bu sözler hep çift anlamlıdır. İnsan 'halka hizmet etmek' isterse, popülizmden ayrılmalıdır."</p>

  <p class="textindent1">Danışman tipi, memurlaşmış teknokrasiyle, tipik davranışı asla kaybolmamış olan akademik ve edebi entelijensiya arasında kendine özgü bir yerde bulunuyor. Norveç'te eskiden olduğu gibi her yerde aydınlara rastlanıyor: Bohem kahvelerde, "kültür radikali" gazetecilere, şöhretli şairlerden seminer Marksistleri'ne kadar türlü türlü insana rastlanır. Bunlar entelektüel akıl hocalarından daha umutsuz biçimde yaşlanmış görünüyorlar; güçlü numaralara, idealizme, ülke bilgisine, kendi kendini yaratmaya, deha kültürüne ve heyecana olan eğilimleriyle, geçmişten kalma bir Norveç romanından çıkmış gibiler. Danışmanlar kendilerini bu çevreden kopartmışlar. Ünlü değiller. Televizyonda görünmeye de önem vermiyorlar.</p>

  <p class="textindent">Planlama makamları ve emeklilik hakkıyla da fazla uğraştıklarını sanmam. Memur ücretlerinin kurallarına uyuyorlar ve kendilerini besleyen eli ısırmayı doğal görüyorlar.</p>

  <p class="textindent">"Gene de tanıdığım kadarıyla buralı insanlar, size kariyerist ve yükselme hırsı olan kişiler demekten vazgeçmeyecekler."</p>

  <p class="textindent">"Benim sorunum değil bu," diyor Norveç-İsveç proje grubu sekreteri</p>

  <p class="textindent">Lars Buer. "Bana çok para gerekmiyor, makamlarla da bir ilişkim yok. Norveç eskiden olduğu gibi hâlâ bir köy. Buranın iliğine kemiğine işlemiş bir ahlâkçılık var, iyi yanları da var mutlaka. Ben sosyal konutumda oturmaya devam ederim ve Mercedes almayı hayatta aklımdan geçirmem. Eski küçük Volvo'm bana yeter. Önemli olan komşularımın memnun olmasıdır."</p>

  <p class="textindent">İdeolojik bulanıklık içinde çalıştıkları düşüncesine alışmışlar herhalde. Refah toplumunun hedeflerine sıkı sıkıya bağlılar. Ama işte bu yüzden de onun baş eleştiricileri olmuşlar. Sol inisiyatifi kaybetti, diyorlar. Savunma refleksleri toplumsal politika değil. Devletin vasilik rolüyle otoriter kuralların yıkımını tutuculara bırakmak gerekir. Gelecek korkusunu programa alanın, politik açıdan çoktan işi bilmiştir.</p>

  <p class="textindent1">Danışman, geleneksel özgür entelektüelden, yalnızca iktidarla olan ilişkisiyle ayrılmıyor; işbirliği yeteneğiyle de ayrılıyor. Onlardan biri, bana kahvaltı toplantılarını anlattı. Özel ve gündemsiz olarak buluşuluyor: araştırma politikasına girmiş olan genç sendikacılar, birden milyonlarca kronluk bütçeye konan sosyologlar, yayınevi sahipleri, petrol şirketi yöneticileri, para sistemi uzmanı olmuş eski militan öğrenciler. Belki daha on yıl önce aşırı solcu bir kongrenin tribünlerinde birbirlerine rastlamışlardır. Bugün en önemli bilgisayar ağını kullanıyorlar, bağlantıları çok uzaklara kadar uzanıyor. İş saatleri dışında, cihazların arkasında bundan sonraki tavırları için anlaşıyorlar. Bir telefon yeterli. Neredeyse bir kartel kuracaklar diyesi geliyor insanın.</p>

  <p class="textindent">Bu çevrede, insanın hangi toplumsal kesimden geldiği önemli değil. Kendi kendini yetiştirmiş olanlarla Oxford mezunları, oduncunun oğluyla yüksek mevkili bir memur ailesinin çocuğu yan yana geliyor. "Söz konusu olan sadece entelektüel kaynakları harekete geçirmek, nerede bulunurlarsa bulunsunlar. Ülkemiz için bu en az petrol kadar önemli."</p>

  <p class="textindent">Diğer Avrupa toplumlarında bu derece hızlı ve önyargısız bir toplaşma düşünülemez bile. Fransa'da kadrolaşma, Almanya'da parti kademelerinde yapılan sütçü beygiri turları, İngiltere'de ise sınıfsal köken hâlâ en önemli rolü oynar.</p>

  <p class="textindent">Bu durumda Norveç'teki politik ve ekonomik sistemin böylesine rahatsız bir yönetici kadrosunu kendisine çekebilme yeteneği bir açıdan müthiştir; hele Norveç'te de var olan siyasi polisin bu adaylar için mutlaka kalın dosyalar tutmuş olduğu düşünülecek olursa. Almanya'da var olan meslekten men etme cezasının tersi geçerli orada, sinsilerin şansı yok gibi.</p>

  <p class="textindent">Norveçli danışmanların bir yanı daha dikkatimi çekti, o da soğukkanlı iyimserlikleri ve girişkenlikleri. Bu ruh hali bugünkü Avrupa'da olağandışıdır. Bunlar, hızlı mesleki başarıdan kaynaklanıyor olabilir, ama bu açıklama yetersiz kalır. Norveç'le bugün her yerde ve her köşede yeni bir yapılanma dönemi yaşanıyor. Bunun ardındaki somut temel, olumlu ve olumsuz yanıyla petrol.</p>

  <p class="textindent"><a class="nounder" href="../Text/notlar.xhtml#not52">Bright young men</a>'in bu etkili pozisyonlara kolayca, direnişe uğramadan gelip gelmediği sorusu kalıyor geriye. Ülkenin zamandışı kalmış erdemleri hakkında ne düşünüyorlar? Çok seçkinci düşünmüyorlar mı? Coşkularına kendini beğenmişlik karışmıyor mu? Tüm fedakârlıklarıyla bir kulüp, tırmanma halatına bağlı bir grup, bir mafya oluşturmuyorlar mı?</p>

  <p class="textindent">"Olabilir," dedi bir danışman. "Ama yapacak başka bir şeyimiz var mı?"</p>

  <h3 class="sigil_not_in_toc">Postskriptum<br />
  (Dipnot)</h3>

  <p class="textindent"><em>Post'</em>la başlayan sözcükler hep şüphelidir. Tabii bununla eski iyi kalpli <em>postacımızı</em> kastetmiyorum. <em>Postille</em> ve <em>Postulat</em> adlı sözcüklerin de anlamı vardır. Ya <em>postmodern</em>'e ne demeli? Böyle bir şey var mı? Bu sözcüğü ağzına alan biri, hiçbir kanıtı olmayan, pervasız bir sav atıyor ortaya; <em>post-strüktüralizm</em> ve <em>post-materyalizm</em> değerleri gibi felsefi sakızlardan hiç söz etmesek daha iyi.</p>

  <p class="textindent">Post-endüstriyel toplum sözcüğünü de her zaman bir gazetecilik terimi olarak gördüm. Ama Rogaland fiyordlarında, sisler içindeki bu ıssız yerlerde devasa bir petrol platformunun nakledilişini gördüğümden bu yana o kadar emin değilim.</p>

  <p class="textindent1">Norveç saatleri her zaman kıtadakilerden başka türlü işlemiştir. Bu ülke zamansızlık yeridir. Keskin gözlemciler çoktan farkettiler bunu. Ünlü tarihçi Ernst Stars bu sıradan çıkma olayını klasik terim olan <a class="nounder" href="../Text/notlar.xhtml#not53">den norske utakt</a> ile anlattı. Mutlaka başka anlamda kullanmış olmalı; ama bu küçük ve kıyıda kalmış toplumda beni her zaman şaşırtan şey, bilinçsiz bir marifettir, son 170 yıl içinde hep şunu başarmıştır: Zamanın gerisinde topallar, ama aynı zamanda onun önünde olur.</p>

  <p class="textindent">Bir yandan zamanın ilerisinde olmayı seviyor, aşırı modern düşünce ve yaşam biçimlerine sarılıyor. Diğer yandan da gelecekle ilgili akıl almaz kehanetvari davranışlara giriyor. (Davranış psikolojisinin bir terimiyle buna 'bilinmeyene atlama kaçışları' denebilirdi.) Bu koşullar altında homojen eşit bir gelişmeden söz etmek olanak dışıdır. Bu yüzden Norveçliler yabancı örnekleri tutarlı biçimde taklit etmeye ne yetenekli ne de hazırlar. Bu alandaki son deney olan İsveç modelinin taklidi, iz bırakmadı denilemez, ama başarısız oldu. Ayrıca Avrupa Ortak Pazarı'na girme oylamasında halktan kararlılıkla red oyu çıkması da Norveç tarihinin eşzamanlı olmayışının bir işaretidir. Bunların hepsi çifte karaktere sahip olduğunu gösterir; ülke insanlarındaki bu durum yabancı gözlemcilerin dikkatini çekmiştir. Hem tek başına yaşayan ormanlılar hem de kozmopolittirler. Bugün Norveç, Avrupa'nın en büyük vatan müzesidir, ama aynı zamanda büyük bir gelecek laboratuvarıdır.</p>

  <p class="textindent1">Kimi masal araştırmacıları, Grimm masallarındaki Külkedisi'nin kız değil erkek olduğunu savunurlar. Bu konuda Norveç kaynaklı bir masala dayanırlar. Ülkenin en sevilen masal kahramanı olan Askeladden, adından da belli olduğu gibi görgüsüz bir gençtir, hep küller içinde yaşar. Üç erkek kardeşten en tembelidir ve o derece iyi kalplidir ki herkes onu oldukça aptal bulur. Ama çalışkan, hesaplı, hırslı kardeşlerinin yerine prensesle o evlenir. Mutluluğunu tıpkı Norveçliler'in petrolü buldukları gibi bulur: Fazla gayret sarfetmeden. Askeladden'in her zaman inandığı şey gerçek olmuştur, yani seçkinler sınıfına girmiştir.</p>

  <p class="textindent">Bu mutlu ve şanslı kişiler ne yapıyorlar peki büyük ikramiye vurduktan sonra? Özel bir şey yapmıyorlar. Eskiden de hoşlandıkları şeyleri abartarak yapıyorlar, ayrıca bunların gelecekle bağlantılı olduğu da ortaya çıkmış: Açıklıklarını ve merkeziyetçilikten uzaklaşmalarını, komşulara yardımı, sağlıklı yaşamı, atalar kültünü, spora karşı duydukları sevgiyi, doğaya bağlılıklarını sürdürüyorlar. Başka yerlerde gündemde olan birçok şeyi atlattıklarını da farkediyorlar; halkın milyonluk kentlerde toplanmasını, pis dumanlı endüstri bölgelerini, otoyolların ağlar gibi ülkeyi sarmasını, katı iş disiplinine alışmayı ve hızlı savurganlığı.</p>

  <p class="textindent">En yeni ve gelecekle ilgili projelerinde bile eski motifler, usuller ve yetenekler yeniden ortaya çıkıyor: geleneksel balıkçılık, su kültürleri, gelişme yardımında pagan misyonu, proje ihracatı, petrol çıkarılan yerde kutup araştırmaları, deniz teknolojisinde deniz yolculuğu, biyoteknikte tarım.</p>

  <p class="textindent">Tarım ve sanayi üretiminden çoktan ayrılmış birkaç çok gelişmiş sektör, halkın maddi ihtiyacını sağlayacak. Ancak bu koşullar altında refah devleti kendine gelir. Çalışanların çoğu çocuklar, yaşlılar ve hastalarla ilgilenecek. Geriye kalan zaman boş zaman olarak kullanılacak.</p>

  <p class="textindent">Böyle bir toplumda geçmişin onarımına sınır konmaz. Sadece binalar değil, eski el sanatları da yeniden canlandırılıyor. Bu derece zengin olan biri böylesine "zavallı" uğraşlara giriştikten sonra ekmeğini de kendi yoğurur, istediği gibi çanak çömlek de yapar, örgü de örer. Hartvig Saetra, sessiz vahşi savaşçı, tüm ciddiyetiyle, içinde binlerce köylünün devletten para alarak kimyasız ve makinesiz, eski araç gereçle, at ve tırpanla iş görecekleri ulusal bir park yapılmasını istedi, ölmekte olan teknikleri ve belli türlerin yaşam alanlarını korumak için.</p>

  <p class="textindent">Bununla da Norveç'in şerefli zamandışılığı en sonunda <em>post-endüstriyel toplum</em> seviyesine erişmiş oluyordu. Çok gelişmiş tekniğe sahip bazı bölgeler dışında ulus, öğretmenleri, jogging yapanlarıyla, sosyal bakıcıları ve bahçıvanlarıyla, hastabakıcıları ve el zanaatkarlarıyla 324 000 metrekarelik büyük açık hava müzesinde dolaşacaktı.</p>

  <p class="textindent1">Garip bir biçimde bu ütopya, bir Alman filozofun düşüncelerini anımsatıyor; kendisi "toplumun genel üretimi idare ettiği, böylece bugün bunu, yarın şunu yapmanın, sabahları ava gitmenin, öğleden sonra balık avlamanın, akşamları hayvancılıkla uğraşmanın mümkün olduğu, hem de bunu avcı, balıkçı, çoban ya da eleştirmen olmadan yapmanın mümkün olduğu" bir toplum düşünmüştü (Karl Marx, 1845/46).</p>

  <p class="textindent">Norveç'in komünist bir topluma dönüşmek niyetinde olduğunu hiç sanmam. Norveçliler dünyanın geri kalan bölümüne örnek olmak gibi bir düşünceye de sahip değiller; herşeyden önce kendilerinin dışındaki dünyayla pek ilgilenmezler. Ayrıca Norveç, "model" de değil; aşırı, tekrarlanamaz koşulları olan bir deney ağı. Bu maceranın nasıl biteceğini kimse bilmiyor; ülkenin vatandaşları politik, fiziksel ve ruhsal olarak bu deneye katlanabilecekler mi? Daha bugünden bilerek ya da bilmeyerek petrol ekonomisinin içindeler. Biraz yapaylık ve erken emeklilik görülüyor sahnede.</p>

  <p class="textindent">Avrupa'nın uç sınırında, petrol istasyonları ve yazlık barakalar, ıssız çiftlikler ve cam mimarisi, sermaye ihracatı ve Tanrı huzuru arasındaki Norveç, yeryüzü cenneti değil, bir inatçılık anıtı, kırgın bir güzellik.</p>
</body>
</html>
