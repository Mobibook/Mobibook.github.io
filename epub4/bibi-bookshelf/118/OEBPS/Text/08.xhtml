<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>DENİZ KIYISINDAKİ BOHEMYA</h2>

  <p class="NoIndent">Timothy Taylor<a class="nounder" href="../Text/notlar.xhtml#not69">*</a></p>

  <p class="textindent"><em>(The New New Yorker</em>, 21 Şubat 2006)</p>

  <h3 class="sigil_not_in_toc">Ramstein</h3>

  <p class="NoIndent">Kapıyı iterek açtım ve sırtımdan aşağıya bir ürperti geçti. Herşey eskisi gibiydi. Duvardaki tek kollu haydut on iki yıl öncesindeki gibi göz kırparak zil çalıyordu; kareli masa örtüsünün üzerinde hardal kavanozu duruyordu; kırmızımsı ışığın altında aynı solgun küçük yuvarlak ekmekler hasır tabutlarında yatıyordu. Ağır bir bira ve kızarmış patates kokusu sarmıştı havayı; sarı çinko kaplı pencere pervazları dışarıdan yük treni geçtiğinde sarsılıyordu; ağır rüstik masanın altında kirişler vardı, Alman konforunun gariplikleriyle karşılaşmamış olan herkes orada dizini yaralıyordu.</p>

  <p class="textindent">Suni deri kaplı, büyük ve ağır yemek listesi de değişmemişti: Patates püreli domuz pirzolası, diye okudum plastik folyonun altındaki yazıda, Hawaii tarzı avcı şnitzeli, patates salatalı sosis, tatlımsı açık şarap, açık sek şarap.</p>

  <p class="textindent">Neredeyse kalbim duruyordu, aynı zamanda da sapkın bir memnunluk sardı içimi, çünkü Alman lokantacılığı benim en iyi bildiğim konuydu. Avrupa'da avcumun içi gibi bildiğim tek yerdi burası. İki yıl boyunca her boş gecemi bu bok çukurunda geçirmiştim: Burada zamanın durduğunu, Bayan Leininger'in —ki ona "kadana" denir— avcı şnitzelinde dünya tarihinin dişlerini kırdığını biliyordum. Bu terkedilmiş yerde araştırma yapmak gerekiyordu.</p>

  <p class="textindent">"Aman Tanrım! Bay Teilohr ülkemize gene mi geldiniz?" Lokanta sahibesi yuvarlanan bir lokomotif gibi yürüdü üzerime, kollarını kalçalarına dayadı ve ürkütücü bir işveli bakış attı bana. Her Amerikanca sözcüğü Pfalz fonetiğine sokuyordu; ben de bu yüzden onun dilinde bay Teilohr oldum. Beni tanıması bir mucizeydi, çünkü onun lokantasına, köyüne, ülkesine, kıtasına tam on iki yıldır adımımı atmamıştım.</p>

  <p class="textindent">Böyle sıcak karşılanmak ve lokantadaki sessizlik şaşırtmıştı beni. "Golden Gate" aklımda başka türlü kalmış; gürültülü, kalabalık ve heybetli. En popüler zamanlarında, akşamları saat dokuzdan sonra burada bir tek sandalye bulunmazdı, müzik kulakları yırtardı, zenci Coniler oyun otomatlarına durmadan vurur, küçük faremsi <em>dealer</em>'lar uyuşturucuyu doğrudan masaya getirirlerdi. Dolar kuru askerler için öldürücüydü; sadece en ucuz meyhanelere ve genelevlere gidebiliyorlardı. Lokanta sahibi kadananın sunduğu viski hayati tehlike arz ediyordu, herhalde kimya fabrikasından geliyordu, ama kadın PX'den gelen Johnny Walker şişelerine dolduruyordu bunları. Görünüşü kurtarmak derdindeydi hep.</p>

  <p class="textindent">Amirlerim benim "Golden Gate"e gitmeme iyi gözle bakmıyor, yüzbaşı olarak subay kulübünde sıkılmam emrediliyordu. Üssün dikenli tellerinin ardında kendimi hapsedilmiş hissediyordum, bu yüzden sonbahar tatbikatlarının uzun günlerinden sonra, bir gün kendimi çamurlu çizmelerimle bayan Leininger'in rahat arafında buldum. Kimse benimle ilgilenmedi, ben de kimseyle ilgilenmedim. Kronik bir depresyonun tüm belirtileriyle, suskun ve sistemli olarak orada oturmuş içmeye ve kaçınılmaz kavgayı beklemeye başladım. Sonra kadana hareketsiz suratıyla kalabalığa girdi, birbirlerine bıçak çekenleri ayırdı ve müşterilerini dışarıya attı. Askeri polise gereksinmesi yoktu. Coniler eğrilmiş arabalarına bindiler, kapıları vurdular, motorları çalıştırıp karanlıkta kayboldular.</p>

  <p class="textindent">İçlerinden hiçbiri niye bu lokantasız yöreye yollandığını bilmiyordu. "Golden Gate"den en son çıkan hep ben olurdum, kapanan ışıklara bakar, her zaman beni alan şoförü beklerdim. Avrupada ben de kendimi sürgünde hissediyordum.</p>

  <p class="textindent">Sarsılmaz bayan Leininger herhalde başka türlü bakıyordu konuya. Bana biramı ve Pfalz sosislerimi getirdikten sonra, sırıtarak önüme dikildi ve: "Ah bay Teilohr, o zamanlar siz burada iken ne hoştu! Noel ağacını cinle söndürmeye kalktığınızı anımsıyor musunuz?" Ne cevap vermeliydim? Bu çeşit eğlenceleri asla anımsamazdım.</p>

  <p class="textindent1">Öte yandan asla Bad Godesberg'deki Amerikan Büyükelçiliği'nin ataşesi gibi abartmazdım; kısa süre önce Avrupa'ya geldiğimde onu ziyaret ettim. Zayıf ve yorgun görünüyordu, kararsız gözlerindeki yığınla damarcık onu huzursuz gösteriyordu.</p>

  <p class="textindent">"Sevgili Taylor, dikkatli olun! Sizi uyarıyorum!" söylediği ilk sözler oldu.</p>

  <p class="textindent">"Ne demek dikkatli?" diye sordum. "Yoksa çevrede dolaşan hayatta kalmış birkaç terörist artığından mı korkuyorsunuz?"</p>

  <p class="textindent">"Bizi sevmiyorlar!" dedi. "Bizden nefret ediyorlar!"</p>

  <p class="textindent">"Kim?"</p>

  <p class="textindent">"Hepsi. Almanlar. Fransızlar. İspanyollar. İstisnasız hepsi anti-Amerikan. Artık burada bir tek dostumuz yok."</p>

  <p class="textindent">Onu sakinleştirmeye çalışıyorum. "Gene de pakt devam ediyor," diyorum.</p>

  <p class="textindent">"Pakt sadece kâğıt üstünde! Pakt değil bu artık, kötü bir şaka."</p>

  <p class="textindent">"Ne istiyorsunuz? Askerlerimizi çektiğimizden bu yana... Berlin'deki iki yüz adamın ne ağırlığı olabilir..."</p>

  <p class="textindent">"İşte bu!" diye bağırıyor.</p>

  <p class="textindent">"Ama bu bizim kararımızdı. Kongre..."</p>

  <p class="textindent">"Ben başından beri karşıydım."</p>

  <p class="textindent">Ona acıyordum, ama nasıl avutacağımı bilemiyordum. Sonuç olarak yardım etmek onun göreviydi, benim değil. Benim için neler yapabileceğini sordu.</p>

  <p class="textindent">"Sanırım bir iki temasta bulunmak isliyorsunuz. Ama buradaki politikacılar..."</p>

  <p class="textindent">Niyetimin Bonn'daki devlet adamlarının ağzından birkaç anti-Amerikan laf almak olmadığı konusunda onu temin ettim. "Politikacılardan işe yarar bir şey çıkmaz," dedim. "Onlar dünyanın canını sıkmakla yükümlüdür."</p>

  <p class="textindent">"Bu kişileri küçük görmeyin," diye fısıldadı. "Herşeyi yapabilirler. Biliyor musunuz Taylor, Batı Almanlar her zaman ihanet etmiştir."</p>

  <p class="textindent">"Bu CIA'nın resmi görüşü mü?" diye sordum.</p>

  <p class="textindent">"Aman Tanrım, benden alıntı yaparsanız, hepsini yalanlarım."</p>

  <p class="textindent">"Neden şikâyet ettiğinizi bir türlü anlamıyorum. Yıllarca Bonn'daki reisler köpek gibi bakışlarıyla Washington'dan gelen işaretleri bekledi..."</p>

  <p class="textindent">"O bir zamanlardı. O zamanlar gerçek yüzlerini göstermeye cesaret edemediler."</p>

  <p class="textindent">"Çok gerginsiniz Murphy."</p>

  <p class="textindent">"Şaşırdınız mı? Kentin ortası Rus kaynıyor. Seyahat etme özgürlüğüne sahip olduklarından bu yana tüm Batı Avrupa'da Rus turistlerine rastlanıyor. Birinci sınıf bir güvenlik sorunu."</p>

  <p class="textindent">"Evet, anlıyorum. Çok işiniz var. Bütün bu olup biten içinde en önemli şey ticaret."</p>

  <p class="textindent">"Hem de nasıl! Her türlü araçla bizi pazarın dışına atmaya çalışıyorlar. Avrupa Ortak Pazarı..."</p>

  <p class="textindent">"Yeter artık Murphy. Sanki bir dünya imparatorluğuyla karşı karşıyaymışız gibi davranıyorsunuz. Avrupa Topluluğu'nun bir tavuk kümesi olduğunu siz de benim kadar bilirsiniz, gittikçe küçülen devletlerden meydana gelen bir küme bu, Avrupalılar'ın kendilerine kurdukları düzene devlet denilebilirse eğer."</p>

  <p class="textindent">"Ama bize meydan okumaya gelince hepsi birleşiyor. O zaman masanın üzerine vurulduğunda, iyice keçeleşmiş karmaşalarının arkasına saklanıyorlar. Düzgün bir çizgi olmasın da, büyük bir perspektif olmasın da! Hiçbir yere dokunulmasın da! Her yerde onların sözümona karmaşıklıklarına dikkat edilmeli, onların imtiyazlarına, azınlıklarına. Kâh doğa koruyucusu, kâh müslüman, ya Basklı, ya da emekli komünistler. Son zamanlarda kâğıt paraların üzerindeki metni bile on iki dilde yazmak istiyorlar. Çıldırmak işten değil! Bundan sonra Seul'e tayin edileceğim için memnunum, hiç değilse orada durumlar açık."</p>

  <p class="textindent">Nutuklarından kurtulmam on beş dakika sürdü. Beni kapıya kadar uğurlamak istedi.</p>

  <p class="textindent">"Aman zahmet etmeyin," dedim. "Bana çok yardımcı oldunuz."</p>

  <p class="textindent1">İstasyona giderken, böyle diplomatlarımız olduktan sonra başımızın dertte olmasına şaşmamalı dedim... Gene de Murphy'ye acıdım, bütün paranoyaklar gibi sonuçta tamamen haksız sayılmazdı. Uzun yıllar Avrupa'da kalmanın bir Amerikalı için ne anlama geldiğini biliyordum.</p>

  <p class="textindent">Son yıllarda nüfus artış oranı gerilediği halde, Atlantik'in bu yanında herşey daha sıkışıklaşmış gibi geldi bana. Yaya bölgelerindeki kalabalık çekilir gibi değildi. Bu ülkede özgür hareket etmek olanaksızdı. Bu duyguyu trene binme zorunluluğu da besliyordu. Kaiserslautern'e giden tren iyiydi, hatta lükstü, ama ben arabamı almayı yeğlerdim, otomobil kullanmanın bürokratik kısıtlamaları gözümü korkuttu. Can sıkıcı bir yolculuk olacak diye düşünüyordum. Kompartımandakiler kitaplarını çıkarttılar. Bu da bir Avrupalı kaçıklığı idi. Koblenz'de Bulgar ya da Yugoslav olan bir aile bindi, hemen şahane yemeklerini çıkarttılar. Yolculuğun geri kalan bölümünü bir sarımsak bulutu içinde yaptım.</p>

  <p class="textindent1">"Evet, Golden Gate daha iyi günler gördü," dedi lokantacı kadın, burnunu çekerek masama oturmuştu. "Üssü kapattıklarından bu yana bay Teilohr, ben de dükkânı kapatabilirdim, elime geçen kazanç kazanç değildi." Gerçekten de tek müşteri bendim. "Ama ne kalacaktı elimde bu yaşta... Yeni alışveriş merkezi beş, altı yıl önce vazgeçti; Elsie'nin yeri de, hatırlayacaksınız o lazer şovlu diskotek, çoktan iflas etti. Bir felaket bizim için bay Teilohr, ayıp doğrusu! Tüm yöre battı. Nasıl, tadını beğendiniz mi?"</p>

  <p class="textindent">Hiç değilse bize özlem duyan biri diye düşündüm. Sonra birinci katta bir oda tuttum. Küf kokuyordu, sanki on yıldır kimse kalmamış gibiydi. Ertesi gün kasabayı gezdim. Kadın abartmamıştı. Ölmüş benzin istasyonları, çakılmış vitrinler bir hayalet kenti anımsatıyordu.</p>

  <p class="textindent">Otoyolu geçip bir süre ormanın içindeki patika boyunca yürüdüm. Beton direkler duruyordu, ama paslanmış olan tel örgüler yerlerdeydi. Eski üssün büyük alanı kıraçlaşmıştı. Çalılıkların arasından geçip evvelce oturduğum siteye ulaştım.</p>

  <p class="textindent">Ev yerinde duruyordu. Girişin önündeki verandada yabanıl otlar bir metre boyundaydı. Merdivenler kırılmıştı. Dikkatle denedim basamakları. Oturma odamda taban çürümüştü. Çatıdan yağmur akıyordu. Mutfakta bir buzdolabı iskeleti durmaktaydı. Buraya, evsiz biri bile sığınmamıştı. Silah deposuyla helikopter hangarı arasında bir geyik sürüsünü ürküttüm. Havaalanının kontrol kulesi yıkılmıştı. Dönüşte otların içindeki birkaç tank zincirine takıldı ayağım. Mayın var mıdır ki? Ya da gömülmüş zehirli gaz?</p>

  <p class="textindent">Titredim. Yıllarca önce, talim yaptığımız alanda rastladığım İkinci Dünya Savaşı'ndan kalma tahkimat artıkları, sığınak enkazları ve tank barikatları geldi aklıma. Bu harap doğanın, Avrupa turum için doğru bir başlangıç noktası olup olmadığını sordum kendime, yoksa daha ilk adımımda, bu karmaşa içinde <em>déjà vu,</em> şaşırmış mıydım?</p>

  <h3 class="sigil_not_in_toc">Lahey</h3>

  <p class="NoIndent">İstasyonda hâlâ birkaç taksi var ama sadece banliyölere gidiyorlar. Kent merkezi Avrupa'nın bir çok kentinde olduğu gibi trafiğe kapatılmış. Bir hafta sonra ayaklarımda nasırlar çıkıyor. Pastırma yazı tropikal geçiyor, ayakkabılarım neredeyse yumuşamış asfalta saplanacak.</p>

  <p class="textindent">Hollanda'da rastlanan erdem ve bayağılığın bileşimi benzersizdir. Gecekonduyla malikâne arasındaki geçiş akıcıdır. Kendini satmaya çıkan oğlanlar boyunlarında plastik kimlik taşıyorlar, AİDS'siz olduklarını garanti ediyorlar, Asya lokantalarında sokak ortasında egzotik yemekler fokurduyor; sinek gibi rahatsız edici uyuşturucu satıcıları yoldan geçenlerin çevresini sarıyor. Eski moda bakkal dükkânlarında yaşlı kadınlar sert yüz hatlarıyla meyvaları gözden geçiriyor, gündelik alışveriş turundan sonra ev işi malzemeler satan kahvede kremalı pasta tıkınacaklar. Rönesans tarzı binalar çok iyi restore edilmiş. Neşeli memurlar açıktaki merdivenlerde sohbet ediyor. Melezler, Surinamlılar, Moluklar kalabalığı arasından kendime yol açıyorum.</p>

  <p class="textindent">En sonunda Parklaan'dan çok uzak olmayan sessiz bir caddede, tam on birde hedefime ulaşıyorum; serin, geniş, klasik bir villa, inci grisi sütunları ve döşemesiyle bir büyükelçiliği andırıyor. Burada Rossum Açık Artırma Evi bulunuyor.</p>

  <p class="textindent">Birinci kattaki salon tamamen dolu, oturacak bir yer bulmak mümkün değil. Uzakta veya yakında kamera görülmüyor, hiçbir yerden spot ışıkları yansımıyor. Bu açık artırmanın Londra, New York ve Tokyo'daki medya gösterileriyle hiçbir ilişkisi yok. Ahali yaşlı beylerden oluşuyor, arada sırada genç bir banker görülebiliyor. Hemen hemen hiç kadın yok. Sahnede mankenler de yok; oysa başka yerlerde, Sotheby's ya da Hitocha's da artıranın etrafında dönerler. Artırılan eşya gösterilmez. Çok gizli ve sessiz oluyor herşey, artıranın kartını havaya kaldırmasıyla meydana gelen bakışma, bir duygu boşalımı etkisi yapıyor. Mezatçıların mırıltıları içinde fiyatlar yukarıya doğru sıçrıyor. Château Cheval Blanc 1991, hiç de önemli bir ürün değildi, 6 400 dolara; bir Magnum Pétrus 1993, 19 000 dolara; ufak boydakiler de, örneğin beşte bir Cru Classé Médoc'lar kolayca 1 800 ilâ 2 000 dolar arasında satılıyor. Tabii yetmişli yılların yüksek mahsulü yüksek fiyatlara gidiyor. O efsanevi 78'in Château Palmer'i uzun bir mücadeleden sonra siyah giyimli, yere düşecek derecede yaşlı, Velazquez tablosundan çıkma bir beye gidiyor. İki saat sonra herşey sona eriyor. Açık artırma üç ilâ dört milyon dolar arası para getirdi, hem de birkaç yüz tozlu şişe için.</p>

  <p class="textindent">Robert de Rossum beni ahşap kaplamalı yazıhanesinde kollarını açarak karşılıyor. Yüksek arkalıklı bir koltuğa oturuyorum. Yeşil camlı lamba fanusları odaya rahat bir hava veriyor. Van Rossum herşeyden zevk alan bir adama benzemiyor. Sıcakkanlılığı da yapay ve bana öyle geliyor ki bu elli yaşındaki şişirme adamda, kukla içinde kuklada olduğu gibi, asık suratlı ve hırslı bir kişilik yatıyor.</p>

  <p class="textindent">İlk sorumun cevabı olarak bana: "Ne sanıyorsunuz, ben Bordeaux şarabı içmem. Bunu alacak güçte değilim. Bu şarapların çoğu bugün artık içilmiyor, sadece toplanıyor. Artık müzelik objeler söz konusu, yitik bir kültürün tanıkları bunlar. Arada bir bunları açan savurganlar oluyor. Bu kışkırtıcı tavırlar özellikle sizin vatandaşlardan geliyor. Savurganlığın son raddesi olarak görülüyor bu. Ama çoğunlukla medeniyetimizin yarattığı çok zor açıklanan kültlerden biri söz konusu. Antropologlar Ortaçağ'daki gibi hatıra eşyalara tapınma saplantısıyla açıklıyorlar. Belki haklılar. Ben pek anlamam. Ama böyle olacağını biliyordum."</p>

  <p class="textindent">Geriye yaslandı, bir puro yakması beni dehşete düşürdü. Ortalık yerde olmasa da bazı özel evlerde bu iğrenç ve hayati tehlikedeki zaafla karşılaşmak Avrupa gezisinin kötü yanlarından biri.</p>

  <p class="textindent">Dilimi ısırdım ve: "Bu kurum sanırım eski bir geleneğe sahip," dedim.</p>

  <p class="textindent">"Firma 1878'de kuruldu, hem de bu binada. Sadece İkinci Dünya Savaşı sırasında ara verdi işine. Ama Van Rossum'ların şarap ticaretiyle ilişkileri yoktu. Büyük büyükbabam gravür toplayarak başlamıştı işe, bir bakıma yanlışlıkla tüccar oldu. Daha sonraki nesillerde işimiz genişledi, önce resim, sonra Asya antikaları ve antika mücevherle uğraştık."</p>

  <p class="textindent">"Ya modern sanat?"</p>

  <p class="textindent">"Hiçbir zaman! Çok şükür bu işe bulaşmadık. Babam değişime hep karşı olmuştu. Bu yüzden otuz kırk yıl önceki patlamayı kaçırdı, ama doksanlı yılların başındaki pazarın çöküşü de onu etkilememiş oldu böylece; bütün sahtekârlık yok olmuştu o zaman ve yirminci yüzyılda toplananlara bir kuruş bile veren kalmamıştı. Rüzgâr ters döndüğünde bizim mallar milyonlar etti. Yani 1850'den daha eski olanlar kapışıldı. O zaman en anlamsız hurda bile, eğer barok ya da Rönesans hurdasıysa tamir ediliyordu. Sorun bunları bulabilmekti. Pazar kısa sürede kurumuştu, kaliteli mal bulmak mümkün olmuyordu. Şimdi hiç bulunmuyorlar. Ben sanat ticaretinden bıkmıştım. Belki de bu durum daha o zaman, yani 1996'da olağanüstü bir fırsat çıktığını gösterdi bana."</p>

  <p class="textindent">Çok inatçı biriyle karşı karşıya olduğum kesindi.</p>

  <p class="textindent">"Beni inatçı mı buluyorsunuz?" diye sordu bana bakmadan, yeni bir zehir bulutu çıkartarak.</p>

  <p class="textindent">Ona bir karşı soruyla cevap verdim.</p>

  <p class="textindent">"O zaman ne yaptınız? Ayrıntıları hatırlıyor musunuz?"</p>

  <p class="textindent">"Tabii, hem de nasıl. İlk haber bir cumartesi günü geldi: Le Blayais'deki dört reaktörden birinde patlama olmuştu. Heyecanlanmaya gerek yoktu. Bildiğiniz gibi patlama aslında cuma gecesi saat 22.14'te olmuştu.</p>

  <p class="textindent">"Médoc'un boşaltılması ancak pazar öğlen gerçekleşti. Pazartesi sabahı Bordeaux boşaltıldı. Hemen telefonun başına geçip Paris'teki ortağıma telefon ettim; Londra ve Almanya'ya da tabii. Tabii Hollanda'da da aldım, ne buldumsa. Ben kumarbaz doğalı biri değilim, ama bu kez herşeyi göze almıştım. Riziko çok büyüktü."</p>

  <p class="textindent">"Neden? Nasıl yani?"</p>

  <p class="textindent">"Olur a Fransız hükümeti kırk yılda bir doğruyu söyleyiverirdi. Paris'te günlerce durumun kontrol altında olduğu söylendi. Bu durumda ben sanat taciri olarak alçakgönüllü rezervimle, yani dünyanın en büyük Bordeaux deposuyla kalakalırdım. Akıl almaz bir borç çığı firmayı yerle bir ederdi."</p>

  <p class="textindent">"Şansınız varmış."</p>

  <p class="textindent">"Çarşamba günü reaktörlerin birinde sızıntı olduğu kesinleşti."</p>

  <p class="textindent">"Siz de bunu gözlerinizden sevinç gözyaşları dökerek dinlediniz."</p>

  <p class="textindent">"İğnelemeleriniz yerinde değil. Olup biten şaka değildi. Kısa süre sonra ikinci reaktörün de kontrolden çıktığı anlaşıldı. Bugün bile bunu akıl etmiş olmama şaşıyorum..."</p>

  <p class="textindent">"Herhalde insanların o sırada başka dertleri vardı."</p>

  <p class="textindent">"Tabii. Bunları yaşayanlar kolay kolay unutmayacaklar. O panik içindeki kaçışma, tıklım tıklım caddeler, bloke edilmiş havaalanları, ateş açmalar. Sonunda ordu harekete geçirildiğinde, yığınla asker kaçtı. Bilim adamları, mühendisler ve sanayiciler linç edildi... Siz bunların hepsini televizyonda görmüşsünüzdür."</p>

  <p class="textindent">"Siz ise büronuzda oturup şarap tüccarlarıyla telefonlaştınız."</p>

  <p class="textindent">"Sinirlerime hâkim oldum. Unutmayın, normal olarak rüzgâr Atlantik'ten gelir, batı ve güneybatıdan. Özellikle o günlerde Le Blayais'ye Pireneler'den bir soğuk hava akımının gelmesi ve güneydoğudan gelen bulutları ülkenin dışına üfürmesi akıl almaz bir şanstı. Yoksa şimdi burada oturuyor olamazdık. Rüzgâr istikametinin doksan derece dönmesi sadece Bordeaux bölgesini değil, bütün Batı Avrupa'yı bugün oturulmaz hale sokardı."</p>

  <p class="textindent">"Birkaç yüz bin ölü, ama siz yaşamınızın en büyük parsasını vurdunuz."</p>

  <p class="textindent">"Yıllarca titredikten sonra, unutmayın! Müşterilerin, Bordeaux'da nesiller boyunca artık hiç üzüm bağı yetişmeyeceğini anlaması için aylar geçmesi gerekti. Sonra enerji yasaları çıktı, o da güneş ve oksijen tarımını zorladı, 1997 krizi... Kimse şarap almayı düşünmüyordu."</p>

  <p class="textindent">"Ama ondan sonra hatıra eşya kültü dediğiniz şey ortaya çıktı. İlk açık artırmanız ne zaman oldu?"</p>

  <p class="textindent">"Yüzyılın başından hemen sonra. Önce bazı duygusallıkları, bazı şüpheleri atlatmak gerekti. Buna Amerikan rekabeti eklendi, onları uzun süre küçük görmüştük. Laf aramızda Kaliforniya'nın en iyi mahsulü, benim burada sunduklarımla, birkaçı hariç, rekabet edebilir... İspanyollar da ilerledi... Ama dediğim gibi, burada söz konusu olan içmek değil."</p>

  <p class="textindent">Öksürdüm. Purosunu söndürmüştü, ama tütmeye devam ediyordu ve odayı felaket biçimde kokutuyordu.</p>

  <p class="textindent">"Bir soru daha sormama izin verin," dedim aceleyle. "Müşterilerinize şaraplarınızın gerçekten orijinal olduğunu ve kalitesinin tam olduğunu nasıl belgeleyebiliyorsunuz?"</p>

  <p class="textindent">"İyi bir soru! Tabii bugünkü fiyatlarla, pazara durmadan şüpheli mal da geliyor. Bunlar sahte değilse eğer, yağmalanmış mal ya da ufak partilerden oluşuyor; radyasyon bulaşmış yöreden kaçak olarak çıkartılıyor. Şunu unutmayın ki benim depomdaki mal, o bölgenin felaketten çok önceki üretimidir. Gene de kendi laboratuvarımızda kontrol etmeden hiçbir şişeyi açık artırmaya çıkartmayız." Ayağa kalkıp damgalanmış bir şişeyi indirdi raftan.</p>

  <p class="textindent">"İşte, şu bilgisayar işareti şişenin içindekinin temiz olduğunu gösterir. Bu ölçme işinde çok ilerleme kaydettik, anlayacağınız gibi, tek tek her izotopu saptayabiliriz. Bizim değerlerimiz Avrupa çizgisinden üç faktörlük bir ayrım gösterir. Bu 83 yılının Saint-Julien'ini içiniz rahat olarak eve götürebilirsiniz. Belki biraz fazla tanini vardır, ama uzun süre dayanır. Umarım hoşunuza gider."</p>

  <p class="textindent">Ayağa kalktım. Ağzımdan hemen bir yalan çıktı. "Teşekkür ederim," dedim, "içmiyorum."</p>

  <h3 class="sigil_not_in_toc">Berlin</h3>

  <p class="NoIndent">Bu kentin yıkık çekiciliğinden geriye pek bir şey kalmamış. Birçok filme dekor olan kahramanca çöküşünden iz yok. Tarihin yıkıntıları arasında eski ve yeni mitler arayan kültür köstebekleri yıllarca önce gitmişler buradan. Kentin sınırların dışında olması, serseri kokusunu da yok etmiş. Zevk ve korku normalliğe boyun eğmiş; zaman normalliğin lehine işlediği için burada da, her yerde olduğu gibi, herşey normalleşmiş.</p>

  <p class="textindent">Marx-Engels alanı ve Kaiser Wilhelm Anıt Kilisesi çevresinde dönen cipteki beyaz miğferli dört adam, dört ülkenin işgalini anımsatan folklorik birer hatıra ya da alıntı sadece. Kimse bakmıyor artık onlara, sadece Japon turistler resimlerini çekmeye değer buluyorlar.</p>

  <p class="textindent">Bizim kongreler yaptığımız Wannsee'deki ev, Kopenhag ya da Hannover'de de olabilirdi. Bu postmodern tuğla yapı 1942'de içinde başka bir Wannsee konferansının yapıldığı o dökülen villayla uzaktan yakından ilişkili değil. O villa, salkım söğütlerin arasında yarı saklı durumdaki bu gri binanın büyük sürgülü camlarından görünüyordu, ama burada bulunanların hiçbiri ona bakmıyordu. Bugünkü toplantı başka bir şeydi. Yahudiler ya da yabancı uluslar değildi söz konusu olan, zehirli engerek yılanları ve yarasalar, karaçam ve kurbağalardı. Üniformalı hostesin masama koyduğu hatasız basılmış karton levhada: "Almanca Konuşan Ülkelerde Türleri Koruma Konferansı / Uzman konuşmacı / Timothy Taylor / Kayıtlı muhabir" yazılıydı.</p>

  <p class="textindent">Kendime bir davetiye edinmiştim, çünkü burada öteki Avrupalılar'ın İsviçreliler'e, Avusturyalılar'a ve Almanlar'a seve seve bıraktıkları tek konu tartışılıyordu. Türleri koruma, bir Orta Avrupa saplantısıydı. Biliyordum bunu. Buna rağmen katılanların ortaya koyduğu sert tavra gene de şaştım.</p>

  <p class="textindent">Yönetici belediye başkanının iyi niyetli açılış konuşması bile ıslıklandı, sık sık yuhalandı. Açılış toplantısında gündem üzerine korkunç kavgalar çıktı. İlk saniyeden itibaren maskeli çevre anarşistleriyle çevre polisleri birbirine girdi. Kimya sanayii temsilcisi alışılmış teselli edici ve yatıştırıcı tavrı yüzünden yuhalandı. Yeni doğa dinleri de doğal olarak temsilcilerini göndermişti; garip giysili papazları ve güneş kılıklı piskoposları. Hareketin kuruluş zamanlarından kalma yetmiş yaşındaki bir eski tüfek, biyo-ahlâkçıların ve çevre mühendislerinin bir dilekçesine o kadar sinirlendi ki, kalp krizi geçirecekmiş gibi kızardı ve salondan dışarıya taşınmak zorunda kaldı.</p>

  <p class="textindent">Bütün bu şamata içinde doğru anladıysam eğer, şu konuların pazarlığı yapıldı: kamu ve özel yerleşim, park ve bahçelerde çıkan yabanıl otların korunması, ön Alpler'de kayak yasağı, tren hatlarının tünel altına alınması, yok olmuş kelebek nesillerinin yeniden yetiştirilmesi ve <a class="nounder" href="../Text/notlar.xhtml#not70">bombina bombina</a> için yapay kokulu caddelerin tesisi; bunun dışında yapay yağmur ormanı için ortak proje yerinin saptanması yöntemleri.</p>

  <p class="textindent">Hepsi iyi hoş da salondaki gürültü o derece fazlaydı ki kendime en cüzi tür korumasını uygulayarak bahçeye çıktım. Gölün üzerine cennetten çıkma bir sessizlik sinmişti. Motorlar yıllardan beri yasaktı burada. Arazinin sonunda kıyı yüksek bitkilerle çevrelenmişti. Suya doğru kendime bir yol açmak istedim. Bu arada yanındaki gabardin giysili yaşlanmış muhasebecilere benzeyen adama laf anlatan tombul bir kadını ürküttüm. Terzi elinden çıkma mavi elbise giymiş kadının komplocu ifadesini görmesem, tartışmalarını karı-koca kavgası sanabilirdim. Özür dileyerek yoluma devam ettim.</p>

  <p class="textindent">"Siz Amerikalı muhabir değil misiniz?" diye seslendi bana neşeli bir genç kız sesi. Döndüm ve kendimi tanıttım. "Ama kesinlikle sizi rahatsız etmek istemem," dedim.</p>

  <p class="textindent">"Etmediniz ki! Nasıl buldunuz toplantıyı?"</p>

  <p class="textindent">Kaçamak bir cevap verdim, ama sesimden pek beğenmediğim belli olmuştu, çünkü birbirlerine acı acı baktılar. Kötü bir suskunluk oldu.</p>

  <p class="textindent">"Duvara gittiniz mi?" diye sordu grili bey. Bu sürpriz soruya önce ne cevap vereceğimi bilemedim.</p>

  <p class="textindent">"Hayır," dedim, "sanırım epeydir orada görülecek bir şey yok."</p>

  <p class="textindent">"Yo," dedi kadın, canlı, hafif patlak gözlerini bana dikerek —bir çocuk yuvası görevlisini andırıyordu—, "yanılıyorsunuz! Asıl şimdi duvarda ilginç bir durum var! Adım Ohlmeyer! Dr. Sabine Ohlmeyer, Batı Berlin Senatosu'ndan, doğa korumacıyım, bu bey de Profesör Sturz, DAC Çevre Bakanlığı'ndan."</p>

  <p class="textindent">Gerekli selamlaşmayı yaptıktan sonra, o zamanlar tüm dünyaya yayılan resimleri düşündüm. Beton engellerin dinamitlenmesi, barikatların yıkılması, buldozerler, yıkılmış gümrük kulübeleri.</p>

  <p class="textindent">"Neden?" diye sordum. "İlginç durum dediğiniz nedir?"</p>

  <p class="textindent">"Göreceksiniz," dedi Dr. Ohlmeyer neşeyle. "İsterseniz sizi bu akşam sınırda bir gezintiye davet edebilirim, belki Profesör Sturz da bir saat ayırabilir size, değil mi Profesör?"</p>

  <p class="textindent1">Bir zamanlar Checkpoint Charlie denen yerde buluştuk. Burada kurulan yeni bankalar semtinin kuleleri arkasında eski Kreuzberg semtinden azıcık bir şey, göstermelik olarak bırakılmıştı. Eski yanık duvarlarda savaş sonrasının pek az izi var. Buradaki harabe bir arsada yasadışı bir pazar oluşmuş, Türk eskiciler terlik ve çalınmış bilgisayar satıyorlar; etrafta köpekler, mahvolmuş <em>sex-shop</em>'lar, yıkık sosisçi kulübeleri; evlerin girişlerinde serseriler uyuyor, çevreleri boş <em>Chianti</em> şişesi dolu.</p>

  <p class="textindent">Friedrich caddesindeki trafik uyuşuk. Canı sıkılan bir sınır polisi cam kulübesinde oturuyor ve az sayıdaki araca eliyle geç işareti veriyor. Başına taktığı walkman'den gelen ritimle kafasını sallıyor; kendi kendime bu randevuya neden geldiğimi soruyorum. Ama sonra çiti görüyorum. Caddenin yirmi adım ötesinde, gümüş renkli, yepyeni, kafesli bir parmaklık, en az bir metre yükseklikte.</p>

  <p class="textindent">Dr. Ohlmeyer gülüyor. "Bunu beklemiyordunuz değil mi? Bu parmaklık zaten üç hafta önce kondu. Her iki tarafın da birçok kademesinden geçti uzun uzun, çiti çekmek kolay olmadı, değil mi Profesör bey?"</p>

  <p class="textindent">"Anlamıyorum..."</p>

  <p class="textindent">"Şimdi göreceksiniz."</p>

  <p class="textindent">İki uzmanın arasında sınırı, yani asfaltın üzerindeki beyaz çizgiyi geçtim. Bir zamanların ölüm çizgisi olan bu yer, her iki tarafta da çitle çevrilmişti; zikzaklı çizgileri izleyerek ileriye doğru, Postdamer alanına ve Brandenburg kapısına doğru yürüdüğümüzde, telin arkasında eski sınır tesislerinin artıklarını, projektörleri, çukurları gördüm; arada bir görenin tüylerini diken diken eden yıkık nöbetçi kuleleri vardı, kırklı yılların toplama kamplarını andırıyorlardı. Arkadaysa duvar vardı. Üstünü kapatan borular yıkılsa da, delik deşik olsa da, hâlâ oradaydı. Profesör Sturz bana arazi dürbününü uzattı, duvarın uzunca bir bölümünün tahta bir koruyucu koridor içinde kaybolduğunu gördüm, inşaat devam ederken konulan kıvrımlı ondülinle de üstü örtülmüştü.</p>

  <p class="textindent">"Şahane, değil mi?" dedi bayan Ohlmeyer. "Olağanüstü bir biyotop! Bir metropolün merkezinde böylesine bir bitki örtüsü nerede bulunur başka?"</p>

  <p class="textindent">Gerçekten de insan boyu ısırgan otları, katırtırnakları, acı baklalar gördüm çitle çevrilmiş alanda.</p>

  <p class="textindent">"Burada vahşi tavşanlar var," dedi yanımdaki kadın, "kirpiler, sıçanlar, hatta babaköşler bile var! Böceklere gelince, zıplayan altı cins böcek saydık. Zamanla kulelerde gece kuşları ve yarasalar da olacak diye umuyoruz."</p>

  <p class="textindent">"Ama duvar niye yıkılmadı?" dedim. "Bu tahta koruyucu iskeleler de ne? Sanki..."</p>

  <p class="textindent">"Asıl mesele o bay Taylor! Bu müdahaleler bizim çabalarımızı bozuyor! Tüm bölge, korunma altına alınması gereken bölge olarak çıktı ortaya! Anıtlar kurulunun zırvalamaları bunlar. Onlar duvarın korunması gerektiğini söylüyorlar, unutulmamalı diyorlar, tarihi değeri varmış."</p>

  <p class="textindent">"DAC'nden bile böyle sesler geliyor," dedi profesör Sturz, "komisyonlarda son derece tartışmalı olmasına rağmen. Anıtlar kurulu şimdilik üstünü örterek, büyük bir zafer kazandı."</p>

  <p class="textindent">"Sanat tarihçileri en felaketi. Onlar duvara sanat eseri gözüyle bakıyor, graffiti sadece batı bölümünden görülüyor. Sanat senatörü biyotopun üzerine otuz kilometre uzunluğunda bir açık hava müzesi yapacak neredeyse. Ama bugün bunun ne anlama geldiğini biliyorsunuz bay Taylor, anlıyorsunuz değil mi!</p>

  <p class="textindent">"Müzelerimiz bugün tam anlamıyla bir cümbüş yeri! Anıtlar kurulu planı gerçekleştirirse, bizim el değmemiş doğa parçamız yok olur gider, bütün bu yıllar boyunca burada gelişmiş olan herşey haince çiğnenir. Bu yüzden medyanın desteğine ihtiyacımız var, bu konuda Amerikan kamuoyunu harekete geçirirseniz size çok müteşekkir oluruz."</p>

  <p class="textindent">Bana anlaşmışız gibi baktılar. Bir tek el sıkmaları eksik kaldı. Ne diyeceğimi şaşırdım. Belki de ilk izlenimim yanlış değildi, diye düşündüm. Belki de bütünleşmiş Alman sevgililerle karşı karşıyaydım. Onları şaşırtmayı başaramadım.</p>

  <p class="textindent">"Seve seve" dedim. "Berlin'in büyük karabuğdaygillerini yüzde yüz desteklerim."</p>

  <p class="textindent1">Yabancı basın kulübünde esneyen bir boşluk hâkimdi. Berlin artık manşete çıkmıyordu, büyük elektronik gazeteler muhabirlerini çoktan geri çekmişti. New York'tan tanıdığım bir İngiliz gazeteciyle sözleşmiştim, bir Alman'la evli olduğu için işini kaybettiği halde burada kalmıştı. Ben ona duvarda gördüklerimi anlatırken dalgın dalgın <em>cappucino</em>'sunu karıştırıyordu.</p>

  <p class="textindent">"Aynen öyle" dedi sonunda. "Bunları mutlaka kullanmalısın. Duygusal ve budalaca, tam insanların duymak istedikleri şeyler! Bütün iyi <a class="nounder" href="../Text/notlar.xhtml#not71">faits divers</a>'ler gibi senin Almanya-Almanya öykün de tamamen uydurma."</p>

  <p class="textindent">"Bana öyle gelmedi. Tam tersine, iki taraf da son derece ciddi. Komik olan da bu ya."</p>

  <p class="textindent">"Boş ver," dedi. "Gene de sen öykülerinle yanlış yoldasın."</p>

  <p class="textindent">"Neden?"</p>

  <p class="textindent">"Bu Alman-Alman uyumu bir hayal. Senin profesörle kız arkadaşını bir sabit fikirden başka bir şey bağlamıyordu herhalde; gerçek, Almanlar'ın birbirinden hoşlanmadığı. Doğulular ve Batılılar — kediyle köpek gibi!"</p>

  <p class="textindent">"Birleştiklerini sanıyordum."</p>

  <p class="textindent">"Resmen evet. Ama bildirilerini ciddiye alırsan ne çok kompleks, husumet ve hınç olduğunu hemen görürsün. Alman'ın Alman'la evlenmesi, karma evliliklerin sayısının bu kadar az oluşu gösteriyor bunu. Ya da futbolu al ele. DAC-Federal Almanya arasında polis müdahalesi olmadan futbol maçı bitmiyor, her seferinde ölüm ve cinayet oluyor. Politik mekanizmayı ise bir yana bırakalım. Aynı renkteki partilerden söz ediyorum, buradakilerden ve oradakilerden. Bunlar can düşmanı.</p>

  <p class="textindent">"Buradaki dostlarımın oradan söz ettiklerini duyduğumda— inan, iğreniyorlar! Batılı, Lufthansa Dünya Vatandaşlığından söz ediyor. Doğulu, ahlâken üstün, sanki otomatikman herşeye, yani çürümeye, rüşvete ya da kinizme karşı bağışıklık kazanmış gibi. Tek kelimeyle, her biri diğerinden çok daha yüksekte olduğunu sanıyor."</p>

  <p class="textindent">"Peki o ünlü birleşme?"</p>

  <p class="textindent">"Kahve ve pasta dışında gerçekleşmedi. Evet, dostum, yıllarca yanlış ata oynadık. Doksanlı yılları anımsıyor musun, Almanlar'dan ne kadar çok korkuluyordu; özellikle Fransızlar, ama İngilizler de kaygılı konuşuyordu. Hele Polonyalılar'dan hiç söz etmeyelim artık: Üçüncü Dünya Savaşı'nın çıkacağını sanıyorlardı. Ne oldu peki? Hiçbir şey. Bu arada Alman kukla sustu ve trafikten çekildi. Biz de yuttuk bunu, çünkü Alman tarihini hiç bilmiyorduk."</p>

  <p class="textindent">"Bir dakika! Alman tarihi değil miydi bizi ürküten? Bunun nedenleri de vardı elimizde."</p>

  <p class="textindent">"Mutlaka. Ama Birleşik Almanya'nın bir devre olduğunu anlamadık. Yüz yıl bile sürmedi. Bismark'dan Hitler'e kadar, birleşmişlik Almanlar'a ne getirdi? Birbiri ardından mecburi inişler. Geçmişlerini anımsadılar; bin yıllık yamacılığı. En çok da taşra krallarını ve prensliklerini isterlerdi herhalde. Almanlar'ın gerçek vatanı ufak devletler! Ayrıca bu sadece Almanya için geçerli değil. Aslında Avrupa'ya mahsus bir olgu bu, hadi Fransızlar'ı bir kenara bırakalım, onlar hâlâ merkeziyetçiliklerinde ısrarlı. Avrupalılar, 'Böl, ama yönetme,' sloganıyla hareket ediyorlar. Kutsal Andreas adına, neden söz ettiğimi biliyorum: Kahrolsun Büyük Britanya! Ben İngiliz değilim sevgili Tim. Ben İskoç'um!"</p>

  <h3 class="sigil_not_in_toc">Helsinki</h3>

  <p class="NoIndent">Erkki Rintala kaybolmuştu, izi bile yoktu. "Nerede olduğunu hiç bilemiyorum."</p>

  <p class="textindent">Böyle bir şey beklemiyordum. Cumhurbaşkanı daha iki ay önce istifa etmişti. Bütün Avrupa onun iriyarı yapısını, çini mavisi gözlerini, beyazımsı sarı saçlarını, geniş kırmızı suratını, yıllarca Avrupa Topluluğu'nun kaderini tayin eden çileci ve sessiz film komedyeni gibi mağrur hareketsiz ifadesini tanırdı.</p>

  <p class="textindent">Sonbahar başında, Eylül ışığının eğri ve gözkamaştırıcı biçimde mavi körfeze, katedrallerin pembe Malta taşlarına ve beyaz sütunlarına vurduğu Helsinki, hoş, elle tutulur bir kent Burada protokolün dolambaçlı yollarına pek sapılmaz, en önemli güvenlik sorunu içkidir. Ben de gazeteci olarak profesyonel değil amatörüm —gazeteciliği bir çeşit soytarılık olarak görüyorum— bu yüzden de randevu almak için yazılı olarak başvurmamıştım Erkki Rintala'ya. Telefon rehberini açtım. Tahmin etliğim gibi Finliler'in en ünlüsü tam adresiyle oradaydı. Bir süre çaldırdım telefonu, ama boşuna, telesekreteri bile yoktu.</p>

  <p class="textindent">Yapacak başka işim olmadığı için adrese doğru giden Esplanade bulvarında yürüdüm. Cumhurbaşkanı, Birinci Dünya Savaşı'ndan önceki dönemden kalma muhteşem, sarı boyalı bir evde oturuyordu. Hatta zilde adı bile yazılıydı. Üçüncü kattan Sandvika liman havuzunun görünümü çok hoş olmalıydı. Sonunda bana kapıyı açan yaşlı kapıcı sadece Fince biliyordu; bana ayrıntılı işaretlerle Rintala'nın seyahatte olduğunu söyledi. Kuzeye doğru gitmiş. Yaşlı adamın kürek çeker gibi yaptığı hareketler Antartika mesafesini anlatıyordu.</p>

  <p class="textindent">Dışişleri Bakanlığı'nda kimse bir şey bilmiyordu, büyükelçilik kapalıydı, çünkü personel grevdeydi. <em>Helsingin Sanomat</em> gazetesinin idarehanesinde —ki bu ülkenin en önemli gazetesiydi— ölçülü bir kibarlıkla karşılandım ve bilgisayar ekranının önünde dalmış kamburca bir beye götürüldüm.</p>

  <p class="textindent">"Gidelim," dedi derdimi dinlediğinde. Beni arka avludan ve bir yan sokaktan geçirerek dökülen bir apartmana soktu ve bodruma inen merdivene doğru yürüdü. "Son derece özel," diye fısıldadı. Bodrumda ilkel bir bar vardı. Kabaca yapılmış bir masaya oturduk, garson bir şey sormadan bir şişe votkayla iki su bardağı koydu önümüze. Hoparlörden Cannon Ball Blues'un Fince çeşitlemesi duyuluyordu. Otuzlu yılların bir filminde sandım kendimi. İskandinavya'da alkolün çok sıkı kurallara bağlı olduğunu duymuştum. Ama Helsinki'de, tıpkı içki yasağı sırasında Chicago'daki <em>speakeasies</em>'ler gibi yasadışı meyhaneler olduğunu doğrusu bilmiyordum.</p>

  <p class="textindent">Gazeteci bana bol miktarda votka ikram etti. Sonra beni sorgulamaya başladı. Detroit'deki isyan hakkında ne düşündüğümü, Amerikan televizyonundaki mecburi duaların ne olduğunu, Coney Island'daki Louvre müzesinin holografik kopyasını sordu. İşverenlerimi de sordu. Beni casus sandığı düşüncesine kapıldım, ama belki de kafasını eğri tutmasıydı bana bunu düşündüren. Kendi hesabıma ve tehlikeyi göze alarak geldiğimi söylediğimde başını salladı, bir kâğıt çıkartıp uydurma bir harita çizdi üzerine. Arazi planı son derece dağınıktı. Kâğıt yetmediği için arka sayfasında devam etli çizmeye.</p>

  <p class="textindent">"Bu yol ağzında Rääkkylämäki kilisesini göreceksiniz. Onu solunuza alın. İki kilometre sonra sağa bir tarla yolu sapar, işaret yoktur, orada sadece bir posta kutusu vardır. Bu yol sizi doğru Erkki'nin kulübesine götürür. Planı atın. Erkki çok kızacak. Ona sakın sizi benim yolladığımı söylemeyin."</p>

  <p class="textindent">Nefes aldım, canım hiç istemediği halde kambur yardımcıma bir parti votka daha ısmarladım.</p>

  <p class="textindent1">Finlandiya, Avrupa'da eskiden olduğu gibi araba kiralamanın hâlâ mümkün olduğu az sayıdaki ülkeden biri. Coğrafi nedenlerden ötürü burayı tren yolu çılgınlığı sarmadı. Elektrikli otobüsle bile ülkenin ücra köşelerine —ki burada hemen her yer ücra— ulaşmak mümkün değil.</p>

  <p class="textindent">Üç saat kuzeye doğru gittim, iki kere yolu şaşırdım, sonunda adını bir türlü telaffuz edemeyeceğim yer önüme çıktı. Doğa, biraz tekdüze olsa da çok çekiciydi. Köyler yoksul görünüyordu. Kapanmış bir yığın dükkân ve okul binası gördüm. Plan oldukça kesin çıktı. Kayın ağaçlarıyla çevrili tarla yolundan geçerek bir göle ulaştım. Arabayı kıyıda bıraktım.</p>

  <p class="textindent">Aradığım adam ufak bir kulübenin arkasında masaya eğilmiş bir şeyler yapıyordu. Benim geldiğimi görünce kafasını kaldırdı, garip bir bakış attı, sonra tek kelime bile söylemeden işine devam etti. Daha yakına geldim ve onun açık havada bir tezgâh kurduğunu gördüm. Titizlikle dizdiği makine parçalarını herhalde monte edecekti. En az on dakika geçti. Sonunda bana bakmadan "Ne istiyorsunuz?" diye mırıldandı.</p>

  <p class="textindent">Sesi şaşırtıcı biçimde yumuşaktı. Temiz ama biraz ağır bir Oxbridge İngilizcesi konuşuyordu. Tereddüt ettim.</p>

  <p class="textindent">"Amerikalı," diye söylendi. "Görülüyor. Ya sosyolog ya da gazete yazarı. Bütün yolu boşuna geldiniz. Röportaj yapmıyorum. Çünkü söyleyecek hiçbir şeyim yok. Ayrıca gördüğünüz gibi, işim var."</p>

  <p class="textindent">Öylece durdum ve onun benzine batırılmış bir bezle bir parçayı nasıl temizlediğini seyrettim.</p>

  <p class="textindent">"Peki," dedi sonunda. "İki saat sonra gene gelin. O zaman size yiyecek bir şey veririm. Yoksa bu bölgede açlıktan ölürsünüz. Burada hamburgerci yok."</p>

  <p class="textindent">Teşekkür ettim. Çevreyi dolaşmaktan başka çarem kalmadı. Güzel bir yer, vahşi bitki çok, Doğu Berlinli Profesör Sturz için ideal bir yer; ama yürünemiyor, ayrıca yer yer bataklık. Sonunda arabama oturup bir öğlen uykusu çektim.</p>

  <p class="textindent">Yeniden eve doğru gittiğimde, hava kararmaya başlamıştı bile. Montaj masası kulübeye sokulmuştu. Eski bir kulübe olan bu yer, bana çok ufak göründü. Gene de elektriği olduğu anlaşılıyordu, çünkü camların ikisinden ışık vuruyordu.</p>

  <p class="textindent">"İçeriye girin," dedi gönülsüz ev sahibim. Eski bir sallanan sandalyede oturuyordu. İçerisi kitap raflarıyla doluydu. Gördüğüm kadarıyla iki çeşit yazına yönelmişti: her dilde şiir kitapları ve teknik el kitaplarıyla kullanım broşürleri. Ayrıca Nuh Nebi'den kalma iki alet duruyordu kitaplıkta: en eski cinsinden bir pikap ve yeşil kurbağa gözlü bir televizyon, ellili yıllarda TV hizmeti gören cinsten bir araç. Bana bir bardak acı, sütsüz kahve ikram etti. Ona bir şey sormaya çekindim ve Kuzey'in yazılı olmayan susma yasağına uydum.</p>

  <p class="textindent">"Bunlar tamamen kullanılabilir. Eski borulardan yedeklerim var, Sovyet yapısı, dijital bir adaptör de monte ettim, bu adaptör eski yılların 625 normlu uydu sinyallerini almayı sağlıyor. Hepsi oyun tabii," dedi Rintala.</p>

  <p class="textindent">"Kaç kanal alabiliyorsunuz?" diye sordum.</p>

  <p class="textindent">"Ben hiç televizyon seyretmem," dedi.</p>

  <p class="textindent">Uzun bir sessizlik oldu. Sonra ev sahibim geleneksel saunayı teklif etti. "Gece olmadan," dedi. Allahtan 90 derecelik sıcak buhar bana dokunmaz, yanan bu tahta kulübeden çıkıp soğuk göle atlamaya da bir itirazım yoktu. Yemekte geyik bifteği ve kızarmış patates vardı, ayrıca Rintala 94 yılının bir şişe Listrac'ını çıkarttı.</p>

  <p class="textindent">"Van Rossum mu?" diye sordum.</p>

  <p class="textindent">"Eh, bakıyorum biliyorsunuz. Çok antipatik adam bu van Rossum, ama ne yaparsın? Bu arada, artık durumum böyle lükslere el vermiyor, elimdekiyle idare ediyorum, hele Bordeaux şarapları söz konusu olunca. —Evet— hadi sorun bakalım, ne bilmek istiyorsunuz?"</p>

  <p class="textindent">"Sayın cumhurbaşkanı..."</p>

  <p class="textindent">"Şu cumhurbaşkanı sözünden vazgeçin! Şu dört yılı atlattığım için çok mutluyum."</p>

  <p class="textindent">"Ama daha 56 yaşındasınız, basına inanacak olursak, sağlığınız da çok iyi. Neden bıraktınız işi?"</p>

  <p class="textindent">"Bu maskaralığı neden kabul ettiğimi sorun daha iyi. Brüksel tam bir maymun yuvası. Ortak Pazar cumhurbaşkanının söyleyecek hiçbir sözü olmadığını size anlatırsam herhalde bir sır vermiş olmam. Cumhurbaşkanı bizde ABD'deki gibi hükümran bir kişilik değildir, kâğıtta kalır yöneticiliği. Bizim anayasal bir seçim monarşimiz vardır. Benim adaylığımın da şu basit nedeni vardı. Seçilme sırası bir Finli'ye gelmişti, Ruslar'ı yatıştırmak için. Ama nasıl yatıştırıcı olabileceğimi bilmek isterdim doğrusu."</p>

  <p class="textindent">"Belki bu o ünlü Finlileştirme'dir."</p>

  <p class="textindent">"Kesin bu saçmalığı! Bu olay daha yetmişli yıllarda bile doğru değildi, bugünse bu kavram tamamen saçma. Orta Asya'daki iç savaşlardan sonra Sovyetler çok başka dertlere düştüler, buna bir de Uzak Doğu'daki savaş ekleniyor. İç sorunlar ise cabası."</p>

  <p class="textindent">"Avrupalılar şanslıymış. Akıldan çok şansları var."</p>

  <p class="textindent">Tabaklar yıkanmıştı. Şöminede kayın kütüğü yanıyordu, beklediğim an gelmişti: Erkki Rintala gıcırdayan sallanan sandalyesine oturmuş söyleve başlamıştı.</p>

  <p class="textindent">"Dünya politikasında kimin aklı var ki? Siz Amerikalı olarak akıl denen şeyin ne kadar ender bulunduğunu bilirsiniz. Siz bir imparatorluğun, bir süper gücün vatandaşısınız. Bu statünün avantajları var, ama bazı dezavantajları da beraberinde getiriyor. Bir toplum kendini ne kadar güçlü hissederse dış dünyada olanları o kadar az anlar. Gerçeğin böyle kaybedilişine bir çare bulunamaz. Lütfen beni yanlış anlamayın! Amerikalılar'ı çok akıllı bir millet olarak görüyorum. Ama sözünü ettiğim aptallaşma nesnel bir şey. Dünya çapında bir güç olma durumuna ulaşan her millet, kolektif bir eblehlik ortaya koydu, Romalılar ve Çinliler, İngilizler ve Ruslar, Almanlar ve Japonlar..."</p>

  <p class="textindent">"Finli olarak bu konuda konuşmanız kolay."</p>

  <p class="textindent">"Evet. Bizim aptallıklarımız belli bir sınırı aşamadı. Şansımız da buydu. Bugün Avrupa dediğimiz o ufak yarımadada, bu bir avantaj oluyor."</p>

  <p class="textindent">"Oldukça mütevazı bir avantaj."</p>

  <p class="textindent">"Öyle mi? Ben böyle düşünmüyorum. Altmış yıllık bir barış geçmişimiz var. Bu, dünyanın üç bin yıllık tarihinde daha önce görülmemiş bir durum. Bu sonuçtan daha da sansasyonel olan, kimsenin bunu sansasyonel bulmaması. Silahsızlanma ve birliklerin geri çekilmesinden sonra Avrupa'da bir savaş durumu düşünülemez oldu. Burada bizim sınır sorunlarımız ya da tehdit edici azınlık problemlerimiz yok."</p>

  <p class="textindent">"Peki Basklılar, İrlandalılar, Transsilvanyalılar ne oldu?"</p>

  <p class="textindent">"Bunlar duygusal yakarışlar."</p>

  <p class="textindent">"Siz büyük güçleri oyunbozan olarak görüyorsunuz. Avrupa'da barışı sağlayanların, İkinci Dünya Savaşı'ndan sonra bununla uğraşanların, Amerikalılar ve Ruslar olduğunu hatırlatmak isterim size. Almanlar'a Doğu'daki bölgelerini yeniden almalarını kim hatırlattı, büyük birader değil de kim? Almanlar'ın Silezyası, Bulgarlar'ın Makedonyası, Macarlar'ın Erdeli, Amavutlar'ın Kosovası, Finliler'in de Karelyaları'ydı."</p>

  <p class="textindent">"<a class="nounder" href="../Text/notlar.xhtml#not72">Tant mieux</a> sevgili bay Taylor. Israr ederseniz Stalin, Roosevelt ve Churchill'e Yalta için yeniden teşekkür ederim; her ne kadar bu teşekkürde belli bir alay olacaksa da. Bugün koruyucularımız olmadan kendi kendimizi idare ediyoruz."</p>

  <p class="textindent">"Ama durmadan didinerek, ufak kavgalar ve anlamsız ziyanlarla."</p>

  <p class="textindent">"Bana mı anlatıyorsunuz bunları sevgili dostum?"</p>

  <p class="textindent">Ateşe bir odun daha attı ve rahatça arkasına yaslandı.</p>

  <p class="textindent">"Bakın," diye devam etti "yıllarca bir canavarı izledik! Bu Avrupa Birliği idi. Bu düşünce tüm dünyanın teknik ilerlemeye, büyümeye ve rasyonalizasyona inandığı zamanlardan kalmaydı. Avrupa düşüncesi denen şey, büyük blokların karşısına büyük bir blok çıkarma niyetini taşıyordu. Yani <em>Big Science, High Tech,</em> uzaya gidiş, plutonyum, bütün bu tatsız espriler. Politikacılar yıllarca bu yöneticiler Avrupası'na, silahlanma uzmanlarına ve teknokratlara yatırım yaptı ve pırıltılı bir örnek olarak da hep Japonya'yı sürdüler öne. Ama bu hesaplarını güzel yarımadamızda oturan insanları dikkate almadan yaptılar. Cork Düklüğü'nden Bukowina'ya kadar beyaz bir Japon gibi sürünmek isteyen tek kişiye rastlamadım ben.</p>

  <p class="textindent">"İdeolojik sonuç, Brüksel'in dev bir süper milletler budalalığına dönüşmesi oldu. Komisyonlar, kurullar, alt kurullar o camdan kutuları içinde saçma bir milyarlar köprüsü oluşturuyordu, tabii demokratik yasallığı olmadan; söz sahibi olanlar seçimle gelmemişlerdi, seçimle gelenlerse —burada Strazburg parlamentosunu kastediyorum— söz sahibi olamıyordu.</p>

  <p class="textindent">"Hiçbir şey yapılmadı demek istemiyorum. Tüm ülkelerde gıdaların aynı renkte satılmasını ve gümrük dilekçelerinin standart olmasını sağladık. Brüksel'deki bu budalalığın devasa bir iflasla biteceği belliydi. Bugün hâlâ ödüyoruz bedelini. Ama politikada neler için bedel ödenmiyor ki!"</p>

  <p class="textindent">"Yani doğru anlıyorsam eğer, siz birliksiz bir Avrupa Birliği istiyorsunuz?"</p>

  <p class="textindent">"Daha iyi anlatılamazdı. Burckhardt'ı tanıyor musunuz?"</p>

  <p class="textindent">"Baselli tarihçiyi mi?"</p>

  <p class="textindent">"Evet. O çok akıllı bir şey söyledi: 'Avrupa için öldürücü olan bir tek şey vardı; devletin baskıcı güç tekeli, ister içeriden, ister dışarıdan gelsin. Düzleyici eğilim, ister politik, ister dini ya da sosyal olsun kıtamız için hayati tehlike arz eder. Bizi tehdit eden şey zorla birleşmedir, homojenleşmedir; bizi kurtaracak olan çeşitliliğimizdir.' Kafamdan aktardım şimdi onun söylediklerini."</p>

  <p class="textindent">"Ama Burckhardt — bütünüyle on dokuzuncu yüzyıl..."</p>

  <p class="textindent">"Yeni düşüncelere önem veriyorsanız, Mandelbrot'u alalım ele!"</p>

  <p class="textindent">"Mandelbrot mu?"</p>

  <p class="textindent">"Evet. Matematikçi, ayrıca uzun zaman ABD'de çalıştı, sanırım IBM için. Kesir buluşlarıyla ünlendi."</p>

  <p class="textindent">"Ben matematikten anlamam."</p>

  <p class="textindent">"Ben de. Ama konu basit. Klasik geometri düzgün alanlar ve biçimlerle ilgilendi, üçgenler, küre kesimleri, Riemann alanları falan. Buna karşılık Mandelbrot düzgün olmayanın matematiksel analizine girişmeye cesaret etti. Çıldırtıcı çeşitliliğin Kolomb'udur o."</p>

  <p class="textindent">"Ne anlatmak istediğini kavrayamadım."</p>

  <p class="textindent">"O zaman şu Finlandiya haritasına bakın lütfen. 1:500 000 ölçekte bu. Kıyı şeridini takip edin. Çok karmaşıktır. Daha yakına gelirseniz ve büyüteçle bakarsanız haritanın görünümü basitleşir. O zaman düzgün görünür. Gerçekteyse durum tam tersinedir: Kıyıya daha yakından baktığınızda daha çok düzensizlik göreceksiniz. Bu oyunu mikro alana kadar götürebilirsiniz. Yani Fin kıyılarının ne kadar uzun olduğu kesin olarak asla saptanamaz."</p>

  <p class="textindent">"Eee?"</p>

  <p class="textindent">"İçerdikleri burada. Özür dilerim! Şimdi, gelir dağılımını ve lehçeleri ya da seçim davranışlarını gösteren, dinleri, eğitim derecesini, hareket etme, yemek yemeyi, neyi isterseniz gösteren bir Avrupa haritasını alırsanız hep aynı yapıyla karşılaşacaksınız, yani boyutları tam olarak sayılamayan biçimlerle. Hausdorff daha 1919'da boyutların kesirlerle gösterilmesinin bu gibi durumlarda daha anlamlı olacağını anlattı. Kısacası Avrupa bir bölünmüşlük."</p>

  <p class="textindent">"Sizi doğru anlıyorsam eğer, federalizmi matematiğe dayandırmak istiyorsunuz."</p>

  <p class="textindent">"Nerdee! Ben sadece onu zora koşmak istiyorum. Ama Avrupa toplumuna gelince, o gerçekten de en ufak yapısına kadar düzensiz; geleneksel anlayışla burada bir düzen kurmaya kalkmak umutsuz bir çaba. Bu, topluluğun devletler hukuku yapısı için de söz konusu. Belli sınır değerler koyabilirsiniz. Sonuçta gene karmaşa çıkar. Ekonomi için de aynı şey söz konusu. Rekabetin adı PoD, büyük serinin tersi. <a class="nounder" href="../Text/notlar.xhtml#not73">Production on Demand</a> —biz bunu herkesten iyi yapıyoruz, dünya pazarında da hâlâ eskiden olduğu gibi bir rol oynamamızın nedeni bu. Önce İtalyanlar anladı durumu, belki sallanan altyapıları yüzünden belki de beceriksiz yönetimleri ve karmaşık kurumları yüzünden. Ama görüyorsunuz ki İtalyan doğaçlaması bizim Kuzey'de bile işliyor."</p>

  <p class="textindent">"Bütün bunlar bana bir kaos gibi geliyor."</p>

  <p class="textindent">"Sizin kaos dediğiniz şey en önemli kaynağımız. Biz ayrımlarla yaşıyoruz. Bunların hepsini aynı yerde toplamaya çalışan politikacılar için, hiç değilse belli bir ölçüde cehennem havası esiyor. Bu yüzden de beni burada buluyorsunuz, bay Taylor, dünyanın bir ucunda, Brüksel'de değil... Yorgun bir gün geçirdiniz. Tavan arasında size bir yatak hazırladım."</p>

  <p class="textindent">Ertesi gün kulübeyi boş buldum. Kahve sıcaktı. Dışarıda gölün üzerinde hafif dalgalar uçuşuyordu. Eski Avrupa cumhurbaşkanı mavi anorağı ve uzun lastik çizmeleriyle sabah gezintisinden döndü, öğlen yemeği için iki tane alabalık tutmuştu.</p>

  <p class="textindent">"Belki geri dönmeden önce atölyemi görmek istersiniz," dedi. "Burası önceleri bir demirhaneymiş. Duvarın üzerinde eski demir ocağını görebilirsiniz." Kapıyı açtı. Yarı karanlıkta ellili yıllardan kalma bir Jaguar XK 150 gümüş gibi parlıyordu.</p>

  <p class="textindent">"Tüm kompresörü yeniden yapmak zorunda kaldım. Havalandırma bozuktu. Ama şimdi çalışıyor."</p>

  <p class="textindent">Direksiyona geçti ve motoru çalıştırdı. Diz çöküp altına baktım. "Mükemmel. Yeni gibi."</p>

  <p class="textindent">"Binilmiyor ki hiç bu arabaya," dedi Erkki Rintala. "Güzel ama işe yaramaz. Modern çağı anımsatan bir nesne."</p>

  <h3 class="sigil_not_in_toc">Bükreş</h3>

  <p class="NoIndent">"Süper Nova" adlı yepyeni lüks lokantada akşam yemeği, 66. katta ve Romanya başkentinin damları ayaklar altında. Devasa saydam kubbeden yıldızlı gökyüzü olduğu gibi görünüyor. Hoparlörden gelen Mozart müziği tekrarlanmıyor, mikro-işlem makinesi durmadan yeni piyano konçertoları besteliyor. Mickey Woolstone bu yeni yerin yöneticisi olmaktan gurur duyuyor.</p>

  <p class="textindent">"Herşey <em>American Style,"</em> diyor. "Sonunda dünyanın bu köşesinde bayrak açmamız ne iyi oldu." Rumen yardımcısı Tudor da profesyonel golfçü, otelcilikte kariyer yapmak istemiş, yarı içini gösteren bir <em>body-suit</em> içinde, Kaliforniya'dan gelir gibi sanki. Menü de milli izler taşıyor. <em>Long Island Lobster, Baked Virginia Ham,</em> Hindi <em>à l'américaine, Lemon meringue pie.</em> Şaraplar bile San Francisco'dan geliyor.</p>

  <p class="textindent">"Aslında Bükreş ideal bir yer," diyor Woolstone ve dışardaki manzarayı gösteriyor. Mimari aşırı. Hafif metalden gökdelenler. İspanyol desinatörlerin etkisi belli oluyor. Burada garip gotik moda hâkim. "Burası Vahşi Doğu," diyor Mickey. "Bir altın arayıcıları kenti. Tabii ki Avrupa geleneği o kirli hileleriyle bizi dışarıda tutmak için herşeyi denedi, ama bu kez köşeyi biz tam zamanında döndük. İnşaat yasası burada tanınmıyor. Romanyalılar bütün eski binaları yıkmamızdan çok memnun. Zaten burada kurtaracak şey pek azdı."</p>

  <p class="textindent">"Ama gene de kiliselerimiz var," dedi Tudor. "Stavropoleos, Patriyarkal Kilise ve Curtea Veche'yi mutlaka görmelisiniz bay Taylor." "Ama Çavuşesku, —sanırım bu eski gangsterin adını duymuşsunuzdur— halkı tarafından vurulmadan önce ne varsa toparladı götürdü. Geriye kalanı da büyük zelzele süpürdü. Elli yıl boyunca —sanırım bunu söyleyebilirim, değil mi Tudor?— Romanya Avrupa'nın kıçıydı. Tek işleyen şey <em>Securitate</em> idi, gizli polis yani. Bunun dışında herşey berbattı. Ne et, ne ampul, ne elektrik. Kışın insanlar evlerinde dondular. Daha on beş yıl öncesine kadar Rumenler açlıktan ölüyordu. Akıl almaz bir şey. Ve bugün... Bakın neler oldu. Eski zamanlardaki gibi bir ekonomik mucize. Yirmi yıllık bir yetişme çabası. Doğu Avrupa pazarı dipsiz kuyu.</p>

  <p class="textindent">"Tabii herkesten çok Almanlar yedi kaymağı, Almanlar ve Fransızlar. Rejim batar batmaz daldılar içeriye. 'İkinci Marshall planlarıyla', ama bu kez işi bizsiz yürüttüler.</p>

  <p class="textindent">"Bakın karşıdaki şu bej giysili beyleri görüyor musunuz? Bunlar Doğu Alman mühendisler, montaj yapıyorlar. Neden hep bej giydiklerini anlamam mümkün değil. Tavladıkları Rumen kızlar da matah şeyler değil. Yandaki masada İtalyan moda haftasına katılanlar. İleride Lüksemburg'dan bir konsorsiyum, ne yaptıklarını bilmiyorum. Tabii Ruslar, cam kenarında. Ruslar akşam saat ona kadar her şeyi göze alıyorlar, ama dönme vakti geldiğinde parayı camdan dışarı atıyorlar."</p>

  <p class="textindent">"İyi ediyorlar," dedim.</p>

  <p class="textindent">"Ama ben gene de kızıyorum," diye mırıldandı otelci.</p>

  <p class="textindent">"Ne diyecektim, haa... Biz Avrupalılar'a ezdirdik kendimizi. Akıl almaz bir skandal."</p>

  <p class="textindent">Güldüm. "Sevgili Mickey, imparatorluk tam eskisi gibi değil. Pokerde kaybetmeyi de göze almak gerekir. Ama sanırım 'Süper Nova' bir altın kuyusu."</p>

  <p class="textindent">Kahve getirildiğinde —kahve bile Amerikan kahvesiydi, yani hafif ve kafeinsiz— Woolstone müsaade istedi; onun nasıl önce İtalyanlar'a, sonra Ruslar'a selam verdiğini gördüm. Fransız bankerler her zamanki gibi küstah, İngilizce anlamıyormuş gibi davrandılar. Mickey'e birden acıdım. Sanki işini kaybetmiş bir adam gibi geldi bana bir an. Bad Godesberg'de gördüğüm ve takip edildiğini sanan ataşe geldi aklıma. Bir Amerikalı'nın kendini en yabancı hissettiği yerdi burası.</p>

  <p class="textindent">Mickey'in yardımcısı yan gözle beni süzüyordu, sanki ne düşündüğümü anlamıştı.</p>

  <p class="textindent">"Ne yaparsınız?" dedi sessizce, "Burası Balkanlar. Biz neysek o kalacağız. Dışarıdaki manzarayı unutabilirsiniz. Benim geldiğim yerde, Bükreş'ten bir saatlik tren yolculuğu mesafede, herşey eskisi gibi."</p>

  <p class="textindent">"Ben ülkenizi sadece Drakula filmlerinden tanıyorum," dedim.</p>

  <p class="textindent">"Sadece vampirler olsaydı keşke! Hayır, senaryolar için çevre uygun değil. Birkaç polis, aşağıdaki köyü avucunun içine almış olan bir ağa, uyuyan köpekler, çocuk hastalıkları, barakalar. Tek kelimeyle Üçüncü Dünya. Romanya mucizesi iflasın başka bir biçimi. Ama Mickey'e sakın söz etmeyin bundan. Sonra depresyona girer."</p>

  <p class="textindent1">Ertesi gün şansım vardı. Cumhuriyet bulvarındaki Café Eski Viyana doluydu. 1890 stilindeki mermer bar, lambaları, servis yapan kızların beyaz önlükleri ve başlıkları, herşey yepyeniydi; iç mimar, gazetelerin konduğu tahta tutaçları bile düşünmüştü, içeride Habsburg zamanından kalma kopyaları bulsam şaşmazdım. Ama bu antikaların içine sadece borsa kurlarının bilgisayarlı en son kopyaları konulmuştu. Ayakta bir kemancı vals çalarken masama genç bir kadın oturdu. Bir dakikalık bir <em>small talk</em>'dan sonra Amerikan dili eğitimi gördüğü ortaya çıktı. Akıl almaz bir rastlantı, çünkü bu öğrenim dalına burada çok ender rastlanıyordu. Bana anlattığına göre tüm Bükreş'te sadece dokuz Amerikan dili uzmanı varmış, bunların yedisi tembelmiş ve sadece burs almak için okuyorlarmış.</p>

  <p class="textindent">Carola solgun tenli, hoş, kararlı bir kişiydi. Düşündüğü zaman gür kaşlarını havaya kaldırıyor ve alnını kırıştırıyordu. Az sonra saptayacağım üzere son derece hazırcevaptı. Onu bir şey içmeye davet ettim. Pasta teklifimi reddetti.</p>

  <p class="textindent">"Sizi çevirmen olarak tutmak isterdim," dedim. "Çünkü tek kelime Rumence bilmiyorum, bana kenti gösterir misiniz?"</p>

  <p class="textindent">"Gerek yok buna," dedi. "Bükreş'te görülecek bir tek şey var, o da orospular, onlara da çevirmenle gitmenize gerek yok."</p>

  <p class="textindent">"Bu pek vatanperver bir bilgi değil" dedim.</p>

  <p class="textindent">Omuz silkti.</p>

  <p class="textindent">"Bükreş'i beğenmiyorsanız neden burada kalıyorsunuz?" diye sordum.</p>

  <p class="textindent">"Neden kalmayayım? Paris ve New York'u da gördüm. Eğer rüşvetse kendi rüşvetçiliğimize dayanırım. En kötü şey olduğunu biliyorum, ama böyle anlaşıyoruz birbirimizle. Yabancı ülkelere gelince, biz onların ayaklarına kapanmışız, ama bundan nefret de ediyoruz. Biz Ruslar'dan ve Almanlar'dan nefret ediyoruz, biz komşularımızdan, en çok da Macarlar'dan nefret ediyoruz. Neden bu kadar şoven olduğumuzu biliyor musunuz? Çünkü Rumenler gerçek bir ulus değil. Sözümona iki bin yıllık bir tarihimiz varmış, okul kitaplarında böyle yazıyor. Hepsi hayal ürünü! Komik, adi bir roman, bir takım sahtekârlar karalamış yazmış. Kim olduğumuzu da bilmediğimiz için, her an bizimle oynanmasına izin veriyoruz. Aslında bu iş için yabancılara gerek de yok. Bizim krallar, bizim meclisler, bizim ordu, bizim faşistler, bizim komünistler bu konuda çok büyük bir uzmanlık sağladılar, cellatlarımız da hiç eksik olmadı."</p>

  <p class="textindent">"En korkunç rejim de bir gün yıkılır."</p>

  <p class="textindent">"Doğru. Ama sonra ne olur? On binlerce ölü, birkaç eski hesap görülür, ama üç gün sonra tüm ülke gene gündeme girer. Kişi fişleri top ateşine tutulur, emirler çöpe atılır, ufak bir dükkân açılır, mal saklanmaya başlanır. Çavuşesku'nun adamlarına ne oldu? Mahkeme kararlarının hepsi yok oldu. Birkaç komik para cezası verildi, sonra af çıkartıldı. Onların villalarını, emekliliklerini garanti altına aldık. Aman kimse kızmasın diye! Halkın %8-10'unu aparaçikler oluşturuyor, %60'ını da onları adamları. Kızdırılmaya gelmezler, rahat dursunlar diye onları beslemek gerekir.</p>

  <p class="textindent">"Gördüğünüz gibi insan kırık bir omurilikle de yaşıyor. Tüm sakatlar gibi Romanya da akıllıdır, inatçıdır ve laf dinlemez. Komünistler elli yıl sonra bizi başka türlü eğitmek istediler. Şu sonuca bakın!"</p>

  <p class="textindent">Dışarıdaki bulvarı gösterdi. "Sverdlovsk ya da Petrozavodsk'tan hiç iz yok. Herşey boşa gitti. Biz kendimiziz ve böyle kalacağız. Korkunç olan da bu."</p>

  <p class="textindent">Ona yandan bir bakış attım. Neredeyse benimle alay ettiğine inanacaktım. <em>'</em></p>

  <p class="textindent">Carola güldü. "Bu kadar ciddiye almayın. Biliyor musunuz? Size haklı olduğumu ispat edeceğim. İsterseniz bu gece operete gidelim."</p>

  <p class="textindent">"Yani hâlâ böyle bir şey olduğunu mu söylemek istiyorsunuz? Ben operetin çoktan yok olduğunu sanıyordum."</p>

  <p class="textindent">"Bizde değil. Mutlaka görmelisiniz!"</p>

  <p class="textindent">Gerçekten de Carola beni birkaç saat sonra şekerci tarzında bir tiyatroya götürdü, cezaevine benzeyen resmi dairelerle bir garajın arasında, karanlık bir yan sokakta sıkışıp kalmış bir yerdi. Cephedeki kartonpiyerler eski sokak kavgalarını resmediyordu. Akşam, gişenin önünde çok uzun bir kuyruk vardı, ama Carola zafer edasıyla çantasından iki bilet çıkarttı.</p>

  <p class="textindent">"Sakın ürkmeyin," dedi, "bina oldukça yıpranmıştır. Hiçbir hükümet buraya para yatırmıyor, grup hiç mali destek almadan ayakta kalmak zorunda. Buna karşılık <em>Domuz Ahırındaki Kraliçe</em> adlı oyun dört yıldır kapalı gişe oynuyor."</p>

  <p class="textindent">Sahne 19. yüzyıl dekoru içindeydi, yarı <em>Freischütz,</em> yarı <em>Moulin Rouge</em> havasında. Başroldeki kadın dışında, bir köy demircisi, kötü kalpli bir düşes, sarhoş bir belediye başkanı, herhalde Yahudi olan hırslı bir hayvan tüccarı, bir de domuz çobanı kılığına girmiş prens vardı, önce patates çuvalında, sonra da fraklı ve silindir şapkalı olarak çıktı sahneye. Pembe giysili bir kızlar korosu durmadan oyunu kesiyordu, ne dediklerini anlayamıyordum. Aşırı bağırış çağırışlarla birbiri ardından sahneden geçiyorlardı. Naftalin kokusu, tatlı kemanlar ve akıl almaz büyüklükteki bıyıklılar seyirciyi mestediyordu. Carola da kötümserliğini unutmuşa benziyordu, gülüyor ve hayranlık içinde alkışlıyordu.</p>

  <p class="textindent">Perde indiğinde bana doğru eğildi ve kulağıma: "Gördünüz mü? Abartmamışım değil mi?" diye sordu.</p>

  <h3 class="sigil_not_in_toc">Prag</h3>

  <p class="NoIndent">Kent değişmemiş. Yirminci yüzyıl onu bozamamış. Beni böyle bir hüküm vermeye ne zorluyor? İlk kez Pragdayım. Eski kentin sokaklarındaki şık vitrinlerin akşam olunca önünü kapatan demir kepenkler bana yabancı gelmiyor, sanki çocukluğu hatırlayış gibi, o parmaklıkları yeniden hatırlıyorum, ağır kilitleri, sürmeleri, Ortaçağ kapılarındaki dökme demirden haçları. Ama gördüklerim daha koyu ve daha paslıydı hafızamda.</p>

  <p class="textindent">Meyhanelerden bira ve kızartma kokusu geliyordu burnuma. Bu metropolün monden havasında baskı yapan bir şeyler vardı; burada kaderin nerede bitip sanrının nerede başladığı sanki bilinmiyordu. Arnavut kaldırımı yağmurda pırıldıyordu, sokak lambalarının mat ışığında Prag'ın yeraltı mezarlarını arıyordum.</p>

  <p class="textindent">Eski moda gece kulüplerini hesaba katmamıştım; oralarda tıpkı elli yıl öncesindeki gibi, sahnedeki kadınlar garip bir piyanistin eşliğinde gül pembesi giysileriyle bacaklarını havaya fırlatıyordu, Prag, meftunların başkentiydi, ben de onların izini bulmak için buradaydım. Meftunlara kolay rastlanıyordu. Uzun beyaz entarileriyle gündüzleri kalabalığın arasına karışıyorlardı. Garip bir görüntüydü.</p>

  <p class="textindent">Tabii, Berlin'de ve Amsterdam'da da görülüyorlardı, tıpkı harmaniyelerini giymiş Araplar gibi, ya da renkli sarileri içindeki Hintliler gibi. Buna karşılık Prag'da her yerde görülüyorlar, küçük gruplar halinde gişelerin önünü ve süpermarketleri dolduruyorlardı. Banliyölerde ve yoksul mahallelerinde bile görülüyorlardı. Başkaları onlarla alay etse de —bu büyük şebekenin yorumcuları onlara "Gecelikli melekler" dese de— bana garip geliyorlardı; oraya gittiğim gün bunlardan üçü yavaşça mırıldanarak tramvayda yanıma oturduğunda ürktüm. Dediklerine göre içlerinde olağanüstü bilim adamları varmış. Prag'da Çek kabinesinin iki mensubunun da meftunlardan olduğu söylentisi dolaşıyordu.</p>

  <p class="textindent1">"Olabilir," dedi bana bayan Grögeróva, ev sahibim —özel pansiyonunda kalıyordum; küçük ve biraz eğri bir evde— "biliyor musunuz, bizde hükümetin hiçbir rolü yoktur. Tıpkı çöp arabaları gibi. Bugün adamlar kimin cumhurbaşkanı olduğunu bile bilmiyor."</p>

  <p class="textindent">Bayan Grögeróva'nın yanında rahattım. Pansiyonunda sadece üç oda vardı. Kendisinin de dediğine göre para kazanmak zorunda değilmiş, vakit geçirmek için bu işi yapıyormuş. Kentteki gezintilerimden eve yorgun dönüp küçük salonuna girdiğimde, keyifli bir rahatlık hissediyordum, kendisi de her zaman sohbete hazır oluyordu. Sonra bir bardak sıcak şarap alıyor, rahatça arkasına, şezlongunun üzerindeki sayısız küçük yastığa yaslanıyordu. Kontrbüfenin üzerindeki koleksiyon fincanların üzerinde, yıllarca Çekoslovakya'yı mahvetmek için boşuna uğraşmış olan Stalinistler'in çerçevelenmiş resimleri asılıydı. Bayan Grögeróva Parti'nin önde gelen bir üyesinin dul karısıydı, Parti diktatörlüğü sona erdiğinde adam kafasına bir kurşun sıkmıştı — sonu böyle olan tek kişiydi herhalde. Kadın bunun dışında iyi, esprili bir insan izlenimi veriyordu, her türlü fanatizmden uzak biriydi sanki; ben de nasıl olup da yıllarca devletin gizli servisinin hizmetinde çalışmış bir cellatla bir arada yaşadığına şaşıyordum.</p>

  <p class="textindent">Meftunlara gelince, bu konuda ev sahibem bana çok yardımcı olamadı. Gerekli adresleri bulmak kolaydı. Meftunlar buluşma yerlerini gizli tutmuyorlardı. Ama toplantılarına girmeyi denediğimden bu yana iki akşam geçmişti ve başaramamıştım.</p>

  <p class="textindent">İlk denemem beni Hradschin'in arkasında garip bir saraya götürdü. İç avluda daha uzaktan beyaz giysilileri gördüm. Aydınlatılmış bodrum merdiveninin orada beni bir meftun kadın gördü, hiçbir şey söylemeden iki eliyle kafamı tuttu —soğuk parmaklarını kulaklarımda hissettim— beni süzdü, bir salatalığı tetkik eder gibi yüzüme baktı. Bakışı son derece ifadesizdi. Bugün bile koyu mavi gözlerinin küçük gözbebekleri gözümün önünde. Beni bıraktı ve belirsizce kafasını salladı. Tam o sırada iki beyaz giysilinin atletik hareketini omuzlarımda hissettim, beni sokağa fırlattılar. Meftunların, davetsiz misafirlerden korunmak için özel gorilleri vardı anlaşılan.</p>

  <p class="textindent">Eski kent alanının yakınlarında, gecenin daha geç bir vaktinde denediğim ikinci atağım daha beter sona erdi. Bana beyaz giysisine rağmen bir haham gibi görünen yaşlı bir adam birden üzerime yürümüş, tıpkı bir mihrap resmindeki gibi iki elini havaya kaldırmıştı, sanki bende şeytanı görmüş gibiydi. Bir kelime bile söylenmeden kendimi kapının önünde buldum.</p>

  <p class="textindent">"Anlamıyorum."</p>

  <p class="textindent">"Neyi anlamıyorsunuz bay Taylor?"</p>

  <p class="textindent">"Meftunları. Ruhani bir kulüp kursam ya da gizli bir loca ya da mafya, o zaman kendimi caddenin ortasında herkese göstermezdim, kimin onlardan olduğu kimin olmadığı belli oluyor."</p>

  <p class="textindent">"Aman siz de!" dedi bayan Grögeróva, "meftunlar çok zararsızdır. Onların and içme teorileri medyanın bir buluşu. Meftunların iktidar ya da güçle hiç ilişkileri yok."</p>

  <p class="textindent">"Peki ama o zaman onların toplantılarına katılmak neden bu kadar güç? Neden gizlilik içindeler?"</p>

  <p class="textindent">"Çünkü misyonerlik yapmak istemiyorlar. Tam tersine."</p>

  <p class="textindent">"Ama gittikçe çoğalıyorlar. Prag'da elli bin tane varmış."</p>

  <p class="textindent">"Doğru."</p>

  <p class="textindent">"Peki aralarına kimi alacaklarını nereden anlıyorlar?"</p>

  <p class="textindent">"Bilmem. Ama sizin durumunuzda yanılmışa benzemiyorlar. Siz merak ettiğiniz için gidiyorsunuz öyle değil mi?"</p>

  <p class="textindent">"Peki ama baş guru kim? Biliniyor mu?"</p>

  <p class="textindent">"Bu açıdan meftunlar orijinal doğrusu. Bunu söylemek gerekir. Bir maddi destekçileri, hiyerarşileri ve papazları yok. Bir cemaat çok büyüdüğünde kendi kendine bölünüyor. Yarısı gidip yeni bir bölüm kuruyor."</p>

  <p class="textindent">"Peki neden hep yerin altında buluşuyorlar?"</p>

  <p class="textindent">"Bu birçok kişiyi korkuttu, ama hiçbir anlamı yok," dedi bayan Grögeróva. "Bugün kent merkezindeki kiralar göz önüne alınırsa, bodrum kattaki lokaller daha ucuza geliyor. Ayrıca aşağısı sessiz."</p>

  <p class="textindent">"Peki bu deliklerde ne yapıyorlar? Dua mı ediyorlar? Ayinleri var mı?"</p>

  <p class="textindent">"Bilmiyor musunuz? Gerçek din, asıl bundan sonra bulunmalı diyor meftunlar. Bu yüzden bir öğretileri ve dini merasimleri yok. Sadece şarkı söylüyorlar."</p>

  <p class="textindent">"Durmadan mırıldanmaları dikkatimi çekti, caddelerde bile duyuluyor. Sessiz bir vızıltı sanki."</p>

  <p class="textindent">"Evet. Saatlerce, belli bir melodisi yok, metin de yok doğal olarak, hep ana sesle sürdürülüyor. Cinsiyetsiz gibi geliyor kulağa. Bir çeşit melekler şarkısı, yaklaşıp uzaklaşıyor. Güya zamanla kendinden geçiliyormuş. Bu duruma 'trans hali' diyorlar."</p>

  <p class="textindent">"Hmm. Sizce neden özellikle Prag'da ortaya çıkıyor bu meftunlar?"</p>

  <p class="textindent">"Aa, eski hikâye bu. Eskiden, Bohemya Krallığı varken, insanlar Hus'çulara, Taborlular'a ve Bohemyalı Biraderler'e koşuyordu. Sonra kurtuluşumuzu politikada aradık. Panslavistler, Genç-Çekler, Rasyonalistler, Stalinistler, sosyalistler. Ne çıktı ortaya? Otuz yıl savaşları, darbeler, pencereden atmalar ve işgaller dışında? Politikadan bıktı millet. Şimdi başka bir şey arıyor. Buna şaşıyor musunuz?"</p>

  <p class="textindent">"Ama insan kendi kendine mırıldanamaz ki, bayan Grögeróva! Değil mi?"</p>

  <p class="textindent">"Bana sormayın bay Taylor. Siz ve ben, biz bulaşmayız bu meftunlara, değil mi? Laf aramızda, böyle yüksek işlerden anlamam." Duvardaki resimleri gösterdi lüleli saçlarını biraz kıpırdatarak. "Daha o zamandan, rahmetli kocam henüz dünya devrimine inandığı zamanlarda bile ben kafamı sallayıp kendi kendime düşünüyordum. Öyle değil mi, bir bardak daha sıcak şarap alır mısınız? Yanına da biraz elmalı turta?"</p>

  <p class="textindent">Bayan Grögeróva'nın en sevdiği yapışkan içkiyi içerken, onun yastıklarının içinde boğulacakmışım gibi geldi bana. Ama belki de haklıydı.</p>

  <p class="textindent1">Ertesi gün ağır bir baş ağrısıyla uyandım. Ayaklarım ağrıyordu. Parmaklarım su toplamıştı. Gazeteci olarak bir işe yaramazdım. Avrupa'dan bıkmıştım.</p>

  <p class="textindent">New York'a giden bütün uçaklar doluydu, iyi kalpli bir Amerikalı olan alan bürosu şefi beni yedek listeye koyuncaya kadar uzun süre yalvarmak zorunda kaldım.</p>

  <p class="textindent">Rahatladım, derin nefes aldım ve beni havaalanına götüren takside koltuğa gömüldüm. Sarsıntılı bir Skoda'ydı. Şoför pelte gibi biriydi, yaklaşık 45 yaşlarındaydı, dalıp gitmiş bir bebek yüzü vardı. Öndeki boş koltukta bir yığın kitap, el yazması ve broşür duruyordu.</p>

  <p class="textindent">"Lütfen camı kapatın," dedi, "yoksa buradaki herşey uçacak."</p>

  <p class="textindent">"Yazar mısınız?"</p>

  <p class="textindent">"Öğrenci," dedi rahatça, sanki onun yaşında bir adam için normal bir şeymiş gibi. "Genel ve karşılaştırmalı edebiyat."</p>

  <p class="textindent">"Hâlâ okunuyor mu bu?"</p>

  <p class="textindent">"Herhalde," dedi aldırmadan. "Ben takside öğrenim görüyorum, beklerken. Avusturyalı'yım, ama on yıldır Prag'da yaşıyorum. Astıma yatkın bir bünyem var. Deniz havası bana iyi geliyor."</p>

  <p class="textindent">"Deniz havası mı?"</p>

  <p class="textindent">"Evet, anlarsınız canım: Deniz kıyısındaki Bohemya."</p>

  <p class="textindent">Tam o sırada Moldau nehrinin üzerinden geçiyordu. Pencereden işaret etti: "Martıları görüyor musunuz?"</p>

  <p class="textindent">"Hiçbir şey anlamıyorum."</p>

  <p class="textindent">"Amerikalı'sınız, değil mi? O zaman özürünüz kabul edilir. Ama belki Almanca okuyorsunuzdur?"</p>

  <p class="textindent">"Biraz," dedim.</p>

  <p class="textindent">"İşte. Bunları size hediye edeyim. Daha sonra okursunuz." Elime buruşmuş bir kâğıt parçası tutuşturdu. Vokovice güneş kentinden geçiyorduk, geniş, zikzak biçimli, cam ve alüminyumdan yapılma bir yerleşim merkezi. Her yerde beyaz kaftanlı okul çocukları görülüyordu, garip bir manzaraydı. Havaalanı binasının önünde bir grup meftun duruyordu.</p>

  <p class="textindent">"İyi yolculuklar," dedi taksi şoförü. "Gene gelin yakında."</p>

  <p class="textindent">Belki de kendi kendine vızıldamak bir çeşit çözümdür, diye düşündüm; ama yeraltı mezarlarının girişinde beni engelleyen kadın haklıydı. Bende şarkı söyleyecek ses yoktu.</p>

  <p class="textindent">Kalkıştan on dakika sonra, önümdeki küçük monitörde New York'tan yayınlanan <em>New Show</em>'u seyrederken çok rahatladım. Nihayet evime gidiyordum! Chicago'da sokak kavgaları, Massachusetts'de ön seçimler. Gerçeğe dönmüş gibi hissettim kendimi. Beyaz Saray'daki dini ayin bile beni rahatlattı. Akşam yemeğinden sonra taksi şoförünün bana verdiği kâğıt geldi aklıma. Fotokopiyi açtım ve okudum:</p>

  <p class="textindent"><br /></p>

  <div class="Indenthanging">
    <p class="Indenthanging">"Yeniden inanabilirim denizlere, hâlâ bir kıyıdaysa Bohemya.</p>

    <p class="Indenthanging">Ve inansam bile denize, umudum karadır.</p>

    <p class="Indenthanging">Bu bensem eğer, herkes bir başka bendir.</p>

    <p class="Indenthanging">Yok kendim için istediğim bir şey, yıkılıp gitmenin dışında.</p>

    <p class="Indenthanging">Yıkılıp gitmek — batmak denize, bulmak için Bohemya'yı.</p>

    <p class="Indenthanging">Batıp gitmişken, dinginim şimdi gözlerimi açtığımda.</p>

    <p class="Indenthanging">Hiçbir zaman tam anlamıyla yitip gitmeyeceğimi bilerek.</p>

    <p class="Indenthanging">Gelsin bütün Bohemyalılar, denizciler, liman orospuları ve gemiler,</p>

    <p class="Indenthanging">demir atmadan. Hep Bohemyalı olmayı isteyen siz İliryalılar, Veronalılar,</p>

    <p class="Indenthanging">ve Venedikliler, hepiniz. Oynayın insanı güldüren komedilerinizi.</p>

    <p class="Indenthanging">Aslında hepsi birer ağlatı. Ve yüz kez düşün yanılgılara,</p>

    <p class="Indenthanging">ben hep yanıldığım, hiçbir provada başarıya ulaşamadığım için,</p>

    <p class="Indenthanging">ama yine de başardım, hep bir sonrası için.</p>

    <p class="Indenthanging">Tıpkı başarıp, bir güzel günde deniz aflarına uğrayan</p>

    <p class="Indenthanging">ve şimdi bir kıyıda uzanan Bohemya gibi.</p>

    <p class="Indenthanging">Bir sözcüğe komşuyum şimdi ve bir başka ülkeye</p>

    <p class="Indenthanging">biraz da sanki artık her şeye.</p>

    <p class="Indenthanging">Bir Bohemyalı'yım, bir avare, hiçbir şeyi olmayan</p>

    <p class="Indenthanging">ve hiçbir şeyin alıkoymadığı,</p>

    <p class="Indenthanging">Yalnızca hırçın bir denizi ülke edinmeye gücü kalmış.<a class="nounder" href="../Text/notlar.xhtml#not74">*</a></p>
  </div>

  <p class="textindent">Bu metnin altında bozuk bir yazıyla: <em>Ingeborg Bachmann</em> yazılıydı.</p>

  <p class="textindent1">Bachmann mı? Hiç duymadım. "Amma saçma bu — Deniz kıyısındaki Bohemya!" demiştim ona, bu kronik öğrenciye, direksiyondaki şişkoya.</p>

  <p class="textindent">"Saçma mı diyorsunuz?" diye cevap vermişti. "Baksanıza çevrenize! Tam bir çılgınlık!" —bu sırada, Hradschin'e çıkan dik sokağı, Prag meftunlarını, Bohemya'yı, tüm dünyayı kapsayan bir el hareketi yaptı— "Tam bir çılgınlık! Tek kelime anlamasanız bile, ezberlemelisiniz!"</p>
</body>
</html>
