<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 class="sigil_not_in_toc" style="text-align: center;"><br /></h2>

  <h2 id="sigil_toc_id_25" style="text-align: center;" title="VIII - BATI KAĞANI">VIII</h2>

  <h2 class="sigil_not_in_toc" style="text-align: center;">BATI KAĞANI</h2>

  <div>
    <br />
  </div>

  <div>
    Bir ulak, otağın kapısını çalarak: “Doğu kağanının elçileri kağanı selâmlar” diye bağırdı zaman, en önde Tunga Tigin, sonra Işbara Alp ve Bögü Alp, en geride de birkaç onbaşı olduğu halde Kara Kağan’ın elçileri içeriye girdiler. Batı Türklerinin kağanı olan Tüng Yabgu Kağan altından bir taht üzerinde oturuyordu. Yanında Yarkın Katun, sağ ve solda da tiginler, Tarkanlar, beğler vardı. Tarkanlar arasında ak sakallı Dede Korkut göze çarpıyordu. Doğu kağanından gelen elçiler bu batı beğlerinin kendilerinden çok üstün baylığını daha ilk görüşte kılıklarından anlamışlardı.
  </div>

  <div>
    <br />
  </div>

  <div>
    Üç elçi ve onbaşılar tahta kadar yaklaşarak yere diz vurup kağanı ve katunu selâmladılar. Aynı zamanda üç elçinin birden yüreklerinde acı bir şey sızladı. Çünkü üçü de hediye getirirken yalnız kağanı düşünmüşler, katunu hesaba katmamışlardı. Kendi kağanlarının katunu, hiç sevmedikleri Çinli İ-çing Katun olduğu için batıda Türk kanından gelme bir Yarkın Katun bulacakları nedense hiç birinin aklına gelmemişti. Yalan söyleyemezlerdi. Çaresiz bu ilk acemiliği bağırlarına çekeceklerdi.
  </div>

  <div>
    <br />
  </div>

  <div>
    Tüng Yabgu Kağan ayağa kalktı:
  </div>

  <div>
    <br />
  </div>

  <div>
    - “Doğu Türkleri kağanı, soydaşım Kara Kağan’ın elçileri bize ün verip otağımızı şenlendirdiler” dedi.
  </div>

  <div>
    <br />
  </div>

  <div>
    Elçiler ve onbaşılar kalktılar. Tunga Tigin söze başladı:
  </div>

  <div>
    <br />
  </div>

  <div>
    - Doğu Türkleri Kağanı Kara Kağan’ın birinci elçisi Tunga Tigin’im. Kağanımdan yüce batı kağanına bir bitik getirdim. Ayrıca söyleyeceklerim de var. Yüce kağana armağanlarımı sunuyorum.
  </div>

  <div>
    <br />
  </div>

  <div>
    Tunga Tigin arkasına dönerek Onbaşı Karpağın taşıdığı altın kakmalı kılıcı aldı ve:
  </div>

  <div>
    <br />
  </div>

  <div>
    - “Nice şanlı savaşlar görmüş olan bu kılıcın yüce kağana uğur getirmesini dilerim” diyerek ulaklardan birine uzattı.
  </div>

  <div>
    <br />
  </div>

  <div>
    Sonra Onbaşı Burguçan’la Alka’nın kollarında duran dört avcı doğanını birer birer alarak ulaklara verirken:
  </div>

  <div>
    <br />
  </div>

  <div>
    - “Yüce kağanın yavuz avcı olduğunu işittiğimizden bu avcı doğanları da sunuyoruz” dedi.
  </div>

  <div>
    <br />
  </div>

  <div>
    En sonra Onbaşı Yağmur’un tuttuğu iki top Çin kumaşını verirken:
  </div>

  <div>
    <br />
  </div>

  <div>
    - “Son akınımızda Çin’den aldığımız kumaşlardır. Yüce kağan da pek yavuz bir bahadırlar olduğunu bildiğimiz çerilerini bizimle birlikte Çin’e saldırtırsa daha pek çok ulcalar bulabileceğimizden emin olabilir” diyerek elçilik yumuşunun gereklerini daha şimdiden yapmağa başladı.
  </div>

  <div>
    <br />
  </div>

  <div>
    Tunga Tigin sözlerini bitirince Işbara Alp kendisini tanıttı:
  </div>

  <div>
    <br />
  </div>

  <div>
    - Kara Kağan’ın ikinci elçisi Binbaşı Işbara Alp’ım. Yüce kağana altın işlemeli bir kemerle gümüş kakmalı bir bıçak, bir de ak doğan getirdim.
  </div>

  <div>
    <br />
  </div>

  <div>
    Işbara Alp’ın arkasında duran Yamtar’la Sançar’dan hediyeleri alarak kağanın ulaklarına verdi.
  </div>

  <div>
    <br />
  </div>

  <div>
    Son olarak Bögü Alp ilerleyip yere diz vurdu:
  </div>

  <div>
    <br />
  </div>

  <div>
    - Kara Kağan’ın üçüncü elçisi Yüzbaşı Bögü Alp’ım! Yüce kağana bir hatıra olarak şu yüz yıllık oku sunuyorum.
  </div>

  <div>
    <br />
  </div>

  <div>
    Tüng Yabgu’nun otağında derin bir sessizlik oldu. Kağan, katun ve bütün beğler gözlerini dikkatle Bögü Alp’a dikerlerken Tunga Tigin’le Işbara Alp kızararak başlarını öne eğdiler. Bögü Alp otağda esen havayı sezmişti. Durumunu hiç bozmadan sözlerine devam etti:
  </div>

  <div>
    <br />
  </div>

  <div>
    - “Yüce Kağan! Senin gibi ulu bir kağana bu kadarcık bir armağanla gelmekteki yakışıksızlığı biliyorum. Doğu Türk Elinde, aramıza iş karıştırıcı Çinliler katılmasaydı, ülkemizde uğursuzluk olup kıtlık olmasaydı sana yarar armağanlar getirebilirdik. Yoksulluğumuz için bizi bağışla!”
  </div>

  <div>
    <br />
  </div>

  <div>
    Tüng Yabgu Kağan bu açık yüreklilikten hoşlanmıştı. Üçüncü elçiye söz etti:
  </div>

  <div>
    <br />
  </div>

  <div>
    - Yüzbaşı Bögü Alp! Yoksulluk iyi bir şey değildir. Ama korkulacak yoksulluk gönül ve yürek yoksulluğudur. En büyük baylık pek yürekli, katı kollu, yılmaz gözlü olmaktır. Doğu Türklerinde senin gibi açık sözlü yiğitler varken onlara yoksul denemez. Doğu Türk’ü, batı Türk’ü bir ağacın iki dalıdır. Kökümüz birdir. Birimizin baylığı hepimizin baylığı, birimizin yoksulluğu hepimizin yoksulluğudur.
  </div>

  <div>
    <br />
  </div>

  <div>
    Bögü Alp bu sözlere şöyle karşılık verdi:
  </div>

  <div>
    <br />
  </div>

  <div>
    - Yüce Kağan! Senin ordun da bizimle birlikte Çin’e akın ettiği gün Ötüken’den yoksulluk kalkacaktır!
  </div>

  <div>
    <br />
  </div>

  <div>
    Tunga Tigin ve Işbara Alp başlarını kaldırdılar. Bu sözü beğenmişlerdi.
  </div>
</body>
</html>
