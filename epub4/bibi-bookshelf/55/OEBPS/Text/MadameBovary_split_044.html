<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_38">XI</h2>

  <p class="normal">Charles, ertesi gün küçük kızını eve getirtti. Çocuk annesini sordu. Ona, evde olmadığını, kendisine oyuncaklar getireceğini söylediler. Berthe birçok defalar daha annesinin sözünü etti; sonra, zamanla, artık düşünmez oldu. Bu çocuğun neşesi Charles'ın yüreğini burkuyordu, eczacının o dayanılmaz tesellilerine de katlanması gerekiyordu.</p>

  <p class="normal">Lheureux, dostu Vinçart'ı yeniden kışkırtınca, çok geçmeden para meseleleri yine patlak verdi. Charles yine boğazına kadar borca girdi; çünkü <span class="ideitalik">ona ait</span> olan eşyadan hiçbirinin satılmasını istemiyordu. Annesi buna çok kızdı. Charles ondan daha fazla öfkelendi. Artık tamamıyla değişmişti. İhtiyar kadın evi bırakıp gitti.</p>

  <p class="normal">O zaman herkes istifade etmeye baktı. Emma bir tek ders dahi almadığı halde (Bovary'ye göstermiş olduğu o ödenmiş faturaya rağmen) Matmazel Lempereur altı aylık ders ücreti istedi; oysa bu iki kadın arasında bir anlaşmaydı. Kira ile kitap veren adam üç yıllık abonman parası talep etti. Rollet Anne yirmi kadar mektubun posta parası diye tutturdu; Charles bu işin aslını sorunca da:</p>

  <p class="normal">— Ne bileyim ben, herhalde iş için olacak, diye cevap vermek inceliğini gösterdi.</p>

  <p class="normal">Her borcu ödedikçe, Charles, artık sonu geldi sanıyordu. Fakat hiç durmadan başka borçlar çıkıyordu.</p>

  <p class="normal">O zaman eski vizitelerinden kalan alacaklarını istedi. Karısının göndermiş olduğu mektupları kendisine gösterdiler. Bunun üzerine özür dilemek icap etti.</p>

  <p class="normal">Félicité artık Madam'ın elbiselerini giyiyordu; hepsini değil, çünkü Charles bunlardan bazılarını saklamıştı ve onları seyretmek için gidip tuvalet odasına kapanıyordu. Félicité hemen hemen onun boyundaydı, öyle ki, ekseriya Charles, kendisini arkadan görünce, vehme kapılıyor ve:</p>

  <p class="normal">— Ah! Gitme! Gitme! diye haykırıyordu.</p>

  <p class="normal">Fakat, Pentecôte yortusunda, Félicité, eski hanımının ne kadar elbisesi kalmışsa, hepsini çalarak, Théodore'la birlikte Yonville'den kaçtı gitti.</p>

  <p class="normal">Yine o sıralarda dul Madam Dupois, "oğlu Yvetot'da Noter Mösyö Léon Dupois ile Bondeville'den Matmazel Léocadie Leboeuf'ün izdivacını" Charles'a haber vermekle şeref kazandı. Charles, gönderdiği tebrik mektubuna şu cümleleri de sıkıştırdı:</p>

  <p class="normal1">"Zavallı karım buna ne kadar sevinecekti!"</p>

  <p class="normal">Bir gün, evin içinde rasgele dolaşırken, tavan arasına kadar çıktı, terliğinin altında tortop olmuş bir kâğıt parçası hissetti. Açtı ve okudu: "<span class="ideitalik">Cesaret, Emma! Cesaret! Hayatınızı mahvetmek istemiyorum.</span>" Bu, Rodolphe'un mektubuydu, sandıklar arasına düşmüş ve orada kalmıştı. Şimdi de çatı penceresinden esen rüzgâr onu kapıya doğru sürüklemişti. Charles, vaktiyle Emma'nın ondan daha çok rengi atmış, ümitsizlik içinde, ölmek istemiş olduğu aynı yerde, hareketsiz ve şaşkın kalakaldı. Nihayet, ikinci sayfanın sonunda küçücük bir R harfi keşfetti. Kimdi acaba? Rodolphe'un eve pek sık uğrayışını, birdenbire ortadan kayboluşunu, ondan sonra, iki üç kez karşı karşıya geldikleri zaman gördüğü sıkıntılı halini hatırladı. Fakat mektubun hürmetkâr üslubu onu yanılttı.</p>

  <p class="normal">— Belki uzaktan uzağa birbirlerini sevmişlerdir, diye düşündü.</p>

  <p class="normal">Zaten Charles, meselelerin derinliğine inen insanlardan değildi. Delillerin karşısında geriledi ve belli belirsiz kıskançlığı, kederinin sonsuz genişliği içinde kayboldu.</p>

  <p class="normal">İçinden: "Herkes ona hayran oluyordu herhalde" dedi. Bütün erkekler, hiç şüphesiz ona göz dikmişlerdi. Böylece, Emma kendisine daha güzel göründü ve içinde ona karşı devamlı ve azgın bir arzu peyda oldu. Bu arzu onun tasasını alevlendiriyordu ve artık gerçekleşemeyeceği için de sonsuzdu.</p>

  <p class="normal">Sanki hâlâ yaşıyormuş gibi, hoşuna gitmek için, onun zevklerini, fikirlerini benimsedi. Rugan çizmeler satın aldı, beyaz kravatlar takmayı âdet edindi. Bıyıklarına kozmetik sürüyor, tıpkı onun gibi emre yazılı senetler imzalıyordu. Emma onu mezardayken bile baştan çıkarıyordu.</p>

  <p class="normal">Gümüş takımlarını parça parça satmak zorunda kaldı, sonra salonun mobilyalarını sattı. Evin bütün odaları boşalıyordu; yalnız yatak odası, onun odası, eskisi gibi kalmıştı. Akşam yemeğinden sonra Charles oraya çıkıyordu. Yuvarlak masayı ocağa doğru itiyor ve onun koltuğunu yaklaştırıyordu. Karşısına oturuyordu. Yaldızlı bir şamdanda bir mum yakıyordu. Berthe, yanı başında, basma resimleri boyuyordu.</p>

  <p class="normal">Zavallı adam, kızını bağsız potinler ve koltuğunda kalçalarına kadar yırtık bluzlarla gördükçe bu kılıksızlığa pek üzülüyordu. Hizmetçi kadının bu işlere el sürdüğü yoktu. Fakat Berthe o kadar tatlı, o kadar cana yakındı ki, o küçük başının, gür sarı saçlarını pembe yanakları üzerine dökerek öyle zarif bir eğilişi vardı ki, Charles'ın içini, sonsuz bir hazla, o reçine kokan, bozuk şaraplar gibi buruk bir zevkle dolduruyordu. Oyuncaklarını tamir ediyor, ona mukavva ile kuklalar yapıyor, yahut bebeklerinin yırtılmış karnını dikiyordu. Sonra, gözleri dikiş kutusuna, yerde sürüklenen bir kurdeleye, yahut masanın bir çatlağına sıkışıp kalmış bir firketeye ilişecek olursa, hülyaya dalıyordu. O zaman öylesine bir kederli hali oluyordu ki, kızcağız da tıpkı onun gibi kederleniyordu.</p>

  <p class="normal">Artık kimse onları görmeye gelmiyordu. Çünkü, Justin, Rouen'a kaçmış, orada bakkal çıraklığı ediyordu. Eczacının çocukları da küçüğü gittikçe daha seyrek ziyaret ediyorlardı. Mösyö Homais, sosyal durumları arasındaki farkı göz önünde tutarak, sıkı dostluğun devamına pek aldırış etmiyordu.</p>

  <p class="normal">Merhem ile iyi edemediği kör ise, tekrar Bois-Guillaume bayırına dönmüş, eczacının hiçbir işe yaramayan tedavisini yolculara anlatıp duruyordu. O derecede ki, Homais şehre indiği zaman, onunla karşılaşmamak için, <span class="ideitalik">Kırlangıç</span>'ın perdeleri arkasına gizleniyordu. Heriften nefret ediyordu. Kendi şöhretini korumak için, adamcağızdan her ne pahasına olursa olsun kurtulmak maksadıyla, el altından, hem zekâsının derinliğini, hem de kibrinin alçaklığını gösteren bir fesat dolabı çevirmeye başladı. Tam on ay süreyle, <span class="ideitalik">Rouen Feneri</span>'nde ardı ardına şu kısa yazılar çıktı.</p>

  <p class="normal1">"Verimli Picardie diyarına uğrayan herkes, hiç şüphe yok, Bois-Guillaume bayırında, yüzünde korkunç bir yara ile dolaşan bir yoksula rast gelir. Bu adam herkesi rahatsız eder, canından bezdirir ve yolculardan tam manasıyla vergi alır. Serserilerin haçlı seferlerinden getirdikleri cüzamı ve sıracayı umumi mahallelerimizde serbestçe teşhir ettikleri o korkunç ortaçağ devrinde mi yaşıyoruz hâlâ?"</p>

  <p class="normal">Yahut:</p>

  <p class="normal1">"Serseriliği yasak eden kanunlara rağmen, büyük şehirlerimizin civarı dilenci sürüleriyle dolup taşmakta devam ediyor. İçlerinde tek başlarına dolaşanlar da var. Bunlar, ötekilerinden daha az tehlikeli değildir. Şehirlerimizi idare edenler, ne düşünürler acaba?"</p>

  <p class="normal">Sonra Homais bazı hikâyeler de yaratıyordu:</p>

  <p class="normal">"<span class="ideitalik">Dün Bois-Guillaume bayırında ürkek bir at...</span>" Arkasından körün sebep olduğu bir kazanın öyküsü geliyordu.</p>

  <p class="normal">Sözün kısası, öylesine uğraştı ki, adamı tutukladılar. Fakat sonra salıverdiler. Adam yeniden başladı... Homais de keza. Bu bir çatışmaydı. Zaferi eczacı kazandı; zira düşmanı, ömrünün sonuna kadar bir düşkünlerevinde yaşamaya mahkûm edildi.</p>

  <p class="normal">Bu başarı onu cesarete getirdi ve o günden sonra kaza dahilinde çiğnenmiş bir tek köpek, yanmış bir tek ambar, dayak yemiş bir tek kadın olmadı ki, daima ilerleme aşkı ve papazlara beslediği hınçla harekete gelen eczacının kalemiyle derhal okuyuculara duyurulmamış olsun. Homais, ilkokullarla hocalık eden cahil rahipler arasında, neticesi hep ikincilerin aleyhine çıkan karşılaştırmalar yapıyordu. Bir kiliseye yüz frank verildi mi hemen Saint-Barthélemy katliamını hatırlatıyordu. Yolsuzlukları ihbar ediyor, herkese çatıyordu. Kendi dediği gibi, Homais, rast geldiği şeyi temelinden çökertiyordu. Tehlikeli bir adam oluyordu.</p>

  <p class="normal">Bununla beraber gazeteciliğin dar sınırları içinde kalmak onu sıkıyordu, çok geçmeden kitap, eser yazmaya kalktı! O zaman, <span class="ideitalik">İklime dair gözlemlerle birlikte Yonville kantonunun genel istatiği</span> adlı eseri kaleme aldı ve istatistik kendisini felsefeye sevk etti. Büyük sorunlarla uğraştı: Sosyal problem, fakir sınıfların ahlaka yönetilmesi, balıkçılık, kauçuk, demiryolları vs. Sonunda burjuva olmaktan utanır oldu. <span class="ideitalik">Artist tavırları</span> takınmaya başladı, tütün içiyordu! Salonunu süslemek için iki tane gayet şık Pompadour heykelciği satın aldı.</p>

  <p class="normal">Eczaneyi de ihmal etmedi, bilakis! Keşifleri yakından takip ediyordu. Büyük çikolatacılık hareketini gözden kaçırmıyordu. Aşağı-Seine vilayetine Şo-Ka'yı ve <span class="ideitalik">revalentia</span>'yı ilk getiren o oldu. Pulvermacher hidroelektrik zincirlerine coşkun bir hayranlık gösteriyordu. Kendisinin de bir tane vardı. Akşamları fanila yeleğini çıkardığı zaman, Madam Homais, altında kocasının kaybolduğu o altın helezon karşısında mest oluyor, bir İskit'ten daha çok dolaklı ve sargılı, bir sihirbaz gibi gösterişli olan bu adama yanıp tutuştuğunu hissediyordu.</p>

  <p class="normal">Emma'nın mezarı hakkında da pek parlak fikirleri oldu. Evvela, alt tarafı büzme perde şeklinde bir kırık sütun, sonra bir piramit, daha sonra bir vesta mabedi, etrafı sütunlu bir yuvarlak dam... yahut "bir harabe yığını" teklif etti. Bütün planlarda, kederin zorunlu sembolü saydığı salkımsöğütten asla şaşmıyordu.</p>

  <p class="normal">Charles ile Homais, bir mezar müteahhidinde çeşitli lahitleri görmek için Rouen'a gittiler. Yanlarına da Bridoux'nun dostu Vaufrylard adında, durmamacasına tekerleme söyleyen bir ressam aldılar. Nihayet yüz kadar desen gözden geçirildikten sonra bir şartname hazırlattıktan ve tekrar Rouen'a bir yolculuk yaptıktan sonra, Charles, iki esas cephesinde "sönmüş bir meşale taşıyan bir peri" bulunacak bir türbe üzerinde karar kıldı.</p>

  <p class="normal">Kitabeye gelince, Homais, <span class="ideitalik">Sta Viator</span>'dan<sup class="calibre2"><a href="../Text/MadameBovary_split_045.html#footnote-100-31" id="footnote-100-31-backlink">[31]</a></sup> güzel bir şey bulunmayacağını söylüyor ve bunda ısrar ediyordu. Hayal gücünü zorluyor, dilinin ucuna hep <span class="ideitalik">Sta Viator</span> geliyordu... Nihayet arkası aklına geldi: <span class="ideitalik">Amabilem conjugem Calcas</span>!<sup class="calibre2"><a href="../Text/MadameBovary_split_045.html#footnote-100-32" id="footnote-100-32-backlink">[32]</a></sup> Bu kitabe kabul edildi.</p>

  <p class="normal">İşin tuhafı, Bovary durmadan Emma'yı düşündüğü halde, onu unutuyordu. Belleğinde tutmak için gösterdiği çabalara rağmen, bu hayalin kendisinden uzaklaştığını hissetmekten çok üzülüyordu. Ama yine her gece Emma rüyasına giriyordu. Bu hep aynı rüyaydı: Charles ona yaklaşıyor ve tam sarıldığı anda, Emma çürümüş bir külçe halinde kollarından dökülüyordu.</p>

  <p class="normal">Charles'ın bütün bir hafta her akşam kiliseye girdiği görüldü. Mösyö Bournisien de kendisine iki üç ziyarette bulundu, sonra peşini bıraktı. Zaten papaz, Homais'nin rivayetine göre, gün geçtikçe daha hoşgörüsüz, daha bağnaz oluyordu. Çağın zihniyetine ateşler püskürüyor ve her on beş günde bir, vaazda, herkesin bildiği gibi, kakasını yiyerek ölen Voltaire'nin can çekişmesini anlatmayı ihmal etmiyordu.</p>

  <p class="normal">Bovary pek idareli yaşadığı halde, eski borçlarını ödeyecek vaziyette değildi. Lheureux hiçbir senedi uzatmayacağını bildirdi. Hacizden kaçmaya artık imkân yoktu. Charles o zaman annesine başvurdu. İhtiyar kadın kendi malları üzerinde bir ipotek yaptırmasına razı oldu, ama Emma aleyhinde de yazmadığını bırakmadı. Hatta bir de, fedakârlığının karşılığı olmak üzere, Félicité'nin talanından artakalmış bir şalı istedi. Charles bunu reddetti. Bozuştular.</p>

  <p class="normal">İlk barışma girişimi yine annesinden geldi. İhtiyar kadın, kendisine can yoldaşı olsun diye küçük kızı kendi evine almayı teklif ediyordu. Charles buna razı oldu. Fakat hareket anında cesaretini kaybetti. O zaman araları büsbütün, kesin olarak açıldı.</p>

  <p class="normal">Sevdiklerini kaybettikçe, Charles kızına daha sıkı sıkıya bağlanıyordu. Fakat çocuk onu kaygılandırıyordu; çünkü bazen öksürdüğü oluyordu, elmacık kemiklerinin üzerinde kırmızı lekeler vardı.</p>

  <p class="normal">Charles'ın karşısında, neye dokunsa altın eden, sağlıklı ve neşeli eczacı, ailesi ile birlikte sere serpe yaşıyordu. Napoléon kendisine laboratuvarda yardım ediyor, Athalie ona takke işliyor, Irma reçel kavanozlarının ağzını kapamak için kâğıttan yuvarlaklar kesiyor ve Franklin bir nefeste çarpım tablosunu ezberden okuyordu. Homais, babaların en mutlusu, insanların en talihlisiydi.</p>

  <p class="normal">Ama yanlış! Bir tutku onu için için kemiriyordu: Homais nişan istiyordu. Türlü sebeplerle bunu hak etmişti.</p>

  <p class="normal">1. Kolera esnasında sonsuz bir feragatle çalışarak kendini göstermişti; 2. Kendi hesabına olmak üzere, halk yararına çeşitli eserler yayımlamıştı, örneğin... (<span class="ideitalik">Elma şarabı, imal tarzı ve tesirlerine dair</span> adlı bildirisini, sonra, akademiye göndermiş olduğu, elma ağaçlarına dadanan tüylü bir böceğe dair gözlemlerini, istatistik kitabını, hatta eczacılık tezini de) zikrediyordu. Birçok (halbuki bir tane) bilim derneğinde üye olması da cabasıydı.</p>

  <p class="normal">Sonra bir çark yaparak:</p>

  <p class="normal">— Nihayet, diyordu; yalnız yangınlarda gösterdiğim çaba, yeter de artar bile.</p>

  <p class="normal">Bu nedenle Homais, iktidara yanaşıyordu. Seçimlerde vali beye gizlice büyük yardımları dokundu. Sonunda kendini sattı, yüzsüzlük etti. Hatta hükümdara, kendisine <span class="ideitalik">hakkaniyetle davranılmasını</span> istirham eden bir dilekçe gönderdi; ona, "<span class="ideitalik">Bizim iyi kalpli kralımız</span>" diyor, kendisini IV. Henri ile mukayese ediyordu.</p>

  <p class="normal">Ve her sabah, eczacı, nişan alanlar arasında ismini görmek için gazeteye sarılıyordu. Adı bir türlü çıkmıyordu. Nihayet, artık sabrı tükenerek, bahçesine çimenle bir şeref yıldızı çizdirdi, kurdelesini benzetmek için de tepesine ottan iki hotoz kondurdu. Kollarını kavuşturup hükümetin beceriksizliği ve insanların nankörlüğü konusunda derin düşüncelere dala dala bunun çevresinde geziniyordu.</p>

  <p class="normal">Charles, saygıdan veya araştırmalarını geciktiren bir çeşit şehvani hazla, Emma'nın kullandığı pelesenkağacından yazı masasının gizli gözünü henüz açmamıştı. Bir gün nihayet, önüne oturdu, anahtarı çevirdi, yayı itti. Léon'un bütün mektupları oradaydı. Bu sefer artık kuşkuya yer yoktu! Son mektuba kadar hepsini yutarcasına okudu, hıçkırarak, uluyarak, kendinden geçmiş, çılgın gibi, bütün köşe bucağı, bütün mobilyaları, bütün çekmeceleri, duvarların arkasını aradı durdu. Bir kutu keşfetti, bir tekmede çökertti. Karmakarışık aşk nameleri arasında Rodolphe'un resmi yüzüne fırladı.</p>

  <p class="normal">Bu kadar üzüntüye düşmesine herkes hayret etti. Artık sokağa çıkmıyordu, ziyaret kabul etmiyordu, hastalarını bile gidip görmek istemiyordu. O zaman <span class="ideitalik">kendini içkiye vermek için kapandığını</span> iddia ettiler.</p>

  <p class="normal">Ama yine de bir meraklı, bazen bahçenin çiti üstünden uzanıyor, yırtık pırtık elbiseler giymiş bu uzun sakallı yabani adamın, yürürken, yüksek sesle ağladığını hayretle görüyordu.</p>

  <p class="normal">Yazın, akşamları, kızını da yanına alarak mezarlığa gidiyordu. Gece iyice bastırıp da meydanda Binet'nin tavan arası penceresinden başka aydınlık bir yer kalmadığı zaman eve dönüyorlardı.</p>

  <p class="normal">Bununla birlikte ıstırabının hazzı tam değildi, çünkü etrafında bunu kendisiyle paylaşacak hiç kimse yoktu. <span class="ideitalik">Ondan</span> söz etmek için Lefrançois Anne'yi ziyaret ediyordu. Fakat, han sahibesi, kendisi de dertli olduğu için, onu yarım kulakla dinliyordu. Çünkü, Mösyö Lheureux, <span class="ideitalik">Ticaretin Gözdeleri</span>'ni kurmuştu. Alışveriş işlerinde büyük bir şöhreti olan Hivert de, aylığının artırılmasını istiyor ve "rakip tarafa" geçmek tehdidinde bulunuyordu.</p>

  <p class="normal">Charles bir gün –son varlığı olan– atını satmak için gittiği Argueil pazarında Rodolphe'a rast geldi.</p>

  <p class="normal">Birbirlerini görünce sarardılar. Sadece kartını göndermekle yetinmiş olan Rodolphe, evvela kekeleye kekeleye özür diledi, sonra cesaretlendi ve pişkinliği (hava pek sıcaktı, ağustos ayı idi) Charles'ı meyhanede bira içmeye çağıracak kadar ileri götürdü.</p>

  <p class="normal">Karşısında, masaya dirseklerini dayamış, konuşurken yaprak sigarasını çiğniyor, Charles ise, karısının sevmiş olduğu bu insan karşısında hayallere dalıyordu. Ondan bir şeyler görür gibi oluyordu. Bu bir hayranlıktı. Bu adamın yerinde olmayı ne kadar isterdi.</p>

  <p class="normal">Karşısındaki, herhangi bir telmihin sızabileceği bütün duraklamaları basit cümlelerle doldurarak, tarımdan, hayvanlardan, gübreden bahsetmeye devam ediyordu. Charles onu dinlemiyordu. Rodolphe bunun farkındaydı, yüzünün hareket eden çizgilerinden hatıraların geçişini takip ediyordu. Bu yüz, yavaş yavaş kızarıyor, burun kanatları hızlı hızlı açılıp kapanıyor, dudakları titriyordu; hatta bir an geldi, Charles, korkunç bir öfke ile gözlerini Rodolphe'a dikti. O da, bir çeşit korku içinde, durakaldı. Fakat çok geçmeden Charles, hafif ve yorgun bir sesle tekrar konuşmaya başladı:</p>

  <p class="normal">— Size düşmanlık beslemiyorum!</p>

  <p class="normal">Rodolphe hep susuyordu. Charles ise, başını elleri arasına almış, sönmüş bir ses ve sonsuz acıların o her şeyi oluruna bırakan edasıyla:</p>

  <p class="normal">— Hayır, dedi; artık size düşmanlık beslemiyorum!</p>

  <p class="normal">Hatta buna büyük bir laf, o ana kadar hiç söylemediği tek büyük lafı ilave etti:</p>

  <p class="normal">— Kabahat alınyazısında!</p>

  <p class="normal">O yazgıyı eliyle yöneltmiş olan Rodolphe, bu sözü, onun durumunda bulunan bir adam için fazla kalenderce, hatta komik, biraz da bayağı buldu.</p>

  <p class="normal">Ertesi gün, Charles gitti, kameriyenin altındaki sıraya oturdu. Kafesten ışıklar geçiyordu. Asma yapraklarının gölgesi kumların üzerine düşüyordu, buram buram yasemin kokuyordu, gök masmaviydi, kunduzböcekleri çiçek açmış zambakların etrafında vızıldıyordu; Charles, kederli gönlünü dolduran belirsiz aşk buharları içinde bir delikanlı gibi adeta tıkanıyordu.</p>

  <p class="normal">Saat yedide, öğleden beri kendisini hiç görmemiş olan küçük Berthe, akşam yemeğine çağırmak için geldi.</p>

  <p class="normal">Charles, başı duvara yaslanmış, gözleri kapalı, ağzı açık, elinde uzun bir demet siyah saç tutuyordu.</p>

  <p class="normal">Çocuk:</p>

  <p class="normal">— Baba, gelsene, diye seslendi.</p>

  <p class="normal">Ve oyun yaptığını sanarak, onu hafifçe itti. Charles yere yuvarlandı. Ölmüştü.</p>

  <p class="normal">Otuz altı saat sonra, eczacının daveti üzerine, Mösyö Canivet koşup geldi. Otopsi yaptı, hiçbir şey bulamadı.</p>

  <p class="normal">Her şey satılınca, elde on iki frank yetmiş beş santim kaldı. Bununla da Matmazel Bovary'nin büyükannesinin evine kadar yolculuk gideri karşılandı. İhtiyar kadıncağız da aynı yıl öldü. Rouault Baba inmeli olduğu için, kızı bir teyze yanına aldı. Kadın fakirdi, hayatını kazansın diye onu bir pamuk ipliği fabrikasına gönderdi.</p>

  <p class="normal">Bovary'nin ölümünden sonra, üç hekim birbiri peşi sıra Yonville'e geldi, ama dikiş tutturamadı, Mösyö Homais derhal hepsinin gücünü tüketti. Eczanesi arı kovanı gibi işliyor, hükümet onu kolluyor, kamuoyu ise koruyor.</p>

  <p class="normal">Şimdi kendisine şeref nişanı da verdiler.</p>

  <div class="calibre1" id="calibre_pb_45"/>
</body>
</html>
