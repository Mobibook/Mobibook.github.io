<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">III</h2>

  <p class="normal">Ertesi sabah uyanınca noter kâtibini, evin önündeki meydanda gördü. Kendisi henüz gecelik elbisesi ile idi. Léon başını kaldırıp selam verdi. Emma selamı çabucak iade edip pencereyi kapadı.</p>

  <p class="normal">Léon o gün akşama kadar saatin altıya gelmesini bekledi. Fakat otele girdiği zaman sofra başında yalnız Mösyö Binet'yi gördü.</p>

  <p class="normal">Bir gün önceki yemek onun için mühim bir hadiseydi; o zamana kadar bir <span class="ideitalik">hanım</span>'la durmaksızın iki saat konuştuğu hiç olmamıştı. Eskiden o kadar iyi söyleyemeyeceği şeyleri nasıl olmuş da ona, hem de öyle bir dille, anlatabilmişti?.. O, genellikle, utangaç bir çocuktu ve yarı sıkılganlıktan, yarı hislerini saklama isteğinden gelen bir çekingenliği vardı. Yonville'de onun edebi, terbiyesi yerinde bir insan olduğu söylenirdi. Yaşlı kimselerin ileri sürdüğü düşünceleri dinler, politika bahsinde taşkınlık etmezdi; bir genç için ne güzel şey. Hem, birtakım meziyetleri de vardı: Suluboya resim yapar, nota okumasını bilir ve akşam yemeğinden sonra kâğıt oynamayacaksa, seve seve edebiyat sözü ederdi. Bilgisi ile Mösyö Homais'nin saygısını, sık sık çocukları gezmeye götürmek nezaketini gösterdiği için de Madam Homais'nin sevgisini kazanmıştı. Daima üstleri başları berbat, o pek arsız ve biraz da anaları gibi hantal çocuklara, hizmetçiden başka, eczacı çırağı Justin de dadılık ederdi. Justin, Mösyö Homais'nin uzaktan akrabasıydı; eve acıdıkları için almışlardı, dükkândaki işinden başka, uşaklık da ederdi.</p>

  <p class="normal">Eczacı, doğrusu iyi bir komşu olduğunu gösterdi. Madam Bovary'ye, alışveriş edeceği dükkâncılar hakkında bilgi verdi, kendi elma şarabı aldığı adamı özel olarak çağırttı, şarabı tadıp iyisini seçti ve fıçının bodrum katına yerleştirilip yerleştirilmediğine baktı; tereyağının ucuza alınması için çare öğretti; zangoçluk ve mezarcılık vazifelerinden başka, ev sahiplerinin isteğine göre gündelikle veya götürü olarak Yonville'in başlıca bahçelerine bakan Lestiboudois ile pazarlık etti.</p>

  <p class="normal">Eczacının bu kadar yakından ve dostça paralanması sadece başkalarına bir hayrı dokunmak ihtiyacından gelmiyordu; bunların altında kendisinin de bir çıkarı vardı.</p>

  <p class="normal">19 Ventôse XI tarihli kanunun, diplomasız şahısların hekimlik yapmalarını yasak eden birinci maddesine aykırı hareket etmişti; bu yüzden birtakım gizli ihbarlar üzerine Rouen'a, krallık savcısının huzuruna çağrılmıştı. O yüksek adliye memuru Mösyö Homais'yi özel odasında, arkasında kalın kürklü cüppesi, başında serpuşu ile, ayakta kabul etmişti.</p>

  <p class="normal">Bu, sabahleyin, mahkeme saatinden önce oluyordu. Koridorda, jandarmaların koca çizmeleri ile dolaştıkları, daha uzaktan da, kilitlenen kapı gürültülerine benzer sesler duyuluyordu. Eczacının kulakları çınlamaya başladı, o kadar ki, beynine kan hücum edip ölecek sandı; kendini rutubetli zindanlara atılmış, çoluğunu çocuğunu gözyaşları içinde perişan, eczaneyi satılmış, şişeleri, kavanozları dağıtılmış bir halde görür gibi oldu; heyecanı geçsin, aklı başına gelsin diye bir kahveye girip bir kadeh rom ile Seltz suyu içmek zorunda kaldı.</p>

  <p class="normal">Yavaş yavaş bu ihtarın hatırası zayıflamış, Mösyö Homais, yine eskisi gibi, dükkânın iç odasında ufak tefek hastalıklara bakmaya başlamıştı. Fakat belediye reisinin ona kini vardı, meslektaşları da çekemiyorlardı; her şeyden korkulurdu. Hizmetinde bulunup Mösyö Bovary'yi kendine çekmekle onu minnettar etmiş ve sonradan işin farkına varırsa söz etmesini önlemiş olacaktı. Bunun içindir ki her sabah Homais, ona <span class="ideitalik">gazete</span>'yi götürür ve çoğu zaman da, öğleden sonra, eczaneyi bir süre bırakıp hekimle yarenlik etmeye giderdi.</p>

  <p class="normal">Charles kederliydi. Hasta gelmiyordu. Bir yere oturup saatlerce hiç konuşmadan öyle duruyor, muayene odasına kapanıp uyuyor veya karısının dikişini seyrediyordu. Vakit geçirmek için evinde ırgatlık etti, hatta boyacıların bıraktığı bir parça boya ile, tavan arasının duvarlarını süslemeye kalktı. Fakat para meseleleri zihnini işgal ediyordu. Tostes'taki tamirat, hanımın elbiseleri ve göç için o kadar masraf olmuştu ki, üç bin <span class="ideitalik">écu</span>'den fazla tutan drahoma, iki yılda eriyivermişti. Hem Tostes'tan Yonville'e taşınırken bir sürü eşya hasara uğramış, hatta kaybolmuştu; arabanın fazla sarsıldığı bir sırada Quincampoix kaldırımına düşüp tuzla buz olan alçı papaz da caba!..</p>

  <p class="normal">Çok şükür ki karısının gebeliğini düşünmek, bu tatlı tasa onu avuttu. Kadının kurtulması yaklaştıkça Charles'ın da sevgisi artıyordu. Aralarında yeni bir ilişki belirip vücutlarını yaklaştıracak ve sanki daha girift bir birlik bağı, devamlı bir his peyda olacaktı. Karısının uzaktan tembel tembel gelişini, korsesiz kalçalarının etrafına yumuşacık gevşek etlerin doluşunu seyrettikçe, karşı karşıya oturup ona doyasıya baktıkça, koltuğunda yorgun argın vaziyetler takındığını gördükçe sevincinden çıldırıyordu. Yerinden kalkar, kadına sarılır, elleri ile yüzünü okşar, "Annecik" der, dans ettirmek ister ve yarı güler, yarı ağlar bir eda ile, o anda aklına gelen türlü türlü tatlı, şakacı sözler söylerdi. Baba olacağını düşündükçe haz duyuyordu. Şimdi hiçbir eksiği yoktu. İnsan hayatını boydan boya biliyor ve hayat sofrasına, iki kolunu dayayıp, gönül ferahlığı ile oturuyordu.</p>

  <p class="normal">Emma önce büyük bir şaşkınlık duydu; sonra, analık denen şeyin ne olduğunu anlamak için kurtulmayı arzu etti. Fakat istediği gibi masraf edip pembe ipek cibinlikli sepet beşik, işlemeli takkeler yaptıramadığı için hüzne kapıldı, çocuk takımı ile uğraşmaktan vazgeçti, onu köyün işçi kadınlarından birine ısmarlayıp kendisi bir çöpüne karışmadı. Böylece, annelerin şefkatini iştahlandıran o hazırlıklarla gönül eğlendirmedi, belki de sevgisi, bunun için, ta başlangıcından bir derece sönükleşti.</p>

  <p class="normal">Fakat Charles her yemekte çocuktan bahsettiği için Emma da onu devamlı bir surette düşünmeye başladı.</p>

  <p class="normal">Oğlan istiyordu; gürbüz, esmer olacak, adını Georges koyacak; dünyaya getireceği çocuğun bir erkek olması fikri, sanki geçmişteki aczlerinin intikamını aldıracak bir ümitti. Erkek kısmı, ne de olsa, serbesttir; ihtirasları ve memleketleri dolaşır, engellerden atlar, en uzak saadetlere dişlerini geçirebilir. Kadının ise önüne her zaman engeller çıkar. Hem bir külçe gibi hareketsiz, hem de kolay eğilip bükülen bir yaratık olan kadının başında, vücudunun rehaveti, kanunun emrettiği itaatler gibi düşmanları vardır. İradesi, şapkasının bir şeritle tutturulmuş tülü gibi, her rüzgârın etkisi ile çırpınır; daima sürükleyen bir arzu ve yine daima engel olan bir ahlak düşüncesi vardır.</p>

  <p class="normal">Bir pazar günü, seher vakti, saat altıda doğurdu.</p>

  <p class="normal">Charles:</p>

  <p class="normal">— Kız!.. dedi.</p>

  <p class="normal">Emma başını çevirip bayıldı.</p>

  <p class="normal">Çok geçmedi, Madam Homais ile <span class="ideitalik">Altın Aslan</span> oteli sahibi Madam Lefrançois koşarak göz aydına geldiler. Eczacı, saygılı bir adam olduğundan, aralık kapıdan, şimdilik birkaç kutlama sözü ile yetindi. Çocuğu görmek istedi ve onu vücutça iyi bulduğunu söyledi.</p>

  <p class="normal">Nekahet günleri sırasında, Emma kızına bir isim bulmak için hayli uğraştı. Önce Clara, Louisa, Amanda, Atala gibi sonu İtalyan isimlerine benzeyenleri birer birer düşündü; Galsuinde hoşuna gitmişti, ama Yseult veya Léocadie'yi daha iyi buluyordu. Charles kızına anasının adını koymak istedi; ama, Emma razı olmuyordu. Takvim<sup class="calibre2"><a href="../Text/MadameBovary_split_045.html#footnote-100-18" id="footnote-100-18-backlink">[18]</a></sup> baştan aşağı gözden geçirildi, elâleme danışıldı.</p>

  <p class="normal">Eczacı:</p>

  <p class="normal">— Geçen gün Mösyö Léon'la konuşuyorduk, dedi; çocuğun adını Madeleine koymayışınıza hayret ediyor; şimdi o isim moda oldu.</p>

  <p class="normal">Fakat Charles'ın annesi kızıp böyle günahkâr kadın<sup class="calibre2"><a href="../Text/MadameBovary_split_045.html#footnote-100-19" id="footnote-100-19-backlink">[19]</a></sup> adının lafını ettirmedi. Mösyö Homais'nin ise, bir büyük adamı, ünlü bir olayı veya yiğitlik gösterir bir kavramı hatırlatan isimlere sevgisi vardı; dört çocuğuna da bu usul üzere ad koymuştu. Böylece, Napoléon şan ve şerefi, Franklin de hürriyeti temsil ediyordu; Irma belki sadece romantizme bir tavizdi, ama Athalie, Fransız tiyatrosunun en ölmez usta işine karşı bir anmaydı. Çünkü, Mösyö Homais'nin felsefi inançları, sanat vadisindeki hayranlıklarına engel olmaz ve düşünürlüğü, hassaslığını boğmazdı; farkları gözetmesini bilir, hayal ile taassubu birbirine karıştırmazdı. Örneğin, Athalie tragedyasındaki fikirleri kınamakla beraber üsluba hayrandı; eserin ruhuna lanet ediyorsa da bütün ayrıntıları alkışlar, şahıslara öfkelendiği halde onların nutukları ile coşardı. Onun başlıca güzel parçalarını okudukça heyecana kapılır, fakat papaz alayının o parçalardan kendi melanetleri için faydalandıklarını düşündükçe yüreğini üzüntü kaplardı; öyle ki, ruhunu saran bu birbirine aykırı hisler arasında kararsız, hem Racine'e iki eli ile taç giydirmek, hem de onunla şöyle bir çeyrek saat tartışmak isterdi.</p>

  <p class="normal">Nihayet Emma,Vaubyessard şatosunda Markiz'in bir tazeyi Berthe diye çağırdığını hatırladı; artık bu ada karar verildi ve Rouault Baba gelemeyeceği için, vaftiz babası olması Mösyö Homais'den rica edildi. Hediye olarak müessesesi matahlarının hepsinden birer parça, yani altı kutu hünnap, bir kavanoz dolusu nişasta peltesi, üç hokka hatmi murabbası, ayrıca da, bir dolaptan bulup çıkardığı altı çubuk nöbet şekeri verdi. Ayin gününün akşamı bir ziyafet çekildi; <span class="ideitalik">papaz</span> da gelmişti; kafalar kızıştı.</p>

  <p class="normal">Likörlere sıra gelince Mösyö Homais <span class="ideitalik">İyilerin Tanrısı</span>'nı tutturdu; Mösyö Léon bir Venedik havası, vaftiz analığı etmiş olan ihtiyar Madam Bovary de İmparatorluk zamanından kalma bir şarkı okudular, nihayet Bovary Baba, çocuğun getirilmesini istedi ve onu, başından aşağı bir bardak şampanya dökerek vaftiz etti. Böyle mukaddesatın alaya alınması, rahip Bournisien'i öfkelendirdi, Bovary Baba <span class="ideitalik">Tanrılar Savaşı'</span>ndan bir parça okuyarak karşılık verince papaz gitmeye kalktı; hanımlar yalvarıyorlardı; Homais araya girdi ve papazı yerine oturttular; o da, hiçbir şey olmamış gibi, yarı bıraktığı kahvesini içmeye başladı.</p>

  <p class="normal">Charles'ın babası Yonville'de bir ay daha kalıp sabahları, meydanda çubuğunu içmeye giderken giydiği gümüş şeritli asker külahı ile köy halkının gözlerini kamaştırdı. İçkiye de pek düşkün olduğundan sık sık hizmetçi kızı <span class="ideitalik">Altın Aslan</span>'a gönderip bir şişe <span class="ideitalik">Fransız rakısı</span> aldırtır, oğlunun hesabına yazdırtırdı; boyun atkıları güzel koksun diye gelininin bütün kolonyalarını harcadı.</p>

  <p class="normal">Emma onunla konuşmaktan hiç de sıkılmıyordu. Herif dünyayı dolaşmıştı: Berlin'den, Viyana'dan, Strasbourg'dan, subaylık zamanından, metreslerinden, bulunduğu ziyafetlerden bahsediyor, hem nazik, hoşsohbet gözüküyor, hatta bazen, merdivende olsun, bahçede olsun: "Charles, karışmam ha!.." diyerek kadını belinden yakalıyordu.</p>

  <p class="normal">O zaman ihtiyar Madam Bovary, oğlunun saadeti yıkılacak diye kaygılandı ve böyle devam ederse, kocasının, genç kadının fikirleri üzerinde kötü bir etkisi olmasından korkarak bir an önce köye dönmeye karar verdi. Belki daha ciddi endişeleri de vardı. Mösyö Bovary hiçbir şeyden çekinmeyecek adamlardandı.</p>

  <p class="normal">Çocuk, doğramacının karısına, sütnineye verilmişti; bir gün Emma onu birdenbire özledi ve kırkı çıkıp çıkmadığını hesaplamadan, Rollet'nin evine doğru yürümeye başladı. Marangoz köyün ta ucunda, dağın eteğinde, araba yolu ile çayırlar arasında otururdu.</p>

  <p class="normal">Öğle vaktiydi; pencerelerin tahta kepenkleri kapatılmıştı; mavi göğün sert ışığı altında parıl parıl yanan arduvaz taşlarından damların tepesinde sanki kıvılcımlar çatırdıyordu. Ağır bir rüzgâr esiyordu. Emma yürürken kendinde bir halsizlik hissediyordu, kaldırımın çakılları ayaklarını zedeliyordu, eve mi dönsem, yoksa bir yere girip otursam mı diye bir düşündü.</p>

  <p class="normal">Tam o sırada Mösyö Léon, koltuğunun altında bir tomar kâğıtla, orada bir kapıdan çıktı. Gelip kadını selamladı ve Lheureux'nün dükkânı önünde, sokağa doğru ilerleyen tentenin gölgesi altına girdi.</p>

  <p class="normal">Madam Bovary kızını görmek üzere yola çıktığını, fakat şimdi bir yorgunluk duyduğunu anlattı.</p>

  <p class="normal">Léon:</p>

  <p class="normal">— Arzu ederseniz... diye söze başladı, ama devama cesaret edemedi.</p>

  <p class="normal">Emma:</p>

  <p class="normal">— Bir işiniz var mıydı?.. diye sordu ve kâtipten aldığı "hayır" cevabı üzerine, kendisine yoldaş olmasını rica etti.</p>

  <p class="normal">Daha o akşam Yonville'de bunu duymayan kalmamıştı; belediye reisinin karısı Madam Tuvache, hizmetçisine, "Madam Bovary'nin kendini lekelemekte olduğunu" söyledi.</p>

  <p class="normal">Sütninenin evine varmak için, sokak geçildikten sonra, mezarlığa gidermiş gibi sola sapmak ve basık evlerle bahçeler arasında, iki tarafında kurtbağrı ile dolu bir küçük yolu tutmak lazımdı. Kurtbağrılar, yavşanotları, yabangülleri, ısırganlar, fundalıklardan yükselen böğürtlenler hep çiçek açmıştı. Çitlerin delikleri arasından bakılınca, kulübelerin önünde, gübrede yuvarlanan bir domuz veya boynuzlarını ağaç gövdelerine sürten, bağlı inekler görülüyordu. İkisi, yan yana, yavaş yavaş yürüyorlar, Emma, Léon'a dayanıyor, Léon da adımlarını kadınınkine uyduruyordu; önlerinde bir sürü sinek, sıcak havada uğuldayarak uçuyordu.</p>

  <p class="normal">Evi, önüne gölge salan bir koca ceviz ağacından tanıdılar. Damı kara kiremit örtülü bu basık evin çatı deliğinden aşağı bir soğan hevengi sarkıyordu. Dikenli çite dayanmış çalı demetleri; yere ekili birazcık marul, lavanta çiçeği ve sırıklarında çiçek açmış bezelyenin etrafını çeviriyordu. Pis bir su akıp otların üzerine yayılıyordu; etrafta ne olduğu pek anlaşılmaz birkaç pırtı, el örgüsü çorap, kırmızı basmadan bir gömlek asılıydı; çitin üzerine de amerikanbezinden bir yatak örtüsü serilmişti. Tahta perde kapısının açıldığını duyunca sütnine, kucağında meme emen bir çocukla çıkıp geldi. Bir eli ile de, yüzü gözü çıban içinde, cılız, küçük bir oğlanın elinden tutmuştu; Rouen'lı bir şapkacının oğlu olan bu çocuğu, babası ile anası, ticaretleriyle fazla meşgul oldukları için, köye bırakmışlardı.</p>

  <p class="normal">Sütnine:</p>

  <p class="normal">— Buyurun, dedi; sizin çocuk içeride uyuyor.</p>

  <p class="normal">Evin, zemin katında bulunan biricik odanın dibinde, duvara dayalı perdesiz geniş bir karyola vardı; camlarından biri kırıldığı için, üzerine yuvarlak bir mavi kâğıt yapıştırılmış pencerenin önünde bir hamur teknesi duruyordu. Kapının arkasındaki köşede, bulaşık musluğunun taşı altında, ağzına tavuk tüyü takılmış zeytinyağı şişesinin yanına parlak çivili pabuçlar dizilmişti; tozlu şöminenin üzerine, çakmaktaşları, mum ve kav parçaları arasına bir Mathieu Laensberg atılıvermişti. Bu odada bulunan lüzumsuz şeylerin sonuncusu da, hiç şüphesiz bir lavantacı ilanından kesilip altı kundura çivisiyle duvara mıhlanmış boru çalan, şöhret sembolü bir kadın resmiydi.</p>

  <p class="normal">Emma'nın çocuğu, yerde, bir kamış beşikte uyuyordu. Annesi onu yorgana sarıp kucağına aldı ve iki tarafına sallayarak ninni söylemeye başladı.</p>

  <p class="normal">Léon odada dolaşıyordu; arkasına Nankin kumaşından elbise giymiş o güzel hanımı bu sefalet manzarası içinde görmek ona bir tuhaf geliyordu. Madam Bovary kızardı; Léon, gözleri ile bir terbiyesizlik etmiş olmaktan korkarak başını çevirdi. Sonra Emma, işlemeli yakasına kusmuş olan çocuğu tekrar yatırdı. Sütnine hemen koştu ve: "Yer etmez, belli bile olmaz!" diyerek yakayı silmeye başladı.</p>

  <p class="normal">— Bana daha neler ediyor, bir görseniz!.. diyordu; Bütün günüm onu temizleyip kurulamakla geçiyor!.. Bakkal Camus'ye lütfen söyleyiveriniz de lazım oldukça bana biraz sabun versin... Sizin için de daha iyi olur, benim rahatsız etmemden kurtulursunuz.</p>

  <p class="normal">Emma:</p>

  <p class="normal">— Peki, peki, dedi. Allahaısmarladık, Madam Rollet.</p>

  <p class="normal">Ayaklarını eşikte silerek dışarı çıktı.</p>

  <p class="normal">Kadıncağız bahçe kapısına kadar beraber gitti; ha bire gece kalkmanın ne kadar zahmetli olduğundan bahsediyordu.</p>

  <p class="normal">— Bazen öyle takatsız düşüyorum ki, sandalyenin üzerinde uyuyakalıyorum; ne olur, bana yarım kilo çekilmiş kahve bıraksanız, bir ay idare eder, sabahları sütle içerim.</p>

  <p class="normal">Madam Bovary, sabredip kadının teşekkürlerini de dinledikten sonra yürüdü; fakat birkaç adım ilerlemişti ki bir takunya sesi duyup başını çevirdi; yine sütnine geliyordu.</p>

  <p class="normal">— Ne var?..</p>

  <p class="normal">Köylü kadın Emma'yı bir kara ağacın altına çekti ve kocasından bahsetmeye başladı; kocasının işinden kazandığı, yüzbaşının da yılda bir verdiği altı frankla...</p>

  <p class="normal">Emma:</p>

  <p class="normal">— Kısa kesin, dedi.</p>

  <p class="normal">Sütnine, her kelimede bir içini çekerek:</p>

  <p class="normal">— Peki, dedi; sabahları benim yalnız başıma kahve içtiğimi görünce içlenir diye korkuyorum; bilirsiniz ya, erkekler...</p>

  <p class="normal">Emma:</p>

  <p class="normal">— Vereceğiz dedik ya!.. diye tekrar ediyordu. Artık can sıkıyorsunuz!</p>

  <p class="normal">— Ah hanımcığım, o kadarla kalmaz ki!.. Yaraları göğsünde fena fena sızılar bıraktı. Elma şarabından zayıflıyorum, diyor.</p>

  <p class="normal">— Çabuk olun, Madam Rollet; istediğiniz ne ise çabuk söyleyin.</p>

  <p class="normal">Sütnine yerlere kadar eğilerek:</p>

  <p class="normal">— Söyleyeyim, dedi; bilmem istediğim pek çok mu oldu?.. –Bir kez daha selam verdi– Gönlünüzden ne koparsa,– gözleri yalvarıyordu– bir testicik Fransız rakısı gönderiveriniz; onunla çocuğun ayaklarını ovarım, dil gibi yumuşacık ayakları var...</p>

  <p class="normal">Emma, sütnineden kurtulduktan sonra yine Mösyö Léon'un koluna girdi. Bir süre hızlı hızlı yürüdü, sonra yavaşladı ve etrafa gezdirdiği gözleri, kadife yakalı bir redingot giymiş olan delikanlının omzuna dikildi. Mösyö Léon'un kestane rengi, düz ve güzel taranmış saçları omuzlarına doğru iniyordu. Emma onun tırnaklarına da dikkat etti: Yonville'de kimseninki o kadar uzun değildi. Tırnaklarına bakmak kâtibin başlıca işlerinden biriydi; hatta bunun için, yazı takımında özel bir makas bulunduruyordu.</p>

  <p class="normal">Yonville'e, ırmak boyundan döndüler. Sıcak mevsimde yamaç daha genişlediği için, ırmağa kadar inen birkaç basamak merdivenleri bulunan bahçelerin duvarları, ta temellerine kadar görülüyordu. Su, sessiz, koşar gibi akıyor ve bir serinlik hissi veriyordu; uzun ince otlar, kendilerini iten akıntıya göre eğiliyor ve suyun berraklığı üzerinde bırakılıp yayılmış, yeşil bir saçı andırıyorlardı. Bazen, kamışların ucuna veya nilüfer yaprakları üzerine, incecik ayaklı bir böceğin konup yürüdüğü görülüyordu. Arka arkaya gelip birbirini çatlatan dalgaların mavi kabarcıklarına güneş doluyor, dalları düşmüş ihtiyar söğütler, suya kül rengi gövdelerini yansıtıyorlardı; ötede, bütün civarda, çayır sanki bomboştu. O saat çiftliklerde yemek vaktidir; bunun içindir ki genç kadınla yol arkadaşı yürürken, ayaklarının hep bir sesle toprağa çarpmasından, birbirlerine söyledikleri sözlerden ve Emma'nın vücudu etrafında hışırdayan elbisesinin sürtünmesinden başka bir şey duymuyorlardı.</p>

  <p class="normal">Sivri tepelerine şişe parçaları dikilmiş bahçe duvarları, bir limonluk camekânı gibi sımsıcaktı. Tuğlaları arasında sarı şebboylar bitmişti; Madam Bovary geçerken açık şemsiyesinin ucu ile dokunup onların kuru çiçeklerinin birkaçını ufalayıveriyordu; bazen de duvarlardan sarkan bir hanımeli veya bir filbahar dalı, şemsiyenin saçaklarına takılıp bir süre ipeğin üzerinden sarkıyordu.</p>

  <p class="normal">Yakında Rouen tiyatrosuna geleceği söylenen İspanyol dans topluluğundan bahsettiler. Emma:</p>

  <p class="normal">— Gidecek misiniz?.. diye sordu.</p>

  <p class="normal">— İstiyorum ama, bilmem mümkün olacak mı?</p>

  <p class="normal">Birbirleriyle başka bir konuşacakları yok muydu?.. Halbuki gözleri daha bir sohbetle doluydu; söz kesilmesin diye gelişigüzel cümleler bulmaya çalışıyorlardı. Ama ikisi de kendilerini tatlı bir gevşekliğin kapladığını hissediyordu; sanki ruhları arasında derin, sürekli bir fısıltı vardı ki, bu, ağızlardan çıkan fısıltıyı örtüyordu. Yeni duydukları bu tatlılığın şaşkınlığı içinde, ikisi de bu histen bahsetmeyi, nedenini araştırmayı hiç düşünmüyorlardı. Gelecek mutluluklar, sıcak ülkelerin kıyıları gibi, kendilerinden önceki genişliğe, özlerindeki gevşekliği güzel kokulu bir meltem halinde yayar ve bu sarhoşluk içinde kendisinden geçen insan, görünmeyen ufku merak etmeyi bile aklından geçirmez.</p>

  <p class="normal">Bir yerde toprak, hayvan ayakları altında dövüle dövüle çökmüş, bir çukur meydana gelmişti; orada çamurun içinde birbirinden uzak taşlara atlayarak geçmek lazım geldi. Bazen Emma bir dakika durup ayağını basacak bir yer arıyor ve titreyen taşın üzerinde sendeliyor, dirsekleri havada, beli eğilmiş, gözü telaşlı, suya düşüvermek korkusuyla gülüyordu.</p>

  <p class="normal">Bahçenin önüne varınca Madam Bovary küçük tahta kapıyı itti, merdiveni koşarak çıkıp kayboldu.</p>

  <p class="normal">Léon yazıhaneye döndü. Noter orada değildi; evraka bir göz attı, sonra bir kalem yonttu, nihayet şapkasını alıp çıktı.</p>

  <p class="normal">Argueil tepesine, ormanın başlangıcındaki otlağa gitti; çamlar altında uzandı ve parmakları arasından göğe baktı. Kendi kendine:</p>

  <p class="normal">— Ne kadar sıkılıyorum!.. Ah! Ne kadar sıkılıyorum!.. diyordu.</p>

  <p class="normal">Bu köyde, Homais'den başka dostu olmadan Mösyö Guillaumin'in emrinde yaşadığını düşündükçe haline acıyordu. Kulaktan atma altın gözlük takan, kırmızı favorileri beyaz kravatı üzerine dökülen Mösyö Guillaumin, ilk zamanlar kâtibin gözlerini kamaştıran İngilizvari sahte tavırlarına rağmen, ruh inceliklerinden bir şey anlamazdı. Eczacının karısına gelince o, bütün vilayetin belki en iyi kadınıydı: Koyun gibi halim selim, çocuklarını, anasını, babasını, akrabasını candan seven, başkalarının felaketine ağlayan, evinde her şeyi gelişigüzel bırakan, korseden nefret eden bir kadıncağız; fakat o kadar ağır canlı, konuşması o kadar sıkıcı, hali tavrı o kadar bayağı ve o kadar söz bilmez bir insandı ki, Léon, onun otuz ve kendisinin yirmi yaşında olmalarına, yan yana iki odada yatmalarına ve her gün görüşmelerine rağmen, onun bir kimseye kadınlık edebileceğini, onda elbisesinden başka, kadınlara özgü bir hal daha bulunabileceğini hiç düşünmemişti.</p>

  <p class="normal">Başka da kim vardı ki?.. Binet, birkaç dükkâncı, iki üç meyhaneci, papaz, belediye reisi Mösyö Tuvache ile iki oğlu; bunlar da zengin, suratları asık, dar kafalı, topraklarını kendileri ekip biçen, sofralarına kimseyi çağırmayan, son derece bağnaz, sohbetleri çekilmez insanlardı.</p>

  <p class="normal">Fakat bu insan yüzlerinin meydana getirdiği bayağı zemin üzerinde Emma'nın yüzü tek olarak kendini gösteriyordu, ama yine de hepsinden uzak gibiydi; çünkü Léon onunla kendisi arasında ne olduğu tayin edilmez uçurumlar hissediyordu.</p>

  <p class="normal">İlk zamanlar eczacı ile beraber birkaç defa onun evine gitmişti. Charles onunla dost olmaya pek istekli gözükmemişti; bunun için Léon, bir yandan saygısızlık etmek korkusu, bir yandan da hemen hemen imkânsız saydığı daha içlidışlı bir yakınlık isteği arasında kalmış, ne yapacağını bilemiyordu.</p>
</body>
</html>
