<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">I</h2>

  <p class="normal">Bir zamanlar bir Kapüsen rahipleri manastırı bulunduğu için (şimdi onun harabeleri bile kalmamıştır) adına Yonville-l'Abbaye denilen büyücek köy, Rouen'dan sekiz fersah uzaklıkta, Abbaville yolu ile Beauvais yolu arasında, Rieule ırmağının suladığı vadinin ta bitimindedir. O küçük ırmak, Andelle nehrine dökülmeden önce, pazar günü çocukların olta ile tutup eğlendikleri birkaç alabalık bulunan ağzında, üç değirmen işletir.</p>

  <p class="normal">Yonville-l'Abbaye'ye varmak için, Boissière'de büyük caddeden ayrılır, Leux tepesine kadar dümdüz giden yolu tutarsınız; oraya varınca, vadi ayaklarınızın altındadır. Irmak, vadiyi görünüşleri bambaşka iki bölgeye ayırır; sol taraf çayır, sağ taraf sürülmüş toprak. Çayır, basık tepeciklerin meydana getirdiği tümseğin eteğinde uzayıp arkaya dönünce Bray diyarı otlakları ile birleşir; doğu tarafında ise, yavaş yavaş yükselen ova gitgide genişler ve artık gözün alabildiğine sarışın başaklı tarlalar görürsünüz. Çimenin kenarından akan su, çayırların rengi ile evleklerin rengi arasında beyaz bir çizgi gibidir; o çevre böylece, yere serilmiş, kadife yakası sırma şeritli büyük bir mantoyu andırır.</p>

  <p class="normal">Oraya vardınız mı, karşınızda, ta ufukta, Argueil ormanının meşeleri ile Saint-Jean tepelerinin, yukardan aşağı irili ufaklı çizgiler taşıyan dik dik yarlarını görürsünüz; bu çizgiler, yağmurların bıraktığı izlerdir, kül rengi dağın üzerinde beliren kiremidi lekeler de, civarda akan bir yığın çelikli maden sularından ileri gelir.</p>

  <p class="normal">Burası Normandiya ile Picardie ve Ile-de-France'ın birleştiği, manzarasında bir özellik olmadığı gibi, insanlarının dilinde de bir hususiyet bulunmayan, ne idüğü belirsiz bir bölgedir. Neufchâtel peynirlerinin en kötüleri orada yapılır, ekin de hayli pahalıya mal olur; çünkü bu kum ve çakıl dolu gevrek toprağı verimli kılmak için bol bol gübre lazımdır.</p>

  <p class="normal">1835 yılına kadar, Yonville'e gitmek için araba yolu yoktu; fakat o yıllarda, Abbaville yolunu Amiens yoluna birleştiren ve Rouen'dan Flandres'a giden arabacıların bazen faydalandıkları bir kasaba yolu yapıldı. Ama, Yonville-l'Abbaye, "bu yeni çıkışlara" rağmen, olduğu gibi kaldı. Ahalisi, tarımı düzeltmeye çalışacaklarına hâlâ, fiyatların düşmesine bakmaz, çayır yetiştirmekte inat ederler; tembel köy, ovadan ayrılıp kendiliğinden ırmağa doğru büyüyüp gitmiştir. Ta uzaktan görülür, ırmak kenarına uzanmış hali ile, su başında öğle uykusuna yatmış bir inek çobanını andırır.</p>

  <p class="normal">Tepenin eteğinde, köprüyü geçtikten sonra başlayan, iki tarafına akçakavak fidanlar dikilmiş şose, doğru kasabanın ilk evlerine götürür. Her yanı çitlerle çevrilmiş olan bu evler, kimine merdiven, kimine yemiş sırığı dayanmış, kiminin dallarına oltalar ve oraklar asılmış sık yapraklı ağaçlar altında oraya buraya dağılmış, şaraphane, arabalık, taktirhane gibi binalarla dolu bahçeler ortasındadır. Gözlere kadar geçirilmiş birer kalpağı andıran saman örtülü saçaklar, göbekli camlarının ortası şişe dibi gibi düğümlü basık pencerelerinin üçte ikisini örter. Çaprazvari kara takozlu alçı duvara bazen cılız bir armut ağacı abanır; zemin katlarının kapısına da, eşiğe kadar gelip elma şarabına batırılmış, kara ekmek kırıntılarını yiyen civcivlerin içeri girmesine mâni olmak için, alçak, bir tarafından itilince dönen birer tahta perde konulmuştur. İçerlere doğru gittikçe bahçeler darlaşır, evler sıklaşır, çitler kaybolur; bir pencere altında, bir süpürge sapına asılmış bir demet eğreltiotunun sallandığı görülür; nalbandın ocağı önünden geçilir; sonra, kapısında, sokağı işgal eden iki üç yeni yük arabası bulunan arabacı ustasının dükkânı gelir. Sonra, bir parmaklık arasından, parmağını ağzına götürmüş, sükûta çağıran bir aşk heykeli ile süslü yuvarlak bir çimenlik arkasından beyaz bir ev görünür; taş merdivenin iki tarafında, dökme demirden birer saksı vardır; kapıda, parıl parıl yanan armalı levhalar asılıdır, burası noterin evidir ve kasabada bundan güzeli yoktur.</p>

  <p class="normal">Kilise, sokağın öbür tarafında, yirmi adım ötede, tam meydana çıkılan yerdedir. Onun etrafını çeviren ve ancak göğüse kadar gelen bir duvar içine alınmış küçük mezarlık o kadar doludur ki, yere düz düz konuvermiş beyaz taşlar birbirine bitişik gibidir, otlar orada kendiliğinden, muntazam, dört köşe öbekler meydana getirmiştir. Kilise, X. Charles'ın saltanatının son yıllarında yeniden yapılmıştır. Ahşap kubbe tepesinden çürümeye yüz tutmuş, mavi boyası da yer yer koyulaşıp sararmıştır. Kapının üzerinde, erganunların bulunması lazım gelen yerde, çarıklarla basıldıkça gıcırdayan bir döner merdivenle çıkılan, erkeklere mahsus bir mahfil vardır.</p>

  <p class="normal">Düz renk camlardan giren ışık, duvar boyunca dizilmiş ve kimisine, üzeri: "Burası falanın yeridir" yazılı paspaslar mıhlanmış sıraları yandan aydınlatır. Daha ötede, binanın daraldığı yerde, günah çıkarma yerinin karşısında, saten fistan giydirilmiş, başına pullu bir tül örtülmüş, elmacık kemiklerine Sandwich adalarının kadın mabudu gibi allık sürülmüş bir Meryem Ana heykeli vardır. Büyük mihrabın üzerinde, dört şamdan arasında, "Kutsal Aile" tablosunun bir kopyası vardır ki, bunun da altında "İçişleri Bakanının Hediyesidir" cümlesi yazılıdır. Kilisede görülen bundan ibarettir. Koroya ait yerin çam tahtasından iskemleleri boyasız bırakılmıştır.</p>

  <p class="normal">Yirmi kadar direk üzerine çatılmış, kiremit örtülü bir damdan ibaret olan sebze hali, Yonville'in büyük meydanının hemen hemen yarısını kaplamıştır. <span class="ideitalik">Parisli bir mimarın planına göre</span> yapılmış belediye dairesi, eczacının evinin yanındaki köşededir. Grek tapınaklarını andırır bir binadır. Zemin katında, İonia üslubunda üç sütun, birinci katta tam kemerli divanhane vardır; bunun üzerindeki kubbeye de, bir ayağını Özgürlük Yasası'na basmış, bir ayağında da adalet terazisini tutan bir Gaule horozu oturtulmuştur.</p>

  <p class="normal">Fakat göze en çok çarpan şey, <span class="ideitalik">Altın Aslan</span> otelinin yanında, Mösyö Homais'nin eczanesidir! Hele akşam vakti, çifte cereyanlı gaz lambası yanıp da, camekânı süsleyen kırmızı, yeşil kavanozlar o iki renk ışıklarını uzağa, yere serdiler mi, havai fişeği andıran o ışıklar arasından bir bakın, kollarını masasına dayamış eczacıyı görürsünüz. Ev yukarıdan aşağıya kadar, kimi düz, kimi yuvarlak, kimi matbaa işi taklidi harflerle yazılmış; "Vichy, Seltz, Baregès suları, kan temizleyici murabbalar, Raspail ilacı, Arabistan unları, Darcet hapları, Regnault macunu, sargılar, lapalar, sıhhi çikolata vs" gibi türlü ilanlarla kaplıdır. Dükkânın genişliği büyüklüğünde tabelada da, yaldızlı harflerle, <span class="ideitalik">Homais, Eczacı</span> yazılıdır. Dükkânın dibinde, tezgâhın üzerine mıhlanmış büyük terazilerin arkasında, bir camlı kapının üstünde "Laboratuvar" kelimesi okunur. Bu kapının ortasında, siyah zemin üzerine yaldızlı harflerle, <span class="ideitalik">Homais</span> adı bir daha yazılmıştır.</p>

  <p class="normal">Yonville'de görülecek başka bir şey yoktur. Bir kurşun atımı uzunluğunda, iki tarafında birkaç dükkân bulunan sokak (kasabanın biricik sokağı), yolu döndünüz mü kesiliverir. Onu sağda bırakıp Saint-Jean tepeleri eteği takip edilince, çok sürmez, mezarlığa varılır.</p>

  <p class="normal">Kolera salgınında, mezarlığı büyütmek için duvarlardan biri kısmen yıkılmış, üç <span class="ideitalik">acre</span> toprak satın alınmışsa da, mezarlar, eskisi gibi, kapıya doğru bir küme halinde devam ettikleri için bu kısım boş kalmıştır. Asıl işinden başka mezarcılık ve kilise hademeliği eden, böylelikle her cenazede iki katlı kazancı olan bekçi, boş topraktan istifade edip patates ekmiştir. Ama küçük tarlası yıldan yıla darlaşıyor, bunun içindir ki, memlekette bir salgın olunca bekçi, cenaze sıklaştı diye sevinsin mi, yoksa mezarlar çoğaldı diye keder mi etsin, bilemiyor. Bir gün papaz dayanamadı:</p>

  <p class="normal">— Siz ölülerin sırtından geçiniyorsunuz... Lestiboudois! dedi.</p>

  <p class="normal">Üzüntü veren bu söz onu düşündürdü ve bir süre için engel oldu; fakat Lestiboudois, patates ekmeye devam ediyor ve:</p>

  <p class="normal">— Ne yapayım, kendiliğinden yetişiyor!.. demekten sıkılmıyor.</p>

  <p class="normal">Anlatacağımız hadiselerden beri Yonville'de hiçbir değişiklik olmamıştır. Kilisenin çan kulesi üzerinde tenekeden üç renkli bayrak dönüp duruyor; tuhafiyecinin kapısına asılı, alaca bezinden iki flama, rüzgâr estikçe sallanıyor; eczacının dölütleri, birer beyaz kav yumağı gibi, çamur rengi ispirtonun içinde çürüyor ve otelin büyük kapısı üzerinde, yağmur yiye yiye solmuş altın aslan, fino tüyünü andıran kıvırcık yelesini yolculara hâlâ gösteriyor.</p>

  <p class="normal">Bovary'lerin Yonveille'e varacakları akşam, o otelin sahibi dul Madam Lefrançois o kadar telaş içindeydi ki, tencereleri başında uğraşırken alnından iri ter damlaları akıyordu. Ertesi gün kasabada pazar kurulacaktı. Şimdiden etleri kesip tavukları temizlemek, çorba ve kahve pişirmek lazımdı. Bundan başka, her zamanki müşterilerinin, doktorla karısının ve hizmetçinin yemekleri hazır edilecekti; bilardo başından kahkahalar geliyordu; küçük salondaki üç değirmenci, içki getirilmesi için bağırıp duruyorlardı; odun alaz alaz yanıyor, kömür çatırdıyor, mutfağın masası üzerine, çiğ et parçaları arasına yığılmış tabaklar, üzerinde ıspanak kıyılan kütüğün sarsıntısından boyuna titriyordu. Kümesten de, hizmetçinin boğazlamak için tutmaya çalıştığı tavukların bağrışmaları duyuluyordu.</p>

  <p class="normal">Yeşil meşin terlikli, kadife takkeli, sırma püsküllü hafif çiçekbozuğu bir adam, sırtını ocağa vermiş, ısınıyordu. Yüzünde, kendi halinden memnun olmaktan başka hiçbir ifade yoktu; başı ucunda asılı saka kuşu, kamış kafesinde ne kadar kaygısızsa bu adam da hayatta o kadar tasasıza benziyordu: İşte Yonville-l'Abbaye'nin eczacısı.</p>

  <p class="normal">Otelci kadın:</p>

  <p class="normal">— Artémise! diye bağırıyordu, biraz çalı çırpı topla, sürahileri doldur, rakı getir, çabuk ol!.. Beklediğiniz misafirlere yemekte tatlı diye ne vereceğiz, onu bile kestiremedim! Aman Allahım!.. Bilardo salonundaki göç şirketi adamları yine kıyamet koparıyor! Arabalarını da büyük kapının altına bıraktılar, değil mi? <span class="ideitalik">Kırlangıç</span> gelince devirip bir yanını kırar! Sen Polyte'i çağır da arabalığa çekiversin... İnan olsun, Mösyö Homais, sabahtan beri belki on beş parti oynayıp sekiz testi elma şarabı içtiler!..</p>

  <p class="normal">Elinde kevgiri, onlara uzaktan bakarak:</p>

  <p class="normal">— Bir şey değil, çuhayı yırtacaklar... dedi.</p>

  <p class="normal">Mösyö Homais:</p>

  <p class="normal">— Ne çıkar? dedi; Yenisini alırsınız.</p>

  <p class="normal">Dul kadın haykırır gibi:</p>

  <p class="normal">— Ne? dedi. Yeni bir bilardo mu alayım?</p>

  <p class="normal">— Görüyorsunuz ki bunun tutar yeri kalmamış. Madam Lefrançois, size kaç kere söyledim, yine de söyleyeyim: siz bundan zarar göreceksiniz, hem pek çok. Şimdiki oyuncular köşe deliklerinin dar, istekaların ağır olmasını istiyor. Artık bileğe bakan kalmadı, her şey değişti... İnsan zamanına ayak uydurmalı... Tellier'ye baksanıza...</p>

  <p class="normal">Otelci kadın öfkesinden kıpkırmızı kesildi. Eczacı devam etti:</p>

  <p class="normal">— Ne derseniz deyin, onun bilardosu sizinkinden iyi; birinin aklına gelip de, olur a, ya Polonya veya Lyon'da evi barkı su altında kalanlar yararına vatani bir bilardo müsabakası tertip edilse...</p>

  <p class="normal">Otelci kadın iri omuzlarını silkerek Mösyö Homais'nin sözünü kesti:</p>

  <p class="normal">— Biz öyle çulsuzlardan mı yılarız?.. Haydi haydi! Mösyö Homais, <span class="ideitalik">Altın Aslan</span> sağ kaldıkça, müşterisi eksilmez. Bizim sırtımız yere gelmez, ama bir sabah, hem de pek yakında, <span class="ideitalik">Café Français</span>'yi kapanmış, kepengine de koca bir yafta asılmış görürseniz hiç şaşmayın!..</p>

  <p class="normal">Kendi kendine söylenir gibi devam etti:</p>

  <p class="normal">— Bilardoyu değiştirmeliymiş... Çamaşır katlayıp ütülemek için ne kadar işime yarıyor; hem av vakti, onun üstünde altı kişi yatırdığım bile oldu... Hirvert miskini de nerede kaldı?</p>

  <p class="normal">Eczacı sordu:</p>

  <p class="normal">— Beylerin yemeğini çıkarmak için onu mu bekleyeceksiniz?</p>

  <p class="normal">— O beklenir mi?.. Mösyö Binet'yi ne yaparız? Görürsünüz, saat altıyı çalar çalmaz, kapıdan girer. Her işini saat gibi yapmakta eşi emsali yoktur. Daima da küçük salonda yeri hazır olmalı! Kafasını kesseler başka yerde yemez! Her şeye de bir bahane bulur. Öyle elma şarabını beğenmez. Mösyö Léon da aksine; onun yedilere, yedi buçuklara kadar gelmediği olur; önüne ne verilse bakmadan yer. Ne iyi delikanlı! Bir kere olsun ağzından sert bir söz duymadım.</p>

  <p class="normal">— Elbette! Terbiye görmüş bir adamla vergi tahsildarlığı eden bir jandarma emeklisi bir olur mu?</p>

  <p class="normal">Saat altıyı vurdu. Binet kapıdan girdi.</p>

  <p class="normal">Arkasındaki lacivert redingot, zayıf vücudunun etrafına hiçbir buruşuk oluşturmadan dümdüz düşüyor, tepeden şeritle bağlanmış kulaklıklı meşin kasketin yarı kalkık güneşliği altında, miğfer giye giye ezilmiş gibi, dazlak alnı gözüküyordu. Siyah çuha yeleği, kıl yakalığı, gri pantolonu vardı; ayaklarına da kış yaz, parmakları çıkıntılı olduğundan, iki yanı şişkin, pırıl pırıl boyalı çizmeler giyerdi. Çene kemiğinin altından dolaşıp, ufacık gözlü, kemerli burunlu, donuk uzun yüzünü bir tarh çevresi gibi kuşatan sarı sakalının bir kılı bile çizgisinden taşmıyordu. Kâğıt oyunlarının hepsinde usta ve iyi bir avcı olan bu adamın inci gibi de yazısı vardı; evine bir torna almıştı; vakit geçirmek için peçete halkaları yapar, bir sanatkâr kıskançlığı ve bir <span class="ideitalik">burjuva</span> cimriliği gösterip bunları dağıtmaz, evini bunlarla doldururdu.</p>

  <p class="normal">Küçük salona doğru yürüdü. Fakat önce oradan üç değirmenciyi çıkarmak lazım geldi; tabağı, kaşığı, çatalı getirilinceye kadar Binet sobanın yanındaki yerinde ağzını bile açmadan durdu; sonra âdeti üzere kapıyı kapatıp kasketini çıkardı.</p>

  <p class="normal">Eczacı, otelci kadınla yalnız kalınca:</p>

  <p class="normal">— Şu adamın ağzından hiçbir zaman gönül okşayan bir söz çıkmaz! dedi.</p>

  <p class="normal">Otelci kadın cevap verdi:</p>

  <p class="normal">— O hep böyledir... Geçen hafta buraya iki yolcu inmişti; kumaş komisyonculuğu ediyorlarmış. Tatlı dilli, tuhaf iki delikanlı; akşam oturup bir yığın hikâye anlattılar; gülmekten gözlerimden yaş geldi. İnanmazsınız, Mösyö Binet karagöz balığı gibi, ağzını bile açmadı.</p>

  <p class="normal">Eczacı:</p>

  <p class="normal">— Öyle, dedi; herifte hayal yok, dokunaklı bir söz yok, hasılı insanı meclis adamı yapan özelliklerden hiçbiri yok.</p>

  <p class="normal">Otelci kadın:</p>

  <p class="normal">— Ama, dedi; imkânları olduğunu söylüyorlar.</p>

  <p class="normal">Mösyö Homais parladı:</p>

  <p class="normal">— İmkânları mı?.. Onda ne imkân olur?..</p>

  <p class="normal">Sonra biraz sakinleşip:</p>

  <p class="normal">— Belki, dedi, kendi mesleğinde bir değeri vardır. Olur a!..</p>

  <p class="normal">Biraz durup ilave etti:</p>

  <p class="normal">— Birçok önemli işleri olan bir tüccarın, yahut bir hukukçunun, bir tabibin, bir eczacının, zihninin pek meşgul olmasını anlarım; tarih kitaplarında bunun çok örneği vardır. Belki öyle adamlar kafalarının içinde bir şeyler düşünür. Mesela benim kaç defa başımdan geçti: Bir etiketin üzerini yazmak için kalemimi masanın üstünde ararım, ararım, bir de bakarım ki kulağıma iliştirmişim.</p>

  <p class="normal">Madam Lefrançois o sırada kapıya çıkıp <span class="ideitalik">Kırlangıç</span> geliyor mu diye baktı: ürperiverdi. Karalar giyinmiş bir adam birdenbire mutfağa girdi. Akşam şafağının son ışıkları içinde, al al yanaklı, pehlivan yapılı olduğu fark ediliyordu.</p>

  <p class="normal">Otelci kadın, şöminenin üzerine sıra sıra dizilmiş, mumları dikilmiş bakır şamdanlardan birini alıp:</p>

  <p class="normal">— Buyurun, rahip efendi, dedi; bir emriniz mi var?.. Ne içersiniz?.. Biraz frenküzümü şurubu, bir bardak şarap...</p>

  <p class="normal">Papaz gayet nezaketle reddetti. Geçen gün Ernemont manastırında unuttuğu şemsiyesini aramaya gelmişti; onu akşam evine göndermesini Madam Lefrançois'dan rica ettikten sonra kiliseye gitmek üzere çıktı; Angélus de<sup class="calibre2"><a href="../Text/MadameBovary_split_045.html#footnote-100-15" id="footnote-100-15-backlink">[15]</a></sup> çalıyordu.</p>

  <p class="normal">Ayak sesleri meydandan uzaklaşıp işitilmez olunca eczacı, papazın deminki hareketinin büyük bir münasebetsizlik olduğunu söyledi. Onun, sunulan bir kadeh içkiyi reddetmesini, en çirkin, en pisinden bir ikiyüzlülük sayıyordu; Mösyö Homais'ye bakılırsa papazlar kimseye göstermeden kafayı çekiyor ve yine: <span class="ideitalik">dîme</span><sup class="calibre2"><a href="../Text/MadameBovary_split_045.html#footnote-100-16" id="footnote-100-16-backlink">[16]</a></sup> günlerini getirmeye çalışıyordu.</p>

  <p class="normal">Otelci kadın papazı savunmaya kalktı:</p>

  <p class="normal">— Ama o, sizin gibi dört tanesini dizi üzerine kıvırıverir. Geçen yıl bizim samanı boşaltanlara yardım etti; altı demeti birden kaldırdığı oluyordu, o kadar kuvvetli.</p>

  <p class="normal">Eczacı:</p>

  <p class="normal">— Aferin, dedi; siz de kalkıp kızlarınızı böyle güçlü kuvvetli heriflere gönderin de günahlarını çıkarsın! Ben, hükümetin yerinde olsam, papazlardan ayda bir kan aldırtırım. Evet, Madam Lefrançois, her ay, şöyle bol bol bir hacamat, inzibat ve ahlak namına!</p>

  <p class="normal">— Susun, Mösyö Homais! Siz kâfirin birisiniz. Ne dininiz var, ne imanınız!..</p>

  <p class="normal">Eczacı cevap verdi:</p>

  <p class="normal">— Neden olmasın, benim de dinim var, hem benimki, o türlü türlü hokkabazlıklar, maskaralıklar eden heriflerin hepsininkinden ileri... Bilakis, ben Allah'a taparım. Bizi, vatandaş ve aile babası vazifelerini görelim diye bu dünyaya getiren, adı ne olursa olsun, bir Yüce Varlık, bir Yaradan bulunduğuna inanırım. Ama, kiliseye gidip gümüş tabaklar öpmeye, bizden iyi yiyip içen birtakım soytarıları kesemden beslemeye gereksinme duyamam; çünkü insan Allah'a saygısını bir ormanda, bir tarlada, hatta eski zaman adamları gibi, gök kubbeyi seyretmekle de gösterebilir. Benim Allahım Sokrates'in, Franklin'in, Voltaire'in, Béranger'nin Allahıdır. Ben <span class="ideitalik">Savoie Papazının Amentüsü</span> ile 89 ihtilalinin ölmez prensiplerine taraftarım. Yoksa, bahçesinde elinde bastonu ile dolaşan, dostlarını balinaların karnına yerleştiren, bir feryat koparıp ölen ve üç gün sonra yeniden dirilen bir Tanrı kabul edemem. Bunlar, aslında manasız, üstelik fizik kanunlarının hepsine aykırı şeylerdir; sırası gelmişken söyleyeyim, papazların öteden beri kendileriyle birlikte halkı da sürükleyip bulanık suda boğulmaya zorladıklarına, ne korkunç bir bilgisizlik içinde çürümekte olduklarına bu da bir delildir.</p>

  <p class="normal">Sustu; gözleri etrafında bir dinleyici kalabalığı arıyordu; çünkü eczacı, galeyana gelip bir an kendini, belediye meclisi toplantısında sanmıştı. Ama otelci kadının artık onu dinlediği yoktu. Onun kulağı, uzaktan gelen bir gürültüdeydi. Toprağı döven gevşek nal şakırtılarıyla karışık bir araba sesi işitiliyordu; nihayet <span class="ideitalik">Kırlangıç</span> kapının önünde durdu.</p>

  <p class="normal">Bu, tente hizasına kadar çıkıp yolcuların etrafı seyretmesine mâni olan ve üstlerini başlarını kirleten iki koca tekerleğin taşıdığı sarı bir sandıktı. Dar pencerelerinin küçük camları, araba kapalıyken, çerçeveleri içinde zıngırdıyordu. Üstlerinde belki kırk yıllık bir toz tabakası vardı ki, bunun şurasında burasında kalmış çamur lekelerini artık sağanaklar bile temizleyemiyordu. Arabaya, en öndeki tek başına, arkadaki ikisi yan yana giden üç hayvan koşulmuştu; inişlerde arabanın dibi sarsıla sarsıla yere çarpıyordu.</p>

  <p class="normal">Yonville ahalisinden birkaçı meydana gelmişti; hep bir ağızdan konuşup haber, izahat istiyor, sepetlerini soruyorlardı. Hivert hangisine cevap vereceğini bilemiyordu. Köyle şehir arasında emanetçiliği o yapardı. Dükkânlara gider, kunduracıya kösele, nalbanda demir, hanımına bir fıçı ringa balığı getirir, terziden ısmarlanmış hotozları, berberden kıtık saç alırdı; dönüşte yol boyunca, paketleri bahçelerin çitlerinden atarak dağıtır, bunun için ikide bir yerinden doğrulur ve hayvanları durdurmadan avazı çıktığı kadar bağırırdı.</p>

  <p class="normal">Başlarına bir iş gelmiş, geç kalmışlardı: Madam Bovary'nin tazısı kaçmış, tarlalar arasında kaybolmuştu. Tam bir çeyrek saat, belki daha fazla, hayvanı ıslıkla çağırmışlardı. Hatta Hivert, her dakika onu gördüğünü sanıp, yarım fersah geri dönmüştü; nihayet yola devam ettiler. Emma ağlamış, kızmış, bu felaketi Charles'dan bilmişti. Onunla beraber arabada bulunan kumaşçı Mösyö Lheureux, böyle kaybedilmiş köpeklerin uzun yıllardan sonra efendilerini bulup tanıdıklarını birçok misallerle anlatarak kadını avutmaya çalıştı.</p>

  <p class="normal">— Bir tanesi, dedi; İstanbul'dan Paris'e kadar gelmiş. Bir tanesi de dört ırmağı yüzerek geçip elli fersahlık yoldan dönmüş; babamın da bir tüylü finosu vardı, kayboldu; tam on iki yıl sonra, babam bir akşam ziyafete giderken köpek onu tanıyıp sokakta sırtına atılmasın mı!..</p>
</body>
</html>
