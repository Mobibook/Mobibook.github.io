<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_23">XI</h2>

  <p class="normal">Son günlerde küt ayakların tedavisinde kullanılan yeni bir usule dair övücü bir yazı okumuştu. Kendisi ilerleme yanlısı olduğundan, Yonville'in de diğer kasabalardan geri kalmaması için, <span class="ideitalik">stréphopodie</span> ameliyatlarına burada da başlanması gibi vatanseverce bir fikir kafasında doğdu. Emma'ya:</p>

  <p class="normal">— Bunda ne zarar ederiz, diyordu. Düşünün bir kere (girişimin yararlarını parmakları üzerinde bir bir sayıyordu): Hemen hemen kati bir başarı, hastanın acıdan ve çirkinlikten kurtulması, operatörün derhal şöhret kazanması. Niçin kocanız, mesela şu <span class="ideitalik">Altın Aslan</span>'daki zavallı Hippolyte'i bu dertten kurtarmasın? Unutmayın ki, nasıl şifaya kavuştuğunu gelip geçen bütün yolculara anlatmaktan geri kalmaz tabii. Sonra (Homais sesini alçaltıyor ve etrafına bakınıyordu) bu olaya dair gazeteye küçük bir yazı göndermekten beni kim men edebilir? Ya, elbette, makale dediğiniz şey ortalıkta dolaşır... Herkes ondan bahseder... Sonunda çığ gibi büyür! Kim bilir! Kim bilir?</p>

  <p class="normal">Gerçekten, Bovary bu işi başarabilirdi. Emma'nın elinde kocasının becerikliliğinden şüphe etmesi için hiçbir delil yoktu. Hemen sonra, onu, şöhretini ve servetini artıracak bir teşebbüse sevk etmekten kendisi de büyük bir memnunluk payı çıkaracaktı. Aşktan daha sağlam bir şeye dayanmaktan başka da bir şey istediği yoktu zaten.</p>

  <p class="normal">Charles, eczacının ve kendi karısının teşviki ile bu işe razı oldu, Rouen'dan Doktor Duval'in kitabını getirtti, her akşam, başını elleri arasına alarak, okumaya daldı.</p>

  <p class="normal">O, bir taraftan tırnağına basanları, iç tarafa basanları, dış tarafa basanları, yani <span class="ideitalik">stréphoctopodie</span>'yi, <span class="ideitalik">stréphendopodie</span>'yi ve <span class="ideitalik">stréphexopodié</span>'yi (yahut daha iyi anlatmak için, ayağın aşağıya, içe veya dışa doğru türlü eğrilmelerini) ve <span class="ideitalik">stréphypopodie</span> ile <span class="ideitalik">stréphanopodie</span>'yi (başka bir deyimle, alt tarafa kıvrılma, üst tarafa kalkma) harıl harıl öğrenip dururken, bir taraftan Mösyö Homais, bin bir dereden su getirerek han uşağını ameliyat olmaya zorluyordu.</p>

  <p class="normal">— Belki azıcık bir acı ya duyacaksın, ya duymayacaksın, iğne batmış da bir yerin azıcık kanamış gibi olacak, nasır çıkarmaktan çok daha hafif bir şey.</p>

  <p class="normal">Hippolyte düşünürken, aptal aptal gözlerini döndürüp duruyordu. Eczacı:</p>

  <p class="normal">— Alt tarafı senin bileceğin iş, diyordu. Ben senin iyiliğin için söylüyorum! Sadece insanlık duygusuyla! Senin bu çirkin topallıktan kurtulduğunu görmek istiyorum da, ondan dostum. Sen istediğin kadar aksini söyle, kalçalarının böylesine sallanması, işini görmekte sana çok zarar veriyordur, herhalde.</p>

  <p class="normal">Homais, ameliyattan sonra kendisini ne kadar dinç ve çevik hissedeceğini anlattı, hatta kadınların çok daha hoşuna gideceğini çıtlattı. Bunu söylerken, ahır uşağı salak salak gülümsüyordu. Sonra, onu gururundan yakalamak istedi.</p>

  <p class="normal">— Sen erkek değil misin, be mübarek? Asker olup da bayrağının altında dövüşmen icap etseydi, ne yapacaktın? Ah, Hippolyte!</p>

  <p class="normal">Homais, bunu söyledikten sonra, bu inatçılığa, ilmin nimetlerini tepmek nankörlüğüne akıl erdiremediğini ilave ederek, uzaklaşıyordu.</p>

  <p class="normal">Zavallı adam, nihayet razı oldu. Çünkü, herkes üzerine çullanmıştı. Başkalarının işine karışmak âdeti olmayan Binet, Madam Lefrançois, Artémise, komşular, ta Belediye Başkanı Tuvache'a kadar herkes adamcağızı zorladı, nasihata boğdu, utandırdı; fakat asıl ona kararını verdiren şey, ameliyatın bedava olacağıydı. Bovary, ameliyat için gerekli avadanlığı tedarik etmeyi kendi üzerine aldı. Bu cömertlik asıl Emma'nın aklına gelmişti. Charles da içinden, karısının bir melek olduğunu söyleyerek, buna razı oldu.</p>

  <p class="normal">Eczacının öğütleriyle, işe üç defa yeni baştan başlayarak, marangozla ona yardım eden çilingire, dört kilo kadar ağırlığı olan bir çeşit kutu yaptırdı. Bu kutuda demir, tahta, sac, meşin vida, cıvata, yok yoktu.</p>

  <p class="normal">Bununla beraber, Hippolyte'in hangi adale ucunu kesmek lazım geldiğini tespit etmek için, küt ayağının ne cinsten olduğunu bilmek gerekiyordu.</p>

  <p class="normal">Adamın ayağı, bacağına hemen hemen dik bir çizgi teşkil ediyordu, fakat bu, içeriye doğru çarpık olmasına mâni olmuyordu, öyle ki, bu ayak, hafifçe içe çarpık bir ayaktı. Fakat, at tırnağı kadar geniş, derisi pürtüklü, adale uçları kuru, kocaman parmaklı, siyah tırnakları nal mıhlarını andıran bu uca basan ayakla han uşağı, sabahtan gece yarısına kadar, geyik gibi dörtnala koşturup duruyordu. Onun, ötekine benzemeyen dayanağını ileri uzatarak, arabalar arasında sıçradığı görülüyordu. Adeta hizmet ede ede, sabır ve enerji gibi manevi meziyetler edinmiş olacaktı ki, kendisine ağırca bir iş gösterildiği zaman, uşak daha çok o sakat bacağına dayanıyordu.</p>

  <p class="normal">Mademki bu uca basan bir ayaktı, evvela Aşil tendonunu kesmek, sonra da içe çarpıklığı gidermek için, baldır kemiğinin ön veterine el atmak icap ediyordu. Çünkü hekim, aynı zamanda iki ameliyatı birden yapmayı göze alamıyordu, hatta iyi tanımadığı daha mühim bir kısma neşter dokundurmak korkusuyla titriyordu.</p>

  <p class="normal">Ne Ambroise Paré, Celsus'tan sonra, on beş asır aralıkla ilk defa olarak; kesik bir şiryanı derhal bitiştirip bağlarken, ne Dupuytren, kalın bir beyin tabakasında bulunan bir apseyi açarken, ne de Gerson, ilk defa üst çene kemiğini kesip alırken, elinde neşter, Hippolyte'e yaklaşan Mösyö Bovary kadar yüreği çarpıntılı, eli titrek, kafası ergin değildi. Hastanelerde olduğu gibi, yanında, bir masa üzerinde, bir yığın bez parçası, mumlu iplikler, bir sürü sargı, dağlar kadar sargı, eczanedeki bütün sargılar vardı. Kalabalığın gözünü kamaştırmak kadar kendine de o vehmi vermek için, bütün bu hazırlıkları Mösyö Homais ta sabahtan beri tertip etmişti. Charles deriyi deldi. Kuru bir çıtırtı duyuldu. Veter kesilmiş, ameliyat bitmişti. Hippolyte hayretten kendini alamıyordu; eğilip Bovary'nin ellerini öptü durdu.</p>

  <p class="normal">Eczacı:</p>

  <p class="normal">— Haydi, sakin ol, diyordu. Velinimetine karşı minnettarlığını daha sonra gösterirsin.</p>

  <p class="normal">Sonra, avluda bekleyen ve Hippolyte'in düzgün yürüyerek meydana çıkacağını tahayyül eden beş altı meraklının yanına, ameliyat neticesini anlatmaya indi. Charles da, hastasının ayağını mekanik motora sımsıkı bağlayıp evine gitti. Emma, merak içinde kendisini kapıda bekliyordu. Hemen boynuna sarıldı. Sofraya oturdular. Charles tıka basa karnını doyurdu. Hatta yemişten sonra kahve içmek bile istedi ki, bu, ancak pazar günleri, evde davetliler varken göz yumduğu bir sefahatti.</p>

  <p class="normal">O akşam, sohbetler ve birlikte hayal kurmalarla geçen çok sevimli bir akşam oldu. İlerideki zenginliklerinden, aile hayatında yapacakları yeniliklerden söz ettiler. Charles, şöhretinin yayılacağını, refahının artacağını, karısının daima kendisini seveceğini görür gibi oluyordu. Emma da, daha temiz, daha güzel, yepyeni bir his içinde refaha kavuşmaktan, nihayet kendisini delice seven bu zavallı çocuğa karşı birazcık sevgi duymaktan mutlu oluyordu. Bir an, kafasından Rodolphe'un hayali geçti, fakat bakışlarını hemen Charles'a çevirdi: kocasının hiç de çirkin dişleri olmadığını hayretle gördü.</p>

  <p class="normal">Henüz yatağa girmişlerdi ki, Mösyö Homais, aşçı kadına rağmen, elinde daha mürekkebi kurumamış bir kâğıtla ansızın içeriye girdi. Bu, <span class="ideitalik">Rouen Feneri</span> gazetesine göndermek için yazdığı reklam yazısıydı. Okusunlar diye getiriyordu.</p>

  <p class="normal">Bovary:</p>

  <p class="normal">— Siz kendiniz okuyun, dedi.</p>

  <p class="normal">Okudu:</p>

  <p class="normal1">"Avrupa'nın yüzünü kısmen bir şebeke gibi kaplayan peşin hükümlere rağmen, ışık, köylerimize de girmeye başladı. Nitekim salı günü, bizim küçük kasabamız Yonville, aynı zamanda yüksek bir insanseverlik olayı olan bir cerrahi tecrübeye sahne oldu. Mösyö Bovary, en seçkin hekimlerimizden biri olan bu zat..."</p>

  <p class="normal">Heyecandan boğulacak gibi olan Charles:</p>

  <p class="normal">— Bu kadarı da fazla! Bu kadarı da fazla! diyordu.</p>

  <p class="normal">— Hayır, katiyen! Ne münasebet!.. "<span class="ideitalik">Bir küt ayak ameliyatı yaptı...</span>" ilmi tabirini kullanmadım, çünkü bilirsiniz, gazetede... herkes belki anlamazdı; halk yığınlarının...</p>

  <p class="normal">Bovary:</p>

  <p class="normal">— Doğrusu da bu, devam ediniz, dedi.</p>

  <p class="normal">Eczacı:</p>

  <p class="normal">— Baştan başlıyorum, dedi.</p>

  <p class="normal1">"Mösyö Bovary, en seçkin hekimlerimizden biri olan bu zat, bir küt ayak ameliyatı yaptı. Ameliyat edilen kimse, Talim meydanında Madam Lefrançois'nın işlettiği ALTIN ASLAN otelinde yirmi beş yıldan beri ahır uşaklığı eden Hippolyte Tautain adlı şahıstı. Teşebbüsün yeniliği ve mevzuun uyandırdığı alaka o kadar ahali celp etmişti ki müessesenin eşiğinde gerçekten bir izdiham peyda olmuştu. Esasen, ameliyat da göz açıp kapayıncaya kadar tamamlandı, derinin üzerinde, sanatın himmetiyle asi veterin nihayet teslim olduğunu ilan etmek üzere ancak birkaç damla kan peyda oldu. Hastada, gariptir (gözümüzle gördüğümüz için söylüyoruz) hiçbir ıstırap alameti görülmedi. Vaziyetinde, şu ana kadar, endişeye mucip olacak hiçbir şey yoktur. Her şey, nekahet devresinin kısa süreceği zannını vermektedir. Kim bilir, belki de önümüzdeki köy yortusunda Hippolyte'çiğimizin, keyifli dostlar arasında, neşeli neşeli dans ettiğini ve hepimize, konuşması ve hünerli sıçrayışlarıyla tamamen şifa bulduğunu ispat eylediğini göreceğiz. Yaşasın âlicenap âlimler! Yaşasın hemcinslerini iyileştirmeye veya acılarını dindirmeye gece gündüz demeden çalışan yorulmak bilmez insanlar! Yaşasın, bin yaşasın! Körlerin gözlerinin açılacağını, sağırların işiteceğini, topalların yürüyeceğini ilan etmenin yeri değil midir artık? Eskiden, taassubun ancak Tanrı'nın sevgili kullarına vaat ettiği şeyler, şimdi ilim sayesinde, bütün insanların nasibi oluyor! Okuyucularımızı bu fevkalade tedavinin bütün safhalarından haberdar edeceğiz."</p>

  <p class="normal">Bütün bunlar, beş gün sonra, Lefrançois Ana'nın telaşlı telaşlı gelerek:</p>

  <p class="normal">— İmdat! Ölüyor adam!.. Aklım başımdan gidiyor! diye bağırmasına mâni olamadı.</p>

  <p class="normal">Charles <span class="ideitalik">Altın Aslan</span>'a koştu, onun, şapkasız, meydandan geçtiğini gören eczacı da, eczaneyi bırakıp çıktı. O da nefes nefese, kıpkırmızı kesilmiş, merak içinde, hana geldi ve merdivenden çıkmakta olan kimselere sormaya başladı:</p>

  <p class="normal">— Bizim sevimli küt ayaklıya ne oldu?</p>

  <p class="normal">Müthiş çırpınmalar içinde kıvranıp duruyordu küt ayaklı, öyle ki, içine bacağının sokulduğu o mekanik aleti, yıkacakmış gibi han duvarına küt küt vuruyordu.</p>

  <p class="normal">Uzvun vaziyetini bozmamak için, bin bir ihtiyatla kutu çıkarıldı ve korkunç bir manzara ortaya çıktı. Ayağın biçimi öyle bir şişkinlik içinde kaybolmuştu ki, deri neredeyse bütün bütüne çatlayacak gibiydi, üstü söz konusu makinenin sebep olduğu berelerle kaplanmıştı. Hippolyte, evvelce de bundan acı duyduğundan şikâyet etmişti; fakat kimse aldırmamıştı; şikâyet etmekte tamamıyla haksız olmadığını kabul etmek gerekiyordu. Adamın ayağı birkaç saat serbest bırakıldı. Lakin şiş biraz iner inmez, her iki âlim, daha çabuk iyileşsin diye, ayağı, eskisinden daha sımsıkı, tekrar alete yerleştirmeyi münasip gördüler. Nihayet, üç gün sonra, Hippolyte artık hiç dayanamayınca, makineyi yeniden çıkardılar ve gördükleri manzaradan afallayıp kaldılar. Yer yer içlerinden siyah bir mayiin sızdığı kabarcıklar bulunan kurşuni renkte bir şişkinlik bacağa yayılmıştı. Vaziyet ciddileşiyordu. Hippolyte'in canı sıkılmaya başlamıştı, Lefrançois Ana, biraz eğlenip içi açılsın diye onu, mutfağın yanındaki küçük salona yerleştirdi.</p>

  <p class="normal">Fakat her gün yemeğini orada yiyen tahsildar, böyle bir komşuluktan acı acı şikâyet etti. Bunun üzerine Hippolyte'i bilardo salonuna kaldırdılar.</p>

  <p class="normal">Adamcağız orada, benzi solmuş, sakalı uzamış, gözleri çukurlaşmış, başını sineklerin üşüştüğü kirli yastıkta sağa sola döndürerek, kalın battaniyelerin altında inliyordu. Madam Bovary kendisini görmeye geliyordu. Kataplazmaları için bez getiriyor, teselli ediyor, cesaretlendiriyordu. Zaten, yalnız kaldığı da yoktu, bilhassa pazar kurulduğu günler, köylüler, onun etrafında, bilardo yuvarlaklarını dürtüklüyorlar, istekalarla eskrim yapıyorlar, tütün, içki içiyorlar, şarkı söylüyorlar, avazları çıktığı kadar bağırıp çağırıyorlardı.</p>

  <p class="normal">Omzuna vurarak:</p>

  <p class="normal">— Nasılsın? diyorlardı. Halin pek o kadar parlak değil galiba. Ama senin kabahatin bu. Şöyle yapmalıydın, böyle yapmalıydın.</p>

  <p class="normal">Kendisine tatbik edilen tedaviden bambaşka usullerle iyileşmiş olan kimselere dair bir sürü hikâye anlatıyorlardı; sonra, teselli makamında:</p>

  <p class="normal">— Sen kendini fazla dinliyorsun, diyorlardı. Kalksana artık, krallar gibi yatıyorsun boyuna. Ne halin varsa gör, kazık herif, ama hiç de güzel kokmuyorsun ha!</p>

  <p class="normal">Gerçekten, kangren de gittikçe yayılıyordu. Bovary bu halden adeta hastalanmıştı. Her saat başında, her dakika geliyordu. Hippolyte ona dehşet bürümüş gözlerle bakıyor ve hıçkırıklar arasında:</p>

  <p class="normal">— Ne zaman iyi olacağım? diye kekeliyordu. Ah, kurtarın beni!.. Ne kadar bahtsızmışım! Ne kadar bahtsızmışım!..</p>

  <p class="normal">Hekim de her defasında, perhiz tavsiye ederek yanından ayrılıyordu. Lefrançois Ana arkasından:</p>

  <p class="normal">— Dinleme onu, evladım, diyordu. Sana kâfi derecede işkence yaptılar zaten. Kendini daha da halsiz düşürme. Haydi, yut şunu!</p>

  <p class="normal">Ona mükemmel bir et suyu, bir dilim but, biraz domuz yağı getirip veriyor, hatta bazen, küçücük kadehler içinde içki uzatıyor, ama Hippolyte bunu ağzına götürmek cesaretini kendinde bulamıyordu.</p>

  <p class="normal">Papaz Bournisien, halinin fenalaştığını öğrendi, kendisini görmek istediğini haber verdi. Söze evvela derdine acımakla başladı, arkasından, ilahi irade böyle tecelli ettiğine göre buna sevinmesi ve fırsattan derhal faydalanarak Cenabı Hak'la barışması gerektiğini söyledi. İhtiyar; ruhani, baba tavrı takınarak:</p>

  <p class="normal">— Çünkü, diyordu; vazifelerini biraz ihmal ediyordun; seni ayinlerde pek seyrek görüyorduk. Kaç yıldır mukaddes sofraya yaklaştığın yoktu. Anlıyorum, meşguliyetlerin, dünya işlerinin girdabı, ruhunun esenliğine özen göstermekten seni alıkoydu. Fakat şimdi, bunu düşünmek zamanı geldi. Ama yine de ümidini kesme. Ben öyle ağır günahlar işlemiş kimseler tanıdım ki, Cenabı Hak'kın huzuruna çıkmak üzereyken (sen daha o vaziyette değilsin, biliyorum), ondan mağfiret dilediler ve hiç şüphe yok, buna mazhar olarak öldüler. Ümit ederim ki, sen de onlar gibi, bize iyi örnek olursun. Böylece, bir tedbir olmak üzere, sabah akşam, bir defa, "Sizi selamlarım, lütufkâr Meryem", bir defa da, "Gökyüzündeki Babamız" dualarını okusan, ne olur ki? Evet, yap dediğimi, benim için, hatırım için yap. Ne zarar edersin ki?.. Yapacağına söz veriyorsun değil mi?</p>

  <p class="normal">Zavallıcık söz verdi. Papaz artık her gün geliyordu. Han sahibesiyle konuşuyor, Hippolyte'in pek anlayamadığı şakalar ve kelime oyunlarıyla karışık fıkralar anlatıyordu. Sonra bir punduna getiriyor, yüzüne uygun bir ifade vererek din meselelerine dokunuyordu.</p>

  <p class="normal">Bu yardımı başarıya ulaşır gibi oldu; çünkü, çok geçmeden, küt ayaklı, iyileşecek olursa, Bon-Secours'u ziyarete gitmek arzusunu belirtti. Mösyö Bournisien de bunda bir sakınca görmediği cevabını verdi, iki tedbir bir tek tedbirden daha işe yarardı. <span class="ideitalik">Bunda bir zarar yoktu ki</span>.</p>

  <p class="normal">Eczacı, <span class="ideitalik">Papazın dolapları</span> dediği bu hareketlere pek içerliyordu. Bunlar, onun iddiasına göre, Hippolyte'in nekahatine zarar veriyordu. Madam Lefrançois'ya boyuna söylüyordu:</p>

  <p class="normal">— Bırakın şu adamcağızı! Bırakın şu adamcağızı! Sofuluğunuzla maneviyatını bozuyorsunuz!</p>

  <p class="normal">Fakat kadıncağızın artık ona aldırdığı yoktu. Her şeyin sebebi, o idi. Hatta, inat olsun diye, hastanın başı ucuna, dolu bir mukaddes su kabı astı, bir de şimşir dalı yerleştirdi.</p>

  <p class="normal">Ama yine, cerrahlık kadar din de biçarenin imdadına yetişeceğe benzemiyordu, o önü alınmaz çürüme, ayaklardan karna doğru ilerliyordu. İlaçlar istendiği kadar çeşitlensin, kataplazmalar istendiği kadar değiştirilsin, adaleler her gün biraz daha kopuyordu. Nihayet bir gün Charles, Lefrançois Ana'nın çaresizlikten, büyük bir şöhret sahibi olan, Neufchâtel'li Mösyö Canivet'yi getirtip getirtemeyeceğini sormasına, evet anlamında başını sallamakla cevap verdi.</p>

  <p class="normal">Tababette doktora yapmış, elli yaşında, parlak bir mevki sahibi, kendinden pek emin bir zat olan bu meslektaş ta dizkapağına kadar kangren olmuş o bacağı görünce, aşağılayarak gülmekten çekinmedi. Sonra bacağı kesmek gerektiğini açıkça söyleyerek, eczacıya gitti ve zavallı bir adamı bu hallere sokan eşekler aleyhinde ağzını açtı, gözünü yumdu. Mösyö Homais'yi redingotunun düğmesinden yakalamış, sarsıyor ve eczanenin içinde bar bar bağırıyordu:</p>

  <p class="normal">— Bütün bunlar, Paris icadı! İşte başkentteki beylerin fikirleri! Tıpkı şaşılık, kloroform, mesanedeki taşları kırma ameliyatı gibi, hükümetçe yasak edilmesi gereken bir alay canavarlıklar! Ama becerikli görünmek istiyorlar, neticelerine hiç aldırış etmeden, size ilaçlar, tedavi usulleri sokuşturuyorlar. Bizler, bu kadar usta değiliz, bizler âlim değiliz, nazlı bebek değiliz, toy züppe değiliz; biz, pratik hekimleriz, hasta tedavi ederiz, sapasağlam bir adama ameliyat yapmayı aklımızdan geçirmeyiz. Küt ayakları düzeltmek! Küt ayakları düzeltmek mümkün mü? Bu, tıpkı bir kamburu dümdüz etmeyi istemek gibi bir şey!..</p>

  <p class="normal">Homais bu sözleri dinlerken canı sıkılıyordu ama, reçeteleri ta Yonville'e kadar gelen Mösyö Canivet'yi öfkelendirmemek ihtiyacıyla, sıkıntısını dalkavukça bir gülümseme ile gizliyordu.</p>

  <p class="normal">Bu sebeple Bovary'yi müdafaa etmeye kalkışmadı, hatta hiçbir itirazda bulunmadı, prensiplerini bir yana bırakarak, onurunu ticaretinin daha ciddi çıkarları uğruna feda etti.</p>

  <p class="normal">Doktor Canivet'nin bacağı kalçadan kesme ameliyatı, köyde mühim bir olay oldu. Bütün köy halkı, o gün, sabah erkenden kalktılar. Tıklım tıklım olan ana caddede, sanki adam idam edilecekmiş gibi bir ölüm havası esiyordu. Bakkalda Hippolyte'in hastalığı tartışılıyordu, dükkânlarda alışveriş durmuştu; belediye başkanının karısı Madam Tuvache, cerrahın gelişini görmek sabırsızlığı içinde, pencereden kımıldamıyordu.</p>

  <p class="normal">Nihayet, kendi kullandığı iki tekerlekli arabasıyla çıkageldi. Fakat, yandaki dik yayı, zamanla, doktorun iri vücudunun ağırlığı altında çöktüğü için, araba, hareket halindeyken dahi, biraz eğiliyordu. Yanında öteki minderin üstünde kırmızı sahtiyan kaplı ve üç bakır tokası ihtişamla parlayan kocaman bir kutu görülüyordu.</p>

  <p class="normal"><span class="ideitalik">Altın Aslan</span>'ın kapısından kasırga gibi girerken, yüksek sesle bağırarak, hayvanı arabadan çözmelerini emretti. Sonra ahıra giderek, yulafını yiyip yemediğine baktı. Çünkü, hastalarını ziyarete gelince, evvela kısrağı ve arabasıyla meşgul olurdu. Bunun içindir ki, kendisinden: "Ah! Mösyö Canivet, acayip bir adamdır" diye bahsedilirdi. Bu sarsılmaz metaneti kendisine daha da itibar kazandırıyordu. Kıyamet kopsa da, kâinatta tek canlı insan kalmasa bile, o, alışkanlıklarından bir zerresini dahi feda etmezdi.</p>

  <p class="normal">Homais, karşısına çıktı. Doktor:</p>

  <p class="normal">— Size güveniyorum, dedi. Hazır mıyız? Haydi, gidelim!</p>

  <p class="normal">Fakat eczacı, kızarıp bozararak, bu ameliyatta hazır bulunamayacak kadar yufka yürekli olduğunu söyledi.</p>

  <p class="normal">— İnsan, seyirci olarak kalırsa, diyordu; muhayyile, bilirsiniz, fazla tesir altında kalır! Hem sonra, benim sinir sistemim öyle...</p>

  <p class="normal">Canivet:</p>

  <p class="normal">— Aman efendim, diye sözünü kesti; bana, daha ziyade inmeye müsait gibi görünüyorsunuz. Hem zaten buna şaşmıyorum, sizler, eczacı beyler, hep mutfağınızın içine takılır kalırsınız, bu da sonunda mizacınızı bozar tabii. Siz bana bakın: Allah'ın günü saat dörtte kalkarım, soğuk su ile tıraş olurum (katiyen üşümem), fanila giymem, nezle olmam, yapım sağlamdır. Kâh şu tarzda yaşarım, kâh bu tarzda, filozofça, nasıl rast gelirse. Bu sayede sizin gibi nazik değilimdir, ha bir Hıristiyanı doğramışım, ha rasgele bir kümes hayvanını, benim için hiç fark etmez. Elbette diyeceğiniz, alışkanlık... alışkanlık!..</p>

  <p class="normal">Bunun üzerine, çarşaflar içinde hafakandan terleyip duran Hippolyte'e hiç aldırış etmeksizin, bu beyler, konuşmaya giriştiler. Eczacı, cerrahın soğukkanlılığını bir generalin metanetine benzetti. Bu mukayese, Canivet'nin hoşuna gitti ve sanatının icapları hakkında uzun uzun söz söylemesine sebep oldu. Cerrah, doktorasız hekimlerin şerefini düşürmesine rağmen, mesleğini bir nevi risalet addediyordu. Nihayet, hastaya döndü, Homais'nin getirdiği sargıları gözden geçirdi, bunlar ameliyat sırasında kullanılanların aynısıydı. Bacağı tutacak birini istedi. Lestiboudois'ya gelmesi için haber gönderildi. Mösyö Canivet, kollarını sıvayıp bilardo salonuna geçti. Bu sırada eczacı, her ikisi de önlüklerinden daha solmuş, kulakları kapıya dikili bekleyen Artémise ile hancının yanında kaldı.</p>

  <p class="normal">Bovary, o anlarda, evinden kımıldamaya cesaret edemiyordu. Aşağıda, salonda, içinde ateş yanmayan ocağın yanına oturmuş, çenesi göğsüne düşmüş, ellerini kavuşturmuş, gözleri bir noktaya takılı duruyordu. "Ne kötü macera, ne aksilikti bu" diye düşünüyordu. Bununla beraber, akla gelen her türlü tedbiri de almıştı. İşin içine mukadderat karışmıştı. Ne olursa olsun, şayet Hippolyte ölecek olursa, onu kendisi katletmiş sayılacaktı. Sonra, hasta ziyaretlerine gittiği zaman, soranlara bu işi nasıl izah edecekti? Acaba herhangi bir şeyde hata mı etmişti? Arıyordu, bulamıyordu. Ama en şöhretli cerrahlar bile pekâlâ aldanabilirdi. Fakat kimse buna inanmak istemezdi. Herhalde gülecekler, dedikodu çıkaracaklardı. Bu dedikodular Forges'a kadar yayılacaktı! Kim bilir, meslektaşları, aleyhinde neler, neler yazacaklardı? Arkasından mesele basına aksedecek, gazetelerde şuna buna cevap vermek gerekecekti. Sonra, Hippolyte, kendisinden davacı olabilirdi. Kendisini şimdiden, şerefini kaybetmiş, iflas etmiş, mahvolmuş görüyordu. Bir sürü faraziyenin hücumuna uğrayan muhayyilesi, onların arasında, denize düşüp de dalgaların üzerinde yuvarlanıp giden boş fıçı gibi, bocalayıp duruyordu.</p>

  <p class="normal">Emma, karşısında, ona bakıyordu, zilletini paylaşmıyordu, bir başka zillet duyuyordu. O da, sanki zavallılığının yirmi kere bol bol farkına varmamış gibi, böyle bir adamın hâlâ bir işe yarayabileceğini zannetmiş olmasından ileri geliyordu.</p>

  <p class="normal">Charles, odasında, bir aşağı bir yukarı dolaşıyor, çizmeleri döşemede gıcırdıyordu. Emma:</p>

  <p class="normal">— Otur yerine, dedi; canımı sıkıyorsun!</p>

  <p class="normal">Oturdu.</p>

  <p class="normal">Nasıl olmuştu da (o kadar zeki bir kadın olduğu halde), bir kere daha aldanmıştı? Sonra, devamlı fedakârlıklarla kendi hayatını mahvetmesi ne acınacak bir delilikti! Ruhunun bütün lüks içgüdüleri, bütün mahrumiyetleri, evlenmenin, evliliğin bayağılıkları, yaralı kırlangıçlar gibi çamura düşen hülyaları, bütün arzu ettiği, bütün istemediği, bütün elde edebileceği şeyler hatırına geldi. Niçindi, niçindi?</p>

  <p class="normal">Kasabayı dolduran sessizlik içinde, yürek paralayıcı bir feryat havayı delip geçti. Bovary, bayılacak kadar sarardı. Emma, sinirli bir hareketle kaşlarını çattı. Bütün bunlar, onun için, bu mahluk için, hiçbir şey anlamayan, hiçbir şey duymayan bu adam içindi. İşte, şuracıkta, gülünç olan adının karısını da lekeleyeceğinden bile habersiz, rahat rahat duruyordu. Onu sevmek için az mı gayret etmişti, bir başkasına teslim olduğu için, pişmanlıktan az mı gözyaşı dökmüştü?</p>

  <p class="normal">Derin bir düşünceye dalmış olan Bovary, ansızın:</p>

  <p class="normal">— Sakın, ayağı dışa çarpık olmasın! diye haykırdı.</p>

  <p class="normal">Bir gümüş tabağa çarpan bir kurşun mermi gibi, düşüncesi üzerine bu cümlenin beklenmedik darbesi ile Emma, ürpererek, ne demek istediğini tahmin etmek istercesine başını kaldırdı. Sessizce birbirlerine baktılar, şuurlarıyla birbirlerinden öylesine uzaktaydılar ki, birbirlerini görmekten adeta afalladılar. Charles, ameliyat edilen adamın boğazlanan bir hayvanın uzaktan gelen ulumaları gibi, tiz çığlıklarla kesilmiş uzun iniltiler halinde sürüp giden feryatlarını dinleyerek, bir sarhoşun bulanık gözleriyle karısına bakıyordu. Emma, morarmış dudaklarını ısırıyor, süs bitkisinden kopardığı bir kırıntıyı parmakları arasında evirip çevirerek korlaşmış gözbebeklerini hemen fırlamaya hazır iki ateşli ok gibi, Charles'a dikiyordu. Onun her şeyi, suratı, elbisesi, bütün şahsı, yani bütün varlığı, şimdi kendisini öfkelendiriyordu. Eski iffetinden, bir cinayetmiş gibi pişman oluyor ve ondan hâlâ ne kalmışsa, gururunun azgın darbeleri altında yıkılıp gidiyordu. Zafere ulaşmış zinaya ait bütün kötü alayların tadını çıkarıyordu. Âşığının hatırası baş döndürücü cazibelerle aklına geliyordu; yepyeni bir vecd ile bu hayale kapılan ruhunu o hatıranın içine atıyordu. Charles, sanki ölmek üzereymiş, gözlerinin önünde can çekişiyormuş kadar kendisine hayatından kopmuş, öylesine kaybolmuş gitmiş, öylesine imkânsızlaşmış ve hiçleşmiş gibi geliyordu.</p>

  <p class="normal">Kaldırımdan bir ayak sesi geldi. Charles kalkıp baktı, indirilmiş panjurun aralığından, pazaryerinin kenarında, güneş altında, boyun atkısıyla alnını silen Doktor Canivet'yi gördü. Arkasında, Homais, büyük bir kırmızı kutu taşıyordu. Her ikisi de eczanenin yolunu tutmuşlardı.</p>

  <p class="normal">O zaman Charles, ani bir sevgi ve ümitsizlik içinde karısına döndü ve:</p>

  <p class="normal">— Öpsene beni, karıcığım, dedi.</p>

  <p class="normal">Emma öfkeden kıpkırmızı kesilmiş, haykırdı:</p>

  <p class="normal">— Bırak beni!</p>

  <p class="normal">Charles, şaşırmış:</p>

  <p class="normal">— Nen var? Nen var? diye tekrarladı. Sakin ol, kendine gel! Biliyorsun ki seni seviyorum!.. Gel!</p>

  <p class="normal">Kadın, korkunç bir tavırla:</p>

  <p class="normal">— Yeter! diye haykırdı.</p>

  <p class="normal">Ve, salondan kaçarken, kapıyı öyle şiddetle kapadı ki, termometre duvardan fırladı, yere düşüp parçalandı.</p>

  <p class="normal">Charles, perişan, karısının nesi olduğunu düşünerek, halini bir sinir hastalığına yorarak, ağlamaklı, etrafında uğursuz, anlaşılmaz bir şeyin dolaştığını belli belirsiz hissederek, koltuğuna yığıldı kaldı.</p>

  <p class="normal">Gece, Rodolphe bahçeye geldiği zaman, metresini sahanlığın altına, ilk basamağa oturmuş, kendisini bekliyor buldu. Birbirlerine sarıldılar, bütün hınçları bu öpüşmenin sıcaklığı içinde, kar gibi eridi gitti.</p>
</body>
</html>
