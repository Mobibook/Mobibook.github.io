<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">IV</h2>

  <p class="normal">Çok geçmeden Léon, arkadaşlarına tepeden bakmaya başladı, aralarından uzaklaştı ve dosyaları tamamıyla ihmal etti.</p>

  <p class="normal">Hep mektup bekliyordu; gelenleri tekrar tekrar okuyordu. Emma'ya mektup yazıyordu. Arzusunun ve hatıralarının bütün kuvvetiyle onu hayalinde canlandırıyordu. Emma'yı tekrar görmek isteği, onun uzakta olmasıyla azalacağına büsbütün arttı, o kadar ki, bir cumartesi sabahı noterlikten sıvıştı.</p>

  <p class="normal">Bayırın üstüne varıp da vadide rüzgârla dönen teneke bayrağıyla çan kulesini görünce, köylerini ziyarete gelen milyonerlerin hissetmesi gereken muzafferane bir gurur ve bencil bir şefkat karışığı bir haz duydu.</p>

  <p class="normal">Emma'nın evinin etrafında dolaşmaya gitti. Mutfakta ışık yanıyordu. Perdelerin arasında gölgesini aradı. Hiçbir şey görünmedi.</p>

  <p class="normal">Lefrançois Anne, kendisini görünce sevinçle çığlıklar kopardı, onu "uzamış ve incelmiş" buldu. Oysa Artémise, "gürbüzleşmiş ve esmerleşmiş" buluyordu.</p>

  <p class="normal">Yemeğini, eskiden olduğu gibi, küçük salonda yedi, ama yalnızdı, tahsildar yoktu; çünkü Binet, <span class="ideitalik">Kırlangıç</span>'ı beklemekten usanmış, yemeğini bir saat erkene almıştı, şimdi artık akşam yemeğini tam saat beşte yiyor ve yine de <span class="ideitalik">ihtiyar hırtlambanın geç kaldığını</span> sık sık söylemekten geri kalmıyordu.</p>

  <p class="normal">Léon nihayet kararını verdi. Gidip hekimin kapısını çaldı. Madam odasındaydı, ancak bir çeyrek saat sonra aşağı indi. Mösyö, Léon'u görmekten pek memnun göründü; fakat ne o akşam, ne de ertesi gün evden çıktı.</p>

  <p class="normal">Léon, Emma ile ancak gece geç saatlerde, bahçenin arkasındaki dar yolda –tıpkı ötekiyle olduğu gibi, dar yolda– yalnız kalabildi. Hava sağanaklıydı, şimşeklerin parıltısında, şemsiye altında konuşuyorlardı.</p>

  <p class="normal">Ayrılık tahammül edilmez bir hale geliyordu.</p>

  <p class="normal">Emma:</p>

  <p class="normal">— Ölmek daha iyi, diyordu.</p>

  <p class="normal">Ağlaya ağlaya, Léon'un kolları arasında kıvranıyordu.</p>

  <p class="normal">— Allahaısmarladık!.. Allahaısmarladık!.. Seni ne zaman göreceğim bir daha?</p>

  <p class="normal">Ayrılmışlarken dönüp tekrar öpüştüler. Emma, her çareye başvurarak hiç değilse haftada bir defa olarak serbestçe buluşmak fırsatını elde edeceğini vaat etti. Zaten bundan şüphesi yoktu. Ümit içindeydi. Kendisine para gelecekti.</p>

  <p class="normal">Nitekim, odasına, Mösyö Lheureux'nün ucuzluğunu methettiği geniş yollu bir çift sarı perde aldı; bir halı satın almayı kurdu, Mösyö Lheureux: "Alt tarafı atla deve değil!" diyerek, kendisine bir tane tedarik etmeyi nezaketle üzerine aldı. Emma, dükkâncıya iyice dadanmıştı. Günde yirmi defa adam gönderip kendisini çağırıyordu, o da hiç ses çıkarmadan, işini gücünü bırakıp geliyordu. Rollet Anne'nin neden her gün öğle yemeğini Emma'larda yediği ve ayrıca kendisine özel ziyaretlerde bulunduğu da bir türlü anlaşılmıyordu.</p>

  <p class="normal">Emma bu devirde, yani kış başlangıcında, müziğe dehşetli tutkun göründü.</p>

  <p class="normal">Charles'ın kendisini dinlediği bir akşam, aynı parçaya dört kere yeni baştan başladı ve her defasında çaldığını beğenmedi. Halbuki, farkı kavrayamayan Charles:</p>

  <p class="normal">— Bravo, diyordu. Çok güzel! Beğenmemekte haksızsın! Devam et.</p>

  <p class="normal">— Hayır, olmuyor. Berbat! Parmaklarım durmuş.</p>

  <p class="normal">Ertesi gün, Charles ondan bir şeyler daha çalmasını rica etti.</p>

  <p class="normal">— Peki, arzun yerine gelsin diye çalıyorum.</p>

  <p class="normal">Charles, arada piyanoyu birazcık unuttuğunu itiraf etti. Emma porteleri şaşırıyor, birbirine karıştırıyordu.</p>

  <p class="normal">Sonra birdenbire keserek:</p>

  <p class="normal">— Hayır, olmuyor, dedi; ders almam lazım, ama...</p>

  <p class="normal">Dudaklarını ısırdı ve devam etti:</p>

  <p class="normal">— Ders başına yirmi frank, çok pahalı!</p>

  <p class="normal">Charles, aptalca sırıtarak:</p>

  <p class="normal">— Evet, doğru... Biraz pahalı, dedi. Ama yine, bana kalırsa daha ucuz bir şeyler bulunur belki; zira meşhurlardan çok daha değerli olan, fakat ün salmamış sanatkârlar da vardır.</p>

  <p class="normal">Emma:</p>

  <p class="normal">— Bul da göreyim, dedi.</p>

  <p class="normal">Ertesi gün Charles, eve döndüğu zaman Emma'yı kurnaz bir bakışla süzdü ve nihayet şunu ağzından kaçırdı:</p>

  <p class="normal">— Bazen çok inadın tutuyor! Bugün Barfeuchérs'deydim. İşte orada, Madam Liégard, Miséricorde'da okuyan üç kızının ders başına iki buçuk frank vererek, hem de usta bir öğretmenden piyano dersi aldıklarını söyledi!</p>

  <p class="normal">Emma omuz silkti ve piyanosuna bir daha el sürmedi.</p>

  <p class="normal">Fakat (Bovary şayet oradaysa), piyanosunun yanından ne zaman geçse:</p>

  <p class="normal">— Ah zavallı piyanocuğum, diye içini çekmeye başladı.</p>

  <p class="normal">Emma, kendisini ziyarete gelenlere müziği bıraktığını, bazı zaruretler yüzünden yeniden başlayamadığını söylemekten geri kalmıyordu. Herkes ona acıyordu. Ne kadar yazık olmuştu! İnsanın bu kadar kabiliyeti olunca!</p>

  <p class="normal">Bunları Bovary'ye de söylediler. Herkes kendisini ayıplıyordu ve bilhassa eczacı:</p>

  <p class="normal">— Yaptığınız doğru değil, diyordu. Tabiatın melekelerini hiçbir zaman bakımsız bırakmamalı. Zaten, düşünün, dostum, Madam'ı piyanoya teşvik ederseniz, daha sonraları çocuğunuzun müzik terbiyesi daha az masrafa mal olur. Bana kalırsa, asıl anneler çocuklarını yetiştirmelidir. Bu, Rousseau'nun fikridir, belki zamanımız için biraz yenidir, fakat eminim, annenin yavrusunu emzirmesi gibi, aşı gibi, günün birinde mutlaka zafere ulaşacaktır.</p>

  <p class="normal">Charles böylece bir defa daha piyano meselesini açtı. Emma, ters ters, piyanoyu satmanın iyi olacağını söyledi. Gururunu o kadar okşamış olan bu zavallı piyanonun evinden gidişini görmek, Bovary'nin nazarında, karısının bir parçasının tarife sığmaz intiharı gibiydi.</p>

  <p class="normal">— İstersen... dedi; arada sırada bir ders alırsın, bu, alt tarafı bizi iflas ettirmez.</p>

  <p class="normal">Emma:</p>

  <p class="normal">— Ama dersler ancak arka arkaya olursa fayda verir, dedi.</p>

  <p class="normal">Emma böylece, haftada bir defa şehre inmek, âşığını görmek iznini kocasından koparmış oldu. Hatta bir ay sonra, piyanoda bir hayli ilerlediği kanaatine varıldı.</p>
</body>
</html>
