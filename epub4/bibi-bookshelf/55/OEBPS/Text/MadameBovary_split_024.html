<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">VII</h2>

  <p class="normal">Ertesi gün Emma için iç sıkıcı bir gün oldu. Etrafında ne varsa, eşyanın üzerinde hayal meyal dalgalanan kara bir havaya bürünmüş gibiydi; ruhunun uçurumuna dalan keder, ıssız şatolara dolan kış rüzgârı gibi, hazin ulumalarla doluyordu. Hani bir daha geri gelmeyecek şeylere hülyamızın bir kapılması vardır, hani her olup bitmiş işten sonra bizi saran bir yorgunluk, alıştığımız her hareketin durmasından, devamlı bir titreşimin kesilivermesinden doğan bir ıstırap vardır, o gün Emma işte o hale uğramıştı.</p>

  <p class="normal">Vaubyessard'dan dönüp de kafasının içinde kadril kasırgaları uğuldadığı günlerde olduğu gibi, yine gamlı bir durgunluğa, uyuşuk bir yeise tutulmuştu. Léon şimdi ona daha uzun boylu, daha güzel, daha şirin, daha hayalleşmiş görünüyordu. Ondan ayrılmış olmasına rağmen, bırakıp gitmemişti, hâlâ oradaydı, evin duvarlarında hâlâ onun gölgesi vardı. Emma, onun yürümüş olduğu bu halılardan, onun oturmuş olduğu şu boş iskemlelerden, koltuklardan gözünü ayıramıyordu. Irmak hâlâ akıyor, küçük dalgalarını kaygan sahil boyunca sürüp duruyordu. Oralarda, yosun tutmuş çakıllar üzerinde kaç defa beraberce gezip suların şırıltısını, şimdi duyduğu şırıltıyı dinlemişlerdi!.. Ne güzel güneşli günler görmüşlerdi!.. Öğleden sonra, bahçenin bir köşesinde, gölgelikte oturup, baş başa ne tatlı anlar geçirmişlerdi!.. O, kuru çubuklardan yapılmış bir iskemleye ilişir, başı açık yüksek sesle kitap okurdu; kırdan esen serin rüzgâr sayfaları hışırdatır, kameriyenin latinçiçeklerini titretirdi. Ah! Hayatının biricik büyüsü, yegâne saadet ümidi olan o adam gidivermişti!.. Emma ne yapmıştı da bahtiyarlığı, önüne geldiği zaman yakalayıvermemişti?.. O, kaçmaya kalkınca niçin iki eli ile, iki dizi ile ona sarılmamıştı?.. Emma, Léon'u sevmediğine dövündü; onun dudaklarına susadı. Koşup onun yanına gitmek, kollarına atılmak, "Ben geldim, ben seninim!.." demek için içi titriyordu. Fakat böyle bir hareketin güçlüğünü düşünüp onu göze alamaması, arzularına bir de esef katarak onları bir kat daha şiddetlendiriyordu.</p>

  <p class="normal">O günden sonra Léon'un hatırası, Emma'yı saran can sıkıntısının merkezi oldu; bu hatıra, o üzüntünün ortasında, yolcuların bir Rus stepinde unuttukları ateşten daha çok parlıyordu. Emma ona doğru atılıyor, ona sığınıp büzülüyor, sönmek üzere olan o ateşi usulca karıştırıyor, etrafında onu daha ziyade canlandırabilecek şeyler arıyordu; eline derhal geçen fırsatlar gibi en uzak hatıraları, gerçekten başına gelenler gibi ancak hayalinde geçenleri, nefsinin tatmin edilmeden dağılan arzularını, rüzgâra kapılmış birer kuru dal gibi kırılan saadet tasavvurlarını, kısır faziletini, düşmüş ümitlerini, kocalı bir kadın olmak boyunduruğunu, her şeyi topluyor, kederini kızıştırmak için hepsinden faydalanıyordu.</p>

  <p class="normal">Yığın belki kendiliğinden tükendiği, belki de pek büyük olduğu için gitgide alevler yatıştı. Aşk, ayrılıkla yavaş yavaş söndü, alışıklık kederi yavaş yavaş boğdu, soluk semasına al bir renk vermiş olan yangın parıltısı perde perde kararıp kayboluverdi. Gerçi şuurunu kaplayan uyuşukluğun tesiriyle, kocasına karşı duyduğu iğrenme hislerini ruhunun aşkına doğru bir atılışı, kinin açtığı yakıcı yaraları şefkat ateşinin tekrar canlanması sandığı da oluyordu; fakat fırtına esmekte devam ettiği, sevda yanıp kül olduğu, hiçbir yardım gelmediği, hiçbir güneş doğmadığı için her tarafı büsbütün gece kapladı ve Emma, içine işleyen müthiş bir soğuk içinde kendini kaybetmişe döndü.</p>

  <p class="normal">Tostes'taki kötü günler yine baş gösterdi. Emma şimdi kendisini eskisinden de mutsuz buluyordu, çünkü artık kederin ne olduğunu öğrenmiş, ondan hiç, hiç kurtulamayacağını anlamıştı.</p>

  <p class="normal">Bu kadar büyük fedakârlıklara katlanmış bir kadın, gönlünün çektiği ufak tefek şeylerden de mi kaçınsın?.. Bir gotik dua iskemlesi aldı, tırnaklarını temizlemek için bir ay içinde on dört franklık limon harcadı; Rouen'a yazıp mavi kaşmirden bir fistan getirtti; Lheureux'nün dükkânına gidip hamaylıların en güzelini aldı; bunu sabahlığının üzerinden beline bağlar, panjurları kapatır, eline bir kitap alır, o kıyafetle bir kanepeye uzanıp yatardı.</p>

  <p class="normal">İkide bir saçlarının biçimini değiştiriyordu: bazen Çin kadınlarınki gibi toplar, bazen kâkül bırakır, bazen de örerdi; bir süre de, erkek saçı gibi yandan ayırıp ensesi üstüne topladı.</p>

  <p class="normal">İtalyanca öğrenmek istedi: bir iki sözlük, bir gramer, bir yığın beyaz kâğıt aldı. Tarih ve felsefe kitapları gibi ağır eserler okumaya kalktı. Bazen gece yarısı Charles sıçrayarak uyanır; bir hastaya çağrıldığını sanıp dili dolaşarak:</p>

  <p class="normal">— Geliyorum, geliyorum, derdi.</p>

  <p class="normal">Buna sebep de Emma'nın lamba yakmak için kibrit çakması olurdu. Fakat okuması da nakış işlemesi gibiydi; nakışları yarıda bırakıp dolaba tıktığı gibi kitabın da birine başlar, bir başkasına geçerdi.</p>

  <p class="normal">Öyle buhran anları oluyordu ki, o zamanlarda onu, çılgınca işlere sürüklemek pek kolaydı. Bir gün kocasına, yarım bardak dolusu Fransız rakısını içebileceğini iddia etti. Charles'ın da budalalık edip: "Yapamazsın!" demesi üzerine rakıyı dikiverdi.</p>

  <p class="normal">Yonville'in ev kadınlarının tabiri ile: "terelelli" olmasına rağmen Emma'da hiç de keyifli bir hal yoktu; çoğu zaman dudaklarının kenarında hareketsiz bir kasılma gözükürdü: Hani evde kalıp ihtiyarlamış kızlarla, çökmüş muhterislerin yüzlerini kırıştıran bir büzülme vardır, işte ona benzer bir şey. Nereye gitse hep benzi uçuk, duvar gibi bembeyazdı; burnunun derisi aşağı doğru çekilir, gözleri insana dalgın bakardı. Şakaklarında üç tane ak tel buldu diye ihtiyarlık sözü etmeye başladı.</p>

  <p class="normal">Sık sık halsizlikler geçiriyordu. Hatta bir gün ağzından kan geldi; Charles'ın telaş ettiğini görünce:</p>

  <p class="normal">— Adam sen de! dedi; ne çıkar ki?..</p>

  <p class="normal">Charles gidip muayene odasına kapandı; masanın başında koltuğa oturup iki kolunu dayadı, Léon'un hediye ettiği kafanın altında hüngür hüngür ağladı.</p>

  <p class="normal">Mektup yazıp annesini çağırttı; Emma'nın hali hakkında uzun uzun konuştular.</p>

  <p class="normal">Neye karar vereceklerini bilemiyorlardı. Emma hekim tedavisine razı olmadıktan sonra ne yapılabilirdi ki?</p>

  <p class="normal">İhtiyar Madam Bovary:</p>

  <p class="normal">— Bilir misin ki karına ne lazım?.. diyordu. O, kendini zorla bir işe vermeli, el işlerine! O da, birçok kadınlar gibi ekmeğini kendi kazanmaya mecbur olsa siniri miniri kalmaz. Bütün bunlar işsizlikten, kendi kendine kuruntu edinmesinden geliyor.</p>

  <p class="normal">Charles:</p>

  <p class="normal">— Uğraşmıyor, iş görmüyor değil ki!.. derdi.</p>

  <p class="normal">— Uğraşıyor da ne yapıyor? Birtakım romanlar, kötü kötü kitaplar okuyor, hepsi de din aleyhinde, papazlar aleyhinde Voltaire'den alınmış sözlerle dolu. Sana söyleyeyim, oğlum, bunun sonu hayır değildir; bir insanda din iman olmazsa namus da kalmaz.</p>

  <p class="normal">Bunun üzerine Emma'nın roman okumasına engel olmaya karar verildi. Bu iş, hiç de kolaya benzemiyordu. Kaynana:</p>

  <p class="normal">— Sen onu bana bırak! dedi.</p>

  <p class="normal">Rouen'dan geçerken, kira ile roman veren kitapçıya uğrayacak ve Emma'nın abonelikten vazgeçtiğini söyleyecekti. O herif: "Benim işim budur" diye zehir saçmakta devam ederse polise başvurmaya da hakları olmaz mıydı?..</p>

  <p class="normal">Kaynana ile gelinin vedalaşmaları pek soğuk oldu. Bir arada geçirdikleri üç hafta içinde, sofrada buluşulduğu zaman veya akşam yatmaya giderken, âdet yerini bulsun diye edilen sözlerden, hal hatır sormadan başka iki çift lakırdı bile etmemişlerdi.</p>

  <p class="normal">İhtiyar Madam Bovary bir çarşamba gün hareket etti; o gün Yonville'de pazar kurulmuştu.</p>

  <p class="normal">Meydan, erkenden, kiliseden otele kadar evler boyunca dizilmiş, kıç üstü devrilip okları yukarı dikilmiş arabalarla dolmuştu. Öbür tarafa da yelken bezinden barakalar kurulmuştu. Onların her birinde pamuklular, yün battaniyeler, çoraplar, hayvan yuları, bir uçları havada dalgalanan kurdeleler satılıyordu. Yerde, yumurta ehramlarıyla içlerinden yapışkan saman parçaları gözüken peynir sepetleri arasında, hurda bakırlar seriliydi; buğday öğütme makineleri yanında, yassı kafeslerde gıtgıtlayan tavuklar başlarını çubukların arasından çıkarıyordu. Hep bir yere üşüşüp oradan kımıldamak istemeyen halkın, eczanenin camlarını kırmasından korkulduğu zaman oluyordu. Çarşamba günleri eczane hiç boşalmazdı; halkın birbirini iterek oraya girmesi ilaç almaktan ziyade hastalıklar hakkında danışmak içindi: Homais'nin hekimliği civar köylere o derece ün salmıştı. Onun yılmak bilmez cüretkârlığı köylülerin aklını çelmişti. Hepsi de ona bütün hekimlerden daha büyük bir hekim diye bakarlardı.</p>

  <p class="normal">Emma penceresine çıkmıştı (bunu daima yapardı: taşrada pencere mesire ve tiyatro yerini tutar); şenlik bilmez heriflerin itişip kakışmalarını seyrederek eğleniyordu. O sırada, yeşil kadifeden redingot giyinmiş bir bey gördü. Bu adam, ayaklarında kalın dizlikler olmasına rağmen ellerine sarı eldivenler takmıştı; hekimin evine doğru ilerliyordu; arkasından da başı öne eğilmiş, düşünceli düşünceli yürüyen bir köylü geliyordu. O bey, kapının eşiğinde Félicité ile konuşan Justin'e:</p>

  <p class="normal">— Doktor beyi görebilir miyiz? dedi.</p>

  <p class="normal">Justin'i evin uşağı sanmıştı:</p>

  <p class="normal">— Kendilerine La Huchette'li Mösyö Rodolphe Boulanger gelmiş dersiniz, dedi.</p>

  <p class="normal">Bu zatın kendini La Huchette'li diye tanıtması, öyle bir toprağı olduğu için koltuk kabartmak istemesinden değil, kim olduğunu iyi bildirmek içindi.<sup class="calibre2"><a href="../Text/MadameBovary_split_045.html#footnote-100-26" id="footnote-100-26-backlink">[26]</a></sup></p>

  <p class="normal">La Huchette, Yonville civarında bir "malikâne"nin adıydı: Rodolphe Boulanger, köşkü ve iki çiftliği ile beraber orayı satın almıştı; çiftlikleri öyle pek sıkıntıya düşmeden, kendi işletiyordu. Bekâr olarak yaşıyordu; "yılda hiç olmazsa on beş bin frank geliri" olduğu söylenirdi!</p>

  <p class="normal">Charles odaya girdi. Mösyö Boulanger adamını gösterip, "bütün vücudu karıncalandığı" için kan aldırmak istediğini söyledi. Köylü, bütün söylenenlere:</p>

  <p class="normal">— Hafifliktir!.. diyordu.</p>

  <p class="normal">Bu ısrar üzerine Bovary bir sargı ile bir leğen getirdi ve Justin'den leğeni tutmasını rica etti. Sonra, yüzü sapsarı kesilmiş köylüye:</p>

  <p class="normal">— Korkmayın!.. dedi.</p>

  <p class="normal">Köylü:</p>

  <p class="normal">— Siz işinize bakın, ben korkmam! diye cevap verdi.</p>

  <p class="normal">Sonra, bir babayiğit tavrı takınıp iri kolunu uzattı. Neşterin batması ile kanın fışkırıp aynayı bulaştırması bir oldu.</p>

  <p class="normal">Charles:</p>

  <p class="normal">— Leğeni beri getirsene! diye bağırdı.</p>

  <p class="normal">Köylü:</p>

  <p class="normal">— Iş! dedi; çeşme gibi be! Kanım amma da kırmızıymış! Öyle olması iyilikten gelir, değil mi?..</p>

  <p class="normal">Doktor:</p>

  <p class="normal">— Bazen, dedi; insan önce bir şey duymaz, sonradan bayılıverir, hele böyle güçlü kuvvetlilerde çoğu zaman öyle olur.</p>

  <p class="normal">Köylü, bu sözleri duyunca, elinde çevirip durduğu neşter muhafazasını bırakıverdi. Omuzları şiddetle silkinip iskemlenin arkalığını gıcırdattı. Şapkası başından düştü. Bovary, parmağını damara yapıştırıp:</p>

  <p class="normal">— Ben böyle olacağını biliyordum!.. dedi.</p>

  <p class="normal">Justin'in elindeki leğen sallanmaya başlamıştı; dizleri titriyordu, rengi uçmuştu, Charles:</p>

  <p class="normal">— Emma! Emma! diye çağırdı.</p>

  <p class="normal">Kadın koşarak merdivenlerden indi.</p>

  <p class="normal">Kocası:</p>

  <p class="normal">— Çabuk sirke getir! diye bağırıyordu. Aman Allahım!.. İkisi birden...</p>

  <p class="normal">Heyecanından baskıyı bir türlü yerleştiremiyordu. Mösyö Boulanger ise Justin'i kucaklamış, masanın üzerine oturtup arkasını duvara dayamış, bir taraftan da sakin sakin:</p>

  <p class="normal">— Bir şey yok, telaş etmeyin! diyordu.</p>

  <p class="normal">Madam Bovary Justin'in kravatını çözmeye başladı. Gömleğinin kordonları kördüğüm olmuştu; Emma birkaç dakika hafif parmaklarını delikanlının gerdanında dolaştırmaya mecbur oldu; sonra patiska mendiline sirke döktü; bununla yavaş yavaş Justin'in şakaklarını ıslatıyor, hafif hafif üflüyordu.</p>

  <p class="normal">Arabacı ayıldı; fakat Justin'in baygınlığı hâlâ devam ediyor, gözbebekleri –süte atılmış mavi çiçekler gibi– uçuk akın içinde kayboluyordu.</p>

  <p class="normal">Charles:</p>

  <p class="normal">— Aman bunu görmesin! dedi.</p>

  <p class="normal">Madam Bovary, masanın altına koymak üzere leğeni aldı; yaptığı eğilme hareketiyle fistanı (bu, dört volanlı, sarı renkli, boyu uzun, etekliği geniş bir yazlık elbiseydi), odanın döşeme taşlarına çarpıp etrafına yayıldı; Emma çömelip kolunu uzatırken biraz sendelediği için kumaşın şişkinliği de yer yer inip göğsünün kıvrımlarını belli ediyordu. Sonra gidip bir sürahi su getirdi; bardakta şeker eritirken eczacı da içeri girdi. Telaş arasında hizmetçi ona da haber yetiştirmişti. Homais, çırağının gözlerinin açıldığını görünce derin bir nefes aldı. Sonra onun etrafında dönmeye başladı; şöyle yukardan aşağıya bakıp:</p>

  <p class="normal">— Budala! dedi. Gerçekten budalasın! Kelimenin tam manasıyla budala! Bir hacamat da büyük bir şey mi? Hem de senin gibi hiçbir şeyden korkmaz, güçlü kuvvetli bir delikanlı için!.. Bu oğlanın sincaptan farkı yoktur, insanın gözünü karartacak kadar yükseklere çıkıp ceviz devşiriverir... Sen hele bir daha ağzını açıp da övün bakayım!.. Eczacı olacak bir adam için güzel bir mizaç doğrusu! Sen, günün birinde, gayet nazik, vahim neticeleri olabilecek bir işte, hâkimlerin vicdani kanaatini aydınlatmak üzere mahkeme huzuruna çağırılabilirsin; orada soğukkanlılığını muhafaza etmen, fikir selameti ile düşünüp bir erkek olduğunu göstermen lazım, yoksa herkesin nazarında bir aptal olursun!..</p>

  <p class="normal">Justin cevap vermiyordu. Eczacı devam etti:</p>

  <p class="normal">— Hem senin burada işin ne? Daima doktor beyi de, hanımefendiyi de rahatsız ediyorsun! Zaten çarşamba günleri sana daha çok ihtiyacım oluyor. Şimdi evde tam yirmi kişi var. Seni merak ettim, her şeyi yüzüstü bırakıp geldim. Haydi, git bakalım! Koş! Beni bekle, şişelere de göz kulak ol!</p>

  <p class="normal">Justin giyinip gittikten sonra bir müddet bayılma bahsi açıldı. Madam Bovary ömründe bayılmamıştı. Mösyö Boulanger:</p>

  <p class="normal">— Bir hanım için doğrusu fevkalade bir şey! dedi. Ama bazı kimseler de pek zayıf yürekli oluyor. Mesela ben bir düelloda, şahitlerden birinin, tabancalar doldurulurken çıkan gürültüden bayıldığı gördüm.</p>

  <p class="normal">Eczacı:</p>

  <p class="normal">— Ben, dedi; başkalarının kanını görmeye hiç aldırmam; ama kendi kanımın aktığını biraz düşünsem kendimi kaybedebilirim.</p>

  <p class="normal">Mösyö Boulanger uşağına artık eve gitmesini, kafasına koyduğu işi nihayet yaptırdığı için gönlünün rahatlamasını söyledi.</p>

  <p class="normal">— Bu sayede sizinle tanışmak şerefine nail oldum, diye ilave etti.</p>

  <p class="normal">Bu cümleyi söylerken Emma'ya bakıyordu.</p>

  <p class="normal">Sonra masanın bir köşesine üç frank bıraktı, gelişigüzel bir selam verip çıktı gitti.</p>

  <p class="normal">Az sonra ırmağın öte tarafını bulmuştu (La Huchette'e oradan gidilirdi); Emma onu çayırdan geçerken gördü: Rodolphe Boulanger kavaklar altında yürüyor, bir düşüncesi varmış gibi ikide bir duruyordu. O içinden:</p>

  <p class="normal">— Şirin kadın! diyordu; Hekimin karısı hakçası şirin bir kadın!.. Güzel dişleri, kara gözleri, zarif ayakları var. Endamı da Paris kadınlarınınki gibi. Acaba nereden buralara düşmüş? O koca herif bu kızı nereden ele geçirmiş?</p>

  <p class="normal">Mösyö Rodolphe Boulanger otuz dört yaşındaydı; mizacında hoyratlık, zekâsında oldukça keskinlik vardı; zaten kadınlarla hayli düşüp kalkmış, onları iyice öğrenmişti. Emma'yı güzel bulmuştu; bunun içindir ki onu da, kocasını da düşünüyordu:</p>

  <p class="normal">— Herif çok budalaya benziyor. Kadın hiç şüphesiz ondan bıkmıştır. Herifin tırnakları pis, sakalı da en aşağı üç günlük. O, hastadan hastaya dolaşırken karısı da evde oturup çoraplarına yama vurur. Elbette içi sıkılır! Şehirde yaşamak, her akşam dans etmek ister! Zavallı kadıncağız! Mutfakta masanın üzerine konan sazan balığının nasıl su diye içi titrerse onun da aşk diye içi titrer. Şöyle nazikçe üç kopliman yapsan insanı çıldırasıya sevecek, hiç şüphe yok! Hem de ne şefkat gösterir! Ne dilber olur!.. Orası öyle ama, sonra başımdan nasıl atarım?..</p>

  <p class="normal">Onunla sevişmenin rast gelebileceği engelleri böyle uzaktan düşünmek aklına metresini getirdi. O, Rouen'lı bir aktrisi "kapatmıştı"; hatırasından bile bıkkınlık getirdiği o hayalle bir an oyalandıktan sonra içinden:</p>

  <p class="normal">— Madam Bovary ondan elbette çok daha güzel, dedi; hem de çok daha taze. Virginie doğrusu pek semirdi. Neşesi, keyfi de insana usanç veriyor. Karides yemeye de ne kadar düşkün.</p>

  <p class="normal">Kır bomboştu; Rodolphe etrafında, kundurasına kırbaç gibi vuran otların hep biteviye hışırtısından ve uzakta, yulaflar arasına saklanmış cırlakların gürültüsünden başka hiçbir ses duymuyordu; Emma yine hekimin odasındaki hali, o elbisesi ile gözünün önüne geliyor ve Rodolphe onu hayalen soyuyordu. Sopasını hızla vurup yerdeki bir keseği parçalayarak:</p>

  <p class="normal">— O, benim olacak!.. Benim olacak! diye bağırdı ve hemen meselenin icra tarafını tetkike başladı. Düşünüyordu:</p>

  <p class="normal">— Nerede buluşuruz?.. Nasıl buluşuruz? Çocukla dadısı sürekli başımızda olacak. Hem komşular var, kocası var, her cinsten bin türlü sıkıntı, dert var. Bırak sen de! dedi. Çok vakit harcamak lazım!</p>

  <p class="normal">Sonra tekrar başladı:</p>

  <p class="normal">— Ama gözleri de burgu gibi insanın ta yüreğine giriyor. Benzi de ne uçuk!.. Ben ki uçuk benizli kadınlara bayılırım.</p>

  <p class="normal">Argueil yokuşunun tepesine vardığı zaman kararını vermiş bulunuyordu:</p>

  <p class="normal">— Artık fırsat kollamak lazım!.. Ara sıra evlerine uğrar, onlara av eti, tavuk, hindi gönderirim, gerekirse kendimi hacamat ettiririm; dost olurum, onları bize davet ederim... Sahi! diye ilave etti; yakında tarım toplantıları dolayısıyla şenlikler var, elbette Madam Bovary de gelir, görürüm. İşe başlarız, hem de cüretkârlık göstererek; en emin yol odur.</p>
</body>
</html>
