<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_25">XIII</h2>

  <p class="normal">Evine döner dönmez, Rodolphe, duvarda asılı av ganimeti geyik başının altındaki yazı masasına kendini hızla attı. Fakat eline kalemi alır almaz yazacak bir şey bulamadı, iki dirseğini masaya dayayarak, düşünmeye koyuldu. Az önce verdiği karar, aralarına muazzam bir fasıla koymuşçasına, Emma, ona uzak bir mazide kalmış gibi geliyordu.</p>

  <p class="normal">Ondan bir şeyler yakalamak için, kadın mektuplarını saklamak âdetinde olduğu eski bir Reims bisküvileri kutusunu yatağının yanındaki dolaptan alıp getirdi. Kutudan etrafa rutubetli bir toz ve kuru gül kokusu yayıldı. İlkönce soluk lekelerle benek benek olmuş bir mendil gözüne ilişti. Bu onun mendiliydi, bir defasında gezintide burnu kanamıştı. Rodolphe, mendili unutup gitmişti. Mendilin yanında, Emma'nın verdiği bir minyatür vardı, kutunun köşelerine çarpıp duruyordu. Tuvaleti ona iddialı, <span class="ideitalik">göz süzüşü</span> ise pek bayağı geldi. Bu resme baka baka ve modelinin hatırasını canlandıra canlandıra, sanki canlı yüzle resimdeki yüz birbirine sürtünerek ikisi birden silinmişler gibi, belleğinde Emma'nın yüz çizgileri azar azar karıştı. Nihayet mektuplarından birkaçını okudu, bunlar, seyahatlerine ait açıklamalarla dolu, adeta iş mektupları gibi kısa, teknik, acele yazılmış mektuplardı. Uzunlarını, eskiden gönderilmiş olanlarını gözden geçirmek istedi. Onları kutunun dibinde bulabilmek için, Rodolphe, bütün diğerlerini altüst etti ve elinde olmayarak, bu kâğıt ve hatıra yığınlarını karıştırmaya başladı; birbirine karışmış kuru çiçek demetleri, bir dizbağı, bir siyah maske, firketeler, saçlar, saçlar! Siyah, sarı saçlar buldu; bazıları kutunun demirlerine takılmıştı, kapağı açınca kırılıyordu.</p>

  <p class="normal">Böylece, hatıraları arasında gezinirken, mektupların imlaları kadar değişik olan yazı ve üsluplarını da tetkik ediyordu. İçlerinde âşıkane veya şakrak, şakacı, melankolik olanları vardı. Bazıları aşk, bazıları ise para istiyorlardı. Bazı kelimeleri okuyunca, yüzleri, bazı jestleri, ses tonlarını hatırlıyor, bazen de hiçbir şey hatırlamıyordu.</p>

  <p class="normal">Bu suretle, düşüncesine hep beraber üşüşen kadınlar, birbirlerine engel oluyor, hepsini bir boya getiren aynı aşk seviyesinde birbirlerini küçültüyorlardı. Bu birbirine karışmış mektupları avuç avuç yakalayarak sağ elinden sol eline boşaltmakla birkaç dakika gönül eğlendirdi. Nihayet, canı sıkılmış, gevşemiş, kutuyu dolaba götürürken içinden:</p>

  <p class="normal">— Bir sürü maskaralık, diye söylendi.</p>

  <p class="normal">Bu söz, kanaatini açıklıyordu; çünkü zevkler, bir okul avlusundaki çocuklar gibi, kalbinin üzerinde o kadar tepinip durmuştu ki, orada hiçbir yeşillik bitmiyor ve oradan kim geçerse, çocuklardan daha sersem, onlar gibi adını duvara kazımayı bile akıl edemiyordu.</p>

  <p class="normal">Kendi kendine:</p>

  <p class="normal">— Haydi, dedi; başlayalım artık!</p>

  <p class="normal">Yazdı:</p>

  <p class="normal1">"Cesaret Emma! Cesaret! Hayatınızı mahvetmek istemiyorum..."</p>

  <p class="normal">Rodolphe:</p>

  <p class="normal">— Doğrusu da bu zaten, diye düşündü. Onun menfaati uğruna böyle hareket ediyorum. Namuslu bir adamım ben.</p>

  <p class="normal1">"Verdiğiniz kararı iyice düşünüp taşındınız mı? Sizi sürüklediğim uçurumu biliyor musunuz, zavallı meleğim? Hayır değil mi? Saadete, geleceğe inanarak, güven içinde ve çılgınca bir yola çıkıyordunuz... Ah, biz ne bahtsısız, ne akılsızız!"</p>

  <p class="normal">Rodolphe, buraya gelince sağlam bir mazaret bulmak için durakladı.</p>

  <p class="normal">— Bütün servetimi kaybettiğimi söylesem? Hayır, olmaz, zaten hiçbir şeyi önleyemez bu. Daha sonra, yeniden başlamak gerekir. Bu cins kadınlara makul söz dinletmek mümkün mü hiç?</p>

  <p class="normal">Düşündü, sonra ilave etti:</p>

  <p class="normal1">"İnanın bana, sizi asla unutmayacağım, size daima derin bir bağlılık duyacağım. Ama, er geç bir gün, hiç şüphe yok, bu ateş (insanlık hallerinin akıbetidir bu) azalacaktı! Bize bir bıkkınlık gelecekti, kim bilir, belki de pişmanlığınıza tanık olmak gibi korkunç bir ıstırap duyacak, pişmanlığınıza sebep olduğum için ben de nadim olacaktım. Sizin kedere düşmeniz fikri bile bana azap veriyor, Emma! Unutun beni! Ne diye sizi tanıdım? Niçin o kadar güzeldiniz? Kabahat benim mi? Hey Allahım! Hayır, hayır, kaderden başka suçlu yok!"</p>

  <p class="normal">Kendi kendine:</p>

  <p class="normal">— İşte, dedi; hiçbir zaman tesirsiz kalmayan bir söz.</p>

  <p class="normal1">"Ah, o çok rastlanan uçarı gönüllü kadınlardan biri olsaydınız, bencillik saikasıyla, sizin için tehlikeli olmayacak bir tecrübeye girişebilirdim. Fakat, hem cazibenizin, hem de azabınızın kaynağı olan o nefis coşkunluğunuz, tapılacak kadın olan sizi, gelecekteki vaziyetimizin ne çürük temellere dayanacağını anlamaktan alıkoydu. Benim de, önceleri bu aklıma gelmedi. Akıbetleri kestirmeksizin, bir elma ağacının gölgesinde yatar gibi, bu ideal saadetin gölgesine uzanmıştım."</p>

  <p class="normal">— Belki hasislik yüzünden bu işten vazgeçtiğimi sanacak... Adam sen de, ne olursa olsun, bu işi bitirmek lazım!</p>

  <p class="normal1">"Bu dünya zalimdir, Emma. Nerede olursak olalım, insanlar peşimizi bırakmayacaktı. Mahremiyeti hiçe sayan sorulara, iftiralara, hor görmelere, belki de hakaretlere göğüs germemiz gerekecekti. Size hakaret ha! Ah! Ben ki sizi bir tahta oturtmak isterdim! Ben ki, hatıranızı bir tılsım gibi ruhumda götürüyorum! Size ettiğim kötülüklerden dolayı kendimi sürgünle cezalandırıyorum. Alıp başımı gidiyorum. Nereye mi? Bilmiyorum, çünkü çıldırmış gibiyim! Allahaısmarladık! Bana karşı merhametli olun! Sizi elden kaçırmış olan bir talihsizin hatırasını saklayın. İsmimi çocuğunuza öğretin de dualarında beni ansın."</p>

  <p class="normal">İki mumun fitili titriyordu. Rodolphe kalkıp pencereyi kapamaya gitti ve tekrar yerine oturduğu zaman:</p>

  <p class="normal">— Galiba bu kadarı kâfi, dedi. Gelip de beni <span class="ideitalik">sıkboğaz etmemesi</span> için, şunu da ilave edelim:</p>

  <p class="normal1">"Bu hazin satırları okuduğunuz zaman, ben uzaklarda olacağım; çünkü sizi tekrar görmek hevesine kapılmamak için, bir an önce, buralardan kaçmak istedim. Zaaf yok! Tekrar geleceğim ve belki, ileride bir gün, baş başa verip serinkanlılıkla eski aşkımızdan söz ederiz. Allahaısmarladık!"</p>

  <p class="normal">Mektubun sonuna, <span class="ideitalik">allahaısmarladık</span> şeklindeki kelimeyi ikiye ayırarak, bir Allahaısmarladık daha ilave etti. Bunun pek ince, pek kibar bir buluş olduğuna hükmediyordu.</p>

  <p class="normal">— Şimdi nasıl imzalayacağım? Sizin pek vefakâr... Hayır, dostunuz?.. Evet, öyle imzalamalı.</p>

  <p class="ortabaslik">"Dostunuz."</p>

  <p class="normal">Mektubu bir daha okudu. İyi buldu.</p>

  <p class="normal">İçlenerek:</p>

  <p class="normal">— Zavallı kadıncağız, diye düşündü. Beni bir kaya parçası gibi duygusuz zannedecek. Şunun üstüne birkaç damla gözyaşı lazımdı, ama, ben ağlayamam ki, elimde değil.</p>

  <p class="normal">Rodolphe, bir bardağa su koyarak parmağını içine daldırdı ve mektubun üzerine yukardan iri bir damla damlattı, mürekkebin üzerinde solgun bir leke belirdi. Sonra mektubu balmumu ile kapamak isterken, eline, <span class="ideitalik">yürekte aşk</span> düstura kazılmış mühür geçti:</p>

  <p class="normal">— Bu vaziyette pek uygun düşmeyecek... Ah, adam sende! Ne zararı var?</p>

  <p class="normal">Bunu da yaptıktan sonra üç pipo içti ve yatmaya gitti.</p>

  <p class="normal">Ertesi gün, yataktan kalktığı zaman (saat iki sularında, çünkü geç uyumuştu), bir sepet dolusu kayısı toplattı. Mektubu dibe, asma yapraklarının altına koydu ve hemen çiftlik uşağı Girard'a, sepeti örselemeksizin Madam Bovary'nin evine götürmesini tembih etti. Emma ile mektuplaşmak için bu usulü kullanıyor ve ona, mevsimine göre, ya yemiş ya av eti gönderiyordu.</p>

  <p class="normal">— Şayet beni soracak olursa, dedi; seyahate çıktığımı söylersin. Sepeti bizzat onun eline ver... Haydi, git, dikkatli ol!</p>

  <p class="normal">Girard sırtına yeni önlüğünü geçirdi. Mendiliyle kayısıların üstünü örttü, kocaman ve altı çivili galoşlarıyla yere zom zom basarak, iri adımlarla, aheste aheste Yonville'in yolunu tuttu.</p>

  <p class="normal">Eve vardığı zaman, Madam Bovary, Félicité ile birlikte, mutfağın masası üstünde bir yığın çamaşırla uğraşıyordu.</p>

  <p class="normal">Uşak:</p>

  <p class="normal">— Bunu size bizim efendi gönderdi, dedi.</p>

  <p class="normal">Cebinde para ararken, sanki içine doğmuş gibi, köylüye ürkek gözlerle bakıyor, köylü de böyle bir hediyenin bu kadar heyecan yaratmasına akıl erdiremeyerek Emma'yı şaşkın şaşkın süzüyordu. Adam nihayet çıkıp gitti. Félicité orada kalmıştı. Emma daha fazla sabredemedi, kayısıları götürmek içinmiş gibi yemek odasına geçti, asma yapraklarını kopardı, mektubu buldu, açtı, sanki arkasından korkunç bir yangın patlak vermiş gibi, dehşet içinde, yatak odasına doğru koştu.</p>

  <p class="normal">Charles oradaydı, görür gibi oldu; kendisine bir şeyler söylüyordu, hiçbir şey duymadı ve nefes nefese, kendinden geçmiş, sarhoş gibi, parmakları arasında bir sac levha gibi tıkırdayan o korkunç kâğıdı hep elinde tutarak merdivenden çıkmaya devam etti. İkinci katta tavan arasının kapısı önünde durdu, kapı kapalıydı.</p>

  <p class="normal">O zaman, kendini yatıştırmak istedi; mektup hatırına geldi; okuyup bitirmek lazımdı, fakat cesaret edemiyordu. Hem nerede okusundu? Nasıl? Kendisini görürlerdi.</p>

  <p class="normal">— Burası iyi, diye düşündü.</p>

  <p class="normal">Kapıyı itti ve içeriye girdi.</p>

  <p class="normal">Arduvaz taşlarından aşağıya dimdik bir sıcaklık dökülüyor, Emma'nın şakaklarını sıkıyor, soluğunu kesiyordu; tavan arasının oda gibi kapalı yerine kadar sürüklendi, sürmeyi çekti, göz kamaştırıcı bir ışık bir anda içeriye daldı.</p>

  <p class="normal">Karşıda, çatıların üzerinden kır alabildiğine uzanıyordu. Aşağıda, tam altında, köyün meydanı bomboştu; kaldırımın taşları pırıldıyor, evlerin fırıldakları hareketsiz duruyordu; sokağın köşesinde, bir evin alt katında tiz perdeden bir gürültü koptu. Bu, tornasını işleten Binet'ydi.</p>

  <p class="normal">Emma pencerenin pervazına dayanmış, öfkeden gülerek mektubu yeniden okuyordu. Fakat dikkatini ne kadar çok toplarsa, fikirleri de o kadar karışıyordu. Rodolphe'u görüyor, onu işitiyor, ona sarılıyordu; göğsünün altında tos vurur gibi çarpan kalbi, birbirinden farklı aralıklarla, gittikçe hızlanıyordu. Kıyametin kopmasını isteyerek etrafına bakınıp duruyordu. Neden bu hayata bir son vermemeliydi? Kim ona mâni oluyordu? Serbestti. İlerledi, kaldırıma bakarak:</p>

  <p class="normal">— Haydi! Haydi!.. dedi.</p>

  <p class="normal">Aşağıdan yukarıya doğru yükselen ışık çizgisi, vücudunun ağırlığını boşluğa doğru çekiyordu. Ona öyle geliyordu ki; sallanan meydanın tabanı, duvar boyunca yükseliyor, taban tahtalarının ucu, yalpa vuran bir gemi gibi eğiliyordu. Tam kenarda, etrafı geniş mesafelerle çevrili, adeta boşlukta duruyordu. Gökyüzünün mavisi onu sarıp sarmalıyor, hava, boşalmış kafasında dolaşıyordu; kendini koyuvermesi, bırakıvermesi kâfiydi. Tornanın gürültüsü, onu çağıran bir ses gibi aralıksız sürüp gidiyordu.</p>

  <p class="normal">Charles:</p>

  <p class="normal">— Karıcığım! Karıcığım!.. diye bağırdı.</p>

  <p class="normal">Emma durdu.</p>

  <p class="normal">— Nerdesin? Gel artık!</p>

  <p class="normal">Ölümden kıl payı kurtulduğu düşüncesi, onu az kalsın, dehşetten bayıltacaktı. Gözlerini kapadı, sonra, koluna bir elin değdiğini hissedince titredi. Bu, Félicité'ydi.</p>

  <p class="normal">— Mösyö sizi bekliyor, Madam; sofra hazır.</p>

  <p class="normal">Aşağıya inmek icap etti! Sofraya oturmak icap etti! Yemek yemeyi denedi. Lokmalar onu boğuyordu. O zaman, tamir yerlerini muayene ediyormuş gibi peçetesini açtı ve kendini gerçekten bu işe vermek, bezin ipliklerini saymak istedi. Birdenbire mektubun hatırası kafasında canlandı. Acaba kaybetmiş miydi? Onu nerede bulmalı? Fakat zihni o kadar bitkindi ki, sofradan kalkmak için hiçbir bahane uyduracak halde değildi. Sonra, korkak olmuştu; Charles'dan korkuyordu; o her şeyi biliyordu, bu muhakkaktı! Nitekim, ağzından şu sözler, pek garip bir tarzda çıktı:</p>

  <p class="normal">— Galiba uzun bir müddet Mösyö Rodolphe'u göremeyeceğiz?</p>

  <p class="normal">Emma titredi:</p>

  <p class="normal">— Kim söyledi bunu sana?</p>

  <p class="normal">Sesin birdenbire böyle yükselmesinden biraz hayrete düşen Charles:</p>

  <p class="normal">— Kim mi söyledi, dedi. Girard, az evvel <span class="ideitalik">Café Français</span>'nin kapısında rastladım. Seyahate çıkmış, yahut çıkacakmış.</p>

  <p class="normal">Emma'nın boğazına bir hıçkırık geldi.</p>

  <p class="normal">— Bunda şaşılacak ne var? Vakit vakit, eğlenmek için böyle ortadan kaybolur. Doğrusu, ben kendisine hak veriyorum. İnsan, zengin, üstelik de bekâr olduktan sonra!.. Zaten, dostumuz eğlenceye pek düşkündür, hovardanın biridir. Mösyö Langlois'nın bana anlattığına göre...</p>

  <p class="normal">Yemek odasına giren hizmetçi yüzünden, ayıp olmasın diye sustu.</p>

  <p class="normal">Félicité, etajerin üstüne dağılmış olan kayısıları sepete yerleştirdi. Charles, karısının kızarıp bozarmasına dikkat etmeksizin, sepeti getirtti, içinden bir kayısı aldı ve hemen ısırdı.</p>

  <p class="normal">— Oh, pek nefis, dedi. Al, tadına bak.</p>

  <p class="normal">Sepeti uzattı, Emma yavaşça itti.</p>

  <p class="normal">Charles sepeti birkaç defa karısının burnuna kadar uzatarak:</p>

  <p class="normal">— Kokla şunu: Ne koku! dedi.</p>

  <p class="normal">Emma:</p>

  <p class="normal">— Boğuluyorum! diye haykırarak bir sıçrayışta yerinden kalktı.</p>

  <p class="normal">Fakat, kendini zorlayınca, ıspazmoz geçti. Sonra:</p>

  <p class="normal">— Bir şey yok, dedi; bir şey yok. Sinir! Otur da yemeğini ye!</p>

  <p class="normal">Çünkü kendisini sorguya çekmelerinden, tedaviye kalkışmalarından, yanından ayrılmamalarından korkuyordu.</p>

  <p class="normal">Charles, onun sözünü dinleyerek, tekrar yerine oturdu, yediği kayısıların çekirdeklerini avcuna tükürüyor, sonra da tabağına koyuyordu.</p>

  <p class="normal">Ansızın, iki tekerlekli bir mavi araba tırısla meydandan geçti. Emma bir çığlık kopardı ve kaskatı kesilerek sırtüstü yere yuvarlandı.</p>

  <p class="normal">Gerçekten, Rodolphe, uzun uzadıya düşündükten sonra, Rouen'a gitmeye karar vermişti. Huchette'ten Buchy'ye, Yonville yolundan başka yol olmadığı için, kasabadan geçmek gerekiyordu. Emma, karanlığı şimşek gibi delen fenerlerin ışığında kendisini fark etmişti.</p>

  <p class="normal">Eczacı, evde kopan vaveylayı duyunca, hemen koşup geldi. Sofra, bütün tabaklarıyla devrilmişti. Salçalar, et yemeği, bıçaklar, tuzluk, zeytinyağı sürahisi yerlere dökülmüştü. Charles, yardıma adam çağırıyordu. Berthe, ödü kopmuş, bağırıyordu. Elleri titreyen Félicité, bütün vücudu çarpıntılarla sarsılan Madam'ın göğsünü bağrını çözüyordu.</p>

  <p class="normal">Eczacı:</p>

  <p class="normal">— Koşa koşa gideyim de, dedi; bizim laboratuvardan kokulu sirke getireyim.</p>

  <p class="normal">Sonra, Emma'nın şişeyi koklayarak gözünü açtığını görünce:</p>

  <p class="normal">— Emindim zaten, dedi; bu sirke ölüyü bile canlandırır.</p>

  <p class="normal">Charles:</p>

  <p class="normal">— Konuş bizimle, diyordu; konuş bizimle! Kendine gel. Karşında ben varım, senin Charles'ın, seni seven Charles! Beni tanımıyor musun? Bak, işte küçük kızın da burada: öpsene onu!</p>

  <p class="normal">Çocuk, boynuna sarılmak için, kollarını annesine uzatıyordu. Emma, başını başka tarafa çevirerek, kesik kesik:</p>

  <p class="normal">— Hayır, hayır... Kimseyi istemem! dedi.</p>

  <p class="normal">Tekrar bayıldı. Yatağına götürdüler.</p>

  <p class="normal">Ağzı açık, gözleri kapalı, ellerini uzatmış, balmumundan bir heykel gibi hareketsiz ve rengi uçmuş, upuzun yatıyordu.</p>

  <p class="normal">Gözlerinden ırmaklar gibi yaşlar boşanıyor ve yavaşça yastığa dökülüyordu.</p>

  <p class="normal">Charles, yatağın bulunduğu oyuğun dibinde ayakta duruyor, eczacı ise, yanında, hayatın ciddi anlarına yakışan düşünceli bir sessizlik içinde bulunuyordu.</p>

  <p class="normal">Dirseğiyle Charles'ı dürterek:</p>

  <p class="normal">— Müsterih olun, dedi; zannediyorum ki şiddetli devreyi atlattı.</p>

  <p class="normal">Karısının uyumasına bakan Charles:</p>

  <p class="normal">— Evet, dedi; şimdi biraz istirahat ediyor. Zavallı kadın!.. Şimdi yine ağırlaştı!</p>

  <p class="normal">O zaman Homais bu arızanın nasıl meydana geldiğini sordu.</p>

  <p class="normal">Charles, karısının kayısı yerken birdenbire bu duruma düştüğünü söyledi.</p>

  <p class="normal">Eczacı:</p>

  <p class="normal">— Olur şey değil, dedi. Fakat kayısılar da belki sekteye sebep olabilir! Bazı kokulara karşı aşırı derecede hassas bünyeler vardır! Patolojik bakımdan olduğu kadar fizyolojik bakımdan da tetkike değer güzel bir mevzu bu. Papazlar bunun ehemmiyetini anlamışlardı. Bu da insanın anlayışını sersemletmek ve cezbeye getirmek için tabii. Diğerlerine nispetle bünyeleri daha nazik olan insan cinsinde bu neticeye varmak da zor değildir zaten. Yanık boynuz, taze ekmek kokusuna dayanamayıp bayılanları örnek olarak gösterirler...</p>

  <p class="normal">Bovary alçak sesle:</p>

  <p class="normal">— Aman, dikkat edin de uyanmasın, dedi.</p>

  <p class="normal">Eczacı devam etti:</p>

  <p class="normal">— Bu anormallikler yalnız insanlara özgü değildir, hayvanlarda da görülür. Nitekim, <span class="ideitalik">Nepeta cataria</span>, yani halk deyimiyle kediotunun bu cins üzerinde şehvet artırıcı bir tesiri olduğunu bilmez değilsiniz elbette. Diğer yönden doğruluğunu garanti ettiğim bir örnek olmak üzere arz edeyim, Bridoux'nun (eski arkadaşlarımdan biri, şimdi Malpalu sokağındaki eczanenin sahibidir) bir köpeği var, kendisine bir enfiye kutusu gösterilmeyegörsün, hemen çarpıntılar içinde kalır. Arkadaşım, Guillaume korusundaki köşkünde, dostları önünde bu tecrübeyi sık sık tekrarlar. Basit bir hapşırtıcının böyle bir etkide bulunabileceği kimin aklına gelir? Son derece garip bir şey bu, doğru değil mi?</p>

  <p class="normal">Eczacının sözlerini dinlemeyen Charles:</p>

  <p class="normal">— Evet, öyle, dedi.</p>

  <p class="normal">Beriki, hafif bir kendini beğenmişlikle gülümseyerek devam etti:</p>

  <p class="normal">— Bu, sinir sisteminde sayısız denecek kadar intizamsızlıklar bulunduğunu ispat eder. Madamın vaziyetine gelince, itiraf etmeliyim ki, sinir sistemini daima aşırı derecede hassas bulmuşumdur. Bu nedenle, aziz dostum, arazı yok etmek bahanesiyle mizacı tahrip eden o sözde ilaçlardan hiçbirini size tavsiye etmem. Hayır, uydurmaca ilaca lüzum yok, yalnız perhiz, bundan ibaret! Teskin edici, yumuşatıcı, ekşiliği azaltıcı şeyler! Sonra, belki muhayyileyi de şöyle bir sarsmak gerektiğini düşünmüyor musunuz?</p>

  <p class="normal">— Ne yoldan? Nasıl?</p>

  <p class="normal">— Ah, işte mesele orada! Aslında dava bundan ibaret; son zamanlarda gazetede okuduğum gibi: <span class="ideitalik">That is the question!</span></p>

  <p class="normal">Fakat Emma uyanarak haykırdı:</p>

  <p class="normal">— Ya mektup? Ya mektup?</p>

  <p class="normal">Sayıklıyor zannedildi. Gece yarısından sonra da gerçekten sayıklamaya başladı. Kadında bir beyin humması patlak vermişti! Kırk üç gün, Charles başucundan ayrılmadı. Bütün hastalarını yüzüstü bırakmıştı. Yatağa girdiği yoktu; aralık vermeksizin nabzını yokluyor, hardal lapası, soğuk su kompresleri koyuyordu. Ta Neufchâtel'e adam gönderip buz getirtiyordu. Buz yolda eriyor, tekrar adam gönderiyordu. Mösyö Canivet'yi konsültasyona çağırdı; Rouen'dan eski hocası Doktor Lariviére'i getirtti; ümitsizdi. Onu en çok korkutan şey, Emma'nın bitkinliğiydi; çünkü konuşmuyordu, işitmiyordu, hatta –vücuduyla ruhu bütün o çırpınmalardan kurtulmuş da dinleniyormuş gibi– acı bile duymuyor gibiydi.</p>

  <p class="normal">Ekim ayının ortalarına doğru, arkası yastıklara dayalı, yatağında oturabilecek duruma geldi. Charles, onun ilk kez üstüne reçel sürülmüş bir dilim ekmek yediğini görünce ağladı. Kuvveti yerine geliyordu. Öğleden sonra birkaç saat ayakta kalabiliyordu. Bir gün, kendini iyi hissedince, kocası koluna girip bahçede dolaştırmayı denedi. Bahçe yollarının kumu, kuru yapraklar altında kayboluyordu. Charles'ın omzuna dayanmış, terliklerini sürükleye sürükleye, adım adım yürüyor, gülümsemeye devam ediyordu.</p>

  <p class="normal">Böylece, bahçenin dibine kadar gittiler, taraçanın yanına geldiler. Emma ağır ağır doğruldu, bakmak için, elini alnına doğru götürdü: Uzağa, çok uzaklara baktı; fakat ufukta, tepelerin üstünde, öbek öbek yakılan otların dumanından başka bir şey yoktu.</p>

  <p class="normal">Bovary:</p>

  <p class="normal">— Yorulacaksın, sevgilim, dedi.</p>

  <p class="normal">Onu hafifçe kameriyenin altına itti:</p>

  <p class="normal">— Otur şu sıranın üstüne, rahat edersin.</p>

  <p class="normal">Emma, bayılacakmış gibi:</p>

  <p class="normal">— Hayır, oraya olmaz, oraya olmaz! dedi.</p>

  <p class="normal">Kendinden geçer gibi oldu ve hemen o akşam, hastalığı daha anlaşılmaz bir yol tutturarak, daha karışık belirtilerle nüksetti. Bazen kalbi, bazen göğsü, bazen beyni, bazen de elleri kolları ağrıyordu; kustuğu da oluyordu. Charles bunda bir kanser başlangıcının belirtilerini görür gibi oldu.</p>

  <p class="normal">Ve zavallı çocuk, üstelik para sıkıntısı içindeydi.</p>
</body>
</html>
