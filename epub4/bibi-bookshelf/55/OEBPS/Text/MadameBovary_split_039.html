<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">VI</h2>

  <p class="normal">Léon, Emma'yı görmek için Yonville'e gittikçe, ekseriya eczacılarda yemeğe kalırdı. Bir seferinde kendisinin de nezaketen eczacıyı davet etmesi gerektiğini düşündü.</p>

  <p class="normal">Mösyö Homais:</p>

  <p class="normal">— Hay hay, dedi. Zaten benim de insan yüzü görmeye ihtiyacım var. Burada adeta küfleniyordum. Beraberce tiyatroya, lokantaya gideriz, papaz uçururuz.</p>

  <p class="normal">Madam Homais, kocasının atılmak istediği belirsiz tehlikelerden ürkerek şefkatle:</p>

  <p class="normal">— Ah dostum, diye mırıldandı.</p>

  <p class="normal">— Ne varmış, canım? Eczaneden durmadan sızan zehirler arasında yaşamakla sağlığımı yeter derecede mahvetmiyor muyum sanki? İşte, zaten kadınların huyu böyledir: bilimi kıskanırlar, sonra da en masum, en meşru eğlencelere de karşı koyarlar. Ne olursan olsun, bana güvenin; bugünlerde Rouen'a geleceğim. Birlikte artık vur patlasın, çal oynasın.</p>

  <p class="normal">Eczacı, eskiden böyle bir deyim kullanmaktan pek çekinirdi; ama şimdi zamanenin geçer akçesi saydığı o delişmen ve Parisli üslubuna bayılıyordu ve tıpkı komşusu Madam Bovary gibi, noter kâtibini Paris âdetleri hakkında merakla sorguya çekiyor, hatta burjuvaları afallatmak maksadıyla, örneğin gidiyorum yerine <span class="ideitalik">kirişi kırıyorum</span> kabilinden argo kelimeler kullanıyordu.</p>

  <p class="normal">Böylece, bir perşembe günü, Emma Mösyö Homais'ye <span class="ideitalik">Altın Aslan</span> mutfağında rast gelince şaşırdı kaldı. Eczacı, yolcu kıyafetindeydi, yani sırtında nereden çıktığı belli olmayan kocaman bir palto, bir elinde bavul, öbür elinde de eczanesinde ayaklarını ısıtmak için kullandığı kürklü bir tandır vardı. Kasabadan ayrılması halkı meraka düşürmesin diye yola çıkacağını kimseye açmamıştı.</p>

  <p class="normal">Gençliğinin geçtiği yerleri tekrar görmek düşüncesi onu pek heyecanlandırmış olmalıydı ki, o uzun yolculuk boyunca durmadan konuştu durdu; sonra, şehre varır varmaz hemen arabadan atlayarak Léon'u aramaya koyuldu. Noter kâtibinin direnmesine rağmen, delikanlıyı Grande-Normandie kahvesine sürükledi. Umumi bir yere girince şapka çıkarmayı taşra âdeti sayarak, kahveye şapkası başında daldı.</p>

  <p class="normal">Emma, Léon'u üç çeyrek saat bekledi. Sonunda noterliğe koştu ve aklı türlü ihtimallerle perişan, Léon'u kayıtsızlıkla itham ederek, zaafını da kendi başına kakarak, alnı pencere camlarına dayalı saatlerce bekledi.</p>

  <p class="normal">Berikiler, saat ikide henüz kahvede, sofra başındaydılar. Büyük salon boşalıyordu. Sobanın palmiye biçimindeki borusu, beyaz tavanda yaldızlı bir sorguçla nihayetleniyordu. Yanlarında, camekânın arkasında, tam güneşin alnında, küçük bir fıskıye bir mermer havuza şıpırdayarak dökülüyordu. Havuzda, maydanozlarla kuşkonmazlar arasında, sersemlemiş üç ıstakoz, kenarda üst üste konmuş bıldırcınlara doğru uzanıyordu.</p>

  <p class="normal">Homais'nin keyfine diyecek yoktu. Ziyafetten çok lüksten mest olmuştu, ama Pommard şarabı da melekelerini biraz tahrik ediyordu. Nitekim, romlu omlet gelince, kadınlara dair ahlaka aykırı düşünceler ortaya attı. Onu en fazla büyüleyen şey, <span class="ideitalik">şıklıktı</span>. Güzel döşenmiş bir dairede zarif bir tuvalete bayılıyordu. Vücut güzelliğine gelince, iyi <span class="ideitalik">parça</span>'ları da hor görmüyordu tabii.</p>

  <p class="normal">Léon, ümitsizlik içinde duvar saatinden gözlerini ayırmıyordu. Eczacı ise içiyor, yiyor, konuşuyordu.</p>

  <p class="normal">Birdenbire:</p>

  <p class="normal">— Siz, dedi! Rouen'da, yoksunluk içinde olmalısınız. Gerçi sevgiliniz pek uzaklarda oturmuyor ama...</p>

  <p class="normal">Léon kıpkırmızı kesilince de:</p>

  <p class="normal">— Haydi, haydi, dedi; samimi olalım. İnkâr mı edeceksiniz, Yonville'de?..</p>

  <p class="normal">Genç adam kekeledi.</p>

  <p class="normal">— Madam Bovary'nin evinde kur yapmıyor musunuz?</p>

  <p class="normal">— Kime?</p>

  <p class="normal">— Hizmetçi kıza!</p>

  <p class="normal">Şaka söylemiyordu; ama kendini beğenmişlik, her türlü sıkılganlığı unutturmuş olacaktı ki, Léon, istemeyerek itiraz etti. O, yalnız esmer kadınlardan hoşlanırdı.</p>

  <p class="normal">Eczacı:</p>

  <p class="normal">— Size hak veririm, dedi; onlar daha ateşli olurlar.</p>

  <p class="normal">Dostunun kulağına eğilerek, bir kadının ateşli olup olmadığını ne gibi belirtilerden anlamak lazım geldiğini anlattı. Hatta konuyu genişleterek çeşitli milletlere mensup kadınlardan söz açtı: Alman kadını edalı, Fransız kadını çapkın, İtalyan kadını hırslı olurmuş.</p>

  <p class="normal">Noter kâtibi:</p>

  <p class="normal">— Ya zenci kadınlar? diye sordu.</p>

  <p class="normal">— Onlar sanatkârlara layıktır. – Garson, iki küçük fincan kahve!</p>

  <p class="normal">Léon nihayet sabırsızlıkla sordu:</p>

  <p class="normal">— Gidiyor muyuz?</p>

  <p class="normal">— <span class="ideitalik">Yes</span>.</p>

  <p class="normal">Ama gitmeden önce işyeri sahibini görüp onu kutlamak istedi.</p>

  <p class="normal">O zaman genç adam, yalnız kalmak için, işi olduğunu söyledi.</p>

  <p class="normal">Homais:</p>

  <p class="normal">— O halde, dedi; sizi geçireyim bari.</p>

  <p class="normal">Sokaklardan geçerken, yanındakine karısından, çocuklarından, geleceklerinden, eczanesinden söz etti, orasının vaktiyle ne berbat bir halde bulunduğunu, ne çabayla bugünkü mükemmel durumuna getirdiğini anlattı.</p>

  <p class="normal"><span class="ideitalik">Boulogne</span> oteline gelince, Léon onu yüzüstü bırakıverdi, merdivenleri dörder dörder çıktı, metresini heyecan ve telaş içinde buldu.</p>

  <p class="normal">Emma, eczacının adını duyunca küplere bindi. Ama genç adamın mazeretleri akla uygundu, kendisinin hiç kabahati yoktu. Mösyö Homais'yi o da tanımıyordu sanki! Onunla vakit geçirmeyi Emma ile beraber bulunmaya nasıl tercih ederdi? Fakat Emma sırtını dönmüştü bile, Léon onu durdurdu; ve dizleri üzerine yığılarak, isteri ve yalvarma dolu baygın bir tavırla iki elini beline doladı.</p>

  <p class="normal">Emma, ayaktaydı; çakmak çakmak olmuş iri gözleriyle ona ciddi ciddi, adeta korkunç korkunç bakıyordu. Sonra gözyaşları o bakışları bulandırdı, pembe gözkapakları kapandı, ellerini bırakıverdi. Léon tam o elleri ağzına götürüyordu ki, bir uşak görünerek Mösyö'yü aşağıda beklediklerini bildirdi.</p>

  <p class="normal">Emma:</p>

  <p class="normal">— Döneceksin, değil mi? diye sordu.</p>

  <p class="normal">— Elbette.</p>

  <p class="normal">— Ama ne zaman?</p>

  <p class="normal">— Az sonra.</p>

  <p class="normal">Eczacı, Léon'u görür görmez:</p>

  <p class="normal">— <span class="ideitalik">Numara</span> yaptım, dedi. Hoşunuza pek gitmediğini anladığım bu ziyareti kısa kestirmek istedim. Haydi, Bridoux'ya gidelim de bir kadeh garus içelim.</p>

  <p class="normal">Léon, hemen noterliğe dönmesi gerektiğine dair yeminler etti. O zaman da eczacı, kâğıt yığınları ve işlemler konusunda şakalar yaptı.</p>

  <p class="normal">— Bırakın biraz, Allah'ı severseniz Cujas ile Barthole'ü. Size kim karışır? Cesur olun! Bridoux'ya gidelim. Köpeğini görürsünüz. Görülecek şeydir hani!</p>

  <p class="normal">Noter kâtibinin hâlâ ayak dirediğini görünce de:</p>

  <p class="normal">— Peki, ben de noterliğe giderim, dedi. Orada sizi bekleyerek ya gazetede okurum, yahut bir kanun karıştırırım.</p>

  <p class="normal">Léon, Emma'nın öfkesi, Mösyö Homais'nin gevezeliği ve belki de öğle yemeğinin ağırlığıyla uyuşmuş, sanki eczacı tarafından büyülenmiş gibi, kararsız duruyordu. Eczacı ise boyuna tekrarlıyordu:</p>

  <p class="normal">— Bridoux'ya gidelim! İki adımlık yer, Malpalu sokağında.</p>

  <p class="normal">O zaman, tabansızlıkla, budalalıkla, insanları hiç de hoş olmayan hareketlere yönelten o tarif kabul etmez duygu ile, kendini bırakıverdi. Bridoux'ya gittiler ve adamı, Seltz suyu yapmak için bir makinenin kocaman çarkını soluk soluğa çevirmekte olan üç garsonun başında buldular. Homais garsonlara yol gösterdi. Bridoux'yu kucakladı. Garus içildi. Léon yirmi kez kalkıp gitmek istedi; fakat öteki, kolundan yakalayarak durduruyor ve:</p>

  <p class="normal">— Az sonra, diyordu; ben de kalkacağım. Birlikte <span class="ideitalik">Rouen Feneri</span>'ne gider oradaki beyleri görürüz. Sizi Thomassin'le tanıştırırım.</p>

  <p class="normal">Ama yine de yakayı kurtardı, bir koşuda otele vardı. Emma'nın yerinde yeller esiyordu. Öfke içinde az önce kalkıp gitmişti. Randevuda sözünü tutmamayı hakaret saymıştı. Ondan kopmak için başka nedenler de arayıp buldu: bir kahramanlıkta bulunmaktan âcizdi, zayıftı, bayağıydı, bir kadından daha pelte gibiydi, hasisti, tabansızdı.</p>

  <p class="normal">Sonra, sükûnet bulunca, ona herhalde iftiralarda bulunduğunu anladı. Fakat sevdiğimiz kimseleri hor görmek bizi onlardan az çok uzaklaştırır. Mabutlara dokunmamak lazımdır, yoksa yaldızları elimizde kalır.</p>

  <p class="normal">İkisi de, mektuplarında çoğu zaman aşklarıyla ilgisi olmayan şeylerden söz etmek derecesine geldiler; Emma'nın gönderdiği mektuplarda çiçeklerden, şiirden, aydan, yıldızlardan bahis vardı. Bunlar, bütün dış yardımlarla alevlenmeyi deneyen zayıf düşmüş bir tutkunun safça başvurduğu çarelerdi. Emma her seferinde, çıkacağı ilk yolculukta derin bir mutluluğa ermeyi tasarlıyordu; fakat sonunda, olağanüstü hiçbir şey duymadığını da kendi kendine açığa vuruyordu. Bu hayal kırıklığı yeni bir ümitle çabucak siliniyor ve Emma, âşığına daha ateşli, daha tutkulu dönüyordu. Haşin haşin soyunuyor, korsesinden kopardığı ince bağ, kayan bir yılan gibi kalçalarının etrafında ıslık çalıyordu. Çıplak ayaklarının ucuna basarak, kapının kapalı olup olmadığını bir kere daha muayene etmeye gidiyor, sonra bir tek hareketle bütün elbiselerini bir anda yere düşürüyor; solgun, hiç konuşmadan, ciddi ciddi, uzun bir ürperme ile, kendini âşığının koynuna atıyordu.</p>

  <p class="normal">Bununla birlikte, soğuk ter damlalarının kapladığı bu alında, bu fısıldayan dudaklarda, bu dalgın gözbebeklerinde, bu kolların sarılışında, Léon'a onları birbirinden ayırmak için, ansızın aralarına kayıvermiş gibi gelen, aşırı, kararsız, iç karartan bir şey vardı.</p>

  <p class="normal">Léon, ona soru sormaya cesaret edemiyordu; fakat, ne kadar tecrübeli olduğunu fark edince, kendi kendine, herhalde acının ve zevkin bütün sınavlarını vermiş olmalı diyordu. Vaktiyle kendisini o kadar büyülemiş olan şey şimdi onu korkutuyordu. Zaten, kişiliğinin her gün biraz daha yutulmasına isyan ediyordu. Bu sürekli zaferinden dolayı Emma'ya hınç besliyordu. Hatta onu sevmemeye kendisini zorluyor, fakat potinlerinin gıcırtısını duyunca, kuvvetli içkiler karşısındaki sarhoşlar gibi, kendini pısırık hissediyordu.</p>

  <p class="normal">Gerçi Emma, yemeklere gösterdiği özenden tutunuz da, giyim kuşam zarafetine ve bakışlardaki süzgünlüğe kadar, her bakımdan onun üzerine titremekten geri durmuyordu. Yonville'den göğsünün üstünde güller getiriyor ve onun yüzüne atıyordu; sağlığı için meraka düşüyor, nasıl davranması gerektiğine dair öğütler veriyordu. Kendine sımsıkı bağlamak için, Allah'ın da bu işe karışacağını umarak, boynuna bir Hazreti Meryem madalyonu da geçirmişti. Evladına düşkün bir anne edasıyla, arkadaşları hakkında bilgi alıyordu. Ona:</p>

  <p class="normal">— Onlarla buluşma, çıkma, yalnız bizi düşün; beni sev, diyordu.</p>

  <p class="normal">Hayatını gözaltında bulundurabilmek de isterdi, hatta peşine adam koymayı bile düşündü. Daima, otelin yanında, yolculara yanaşan öyle bir serseri vardı ki, isterse, pekâlâ... Fakat gururu isyan etti:</p>

  <p class="normal">— Eh, artık ne olursa olsun, isterse aldatsın, umurumda değil!</p>

  <p class="normal">Bir defasında birbirlerinden erken ayrılmışlardı. Emma tek başına bulvardan geçerek dönerken, manastırın duvarları gözüne ilişti; karaağaçların gölgesinde bir sıraya oturdu. O zamanlar ne kadar huzur içindeydi! Okuduğu kitaplara göre hayal etmeye çalıştığı o anlatılmaz aşk duygularına şimdi ne kadar hasret çekiyordu!</p>

  <p class="normal">Evliliğinin ilk ayları ormanda atla gezintileri, vals eden Vikont ve şarkı söyleyen Lagardy, hepsini gözlerinin önünden geçirdi... Ve Léon da kendisine tıpkı ötekiler kadar uzak göründü.</p>

  <p class="normal">Kendi kendine:</p>

  <p class="normal">— Onu seviyorum ama, diyordu.</p>

  <p class="normal">Ne olursa olsun mutlu değildi, hiçbir zaman mutlu olmamıştı. Hayatın bu yetersizliği, dayandığı şeylerin hemen bozulup çürümesi nereden geliyordu?.. Ama, bir yerlerde kuvvetli ve güzel bir insan, hem coşkunluk, hem de incelikle dolu kıymetli bir varlık, bir melek kılığı altında bir şair kalbi, gökyüzüne şairane düğün destanları söyleyen tunç telli bir rebap bulunsaydı, onunla tesadüfen niçin karşılaşmamalıydı? Ah, ne imkânsızlık! Zaten hiçbir şey böyle bir araştırmaya değmezdi; her şey yalan söylüyordu, her gülümsemenin altında sıkıntıdan bir esneme vardı. Her sevinç bir lanet, her zevk bir iğrenme gizliyordu ve en iyi öpücükler, dudaklarda gerçekleşmesi imkânsız daha yüksek bir şehvet özlemi bırakıyordu.</p>

  <p class="normal">Havada bir madeni hırıltı dolaştı ve manastırın çanı dört kere vurdu. Saat dört! Ona çok eskiden beri burada, şu sıranın üstündeymiş gibi geliyordu. Fakat bir kalabalığın küçük bir yere sığması gibi, sayısız tutkular da tek bir dakikanın içine girebilir.</p>

  <p class="normal">Emma da yalnız kendi tutkularıyla yaşıyordu, bir arşidüşesten fazla paraya kıymet verdiği yoktu.</p>

  <p class="normal">Ama bir seferinde, ufak tefek, yüzü kıpkırmızı, kafası dazlak biri, Rouen'dan, Mösyö Vinçart tarafından gönderildiğini söyleyerek Emma'ya geldi. Uzun yeşil redingotunun yan cebini kapayan topluiğneleri çekip çıkardı, hepsini elbisesinin koluna iliştirdi, terbiyeli terbiyeli bir kâğıt uzattı.</p>

  <p class="normal">Bu, kendisinin imzalayıp da bütün teminatına rağmen Lheureux'nün Vinçart'a ciro ettiği yedi yüz franklık bir borç senediydi.</p>

  <p class="normal">Emma hemen hizmetçisini dükkâncıya gönderdi. Adam gelemiyordu.</p>

  <p class="normal">Bunun üzerine, o zamana kadar kalın sarışın kaşlarının gizlediği mütecessis gözlerle sağa sola bakınarak ayakta kalmış olan meçhul adam, saf bir eda ile sordu:</p>

  <p class="normal">— Mösyö Vinçart'a ne cevap götüreyim?</p>

  <p class="normal">— Ne cevap mı? Kendisine söyleyin ki, şimdilik param yok... Ama gelecek hafta.. Evet, beklesin, gelecek hafta.</p>

  <p class="normal">Adamcağız bir tek kelime söylemeden çıktı gitti.</p>

  <p class="normal">Fakat ertesi günü öğleye doğru Emma'ya bir protesto geldi. Üstünde yer yer iri harflerle "<span class="ideitalik">Hareng efendi, Buchy icra memuru</span>" ibaresi yazılı bulunan bu damgalı kâğıdı görür görmez Emma fena halde ürktü ve soluğu kumaş tacirinde aldı.</p>

  <p class="normal">Onu dükkânda, paket bağlarken buldu.</p>

  <p class="normal">— Buyursunlar, dedi; emirleriniz?</p>

  <p class="normal">Kendisine hem çıraklık hem aşçılık eden, on üç yaşlarında, kamburumsu bir genç kızın yardımıyla, yine kendi işine koyuldu.</p>

  <p class="normal">Sonra, dükkânın döşeme tahtaları üzerinde kunduralarını takırdata takırdata, Madam'ın önüne geçip birinci kata çıktı ve kendisini dar bir odaya aldı. Burada, üzerindeki büyük defterler asma kilitli verev bir demir çubukla muhafaza altına alınmış, kocaman bir yazıhane vardı. Basma topları altında duvara dayalı bir kasa görülüyordu; fakat öylesine büyük çaptaydı ki, içine para ve senetten başka şeyler de konulmuş olacaktı. Gerçekten, Mösyö Lheureux, rehin karşılığında borç para vermekteydi. Madam Bovary'nin altın zincirini de, zavallı Tellier Baba'nın küpeleriyle birlikte oraya koymuştu. Adamcağız, sonunda küpeleri satmak zorunda kalmış, Quincampoix'da külüstür bir bakkal dükkânı satın almıştı. Şimdi orada, suratından daha az sarı şamdanları arasında, müzmin nezleden geberip gidiyordu.</p>

  <p class="normal">Lheureux, geniş hasır koltuğuna oturdu:</p>

  <p class="normal">— Ne var, ne yok?</p>

  <p class="normal">— Alın, bakın.</p>

  <p class="normal">Ona kâğıdı gösterdi.</p>

  <p class="normal">— Peki, ne yapabilirim?</p>

  <p class="normal">O zaman Emma, senetleri ciro etmemek hususunda verdiği sözü hatırlatarak, köpürdü.</p>

  <p class="normal">— Ama mecbur oldum da yaptım. Beni sıkboğaz ediyorlardı.</p>

  <p class="normal">— Şimdi ne olacak?</p>

  <p class="normal">— Olacağı basit: Bir mahkeme kararı, arkasından da haciz... <span class="ideitalik">Oldu da bitti!</span></p>

  <p class="normal">Emma herifi dövmemek için kendini zor tutuyordu. Adama, yumuşak bir eda ile, Mösyö Vinçart'ı avutmak çaresi olup olmadığını sordu.</p>

  <p class="normal">— Evet, Vinçart'ı avutmak ha! Kendisini tanımıyorsunuz anlaşılan; o bir Araptan daha yırtıcıdır.</p>

  <p class="normal">Ama yine de Mösyö Lheureux'nün işe müdahale etmesi lazım geldi.</p>

  <p class="normal">— Dinleyin beni! Zannederim ki bugüne kadar size karşı iyi davrandım.</p>

  <p class="normal">Ve defterlerinden birini açarak:</p>

  <p class="normal">— Bakın! dedi.</p>

  <p class="normal">Sonra, parmağını sayfanın altından yukarıya doğru gezdirdi:</p>

  <p class="normal">— Hah işte... 3 Ağustos'ta iki yüz frank... 17 Temmuz'da yüz elli... 23 Mart'ta kırk altı... nisanda...</p>

  <p class="normal">Bir budalalık yapmaktan çekiniyormuş gibi durdu.</p>

  <p class="normal">— Mösyö'nün imzaladığı senetlerden söz etmiyorum bile. Onların da biri yedi yüz franklık, öbürü üç yüz franklık! Aldığınız küçük avanslar, faizler, bir türlü arkası gelmiyor, insanın zihni karışıyor. Artık ben bu işte yokum!</p>

  <p class="normal">Emma ağlıyordu, adama, "Mösyö Lheureux'cüğüm" bile diyordu. Fakat dükkâncı, bütün suçu o "Köpoğlu Vinçart"a yüklüyordu. Zaten kendisinin on parası yoktu, şimdi kimse borcunu ödemiyordu, herkes onun sırtından geçinmeye bakıyordu, onun gibi biçare bir dükkâncı avans filan veremezdi.</p>

  <p class="normal">Emma susuyordu; Mösyö Lhereux ise elindeki kalemin tüylerini ısırarak, herhalde bu susmadan kaygılanmış olacaktı ki:</p>

  <p class="normal">— Şayet, diye devam etti; şu günlerde elime para geçse... belki...</p>

  <p class="normal">— Zaten Barneville'in bakiye hesabı gelir gelmez...</p>

  <p class="normal">— Nasıl?..</p>

  <p class="normal">Langlois'nın henüz parayı ödemediğini duyunca, pek hayrete düşmüş göründü. Sonra, tatlı bir sesle:</p>

  <p class="normal">— Anlaşalım, ama nasıl?..</p>

  <p class="normal">— Siz nasıl isterseniz!</p>

  <p class="normal">O zaman, düşünüyormuş gibi gözlerini kapadı, birkaç rakam yazdı, pek sıkıntıya düşeceğini, bu işin çok güç bir iş olduğunu, <span class="ideitalik">son meteliğini</span> vereceğini söyleyerek, Emma'ya her biri iki yüz elli franklık ve birbirinden birer ay aralıklı vadeli dört senet yazdırdı.</p>

  <p class="normal">— Allah vere de Vinçart bana olmaz demese! Esasen, bir kere anlaştık, işi savsaklayacak değilim, elma gibi yuvarlak adamımdır ben.</p>

  <p class="normal">Sonra, hiç oralı değilmiş gibi, Emma'ya dükkâna yeni gelmiş bir sürü mal gösterdi, fakat kendi kanaatince, hiçbiri Madam'a layık değildi.</p>

  <p class="normal">— Mesela, bakın şu elbiseliğe, metresi otuz beş santime, rengi de hiç atmazmış! Pekâlâ herkes yutuyor bunu, tabii anlarsınız, işin doğrusu söylenmez ki.</p>

  <p class="normal">Dükkâncı, başkalarına yaptığı bu aldatmacaları itiraf etmekle, Emma'yı kendisine ne kadar dürüst davrandığına inandırmak istiyordu.</p>

  <p class="normal">Sonra, geçenlerde bir <span class="ideitalik">satışta</span> bulduğu üç buçuk metrelik bir dantela parçasını göstermek için kendisine seslendi:</p>

  <p class="normal">— Bakın, güzel değil mi? Şimdi bu dantelayı koltuk başlarına koyuyorlar, moda böyle.</p>

  <p class="normal">Bir hokkabazdan daha atik davranarak dantelayı mavi bir kâğıda sardı ve Emma'nın eline tutuşturdu.</p>

  <p class="normal">— Ama, hiç değilse şeyini öğrenseydim?..</p>

  <p class="normal">Arkasını dönerek:</p>

  <p class="normal">— Sonra, sonra, dedi.</p>

  <p class="normal">Daha o akşam, Emma, kocasını, mirastan artanı derhal göndermesi için annesine mektup yazmaya zorladı. Kaynana gönderilecek bir şey kalmadığını bildirdi: Tasfiye tamamlanmıştı, kendilerine, Barneville'den başka, altı yüz liralık bir akar kalıyordu, onu da düzenli olarak gönderecekti.</p>

  <p class="normal">O zaman Madam, kocasının hastalarına iki üç fatura gönderdi ve faydasını gördüğü bu usulü sonraları da bol bol kullandı. Faturalara not olarak şunu da eklemeyi hiç unutmuyordu: "<span class="ideitalik">Bundan kocama hiç bahsetmeyiniz, ne kadar mağrur olduğunu bilirsiniz... Kusura bakmayınız... Hürmetkârınız...</span>" Gerçi bazı itirazlar oldu ama hiçbiri kocasının eline geçmedi.</p>

  <p class="normal">Para bulmak için eski eldivenlerini, eski şapkalarını, eski kap kacağı satmaya başladı; gayet ustaca pazarlık ediyordu, damarlarındaki köylü kanı on metelik sektirtmiyordu. Şehre her inişinde, bazı ufak tefek şeyler satın alıyordu. Mösyö Lheureux başka bir şey bulamayınca, hiç değilse bunları alıp götürdü. Devekuşu tüyleri, Çin porseleni, sandıkları aldı; Félicité'den, Madam Lefrançois'dan, <span class="ideitalik">Kızıl Haç</span> sahibesinden, herkesten borç para çekti. Nihayet Barneville'den gelen para ile senetlerin iki tanesini ödedi, diğer bin beş yüz frank eridi gitti. Yeniden borçlandı ve bu, böylece devam etti.</p>

  <p class="normal">Bazen, doğrusu hesap yapmaya gayret ettiği de oluyordu, fakat öyle akıl almaz şeyler keşfediyordu ki, inanası gelmiyordu. O zaman yeniden hesaba girişiyor, zihni çabucak karmakarışık oluyor, her şeyi olduğu yerde bırakıyor, bir daha da kafa yormuyordu.</p>

  <p class="normal">Şimdi evin hali pek hazindi! Satıcıların kapıdan asık suratla çıktıkları görülüyordu. Mutfaktaki ocakların üzerinde mendillere rast geliniyor ve küçük Berthe, Madam Homais'nin ayıplamasına rağmen, delik çoraplarla dolaşıyordu. Charles, ezile büzüle bir ihtarda bulunacak olursa, Emma kaba kaba cevap veriyor, bunda kendisinin kabahati olmadığını söylüyordu!</p>

  <p class="normal">Neden bu kadar öfkeleniyordu? Charles her şeyi karısının geçirmiş olduğu sinir hastalığı ile izah ediyor, sakatlığını kusur saydığı için kendi kendine kızıyor, kendini bencillikle suçluyor ve içinden hemen gidip karısını öpmek geliyordu.</p>

  <p class="normal">Kendi kendine:</p>

  <p class="normal">— Hayır, olmaz, diyordu; belki canını sıkmış olurum.</p>

  <p class="normal">Olduğu yerde kalıyordu.</p>

  <p class="normal">Akşam yemeğinden sonra bahçede tek başına dolaşıyor, küçük Berthe'i dizlerine oturtuyor, tababet gazetesini açarak ona okuma öğretmeye çalışıyordu. Dersle hiç başı hoş olmayan çocuk, çok geçmeden o kederli iri gözlerini açıyor ve ağlamaya koyuluyordu. O zaman Charles çocuğu teselli ediyor, kum üzerinde ırmaklar yapsın diye gidip bahçe kovasıyla su getiriyor, yahut kınaağaçlarının dallarını kırarak tarhlara ağaç diye dikiyordu. Bu da zaten ot bürümüş bahçeyi pek bozmuyordu. Lestiboudois'nın o kadar gündelik alacağı vardı ki! Sonra çocuk üşüyor, annesini istiyordu.</p>

  <p class="normal">Charles:</p>

  <p class="normal">— Hizmetçiyi çağır, diyordu. Biliyorsun ki, yavrucuğum, annen rahatsız edilmek istemez.</p>

  <p class="normal">Sonbahar başlamıştı, yapraklar şimdiden dökülüyordu – iki yıl önce, hastalandığı zamanki gibi! Ne zaman bitecek bütün bu belalar!.. Ve elleri arkasında, yürümeye devam ediyordu.</p>

  <p class="normal">Madam odasındaydı. Oraya çıkılmıyordu. Emma orada uyuşmuş, yarı çıplak, bütün gün kalıyor, vakit vakit Rouen'da bir Cezayirlinin dükkânından satın aldığı saray tabletleriyle tütsü yapıyordu. Geceleri, yanında uzanıp uyuyan bir adamdan kurtulmak için yapmadığını bırakmamış ve sonunda kocasını ikinci kata sürgün etmişti. Kendisi sabahlara kadar, içinde kanlı sahnelerle azgın şehvet betimleri bulunan acayip kitaplar okuyordu. Çoğu zaman dehşete düşüyor, bir çığlık koparıyordu. Charles hemen koşup geliyordu.</p>

  <p class="normal">O da:</p>

  <p class="normal">— Ah, git, git! diyordu.</p>

  <p class="normal">Yahut bazen, zinanın körüklediği o mahrem alevle daha da yanarak, heyecan içinde, nefes nefese, safi arzu kesilmiş, pencereyi açıyor, soğuk havayı içine çekiyor, gür saçlarını rüzgâra dağıtıyor ve yıldızlara bakarak kendine prens aşkları temenni ediyordu. Onu, Léon'u düşünüyordu. Kendisini doyuran o randevulardan bir tanesini yaşamak için o anda her şeyini verebilirdi.</p>

  <p class="normal">Randevular onun bayram günleriydi. Onların muhteşem olmasını istiyordu! Şayet âşığı tek başına masrafın altından kalkamazsa, açığı cömertlikle kendisi kapatıyordu. Bu da, hemen hemen her defasında böyle oluyordu. Léon, başka yerlerde, daha gösterişsiz otellerde de pekâlâ rahat edebileceklerini kendisine anlatmaya çalıştı; fakat hep Emma'nın itirazlarıyla karşılaştı.</p>

  <p class="normal">Bir gün çantasından altı tane altın yaldızlı küçük kaşık çıkardı (bunlar Rouault Baba'nın düğün hediyesiydi) ve Léon'dan hemen gidip bunları Emniyet Sandığı'na götürmesini rica etti; pek hoşuna gitmediği halde Léon emri yerine getirdi. Kötü bir vaziyete girmekten korkuyordu.</p>

  <p class="normal">Sonra, iyice düşününce, metresinin garip tavırlar takındığını, kendisini ondan uzaklaştırmak isteyenlerin pek haksız olmadıklarını anladı.</p>

  <p class="normal">Gerçekten, birisi annesine uzun bir imzasız mektup göndermişti. Mektupta, oğlunun <span class="ideitalik">evli bir kadınla kendini mahvettiğini</span> haber veriyordu; kadıncağız, bu işin içinde de ailelerin ezeli umacısını, yani aşkın derinliklerinde çöreklenen o belirsiz kötü yaratığı, o denizkızını, o canavarı görür gibi olarak, oğlunun patronu Dubocage efendiye mektup yazdı. O da bu işi mükemmelen becerdi. Delikanlının gözünü açmak, ona uçurumu göstermek için, üç çeyrek saat öğüt verdi. Böyle bir macera, sonraları kendi müessesesine de zararlı olabilirdi. Kadınla ilgisini kesmesi için yalvardı. Kendi menfaati uğruna bunu yapmazsa, bari onun için, yani Dubocage için bu fedakârlığa katlanmalıydı.</p>

  <p class="normal">Léon sonunda bir daha Emma'yı görmeyeceğine yemin etmişti; sözünü tutmadığı için kendi kendine kızıyordu, çünkü, arkadaşlarının sabahları soba etrafında yaptığı şakaları hesaba katmasa bile, bu kadın yüzünden başına türlü belalar gelebilir, daha bir sürü nasihat dinlemeye mecbur kalırdı. Hem yakında başkâtip olacaktı: artık ciddi olmanın zamanıydı. Nitekim flütten, coşkun duygulardan, hayal kurmaktan vazgeçti: çünkü her burjuva, gençlikte kanı kaynadığı zaman, bir tek gün, bir tek dakika bile olsa, yine kendini sınırsız tutkulara, pek büyük girişimlere yetenekli sanır. Çapkının en bayağısı sultan hanımların hayaliyle geçinir, her noterin gönlünde birazcık şair kırıntısı bulunur.</p>

  <p class="normal">Léon, göğsünün üstünde Emma birdenbire hıçkırmaya başladı mı artık sıkılıyordu; kalbi, tıpkı belirli bir müzik dozundan fazlasına tahammül edemeyen insanlar gibi, artık inceliklerini pek fark edemediği bir aşkın gürültüsü karşısında ilgisizlikten uyukluyordu.</p>

  <p class="normal">Birbirine sahip olmak zevkini yüz katına çıkaran o şaşmaları duyamayacak kadar birbirlerini fazla tanıyorlardı. Emma ondan ne kadar tiksinmişse, o da Emma'dan o kadar usanmıştı. Emma, zinada evliliğin yavanlıklarıyla yeniden karşılaşmıştı.</p>

  <p class="normal">Fakat nasıl kurtulmalıydı? Sonra böyle bir mutluluğun bayağılığı ile kendini ne kadar aşağılık hissederse etsin, Emma, alışkanlıkla veya ahlaksızlıkla, o saadetten vazgeçemiyordu; hatta, her gün biraz daha üstüne düşüyor, daha da çoğalmasını istemekle, her çeşit saadetin kökünü kurutuyordu. Ümitlerinin kırılmasından, sanki kendisine ihanet etmiş gibi, Léon'u sorumlu buluyor, karar vermek cesaretini gösteremediğinden, içinden, "Bir felaket olsa da ayrılsak" diyordu.</p>

  <p class="normal">Ama, bir kadının daima âşığına mektup yazması lazımdır fikriyle, Léon'a mektup göndermekten asla geri kalmıyordu.</p>

  <p class="normal">Fakat yazarken, kafasında başka bir adam, en ateşli hatıralar, okuduğu en güzel şeyler ve en kuvvetli arzularının yarattığı bir hayalet beliriyordu; sonunda bu hayalet o kadar gerçek, o kadar ele avuca sığar bir hale geliyordu ki, Emma hayranlıkla sarsılıyor; fakat niteliklerinin bolluğu altında kaybolarak bir tanrıya döndüğü için, yine de onu bütün açıklığıyla hayalinde canlandıramıyordu. O hayalet, ay ışığında ve çiçeklerin güzel kokusu altında, balkonlarda ipek merdivenlerin sallandığı mavimtırak bir ülkede oturuyordu. Emma onu yanı başında hissediyor, geleceğini ve bir öpücükte kendisini alıp kaçıracağını sanıyordu. Sonra, kolu kanadı kırılmış, yine olduğu yere sırtüstü yuvarlanıyordu; çünkü bu belirsiz aşkın atılımları, onu, azgın zevk ve eğlence âlemlerinden daha fazla yoruyordu.</p>

  <p class="normal">Şimdi artık içinde sızısı hiç dinmeyen ve her yeri kaplayan bir kırıklık duyuyordu. Ona sık sık celpler, damgalı kâğıtlar geliyor, fakat bunlara şöyle bir göz atıp geçiyordu. Artık yaşamamak, yahut uyanmaksızın hep uyumak istiyordu.</p>

  <p class="normal">Büyük perhizin üçüncü perşembe günü, Emma Yonville'e dönmedi; gece maskeli baloya gitti. Kadife bir pantolonla kırmızı çoraplar giymiş, başına fiyonglu bir peruka ile yana eğdiği üç köşeli bir şapka geçirmişti. Bütün gece trombonların azgın sesine ayak uydurarak zıpladı durdu; herkes etrafında halka oluyordu. Sabah olunca kendini tiyatronun girişinde, beş altı maskelinin arasında buldu. Bunlar, Léon'un hamal veya gemici kıyafetine girmiş olan arkadaşlarıydı, gidip bir yerlerde yemek yemekten söz ediyorlardı.</p>

  <p class="normal">Etraftaki kahveler tıklım tıklım doluydu. Rıhtımda en adi cinsinden bir lokantayı gözlerine kestirdiler. Lokanta sahibi, bunlara dördüncü katta küçük bir oda açtı.</p>

  <p class="normal">Erkekler bir köşeye çekilip fiskos ettiler; herhalde masraf hakkında konuşuyorlardı. Odada bir noter kâtibi, iki tıp talebesi ve bir de tüccar kâtibi vardı. Allah için, Emma'ya layık bir meclisti bu! Kadınlara gelince, daha seslerinden, hemen hemen hepsinin en aşağı cinsten olduğunu anlamakta gecikmedi. O zaman içine korku girdi, iskemlesini geri çekti ve gözlerini yere indirdi.</p>

  <p class="normal">Ötekiler yemeğe koyuldular. Emma yemedi; alnı ateş gibi yanıyor, gözkapakları karıncalanıyor, derisi buz gibi soğuyordu. Balonun döşeme tahtalarını, sanki dans eden binlerce ayağın ritmik vuruşuyla hâlâ gümbürdüyormuş gibi, kendi kafasının içinde duyuyordu. Sonra, punç kokusuyla yaprak sigaralarının dumanı onu büsbütün sersemletti. Bayılıyordu; pencerenin önüne götürdüler.</p>

  <p class="normal">Gün ağarmaya başlıyordu. Sainte-Catherine tarafında, solgun gökyüzünde büyük bir kırmızı leke genişliyordu. Kurşun rengi bağlamış nehir rüzgârla ürperiyordu. Köprülerin üzerinde kimsecikler yoktu; sokak fenerleri sönüyordu.</p>

  <p class="normal">Emma, nihayet kendine geldi ve orada, hizmetçisinin odasında uyumakta olan Berthe'i düşündü. Fakat uzun demir çubuklarla yüklü bir at arabası, evlerin duvarına sağır edici bir madeni sarsıntı fırlatarak geçti.</p>

  <p class="normal">Emma hemen oradan sıvıştı, balo kostümünü çıkarıp attı, Léon'a dönmesi gerektiğini söyledi ve nihayet <span class="ideitalik">Boulogne</span> otelinde tek başına kaldı. Her şeye, hatta kendisine de tahammül edemez olmuştu. Bir kuş gibi uçup giderek, uzaklarda, lekesiz uzaklıklarda, bir yerlerde yeniden gençleşmeyi ne kadar istiyordu.</p>

  <p class="normal">Otelden çıktı, bulvardan, Cauchoise meydanından, kenar semtten geçti. Bahçelere bakan iki yanı boş bir sokağa geldi. Hızlı yürüyordu, açık hava onu teskin ediyordu: kalabalığın suratları, maskeleri, kadriller, avizeler, lokantadaki yemek, o kadınlar, her şey, azar azar, rüzgârın önüne kattığı sis tabakaları gibi kayboldu. Sonra, tekrar <span class="ideitalik">Kızıl Haç</span>'a döndü, duvarlarında <span class="ideitalik">Nesle Kulesi</span>'nin resimleri asılı duran ikinci kattaki küçük odasında, kendini yatağın üzerine attı. Akşamın saat dördünde Hivert gelip kendisini uyandırdı.</p>

  <p class="normal">Eve girer girmez, Félicité ona duvar saatinin arkasında kül rengi bir kâğıt gösterdi. Emma okudu:</p>

  <p class="normal1">"Mahkemenin icra yetkisi veren hükmü gereğince..."</p>

  <p class="normal">Hangi hüküm? Gerçekten, bir gün önce başka bir kâğıt daha gelmişti, ama haberi olmamıştı ki. Şu kelimeleri okuyunca büsbütün şaşırdı kaldı:</p>

  <p class="normal1">"Kral, kanun ve adalet namına Madam Bovary'ye tebliğ olunur ki..."</p>

  <p class="normal">Birçok satır atladı ve şunu gördü:</p>

  <p class="normal">"<span class="ideitalik">Yalnız yirmi dört saatlik bir süre içinde.</span>" Ne oluyor? "<span class="ideitalik">Sekiz bin franklık bir meblağı ödemek.</span>" Hatta, biraz daha altında şunlar vardı: "<span class="ideitalik">Kendisi, bütün kanuni yollardan ve özellikle mal ve eşyasının hacziyle zorlanacaktır.</span>"</p>

  <p class="normal">Yapılacak ne vardı?.. Demek, yirmi dört saat sonra; yarın! Lheureux'nün herhalde kendisini yine korkutmak istediğini düşündü. Bütün dalaverelerini, hoş görünmelerinin amacını bir anda kavradı. Tutarın gereğinden fazla şişirilmiş olması içine biraz soğuk su serpiyordu.</p>

  <p class="normal">Bununla birlikte, boyuna satın almak, parasını ödememek, borç para almak, senetler imzalamak, sonra, yeni bir vadeye bağlandıkça bedeli artan senetleri yenilemek suretiyle Emma, Lheureux efendiye karışık işlerinde kullanmak için sabırsızlıkla beklediği bir sermaye hazırlamıştı.</p>

  <p class="normal">Emma, gayet serbest bir tavırla adamın karşısına çıktı.</p>

  <p class="normal">— Biliyor musunuz başıma geleni? Herhalde bir şaka olmalı bu!</p>

  <p class="normal">— Hayır.</p>

  <p class="normal">— Nasıl hayır?</p>

  <p class="normal">Ağır ağır ona döndü ve kollarını kavuşturarak:</p>

  <p class="normal">— Benim, dedi; kıyamete kadar size pîr aşkına müteahhitlik ve bankerlik yapacağımı mı sanıyordunuz, hanımcığım? Cebimden çıkarıp verdiğim paraların yine cebime girmesi gerek, haksızlık etmeyelim!</p>

  <p class="normal">Emma borcun miktarına itiraz edecek oldu.</p>

  <p class="normal">— Ne yapalım, bu böyle! Mahkeme kabul etti! Elde hüküm var! Onu da size tebliğ ettiler. Zaten bunları yapan ben değilim, Vinçart.</p>

  <p class="normal">— Acaba bir şeyler yapmanız...</p>

  <p class="normal">— Hiçbir şey yapamam.</p>

  <p class="normal">— Ama... yine de... bir düşünsek.</p>

  <p class="normal">Emma her çareye başvurdu. Hiç haberi olmamıştı ki... Başına birdenbire gelmişti bu iş...</p>

  <p class="normal">Lheureux, alaylı bir selamla:</p>

  <p class="normal">— Kabahat kimin? dedi. Ben ırgat gibi çalışıp dururken siz keyfinize bakıyordunuz.</p>

  <p class="normal">— Ahlak dersi istemez!</p>

  <p class="normal">— Ahlak dersinin kimseye zararı olmaz.</p>

  <p class="normal">Emma küçüldü, yalvardı, hatta o küçük ve güzel beyaz elini dükkâncının dizleri üzerine koydu.</p>

  <p class="normal">— Bırakın beni! Neredeyse beni baştan çıkarmaya kalkışacaksınız.</p>

  <p class="normal">— Siz aşağılık bir adamsınız!</p>

  <p class="normal">Dükkâncı gülerek:</p>

  <p class="normal">— Oo, oo, pek ileri gidiyorsunuz, dedi.</p>

  <p class="normal">— Sizin ne adam olduğunuzu herkese söyleyeceğim. Kocama diyeceğim ki...</p>

  <p class="normal">— Öyle mi? Ben de bir şeyler göstereceğim kocanıza!</p>

  <p class="normal">Lheureux kasasından, Vinçart'ın ıskontosu sırasında Emma'nın kendisine verdiği bin sekiz yüz franklık makbuzu çıkardı.</p>

  <p class="normal">— O zavallı adamcağız sizin bu küçük hırsızlığınızı anlamaz mı sanıyorsunuz?</p>

  <p class="normal">Emma, başına bir topuz inmişten daha beter, olduğu yere yığıldı. Lheureux pencere ile yazı masası arasında mekik dokurken, boyuna tekrarlıyordu.</p>

  <p class="normal">— Evet, göstereceğim ona bu makbuzu... göstereceğim ona...</p>

  <p class="normal">Sonra, kadına yaklaştı ve tatlı bir sesle:</p>

  <p class="normal">— Biliyorum, dedi; hoş bir şey değil bu; fakat hiç kimse de bu yüzden ölmemiştir alt tarafı. Mademki paramı iade etmek için bundan başka çareniz yok...</p>

  <p class="normal">Emma kollarını büke büke:</p>

  <p class="normal">— Ama nereden bulacağım, dedi.</p>

  <p class="normal">— Adam sen de! Bu kadar dostunuz var!</p>

  <p class="normal">Kendisine öyle keskin ve korkunç bir tarzda bakıyordu ki, Emma iliklerine kadar titredi.</p>

  <p class="normal">— Size söz veriyorum, imzalayacağım...</p>

  <p class="normal">— Bıktım, usandım artık imzalarınızdan!</p>

  <p class="normal">— Yine satacağım...</p>

  <p class="normal">Omuz silkerek:</p>

  <p class="normal">— Haydi canım siz de! dedi. Satacak neyiniz var ki?</p>

  <p class="normal">Ve dükkâna açılan küçük pencereden seslendi:</p>

  <p class="normal">— Annette! 14 numaranın üç kuponunu unutma sakın.</p>

  <p class="normal">Hizmetçi kız geldi; Emma bunun manasını anladı ve "kovuşturmayı durdurmak için ne kadar para lazım olduğunu" sordu.</p>

  <p class="normal">— Çok geç artık.</p>

  <p class="normal">— Ama size binlerce frank, tutarın dörtte birini, üçte birini, hemen hemen tümünü getirecek olursam?</p>

  <p class="normal">— Olmaz artık. Yararı yok!</p>

  <p class="normal">Onu usulca merdivene doğru itti.</p>

  <p class="normal">— Mösyo Lheureux, size yalvarırım, birkaç gün daha sabredin!</p>

  <p class="normal">Hıçkıra hıçkıra ağlıyordu.</p>

  <p class="normal">— Hoppala! Şimdi de ağlama faslı!</p>

  <p class="normal">— Beni mahvediyorsunuz!</p>

  <p class="normal">— Vız gelir bana, dedi ve kapıyı kapadı.</p>
</body>
</html>
