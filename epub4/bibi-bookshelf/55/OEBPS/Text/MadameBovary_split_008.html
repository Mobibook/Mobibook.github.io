<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_4">I</h2>

  <p class="normal">Okulun çalışma salonundaydık, kapı açılıp içeri müdür girdi, arkası sıra da setre pantolon giymiş bir <span class="ideitalik">yeni</span> öğrenciyle bir de, koca bir sıra yüklenmiş bir hademe geliyordu. Uyuklayanlar gözlerini açtı ve herkes, sanki dersine dalmışken birdenbire gürültü duyup şaşalamış gibi ayağa kalktı.</p>

  <p class="normal">Müdür oturmamızı işaret etti; sonra etüt öğretmenine dönüp yavaş sesle:</p>

  <p class="normal">— Bu efendiye göz kulak olursunuz, Mösyö Roger, dedi. Beşinciye giriyor. Çalışması, ahlakı ile kendini beğendirirse, <span class="ideitalik">büyükler arasına</span>, yaşına göre bir sınıfa çıkarırız.</p>

  <p class="normal">Kapının arkasında bir köşeye büzülmüş durduğu için pek de iyi seçilemeyen bu yeni öğrenci, bir köy uşağıydı; on beş yaşında kadar vardı, boyu da hepimizinkinden uzundu. Saçları köy kilise ilahicilerinki gibi, alnına yatırılarak düz kesilmişti; uslu, söz dinler ve pek tutuk bir çocuğa benziyordu. Omuzları öyle geniş değildi ama, siyah düğmeli, yeşil çuha setrenin koltukaltlarına dar geldiği belliydi; kol ağızlarından gözüken kırmızı bilekler de herhalde çıplak durmaya alışıktı. Askısını pek çektiği için, uzun konçlu mavi çorapları, sarımtırak pantolonunun altından meydana çıkıyordu. Ayaklarında iri iri, kötü boyanmış, çivili kunduralar vardı.</p>

  <p class="normal">Kalkıp derslerimizi anlatmaya başladık. O, kilisede dinsel öğüt dinliyormuş gibi, kulak kesildi; ayak ayak üstüne atmaya, dirseğine dayanmaya bile cesaret edemiyordu; saat ikiye gelip de zil çalınca, bizimle birlikte sıraya girmesi için, etüt öğretmeni kendisine seslenmek zorunda kaldı.</p>

  <p class="normal">Sınıfa girer girmez, ellerimiz boşalsın diye, kasketlerimizi yere atar ya da daha kapının eşiğinde, duvara çarpıp da toz koparsın diye, sıraların altına fırlatırdık; okulun modası böyleydi.</p>

  <p class="normal">Bunun farkına mı varmadı? Yoksa ona uymayı göze mi alamadı? Her ne hal ise, biz duamızı bitirdikten sonra bile, <span class="ideitalik">yeni</span>'nin kasketi hâlâ dizinin üstündeydi. Bu, sorguçlu kalpaktan tutun da miğfere, yuvarlak şapkaya, lutr kaskete, takkeye kadar, her milletin her çeşitli başlığına çalan bir külahtı; hani bazı şeyler vardır, dilsiz çirkinliklerinde bir budalanın yüzünde olduğu gibi, derin bir belagat bulunur; işte böyle bir şey. Yumurta biçimindeydi ve içi tel çubuklarla tutturulmuştu: üç burma şeritle başlıyordu; sonra, aralarına kırmızı kurdele dikilmiş, baklava baklava kesilmiş kadife ve tavşan derisi parçaları sıralanıyordu; bunların üzerinde torbamsı bir şey vardı ki, bunun arkaya düşen kısmı, içeriden mukavva ile girilip yol yol şeritlerle süslenmişti; bunun ucunda da, incecik bir şeride bağlanmış, altın tellerle yapılmış bir küçücük haç, püskül gibi sarkıyordu. Yeniydi; güneşliği parlıyordu.</p>

  <p class="normal">Öğretmen:</p>

  <p class="normal">— Kalkınız, dedi.</p>

  <p class="normal">Kalktı; kasketi düştü. Bütün sınıf gülmeye başladı.</p>

  <p class="normal">Eğilip yerden aldı. Yanında oturanlardan biri dirseği ile vurup yine düşürdü; o, tekrar eğilip kaldırdı. Hocamız şakalı sözden hoşlanır bir adamdı.</p>

  <p class="normal">— O miğferi bir yana bıraksanıza! dedi.</p>

  <p class="normal">Sınıfı bir kahkahadır aldı; zavallı çocuk o kadar şaşalamıştı ki, kasketini elinde mi tutsun yere mi bıraksın, yoksa başına mı giysin, bir türlü kestiremiyordu. Yerine oturdu, dizlerinin üzerine koydu. Öğretmen:</p>

  <p class="normal">— Ayağa kalkın da adınızı söyleyin, dedi.</p>

  <p class="normal">Yeni öğrenci, acele acele, heceleri birbirine karıştırarak bir isim söyledi, ama kimse işitmedi.</p>

  <p class="normal">— Bir daha söyleyin!</p>

  <p class="normal">O, yine heceleri karıştırarak tekrar etti; bizim bağrışmalarımızdan onun sesi büsbütün işitilmez olmuştu. Hoca:</p>

  <p class="normal">— Daha yüksek söyleyin! Sesinizi biraz daha çıkarın! dedi.</p>

  <p class="normal">O, son bir çaba göstererek ağzını alabildiğine açtı ve birine seslenirmiş gibi, nefesinin olanca kuvveti ile şu kelimeyi fırlattı: <span class="ideitalik">Şarbovari</span>.</p>

  <p class="normal">Bir anda sınıfı saran gürültü, tiz seslerle en üst perdelere yükseldi, (kimimiz uluyor, kimimiz havlıyor, kimimiz tepiniyor, kimimiz: <span class="ideitalik">Şarbovari! Şarbovari!</span> diye bağırışıyorduk) sonra tek sesler halinde dalgalandı, bin zorlukla dindirildi; fakat yine de, tutulmaya çalışan bir kahkahanın iyice sönmemiş bir fişek gibi patlayıverdiği bir sırada, birdenbire canlanıyordu.</p>

  <p class="normal">Başımıza yağmur gibi yağan cezalar sınıfın düzenini yerine getirdi; öğretmen yazdırtarak, hecelettirerek, tekrar tekrar okutturarak, o yeni öğrencinin adının Charles Bovary olduğunu sonunda anlayabilmişti. O zavallıya, hemen gidip kürsünün dibinde tembeller sırasına oturmasını emretti. Çocuk yerinden kımıldadı, sonra yine durakladı. Öğretmen:</p>

  <p class="normal">— Ne arıyorsunuz? diye sordu.</p>

  <p class="normal">Yeni öğrenci, çekingen gözlerini etrafında gezdirerek sıkıla sıkıla:</p>

  <p class="normal">— Kaske... diyebildi.</p>

  <p class="normal">Bir gürültü daha kopacaktı ama öğretmenin öfkeyle:</p>

  <p class="normal">— Hepiniz beşer yüz dize kopya edeceksiniz! diye bağırması üzerine, denizler tanrısının: "<span class="ideitalik">Şimdi ha!</span>" demesi ile sinen dalgalar gibi tısıverdik. Hocanın çok canı sıkılmıştı; kürsünün üzerine koyduğu başlığının içinden mendilini çıkarıp alnını kurulayarak:</p>

  <p class="normal">— Hiç rahat duramaz mısınız? dedi. Siz de, <span class="ideitalik">yeni efendi</span>, yirmi kere <span class="ideitalik">ridiculus sum</span><sup class="calibre2"><a href="../Text/MadameBovary_split_045.html#footnote-100-1" id="footnote-100-1-backlink">[1]</a></sup> fiilini yazacaksınız.</p>

  <p class="normal">Sonra daha tatlı bir dille:</p>

  <p class="normal">— Kasketiniz de bulunur, dedi; merak etmeyin, kimse çalmamıştır.</p>

  <p class="normal">Sınıfın sessizliği geri gelmişti. Başlar defterlere eğildi; yeni efendi de, kendisine ara sıra kalem ucuyla atılan yuvarlanmış kâğıtlar gelip de yüzünü mürekkeplemesine rağmen, tam iki saat, herkese örnek olabilecek bir vaziyette oturdu. Yüzünü eliyle siliyor ve gözleri eğik, hiç kımıldamadan duruyordu.</p>

  <p class="normal">Akşam çalışma salonunda çekmesini açıp kolluklarını geçirdi, ufak çizgiler çizdi. Baktık, dikkatle, özene özene çalışıyor, kelimeleri birer birer sözlükte arıyor, elini işten esirgemiyordu. Böyle istek gösterdiği için olacak, daha aşağı sınıfa indirilmedi; çünkü kuralları oldukça bellemişti, ama anlatımında hiçbir incelik yoktu. Ailesi masraftan çekinip onu okula mümkün olduğu kadar geç gönderdiği için, ilk Latince derslerini köyün papazı gösterivermişti.</p>

  <p class="normal">Babası Mösyö Charles-Denis-Bartholomé Bovary, orduda cerrahbaşı yardımcılığı etmiş, 1812'de, yeni asker toplama işlerinde birtakım dalaverelere adı karıştığından istifasını vermek zorunda kalmıştı; o zaman da, "kişisel üstünlükleri" nedeniyle altmış bin franklık bir drahoma ele geçirmişti; bu parayı getiren tuhafiyeci kız, onun boyuna posuna vurulmuştu. Yakışıklı, konuşkan, çalımlı bir adamdı; rastıklı bıyıkları favorileriyle birleşmişti; parmaklarına yüzükler takar, en göz alıcı renklerden elbiseler giyerdi. Onda hem bir yiğit görünüşü, hem de bir ticaret tellalının inandırma yeteneği vardı. Evlendikten sonra iki üç yıl karısının parası ile geçindi, boğazına iyi baktı, sabahları geç kalktı, porselen pipolar içti, her akşam tiyatroya gidip eve geç döndü, kahvelere dadandı. Kayınpeder ölünce çok bir şey kalmadı, damat buna içerleyip <span class="ideitalik">dokumacılığa girişti</span>, biraz para batırdı ve <span class="ideitalik">toprağı altın etmek</span> için köye çekildi. Ama basmadan anlamadığı gibi tarımdan da anlamıyordu, atlarını işe göndereceğine bineğe kullandı, elma şarabını satacağına şişelere koyup kendi içti, kümesinin en iyi hayvanlarını kesip kesip pişirdi, domuzlarının yağı ile av çizmelerini parlattı; arası çok geçmedi, zenginlik peşinde koşmayı bırakmanın daha hayırlı olacağını kendi de anladı.</p>

  <p class="normal">Pays de Caux ile Picardie sınırlarında küçük bir köyde, yıllığı iki yüz franga, yarı çiftlik, yarı konak denecek bir ev buldu; tasalı, bağrı dolgun, feleğe küskün, herkesi kıskanır bir adam olmuştu; daha kırk beşinde, insanoğlundan iğrendiğini, artık rahat etmek istediğini söyleyerek dünyadan elini eteğini çekti.</p>

  <p class="normal">Bir zamanlar karısı onun için deli olmuştu; fakat kendini kul köle ederek sevmesi, kocasını bir kat daha soğutmuştu. Gençliğinde şen, konuşkan, şefkatli olan kadıncağız, yaşlandıkça, açık kalan şarabın bozulup sirkeleşmesi gibi, geçimsiz, yaygaracı, sinirli olmuştu. Önceleri kocasının, köyün şırfıntıları peşinde koşmasına, o kerhane senin, bu meyhane benim sürtüp eve geç vakit bezgin, ağzı leş gibi kokarak gelmesine, sesini çıkarmadan içlenirdi. Sonra gururu ayaklandı. O zaman sustu, kaderine sessizce katlanıp öfkesini ölünceye dek karnında sakladı. Artık hep iş üstündeydi. Avukatları dolaşır, mahkeme reisine gider, senetlerin ödenme tarihini düşünür, gidip alacaklıdan vadelerinin uzatılmasını isterdi; evde ütü ütüler, dikiş diker, çamaşır yıkar, işçilere nezaret eder, onların pusulalarını öderdi; <span class="ideitalik">beyefendi</span> ise hiçbir işi üzerine almaz, ocağın başına oturur, küllere tükürerek çubuğunu içer ve ancak karısını haşlamak için gözlerini açardı.</p>

  <p class="normal">Bir çocukları olunca sütnineye vermek gerekti. Oğlan eve dönünce, bir kral çocuğu gibi şımartıldı. Annesi onu reçelle beslerdi; babası yalınayak koşturur ve filozofluk satayım diye: "Hayvan yavruları gibi çırılçıplak dolaşsa da olur" derdi. Annenin gösterdiği eğilimlerin aksine olarak Mösyö Bovary, çocukların erkekçe büyütülmesi fikrini kafasına koymuştu; oğlunu da buna göre yetiştirmeye çalışıyor, dinç, gürbüz olsun diye, Ispartalılar gibi sert bir terbiyeden geçmesini istiyordu. Onun yattığı odada ateş yaktırmaz, ona kadeh kadeh rom içmeyi, dini alaylar geçerken küfür savurmayı öğretirdi. Fakat yaradılışından yumuşak huylu olan çocukcağız, babasının yüzünü pek ağartamıyordu. Annesi onu yanından ayırmazdı; kâğıttan oymalar yapar, masallar anlatır, diller döküp okşayarak, hüzünlü neşelerle dolu bitmez tükenmez sözler söyleyerek güya onunla konuşurdu. Bu eşsiz dostsuz hayat, bütün hülyalarını kırıp savurmuştu; kendinin eremediğine, oğlunun ereceğini ummaya başladı. Onun yüksek mevkilere geçeceğini kuruyor, daha şimdiden onu büyümüş, yakışıklı, sohbeti hoş bir mühendis veya bir hâkim olmuş gibi görüyordu. Okuma öğretti, hatta evdeki köhne piyanoyu açarak iki üç küçük şarkı bile belletti. Fakat ilme, irfana pek aldırış etmeyen Mösyö Bovary bütün bunlara: "Zahmete değmez!" diyordu. Çocuğu yüksek okullara göndermeye, ona bir memuriyet almaya, ticaret için sermaye vermeye paraları yetecek mi? Hem, cüret gösteren bir adam, <span class="ideitalik">ne olursa olsun hayatta başarılı olur</span>. Madam Bovary dudaklarını ısırıyor, çocuk da köyde kararsız ve şaşkın dolaşıp duruyordu.</p>

  <p class="normal">Çiftçilerin peşinden gider, kargalara kesek atıp uçururdu. Hendekler boyunca dut koparıp yer, eline bir sırık alıp hindi güder, biçim zamanı ot kurutur, yağmurlu havalarda kilisenin revakı altında seksek oynar, olanca ağırlığıyla asılarak bir bu yana, bir o yana uçmak pek hoşuna gittiği için, büyük bayram günleri zangoca yalvarıp çan çalardı.</p>

  <p class="normal">Böylece bir meşe gibi büyüdü. Elleri iri iri, yanakları al al oldu.</p>

  <p class="normal">On ikisine gelince annesi, artık okutturulmasına babasını razı etti. Bu iş için, köyün papazını görevlendirdiler. Fakat dersler o kadar kısa ve o kadar düzensizdi ki büyük bir hayrı dokunamazdı. Papaz, bir vaftiz ayini ile bir cenaze ayini arasında biraz boş vakit bulunca çocuğu <span class="ideitalik">sacristie</span>'de<sup class="calibre2"><a href="../Text/MadameBovary_split_045.html#footnote-100-2" id="footnote-100-2-backlink">[2]</a></sup> okutur veya akşam duasından sonra bir yere çıkmayacaksa eve çağırtırdı. Onu odasına çağırtır, karşılıklı yerleşirlerdi; mumun etrafında küçük sinekler, pervaneler uçuşurdu. Sıcaktan çocuk uyur, papaz de elleri karnının üstünde kendinde geçer, az sonra ağzı açık horlamaya başlardı. Bazen de civardaki hastalardan birine <span class="ideitalik">viatique</span><sup class="calibre2"><a href="../Text/MadameBovary_split_045.html#footnote-100-3" id="footnote-100-3-backlink">[3]</a></sup> yutturmaktan dönerken Charles'ın kırlarda haylazlık ettiğini görür, yanına çağırır, bir süre dinsel öğütten sonra bu uygun durumdan yararlanarak bir ağaç dibinde fiil çektirirdi. Fakat o sırada ya yağmur yağar, ya bir tanıdık geçer, ders bırakılırdı. Ama, papaz gene de öğrencisinden memnundu, hatta <span class="ideitalik">delikanlının</span> hafızasının kuvvetli olduğunu söylerdi.</p>

  <p class="normal">Charles bu kadarla kalamazdı. <span class="ideitalik">Valide hanım</span> dayattı, <span class="ideitalik">peder bey</span> de utanıp, daha doğrusu yorulup, karşı koymaksızın razı oldu. Çocuğun ilk kez kilisede cemaate katılması için bir yıl daha beklenildi.</p>

  <p class="normal">Altı ay daha geçti; nihayet ertesi yıl Charles, Rouen Collège'e gönderildi; onu, ekimin sonlarına doğru, Saint-Romain panayırı vaktinde, babası kendi eliyle götürdü.</p>

  <p class="normal">Şimdi birimizin bile onun hiçbir halini hatırlaması kabil değildir. O, teneffüslerde oynayan, çalışma saatlerinde çalışan, ders dinleyen, yatakhanede iyi uyuyup yemekhanede karnını sıkıca doyuran, kendi halinde bir çocuktu. Velisi, Ganterie sokağında bir hırdavat toptancısıydı; bu adam ayda bir pazar günü, dükkânını kapattıktan sonra onu okuldan alır, nehir boyunca gezdirip gemileri seyre gönderir, akşam yediyi bulmadan tekrar getirip yemeğe yetiştirirdi. Charles, her perşembe akşamı annesine kırmızı mürekkeple mektup yazıp balmumu ile üç kere mühürlerdi; sonra oturup tarih defterini temize çeker, veya <span class="ideitalik">Anaharsis Gezi Yazısı</span>'nın, çalışma salonunda sürüklenip duran eski püskü bir cildini açar okurdu. Gezmeye çıktığı günler, kendi gibi bir köy uşağı olan hademeyle konuşurdu.</p>

  <p class="normal">Olanca dikkatiyle çalışması sayesinde daima sınıfın ortalarında kalabildi; hatta bir kere de tabiat bilgisinden ikinci çıktı. Fakat üçüncü sınıfı bitirince, bakalorya sınavını kendi kendine verebileceğine güvenen ailesi, onu okuldan alıp tıbbiyeye verdi.</p>

  <p class="normal">Annesi, tanıdığı bir boyacının evinde, dördüncü katta, ona bir oda tuttu. Yemek işini konuşup yoluna koydu; eşya, yani bir masa ile iki iskemle buldu, köye adam gönderip yaban kirazından eski karyolayı getirtti, yavrucağını ısıtsın diye bir dökme soba ile odun aldı. Bir hafta sonra dönerken oğluna, artık bir başına kalacağı için, akıllı uslu olmasını tekrar tekrar öğütledi.</p>

  <p class="normal">Charles tıbbiyenin ilan tahtasında ders programını okuyunca sersem gibi oldu; anatomi dersi, patoloji dersi, eczacılık dersi, kimya, botanik, klinik, tedavi dersleri, ayrıca da sağlık ve tıp bilgisi; bunların hiçbirinin ne demek olduğunu bile bilmiyordu, sanki hepsi de, insanın içine yücelik veren karanlıklarla dolu birer tapınağın kapılarıydı.</p>

  <p class="normal">Bir şey anlamadı; ne kadar dinlese boştu, kavrayamıyordu. Ama yine de çalışıyordu, ciltli defterleri vardı. Her derse gidiyor, bir tek muayeneyi kaçırmıyordu. Gözleri bağlı dolap beygiri ne iş yaptığını bilmeden nasıl dönüp durursa, o da her günkü işçeğizini öylece yapıyordu.</p>

  <p class="normal">Annesi ona masraf ettirmemek için her hafta emanetçi ile bir parça fırınlanmış dana eti gönderirdi; Charles, sabahları hastane dönüşü, tabanını duvara vura vura, bununla karnını doyururdu. Sonra derslere, amfilere, hastaneye koşmak, birçok sokaklardan geçerek tekrar eve dönmek sırası gelirdi. Akşam, ev sahibinin verdiği yavan bir lokmacık yemeği yedikten sonra odasına çıkar, kıpkırmızı sobanın karşısında ıslak elbisesinin dumanı tüte tüte oturup çalışırdı.</p>

  <p class="normal">Güzel yaz akşamları, ılık sokakların boşalıp hizmetçi kızların kapı önlerinde <span class="ideitalik">volant</span><sup class="calibre2"><a href="../Text/MadameBovary_split_045.html#footnote-100-4" id="footnote-100-4-backlink">[4]</a></sup> oynadıkları saatte, penceresini açıp dayanırdı. Rouen'ın bu mahallesine bayağı bir Venedik hali veren ırmak, aşağıda, köprüleri ve kafesleri arasından, sarı, mor, mavi suları ile akıp giderdi. Kenara çömelmiş işçiler, suda kollarını yıkardı. Tavan aralarından uzatılmış sırıklar üzerinde pamuk yumakları kururdu. Karşıda, damların ötesinde, tertemiz geniş gök, batan kırmızı güneş... Orası kim bilir ne güzeldir! Akgüllerin altı kim bilir ne serindir! Köyün kokularını, kendine kadar gelmeyen bu kokuları duymak için derin derin nefes alırdı.</p>

  <p class="normal">Zayıfladı, boyu uzadı, yüzüne adeta ilgi çekici hüzünlü bir hal geldi.</p>

  <p class="normal">İşi ihmale vurup o eski kararlarından tabiatıyla birer birer dönmeye başladı. Bir gün muayeneyi, ertesi gün bir dersi kaçırdı ve tembelliğin tadını alıp yavaş yavaş bir daha hiç uğramaz oldu.</p>

  <p class="normal">Meyhaneye dadandı, dominoya düştü. Her akşam pis bir kahveye kapanıp, üzerleri siyah benekli küçük koyun kemiklerini mermer masalara çarpmak, ona özgür olduğunu gösteren, kendi gözünde itibarını artıran bir hareket gibi geliyordu. Sanki bununla dünyanın sırlarından kısmetini almış, yasak zevkler âlemine girmiş oluyordu; içeri girerken, elini kapının tokmağına koyunca şehvani bir haz duyar gibi olurdu. O zamana kadar içinde gizli kalmış birçok şeyler birer birer uyandı; şarkılar öğrenip oyun arkadaşlarını karşılarken söyledi, Béranger için coşkunluk gösterdi, <span class="ideitalik">punch</span> yapmasını öğrendi ve nihayet aşkın ne olduğunu da tattı.</p>

  <p class="normal">Bu hazırlıkları sayesinde, sıhhiye memurluğu imtihanında döndü. Babası ile annesi mürüvvetini kutlulamak için, onu o akşam evde bekliyorlardı!</p>

  <p class="normal">Charles yaya olarak yola çıktı, köye varmadan önce bir yerde durup annesini çağırttı, ona her şeyi anlattı. Kadın, bu başarısızlığı hocaların haksızlığından bilip oğlunu affetti ve işi düzeltmeyi kendi üzerine alarak ona biraz güven verdi.</p>

  <p class="normal">Mösyö Bovary gerçeği ancak beş yıl sonra öğrendi; artık bu tarihe karışmış bir iş! Sesini çıkarmadı, hem kendi dölünden gelmiş bir adamın budala olmasına ihtimal veremezdi.</p>

  <p class="normal">Charles yeniden çalışmaya başladı, başını kaldırmaksızın sınava hazırlandı, bütün soruları ezberledi. Oldukça iyi bir numara ile kazandı. Annesi için bu, ne saadetti! Büyük bir ziyafet verdiler.</p>

  <p class="normal">Charles nereye yerleşecekti? Tostes'a. Orada hekim olarak ancak bir ihtiyar vardı. Madam Bovary çoktan beri onun ölümünü bekliyordu; adamcağız daha pılıyı pırtıyı toplamadan, Charles, ona halef diye gidip karşısındaki eve yerleşmişti.</p>

  <p class="normal">Ama oğlanı okutmak, tıp tahsil ettirmek, hekim diye Tostes'a yerleştirmekle iş bitmiyordu; ona bir de kadın bulmak lazımdı. Annesi onu da buldu: Dieppe'li bir mübaşirden dul kalmış, kırk beşinde, yılda bin iki yüz frank geliri olan bir kadın.</p>

  <p class="normal">Çirkin, çalı otu gibi kara, tomurcuk açmış fidan gibi sivilceli olmasına rağmen Madam Dubuc'ü isteyenler hiç de eksik değildi. Maksadına ermek için Madam Bovary'nin onları birer birer saf dışı bırakması lazım geldi; hayli ustalık gösterdi, papazlardan arkası olan bir sucukçunun emeklerini bile boşa çıkardı.</p>

  <p class="normal">Charles evlenmekle halinin iyileşeceğini ummuş, daha serbest olacağını, bildiği gibi hareket edip parasını istediği gibi harcayacağını sanmıştı. Fakat evin asıl efendisi, karısı oldu; Charles'ın herkesin içinde şunu deyip bunu dememesi, cumaları et yememesi,<sup class="calibre2"><a href="../Text/MadameBovary_split_045.html#footnote-100-5" id="footnote-100-5-backlink">[5]</a></sup> karısının keyfince giyinmesi, para vermeyen müşterileri mektupla boyuna sıkması lazım geldi. Karısı onun mektuplarını açıyor, onu her işinde kolluyor, içeride kadın hasta olunca kulağını duvara verip dinliyordu.</p>

  <p class="normal">Her sabah çikolatalı sütünü hazırlamak, bitmez tükenmez özenler göstermek lazımdı. Hiç durmadan sinirlerinden, göğsünden, şurasından, burasından yakınıp duruyordu. Ayak sesinden rahatsız olurdu; bırakıp gitseler yalnızlığa dayanamazdı; yanına gelseler bu, hiç kuşkusuz, öldüğünü görmek içindi. Akşam Charles eve dönünce, kadın, yorganın altından sıska kollarını çıkarır, onun boynuna dolar, yatağın ucuna oturup kederlerinden söze başlardı: "Beni unutuyorsun, başka birini seviyorsun! Bana mutsuz olacağımı söylerlerdi ya!" derdi; nihayet ondan bir reçete yazmasını, kendisini biraz daha sevmesini isterdi.</p>
</body>
</html>
