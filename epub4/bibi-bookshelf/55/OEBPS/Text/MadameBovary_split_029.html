<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_24">XII</h2>

  <p class="normal">Yeniden sevişmeye başladılar. Hatta ekseriya, güpegündüz, Emma'nın aklına esiyor, bir pusula yazıyor, sonra pencereden Justin'e bir işaret yapıyor, o da, önlüğünü çıkardığı gibi, Huchette'e yollanıyordu. Rodolphe geliyordu. Bu davetler, canının sıkıldığını, kocasının aşağılık bir mahluk olduğunu, hayatının büsbütün bayağılaştığını söylemek içindi.</p>

  <p class="normal">Rodolphe bir gün, sabrını kaybederek:</p>

  <p class="normal">— Ben ne yapabilirim ki, dedi.</p>

  <p class="normal">— Ah! İstesen!..</p>

  <p class="normal">Saçları çözük, bakışları dalgın, dizlerinin dibine, yere oturmuştu. Rodolphe:</p>

  <p class="normal">— Ne gibi? dedi.</p>

  <p class="normal">Emma göğüs geçirdi:</p>

  <p class="normal">— Gider, başka bir yerde, bir yerlerde yaşardık...</p>

  <p class="normal">Rodolphe gülerek:</p>

  <p class="normal">— Sen gerçekten çıldırmışsın, dedi; hiç imkânı var mı?</p>

  <p class="normal">Emma aynı mevzua tekrar dokundu; Rodolphe ise anlamamazlıktan geldi ve sözü değiştirdi. Anlamadığı nokta, aşk gibi basit bir işte her şeyin böylesine çetrefil bir hale getirilmesiydi. Kadının, böyle bağlanmasına yardımcılık eden bir sebebi, bir yöneticisi olmamalıydı.</p>

  <p class="normal">Gerçekten, bu sevgi, kocasına karşı duyduğu tiksinti yüzünden her gün biraz daha artıyordu. Kadın birine ne kadar bağlanırsa, ötekinden o nispette nefret ediyordu. Rodolphe ile buluştuktan sonra kocasıyla karşı karşıya gelince, onu her zamankinden daha sevimsiz, tırnaklarını her zamankinden daha dört köşe, zekâsını her zamankinden daha hantal, tavrını her zamankinden daha adi buluyordu. O zaman yine, zevce ve iffetli kadın tavrını muhafaza etmekle beraber, siyah saçları yağızlaşmış alnına doğru bir perçemle dönen o baş, hem gürbüz, hem de zarif o boy pos, hasılı, akıldan yana o kadar tecrübe sahibi olan ve arzuda böylesine coşkunluk gösteren o adam gözlerinin önüne gelince, yanıp tutuşuyordu! Tırnaklarını onun için bir kuyumcu özeniyle eğeliyor, derisine sürdüğü kremi ve mendillerine doldurduğu lavantayı az buluyordu. Kollarını, gerdanını bilezikler, yüzükler ve kolyelerle dolduruyordu. Rodolphe'un geleceği günlerde, mavi camdan iki büyük vazosunu güllerle donatıyor, dairesini ve vücudunu, bir prens bekleyen fahişe gibi hazırlıyordu. Hizmetçilerin durmamacasına çamaşır yıkaması icap ediyordu. Félicité mutfaktan kımıldayamıyor, küçük Justin ise, ekseriya yanında kalarak nasıl çalıştığını seyrediyordu.</p>

  <p class="normal">Çocukcağız, Félicité'nin ütü yaptığı uzun tahtaya dirseğini dayayarak, etrafında sergilenen pazen eteklikler, eşarplar, işlemeli yakalar, kalça tarafı geniş, aşağısı gittikçe daralan fistolu donlar gibi kadın eşyasını hırsla süzüyordu.</p>

  <p class="normal">Elini eteklik kasnağına veya kopçalara sürerek:</p>

  <p class="normal">— Bu neye yarar? diye soruyordu.</p>

  <p class="normal">Félicité gülerek:</p>

  <p class="normal">— Sen hiçbir şey görmemiş misin? diyordu. Sanki senin patronun Madam Homais böyle şeyler kullanmaz mı?</p>

  <p class="normal">— Elbette! Madam Homais!</p>

  <p class="normal">Sonra, düşünceli düşünceli ilave ediyordu:</p>

  <p class="normal">— O da Madam gibi bir hanım mı ki?</p>

  <p class="normal">Fakat Félicité, etrafında oğlanın böyle dört dönmesine sinirleniyordu. Ondan altı yaş büyüktü, Mösyö Guillaumin'in uşağı Théodore da kendisine kur yapmaya başlamıştı. Kola çanağını yerinden oynatırken:</p>

  <p class="normal">— Rahat bırak beni, diyordu. Git de havanda badem ez. Hep kadınların eteği dibindesin. Bu işlere burnunu sokmak için, bekle de, arsız çocuk, çenende birazcık sakalın olsun.</p>

  <p class="normal">— Darılmayın hemen, ne olur, gideyim de <span class="ideitalik">potinlerini temizleyeyim</span>.</p>

  <p class="normal">Derhal, ocak pervazının üstünden, Emma'nın çamura –randevuların çamuruna– batmış ayakkabılarını yakalıyordu. Parmakları arasında toz olup dağılan bu çamurun, bir güneş ışınında yavaşça havaya yükselmesini seyrediyordu.</p>

  <p class="normal">Aşçı kız:</p>

  <p class="normal">— Ayakkabıları hırpalamaktan amma da korkuyorsun, diyordu. Kendisi temizlediği zaman buna hiç aldırış etmezdi; çünkü Madam, kumaşının havı biraz dökülen ayakkabılarını hemen kendisine verirdi.</p>

  <p class="normal">Emma'nın dolabında bir sürü ayakkabı vardı, Charles en küçük bir ihtarda bulunmaya cesaret edemiyor, o da istediği gibi har vurup harman savuruyordu.</p>

  <p class="normal">Nitekim, Emma'nın Hippolyte'e hediye edilmesini münasip gördüğü bir takma bacak için tam üç yüz frank ödemek zorunda kaldı. Bir mantar tabakasıyla kaplı olan bacakta, zemberekli mafsallar, karışık bir mekanizma vardı. Üzerine siyah bir pantolon geçirmiş, ucuna vernikli bir çizme takılmıştı. Fakat Hippolyte, böyle güzel bir bacağı Allah'ın günü kullanmaya kıyamayarak, Madam Bovary'den, kendisine daha elverişli bir bacak tedarik etmesini rica ediyordu. Hekim, ister istemez, bu bacağın fiyatını da kesesinden ödedi.</p>

  <p class="normal">Ahır uşağı yavaş yavaş eski işini görecek hale geldi. Yine eskisi gibi kasabayı dört döndüğü görülüyordu. Charles, uzaktan, kaldırımlar üzerinde bastonunun tıkırtısını işitince, çabucak yolunu değiştiriyordu.</p>

  <p class="normal">Siparişle meşgul olan, tüccar Mösyö Lheureux'ydü. Bu işi sayesinde sık sık gidip Emma'yı görmek fırsatını bulmuştu. Onunla, Paris'ten yeni gelen mallardan, bir sürü kadın öteberisinden konuşuyor, gayet kibar davranıyor, asla para bahsini ağzına almıyordu. Emma, bütün kaprislerini tatmin etmek hususunda bu kolaylığa kendini bırakıverdi. Mesela; Rodolphe'a hediye etmek için, Rouen'da bir şemsiye mağazasında bulunan pek güzel bir kırbacı ona sipariş etti. Mösyö Lheureux, ertesi hafta kırbacı getirip masanın üstüne koydu.</p>

  <p class="normal">Fakat ertesi gün, tüccar, santimler hariç, tam iki yüz yetmiş franklık bir fatura ile çıkageldi. Emma'nın nevri döndü, bütün çekmeceleri bomboştu; Mösyö Lestiboudois'ya on beş günlükten fazla, hizmetçi kıza ise altı aylık borçları, daha bir sürü takıntıları vardı. Mösyö Bovary, her yıl Saint-Pierre yortusuna doğru para göndermek âdetinde olan Mösyö Derozerays'den gelecek havaleyi sabırsızlıkla bekliyordu.</p>

  <p class="normal">Emma, evvela Lheureux'yü atlatmaya muvaffak oldu. Fakat adam sabırsızlanıyordu, kendisinin de alacaklıları peşine düşmüştü, elinde nakit parası kalmamıştı, şayet eline para geçmeyecek olursa, Emma'ya sattığı bütün malları geri almak zorunda kalacaktı.</p>

  <p class="normal">Emma:</p>

  <p class="normal">— Peki, dedi; geri alın!</p>

  <p class="normal">— Şaka olsun diye söyledim. Yalnız o kırbaca üzülüyorum. Ne yapalım, artık gider beyden isterim.</p>

  <p class="normal">Emma:</p>

  <p class="normal">— Olmaz! Olmaz! dedi.</p>

  <p class="normal">Lheureux içinden:</p>

  <p class="normal">— Şimdi seni yakaladım! diye düşündü.</p>

  <p class="normal">Bu keşfinden emin, alçak, her zamanki gibi ıslığa benzeyen sesiyle:</p>

  <p class="normal">— Pekâlâ, düşünürüz, düşünürüz... diyerek çıkıp gitti.</p>

  <p class="normal">Bu işten nasıl yakayı kurtaracağını düşündüğü sırada, aşçı kız içeriye girerek, ocağın üzerine <span class="ideitalik">Mösyö Derozerays tarafından gönderilmiş</span>, mavi kâğıda sarılı küçücük bir tomar bıraktı. Emma, hemen üzerine atlayıp tomarı açtı. İçinde on beş Napoléon altını vardı. İstediği para tamamdı. Charles'ın merdivenden çıktığını duydu; altınları çekmecenin dibine attı ve anahtarı aldı.</p>

  <p class="normal">Üç gün sonra, Lheureux tekrar çıkageldi.</p>

  <p class="normal">— Size bir teklifim var, dedi. Şayet mutabık olduğumuz meblağ yerine...</p>

  <p class="normal">Emma, adamın eline on dört Napoléon sıkıştırarak:</p>

  <p class="normal">— İşte paranız, dedi.</p>

  <p class="normal">Tüccar serseme dönmüştü. Hayal kırıklığını gizlemek için boyuna özür diledi durdu, bir sürü hizmet teklifinde bulunduysa da Emma hepsini reddetti. Sonra, adamın kendisine iade ettiği iki tane beş franklık sikkeyi önlüğünün cebinde birkaç dakika elleyerek olduğu yerde kaldı. Kendi kendine, parayı daha sonra kocasına iade etmek için, masraftan kısıntılar yapmaya söz veriyordu.</p>

  <p class="normal">— Adam sende!.. diye düşündü; Aklında kalacak değil a.</p>

  <p class="normal">Kabzası altın yaldızlı gümüş kırbaçtan başka, Rodolphe, Emma'dan, üzerinde <span class="ideitalik">yürekte aşk</span> düsturu yazılı bir mühür, ayrıca, boyun atkısı olarak kullansın diye bir eşarp, nihayet Charles'ın vaktiyle yolda bulup da karısının sakladığı, tıpkı vikontunkine benzeyen bir sigara tabakası hediye almıştı. Bununla beraber bu hediyeler, onu kendi nazarında küçük düşürüyordu. Nitekim birçoklarını reddetti, kadın ısrar ediyordu. Rodolphe onu müstebit ve fazla yapışkan bulmakla beraber, boyun eğmek zorunda kaldı.</p>

  <p class="normal">Sonra, çok garip fikirleri de vardı:</p>

  <p class="normal">— Saat gece yarısını çalınca, beni düşüneceksin, diyordu.</p>

  <p class="normal">Eğer tembihini unuttuğunu söyleyecek olursa, kıyametler kopuyor ve sonunda da mutlaka o hiç değişmeyen söze sıra geliyordu:</p>

  <p class="normal">— Seviyor musun beni?</p>

  <p class="normal">— Elbette seviyorum.</p>

  <p class="normal">— Çok mu?</p>

  <p class="normal">— Elbette çok.</p>

  <p class="normal">— Başkalarını da sevmedin mi sanki?</p>

  <p class="normal">Rodolphe gülerek:</p>

  <p class="normal">— Beni bulduğun zaman toy delikanlıya benzer bir halim var mıydı? diye çıkışıyordu.</p>

  <p class="normal">Emma, ağlıyor, Rodolphe, kendini kelime oyunlarıyla müdafaa ederek, kadını teselli etmeye çabalıyordu.</p>

  <p class="normal">Emma:</p>

  <p class="normal">— Ah! Seni o kadar seviyorum ki, diyordu; biliyor musun, senden artık vazgeçemeyecek kadar seviyorum seni. Bazen, aşk öfkeleriyle içimin parçalandığı zamanlarda da hep seni görmek istiyorum. Kendi kendime diyorum: "Nerededir? Acaba başka kadınlarla mı konuşuyor? Hah, şimdi kadınlar ona gülümsüyor, o da onlara yaklaşıyor..." Ah, hayır, hiçbiri hoşuna gitmiyor, değil mi? Daha güzelleri var; fakat ben hepsinden daha iyi sevmesini bilirim! Ben senin hizmetçinim, halayığınım! Sen benim kralımsın, mabudumsun! Sen iyisin! Sen güzelsin, sen zekisin, sen kuvvetlisin!</p>

  <p class="normal">Rodolphe bu sözleri o kadar çok işitmişti ki, artık hiçbirinin yeniliği kalmamıştı. Emma da bütün metresler gibiydi. Yeniliğin cazibesi tıpkı bir elbise gibi, azar azar sıyrılıp düşerek, ihtirasın hep aynı şekilleri ve aynı lisanı olan o ezeli yeknesaklığını çırılçıplak ortada bırakıyordu. Bu çeşit maceralarda pek pişmiş olan bu adam, ifadelerin benzerliği altındaki duygu farklarını seçemiyordu. Çünkü, şehvet düşkünü veya satılık kadınların ağzından da buna benzer cümlelerin fısıldandığını duymuştu. Bunların samimiyetine pek az inanıyordu; gelgeç muhabbetleri gizleyen abartmalı sözlerden büyük bir kısmını hesaba katmamak gerektiğini düşünüyordu. Mademki hiç kimse, asla, ne ihtiyaçlarını, ne kanaatlerini, ne de ihtiraslarını tam ölçüsünde dile getirebilirdi ve insan sözü, yıldızları aşka getirmek istediğimiz zaman, ancak ayıları dans ettirecek havalar çalabildiğimiz çatlak bir kazan gibiydi, ruhun da doluluğu bazen en hoş teşbihlerle dolup taşamaz mıydı sanki?</p>

  <p class="normal">Fakat, herhangi bir bağlantıda daima biraz açıkta durmasını bilen tenkit üstünlüğü ile, Rodolphe, bu aşkta tadı çıkarılacak başka zevkler olduğunun farkına vardı. Her nevi utancın elverişsiz olacağına hükmetti. Kadına, keyfi istediği gibi davrandı. Onu, gayet yumuşak ve zevkine düşkün bir kadın haline getirdi. Bu, kendine karşı hayranlıkla, Emma hesabına da şehvetle dolu bir çeşit budalaca bağlılık, kendisini uyuşturan bir saadetti. Ruhu bu sarhoşluğun dibine dalıyor ve tatlı Yunan şarabı fıçısının içinde büzülmüş kalmış olan Clarence dükası gibi, o sarhoşlukta boğuluyordu.</p>

  <p class="normal">Sadece aşk alışkanlıklarının tesiriyle Madam Bovary'nin hali ve tavrı değişti. Bakışları daha cesaretli, sözleri daha serbest oldu. <span class="ideitalik">Elâleme nispet veriyormuşçasına</span>, elde sigara, Rodolphe ile dolaşmak yakışıksızlığını bile gösterdi. Nihayet bir gün, onun, tıpkı erkek gibi sırtına daracık bir yelek geçirmiş, <span class="ideitalik">Kırlangıç</span>'tan indiğini görenler, hâlâ şüpheleri kalmışsa, işin aslını tamamıyla anlamış oldular. Kocasıyla pek patırtılı bir münakaşadan sonra, oğluna sığınmaya gelmiş olan anne Madam Bovary de bu halleri görünce suratı astı. Daha birçok şeyler hoşuna gitmemişti; evvela Charles, karısına roman okutmaması hususundaki nasihatlerini dinlememişti, sonra <span class="ideitalik">evin halini</span> hiç beğenmiyordu. Bazı tenkitlerde bulunmaya kalktı. Dargınlık çıktı, hele bir seferinde Félicité yüzünden adamakıllı bozuştular.</p>

  <p class="normal">Anne Madam Bovary, bir gece önce, koridordan geçerken, Félicité'yi kırk yaşlarında, hafif siyah sakallı bir adamla birlikte yakalamıştı. Adam, ayak seslerini duyar duymaz, mutfaktan kaçıp gitmişti. Bunu duyan Emma gülmeye başladı; fakat ihtiyar kadıncağız öfkelendi ve ahlakın hiçe sayılması istenmiyorsa, hizmetçilerin de iffetini gözetmek gerektiğini söyledi.</p>

  <p class="normal">Gelin hanım, öyle küstah bir bakışla:</p>

  <p class="normal">— Siz hangi âlemde yaşıyorsunuz? dedi.</p>

  <p class="normal">Bovary Anne, ona, bizzat kendi davasını müdafaa edip etmediğini sordu.</p>

  <p class="normal">Genç kadın, bir sıçrayışta yerinden fırlayarak:</p>

  <p class="normal">— Çıkın! dedi.</p>

  <p class="normal">Charles, ikisini yatıştırmak için:</p>

  <p class="normal">— Emma!... Anne!.. diye çırpınıyordu.</p>

  <p class="normal">Fakat her ikisi de hiddetle kaçıp gitti. Emma:</p>

  <p class="normal">— Ah! Ne görgüsüz kadın, ne köylü karısı!.. diye ter ter tepiniyordu.</p>

  <p class="normal">Charles, annesine koştu. Yaşlı kadın, zıvanadan çıkmış, avazı çıktığı kadar bağırıyordu:</p>

  <p class="normal">— Ne hayasız kadın! Ne beyinsiz karı! Belki de daha beteri!..</p>

  <p class="normal">Eğer öbürü gelip özür dilemezse, hemen kalkıp gideceğini söylüyordu. Charles, karısının yanına gitti, razı etmek için yalvarıp yakardı, önünde diz çöktü. Emma nihayet razı oldu:</p>

  <p class="normal">— Öyle olsun! Gidiyorum!.. dedi.</p>

  <p class="normal">Nitekim, bir markiz vakarıyla kaynanasına elini uzatarak:</p>

  <p class="normal">— Özür dilerim, Madam, dedi.</p>

  <p class="normal">Sonra tekrar odasına çıktı, kendini yüzükoyun yatağına attı, başını yastığa gömerek çocuk gibi ağladı.</p>

  <p class="normal">Rodolphe ile aralarındaki parolaya göre, fevkalade bir hal olursa, panjura beyaz bir kâğıt parçası asacak, o da, Yonville'de bulunuyorsa, hemen evin arkasındaki dar sokağa koşup gelecekti. Emma işareti verdi; üç çeyrek saatten beri bekliyordu ki, Rodolphe'u pazaryerinin köşesinde gördü. Pencereyi açıp kendisine seslenmek istedi; fakat Rodolphe gözden kaybolmuştu. Ümitsizlik içinde kendini tekrar yatağına attı.</p>

  <p class="normal">Ama, aradan pek az zaman geçince biri kaldırımda yürüyor gibi geldi ona. Hiç şüphesiz, o idi. Merdivenden indi, avluyu geçti. Rodolphe orada, dışarıdaydı. Hemen kollarına atıldı.</p>

  <p class="normal">Rodolphe:</p>

  <p class="normal">— Etrafına dikkat etsene! dedi.</p>

  <p class="normal">Emma:</p>

  <p class="normal">— Ah! Başıma gelenleri bilsen! diye cevap verdi.</p>

  <p class="normal">Her şeyi öyle acele acele, ipsiz sapsız, olayları büyüterek, birçoklarını uydurarak, sık sık konu dışına çıkarak anlatmaya başladı ki, Rodolphe serseme döndü.</p>

  <p class="normal">— Haydi, benim küçük meleğim, cesaret, sakin ol, sabret!</p>

  <p class="normal">— Ama dört yıldan beri sabrediyorum, ıstırap çekiyorum!.. Bizim aşkımız gibi bir aşk böyle gizli kalmamalıydı! Bana işkence ediyorlar. Dayanamayacağım artık, kurtar beni!</p>

  <p class="normal">Rodolphe'a sımsıkı sarılıyordu. Yaşlarla dolu gözleri, su altında alevler gibi kıvılcımlanıyordu; göğsü sık sık kalkıp iniyordu; Rodolphe, hiçbir zaman onu böylesine sevmemişti. Öyle ki, aklını kaçıracak gibi oldu ve:</p>

  <p class="normal">— Ne yapmalı? Ne istiyorsun? diye sordu.</p>

  <p class="normal">Emma:</p>

  <p class="normal">— Götür buradan beni, kaçır beni, ah, yalvarırım sana! diye inledi.</p>

  <p class="normal">Ve o beklenmedik onamayı bir öpücüğün lezzetinde yakalamak istiyormuşçasına, dudaklarına atıldı.</p>

  <p class="normal">Rodolphe:</p>

  <p class="normal">— Ama... dedi.</p>

  <p class="normal">— Ne var yine?</p>

  <p class="normal">— Ya kızın?</p>

  <p class="normal">Emma birkaç dakika düşündü, sonra:</p>

  <p class="normal">— Onu da alırız, dedi; ne olursa olsun!</p>

  <p class="normal">Rodolphe, Emma'nın uzaklaşmasına bakarak:</p>

  <p class="normal">— Ne kadın! dedi.</p>

  <p class="normal">Zira Emma bahçeye yollanmıştı. Onu çağırıyorlardı.</p>

  <p class="normal">Bovary Anne, o hadiseden sonraki günlerde, gelininde gördüğü değişiklikten hayrete düştü. Hakikaten, Emma çok daha uysal davranıyordu, hatta hıyar turşusu yapmak için kaynanasından akıl öğrenmeye kadar iltifatı ileri götürdü.</p>

  <p class="normal">Bu, her ikisini de daha iyi aldatmak için miydi? Yahut bir nevi şehvetli çilekeşlikle, bırakıp gideceği şeylerin buruk tadını daha derinden duymak için miydi? Fakat hiç aldırdığı yoktu, bilakis; pek yakındaki saadetinin önceden çıkardığı tadına dalmış, yaşıyordu. Bu, Rodolphe ile hiç değişmeyen bir sohbet mevzuu olmuştu. Omzuna yaslanıyor ve fısıldıyordu:</p>

  <p class="normal">— Değil mi? Yolcu arabasında olduğumuz zaman!.. Düşünüyor musun? Mümkün mü? Arabanın hareket ettiğini hissettiğim zaman, bana öyle geliyor ki, balona binmiş de bulutlara doğru yollanmış gibi olacağız. Günleri saydığımı biliyor musun?.. Ya sen?</p>

  <p class="normal">Madam Bovary asla o günlerdeki kadar güzel olmamıştı. Sevinçten, coşkunluktan, başarıdan gelme, aslında mizaçla hal ve şartların ahengi neticesi, tarifi imkânsız bir güzelliği vardı. Hırsları, kederleri, zevk ve tecrübeleri ve her an genç kalan vehimleri, gübrenin, yağmurun, rüzgârların ve güneşin çiçeklere yaptığı gibi, onu derece derece geliştirmişti. Varlığının nesi varsa, hepsi, nihayet açılıp saçılıyordu. Gözkapakları, içinde gözbebeklerinin kaybolduğu uzun âşıkane bakışları için mahsus biçimlenmiş gibiydi. Kuvvetlice alınmış bir nefes burun kanatlarını aralıyor, birazcık koyu ayva tüyünün ışıkta gölgelendirdiği dudaklarının etli köşesi yukarıya doğru kıvrılıyordu. İnsan bakınca, ensesindeki saç topuzunun, cilvede usta bir sanatkâr tarafından oraya yerleştirildiği hissine düşebilirdi. Bu saçlar, onları her gün çözüp dağıtan zinanın gelişigüzelliğine göre, rasgele, kalın bir yığın halinde dolanıyordu. Sesi şimdi, tıpkı endamı gibi, daha yumuşak tonlarda beliriyordu. Hatta, elbisesinin kıvrımlarından ve ayağının kavsinden içine nüfuz eden harikulade bir şey peyda oluyordu. Charles, evliliklerinin ilk zamanlarında olduğu gibi, onu yine nefis ve dayanılmaz buluyordu.</p>

  <p class="normal">Gece yarısı eve döndüğü zaman, Emma'yı uyandırmaya kıyamıyordu. Porselen idare lambasından tavana titrek ve yuvarlak bir aydınlık vuruyor, küçük beşiğin kapalı perdeleri, yatağın kenarında karanlıkta şişen bir beyaz kulübeyi andırıyordu. Evladının hafifçe nefes alıp verişini duyuyor gibi geliyordu ona. Şimdi artık büyüyecekti, her mevsim, onu daha hızlı geliştirecekti. Daha şimdiden, onun, gün batarken küçük yeleği mürekkep lekesi içinde, kolunda sepeti, güle oynaya okuldan döndüğünü görür gibi oluyordu. Sonra, kızı yatılı bir okula vermek lazımdı, bu da pahalıya patlayacaktı, ne yapmalıydı? Uzun uzadıya düşünüyordu. Civarda küçük bir çiftlik kiralamayı, hastalarını görmeye giderken, her sabah çiftliğe de bir göz atmayı kuruyordu. Çiftliğin gelirine hiç dokunmayacak, onu Emniyet Sandığı'na yatıracaktı. Daha sonra, bir yerlerden, neresi olursa olsun, hisse senetleri satın alacaktı. Zaten müşterileri de artacaktı, buna güveniyordu. Çünkü, Berthe'in iyi yetişmesini, kabiliyetli olmasını, piyano öğrenmesini istiyordu. Ah, daha sonraları, on beş yaşına basınca kim bilir ne kadar güzel olacaktı! Hele annesine benzeyip de, tıpkı onun gibi, yazın kocaman hasır şapkalar giyince! Uzaktan anne ile kızını görenler, onları kardeş zannedeceklerdi. Öyle hayal ediyordu ki, kızı geceleri, onların yanında, lamba ışığında çalışacak, babasına terlikler işleyecek, ev işleriyle uğraşacak, bütün evi tatlılığı ve neşesiyle dolduracaktı. Nihayet, kendisini başgöz etmeyi düşüneceklerdi. Hali vakti yerinde iyi bir delikanlı bulacaklardı; o da kızını mesut edecekti ve bu hep böyle sürüp gidecekti.</p>

  <p class="normal">Emma uyumuyordu, uyuyormuş gibi yapıyordu. Kocası, yanında uykuya dalarken, o başka rüyalara gözlerini açıyordu.</p>

  <p class="normal">Dört beygir dörtnala kalkmış, sekiz günden beri, onları artık bir daha geri dönmeyecekleri yepyeni bir diyara götürüyormuş, kolları birbirlerine kenetlenmiş, hiç konuşmaksızın, gidiyorlarmış, gidiyorlarmış. Ekseriya, bir dağın zirvesinden, birdenbire, kubbeleri, köprüleri, gemileri, liman ağacı ormanları ve sivri çan kulelerinde leylek yuvaları bulunan, beyaz mermerden katedralleriyle muhteşem bir belde görüyorlarmış. Araba, yerdeki maltataşları yüzünden, tırısla gidiyormuş orada. Yolda, kırmızı bluzlu kadınların, kendilerine uzattığı demet demet çiçekler varmış. Çanların çaldığı, katırların kişnediği, gitarların fısıltısı ve çeşmelerin şırıltısıyla birlikte duyuluyormuş. Çeşmelerin buğusu, fıskıyeler altında gülümseyen solgun heykellerin ayakucunda, ehram gibi üst üste konmuş yığın yığın yemişleri serinletiyormuş. Sonra, bir akşam, bir balıkçı köyüne varıyorlarmış. Orada kayalıklar ve kulübeler boyunca, koyu renkli balık ağları rüzgârda kuruyormuş. Artık orada karar kılıp yaşayacaklarmış. Deniz kenarında, bir körfezin dibinde, bir palmiyenin gölgelendirdiği düz damlı basık bir evde oturacaklarmış. Gondola binip gezinecekler, hamakta sallanacaklarmış. Hayatları ipek elbiseleri kadar rahat ve geniş, seyredecekleri tatlı geceler kadar sımsıcak ve yıldızlı olacakmış. Bununla beraber, gözlerinin önünde canlandırdığı bu istikbalin sınırsız genişliği içinden yepyeni hiçbir şey zuhur etmiyordu. Günler, hepsi birbirinden muhteşem, sanki dalgalara benziyordu ve hepsi, uçsuz bucaksız, ahenkli, mavimtırak, güneşle örtülü ufukta sallanıp duruyordu. Fakat çocuk, beşiğinde öksürmeye başlamıştı, yahut Bovary her zamankinden fazla horluyordu. Emma ancak sabaha karşı, şafak camları ağarttığı ve küçük Justin, meydanda, eczanenin kepenklerini açtığı zaman uykuya dalabildi.</p>

  <p class="normal">Emma, Mösyö Lheureux'yü getirtmiş, şöyle diyordu:</p>

  <p class="normal">— Bana bir manto lazım olacak, uzun yakalı, astarlı, büyük bir manto.</p>

  <p class="normal">— Seyahate mi çıkıyorsunuz?</p>

  <p class="normal">— Hayır! Ama... ne ise, size güveniyorum. Değil mi? Hem de çabuk lazım!</p>

  <p class="normal">Adam eğildi.</p>

  <p class="normal">— Sonra bir de sandık lazım. Pek ağır olmasın, kullanışlı bir şey.</p>

  <p class="normal">— Evet, evet, anladım, aşağı yukarı elli üzerine doksan iki santim kadar, şimdi zaten bu boyda yapıyorlar.</p>

  <p class="normal">— Bir de gece çantası.</p>

  <p class="normal">Lheureux:</p>

  <p class="normal">— Bu işin içinde bir bit yeniği var, diye düşündü.</p>

  <p class="normal">Madam Bovary, kemerinden saatini çekerek uzattı:</p>

  <p class="normal">— Alın bunu, alacağınıza mahsup edersiniz.</p>

  <p class="normal">Dükkâncı, buna hacet olmadığını söyledi; birbirlerini tanıyorlardı. Kendisinden şüphe mi edecekti? Ne çocukluk! Fakat Emma, hiç olmazsa zincirini alsın diye ısrar etti.<br class="chapter"/>
  Lheureux hemen zinciri cebine koyup yollanırken, Emma arkasından seslendi:</p>

  <p class="normal">— Bütün bu siparişleri dükkânda alıkoyun. Mantoya gelince, –düşünür gibi yaptı– onu da getirmeyin; yalnız bana işçinin adresini verirsiniz, kendisine de, mantoyu istediğim zaman vermek üzere hazır bulundurmasını söylersiniz.</p>

  <p class="normal">Gelecek ay kaçacaklardı. Emma, Rouen'a alışverişe gidiyormuş gibi Yonville'den hareket edecekti. Rodolphe, yerlerini peyleyecek, pasaportlarını alacak, hatta Marsilya'ya kadar arabada yalnız seyahat etmek için Paris'e yazacak, oraya varınca da bir araba satın alacaklar ve hiç durmaksızın, Cenova yoluyla seyahate devam edeceklerdi. Emma, eşyasını evvela Lheureux'nün dükkânına gönderecek, o da doğrudan doğruya <span class="ideitalik">Kırlangıç</span>'a yükleyecekti. Böylece hiç kimsenin içine şüphe düşmeyecekti. Yalnız, bütün bu hesaplarda çocuğun adı geçmiyordu. Rodolphe bu bahse hiç yanaşmıyor, Emma'nın da belki hatırına gelmiyordu.</p>

  <p class="normal">Rodolphe, bazı işlerini yoluna koymak için iki haftalık zamana ihtiyaç gösteriyordu; sonra, aradan sekiz gün geçince, yeniden on beş günlük mühlet istedi, sonra hasta olduğunu söyledi, daha sonra bir seyahate çıktı. Ağustos ayı geçti, bütün bu gecikmelerden sonra, artık mutlak surette 4 Eylül pazartesi günü yola çıkmaya karar verdiler.</p>

  <p class="normal">Nihayet cumartesi oldu, hareketten iki gün öncesi.</p>

  <p class="normal">Rodolphe gece, her zamankinden daha erken, Emma'yı görmeye geldi.</p>

  <p class="normal">Emma:</p>

  <p class="normal">— Her şey hazır mı? diye sordu.</p>

  <p class="normal">— Evet.</p>

  <p class="normal">Bir çiçek tarhının etrafını dolaştılar, sonra, taraçanın yanındaki duvarın üstüne gidip oturdular.</p>

  <p class="normal">Emma:</p>

  <p class="normal">— Sen üzgünsün, dedi.</p>

  <p class="normal">— Hayır, neden üzgün olayım?</p>

  <p class="normal">Ama yine de Emma'ya garip bir şekilde, sevgi ve şefkatle bakıyordu.</p>

  <p class="normal">— Gidiyorsun diye mi? Sevgilerini, yaşayış tarzını bırakıyorsun diye mi? Evet, anlıyorum.... Fakat benim, dünyada hiçbir şeyim yok! Benim için sen, her şeysin. Ben de senin için her şey olacağım, ailen olacağım, vatanın olacağım: sana bakacağım, seni seveceğim.</p>

  <p class="normal">Rodolphe, kadını kollarına alarak:</p>

  <p class="normal">— Ne kadar güzelsin, dedi.</p>

  <p class="normal">Emma, şehvetli bir gülüşle:</p>

  <p class="normal">— Sahi mi? Seviyor musun beni? Yemin et bakayın!</p>

  <p class="normal">— Seni seviyor muyum? Seni seviyor muyum! Sana tapıyorum, sevgilim!</p>

  <p class="normal">Ay, yusyuvarlak, kıpkırmızı, çayırın dibinde, yer hizasında doğuyordu. Siyah ve delikli bir perde gibi kendisini yer yer gizleyen kavak dalları arasından hızlı hızlı yükseliyordu. Sonra, beyazlığının zarafeti içinde, aydınlattığı boş gökyüzünde göründü; o zaman da, yavaşlayarak, ırmağın üzerine, sayısız yıldızlar serpiştiren bir büyük leke düşürdü. Bu gümüş parıltı, ırmağın dibine kadar, adeta ışıl ışıl pullarla kaplı, başsız bir yılan gibi kıvranıyordu. Bu, boylu boyunca üzerinden erimiş elmas damlaları dökülen dev gibi bir şamdana da benziyordu. Tatlı bir gece, etraflarında yayılıyordu. Dallarla yaprakları tabaka tabaka gölgeler dolduruyordu. Emma, gözleri yarı kapalı, esen serin rüzgârı derin derin içine çekiyordu. Hülyalarının içinde öylesine kaybolmuşlardı ki, birbirleriyle konuşmuyorlardı bile. Eski günlerde yaşadıkları aşk, akan ırmak gibi gür ve sessiz, hanımelleri kokusunun getirdiği yumuşaklıkla yeniden yüreklerinde canlanıyor ve hatıraların, hiç kımıldamayan söğütlerin otlar üzerinde uzanan gölgelerinden daha ölçüsüz, daha melankolik gölgeler aksettiriyordu. Sık sık, bir gece hayvanı, kirpi veya gelincik, av peşinde, yaprakları sarsıyor, yahut duvar boyunca dikili ağaçlardan olmuş bir şeftalinin kendi kendine dalından yere düştüğü duyuluyordu.</p>

  <p class="normal">Rodolphe:</p>

  <p class="normal">— Ah, ne güzel gece, dedi.</p>

  <p class="normal">— Böyle daha ne kadar gecelerimiz olacak.</p>

  <p class="normal">Sonra, kendi kendisiyle konuşuyormuş gibi:</p>

  <p class="normal">— Evet, seyahat iyi gelecek.. Ama neden içim üzgün yine? Meçhulden korkma mı bu? Alışkanlıkları terk etmenin tesiri mi... Yoksa?.. Hayır, bu, saadetin fazlalığından! Ne kadar zayıfım, değil mi? Affet beni!</p>

  <p class="normal">Rodolphe:</p>

  <p class="normal">— Zamanı henüz geçmedi, iyice düşün, belki pişman olursun, dedi.</p>

  <p class="normal">Emma şiddetle:</p>

  <p class="normal">— Hayır! dedi.</p>

  <p class="normal">Sonra Rodolphe'a sokularak:</p>

  <p class="normal">— Başıma nasıl bir felaket gelebilir? Sen yanımda olduktan sonra aşamayacağım ne çöl vardır, ne uçurum, ne de okyanus. Beraber yaşadıkça, bu, her gün daha sımsıkı, daha tam bir kucaklaşma olacak. Hiçbir şey bize sıkıntı, endişe vermeyecek, hiçbir şey bize engel olmayacak. Sonuna kadar yapayalnız, baş başa kalacağız... Söylesene, cevap versene?</p>

  <p class="normal">Rodolphe, belirli aralıklarla: "Evet... Evet!.." diye cevap veriyordu. Emma ellerini Rodolphe'un saçları arasına daldırmıştı, gözlerinden boşanan iri yaşlara rağmen, çocuksu bir sesle tekrarlıyordu.</p>

  <p class="normal">— Rodolphe! Rodolphe! Ah Rodolphe, benim Rodolphe'çuğum!..</p>

  <p class="normal">Saat gece yarısını çaldı.</p>

  <p class="normal">Emma:</p>

  <p class="normal">— Gece yarısı, dedi. Demek yarın oldu! Bir gün daha kaldı!</p>

  <p class="normal">Rodolphe gitmek için yerinden kalktı, bu hareket sanki firarlarına bir işaret gibiydi. Emma, birdenbire neşelendi:</p>

  <p class="normal">— Pasaportlar sende mi?</p>

  <p class="normal">— Evet.</p>

  <p class="normal">— Unuttuğun bir şey yok mu?</p>

  <p class="normal">— Hayır.</p>

  <p class="normal">— Emin misin?</p>

  <p class="normal">— Elbette.</p>

  <p class="normal">— <span class="ideitalik">Provence</span> otelinde beni bekleyeceksin değil mi? Tam öğle zamanı?</p>

  <p class="normal">Rodolphe başıyla bir işaret yaptı.</p>

  <p class="normal">Emma son bir okşayışla:</p>

  <p class="normal">— O halde, yarına, dedi.</p>

  <p class="normal">Ve Rodolphe'un uzaklaşmasına baktı.</p>

  <p class="normal">Rodolphe, arkasına bakmıyordu. Emma, ardından koştu ve çalılar arasından suya doğru sarkarak seslendi:</p>

  <p class="normal">— Güle güle.</p>

  <p class="normal">Rodolphe karşı kıyıya geçmişti bile, çayırda hızlı adımlarla yürüyordu.</p>

  <p class="normal">Birkaç dakika sonra durdu ve Emma'nın, beyaz elbisesiyle, bir hayalet gibi, yavaş yavaş karanlıkta kaybolduğunu gördü, yüreği öyle hızlı çarpmaya başlamıştı ki, yere yuvarlanmamak için bir ağaca dayandı.</p>

  <p class="normal">Korkunç bir küfürle:</p>

  <p class="normal">— Ben de ne budala adamım, dedi. Alt tarafı, güzel bir metresti!</p>

  <p class="normal">Derhal o anda, Emma'nın güzelliği, bu aşkın bütün zevkleriyle birlikte gözünde canlandı. Evvela içlenir gibi oldu, sonra kadına karşı isyan etti.</p>

  <p class="normal">Ellerini kollarını hareket ettirerek:</p>

  <p class="normal">— Alt tarafı, diyordu; memleketi bırakıp gidemem, çocuğunun yükünü üzerime alamam.</p>

  <p class="normal">Kendi kendine metanet vermek için bunları söylüyordu.</p>

  <p class="normal">— Sonra bir sürü zorluklar, masraf... Yoo, hayır hayır, bin defa hayır! Bu kadar aptallığa lüzum yok.</p>
</body>
</html>
