<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_35">VIII</h2>

  <p class="normal">Yürürken kendi kendine: "Ne diyeceğim? Neresinden başlayacağım?" diye düşünüyordu. Yolda ilerledikçe, fundalıkları, ağaçları, tepedeki kamışları, ta ötedeki şatoyu tanıyordu. Kendini yeniden ilk sevgisinin heyecanları içinde buluyor, büzülüp kalmış olan yürekceğizi bu duygularla şevkle genişliyordu. Yüzüne ılık bir rüzgâr esiyordu; kar, eriyerek tomurcuklardan damla damla otlara düşüyordu.</p>

  <p class="normal">Eskiden olduğu gibi, parkın küçük kapısından içeri girdi, sonra sık yapraklı iki sıra ıhlamur ağacının çerçevelediği tören avlusuna vardı. Ihlamurlar ıslık çalarak üzerine dallarını sallıyorlardı. Kulübelerindeki köpekler hep bir ağızdan havlıyorlar, sesleri ortalığı çınlattığı halde kimse meydana çıkmıyordu.</p>

  <p class="normal">Manastırlarda veya hanlarda olduğu gibi, sıra sıra birçok odanın açıldığı, tozlu iri taşlar döşeli bir koridora varan, tahta tırabzanlı, dikine ve geniş bir merdivenden çıktı. Solda, uçta, en dipteki oda onun odasıydı. Parmaklarını kilidin üstüne koyduğu anda, birdenbire kuvvetten kesildi. Orada bulunmamasından korkuyor, bunu adeta temenni ediyordu, ama yine de bu onun son ümidi, son kurtulma şansıydı. Bir dakika kendi kendini dinledi; içinde bulunduğu zaruret, cesaretini kuvvetlendirdi, içeriye daldı.</p>

  <p class="normal">Rodolphe, iki ayağını şöminenin pervazına dayamış, ateşin karşısında pipo içiyordu.</p>

  <p class="normal">— Ha! Siz misiniz! dedi.</p>

  <p class="normal">— Evet, benim... Size akıl danışmaya geldim, Rodolphe.</p>

  <p class="normal">Rodolphe, bütün gayretine rağmen, ağzını açıp da bir şeyler söylemiyordu.</p>

  <p class="normal">— Hiç değişmemişsiniz, her zamanki gibi güzelsiniz.</p>

  <p class="normal">Emma, acı acı:</p>

  <p class="normal">— Ah, dedi; talihsiz bir güzellik bu, dostum, onu hor görmenizden belli.</p>

  <p class="normal">Rodolphe o zaman, daha iyisini uyduramadığı için, belirsiz deyimlerle özür dileyerek, neden o şekilde hareket etmiş olduğunu izaha başladı.</p>

  <p class="normal">Emma sözlerine, sözlerinden daha çok da sesine ve şahsının görünüşüne kapılıverdi; öyle ki, ayrılışlarına dair anlattığı bahaneye inanır gibi göründü, belki de gerçekten inandı. Güya bu, bir üçüncü şahsın şerefi ve hatta hayatıyla sıkı sıkıya bağlı bir sırdı.</p>

  <p class="normal">Emma, kederli gözlerle ona bakarak:</p>

  <p class="normal">— Ne ise, dedi; çok ıstırap çektim ben.</p>

  <p class="normal">Rodolphe, filozofça bir eda ile cevap verdi:</p>

  <p class="normal">— Hayat böyledir işte.</p>

  <p class="normal">— Bari ayrıldığımız günden beri sizinki iyi geçti mi?</p>

  <p class="normal">— Ne iyi... ne de kötü.</p>

  <p class="normal">— Hiç ayrılmasaydık belki daha iyi olurdu.</p>

  <p class="normal">— Evet... belki!</p>

  <p class="normal">Rodolphe'a yaklaşarak:</p>

  <p class="normal">— Emin misin?</p>

  <p class="normal">İçini çekti:</p>

  <p class="normal">— Ah Rodolphe! Bilseydin!.. Seni çok sevmiştim!</p>

  <p class="normal">İşte o anda elini yakaladı, tıpkı ziraat şenliğinde olduğu gibi, parmakları birbirine dolanmış, bir süre öylece kaldılar. Rodolphe bunu bir gurur meselesi yaparak, içlenmemek için kıvranıp duruyordu. Fakat Emma, onun göğsüne yaslandı ve:</p>

  <p class="normal">— Sensiz yaşamamı nasıl isterdin? dedi. İnsan saadete alıştı mı vazgeçemiyor! Ben mahvolmuştum! Öleceğimi sandım! Bütün bunları anlatırım sana, görürsün. Oysa sen, benden kaçtın!</p>

  <p class="normal">Çünkü Rodolphe, o erkeklere özgü korkaklıkla, üç yıldır, Emma ile karşılaşmamak için elinden geleni yapmıştı. Emma, sevdalı bir kediden daha sokulgan, cana yakın baş hareketleriyle devam ediyordu:</p>

  <p class="normal">— Başkalarını seviyorsun, itiraf et. Onlara hak veriyorum, aslına bakarsan. Onları mazur görüyorum; bana yaptığın gibi, onları da baştan çıkarmışsındır. Sen bir erkeksin! Kendini sevdirmek için her şeyin var. Ama yeniden başlayacağız, değil mi? Birbirimizi seveceğiz! Bak, artık gülüyorum, mutluyum!.. Konuşsana!</p>

  <p class="normal">Fırtınalı yağmurdan bir mavi koncaya düşmüş su gibi bir damla gözyaşının titrediği bakışıyla, harikulade güzeldi.</p>

  <p class="normal">Rodolphe onu çekip dizlerine oturttu, alacakaranlıkta son bir güneş ışınının altın bir ok gibi parıldadığı dümdüz saç örgülerini elinin tersiyle okşuyordu. Emma alnını eğiyordu; Rodolphe nihayet onu yavaşça, dudaklarının ucuyla gözkapaklarından öptü.</p>

  <p class="normal">— Ama, sen ağlamışsın! Neden?</p>

  <p class="normal">Emma hıçkıra hıçkıra ağlamaya başladı. Rodolphe bu hali aşkının boşalması sandı; sustuğu için de, bu sessizliği son bir utanç saydı ve o zaman:</p>

  <p class="normal">— Ah, affet beni, dedi. Sen hoşlandığım tek kadınsın. Ben aptallık ettim, kötülük ettim! Seni seviyorum, daima da seveceğim! Nen var? Söyle bana!</p>

  <p class="normal">Rodolphe diz çökmüştü.</p>

  <p class="normal">Emma:</p>

  <p class="normal">— Nem mi var?.. dedi. Ben mahvoldum, Rodolphe! Bana üç bin frank borç ver!</p>

  <p class="normal">Rodolphe yavaş yavaş yerinden doğrulurken, yüzü de gittikçe ciddileşiyordu:</p>

  <p class="normal">— Ama... ama...</p>

  <p class="normal">Emma hızlı hızlı devam etti:</p>

  <p class="normal">— Biliyorsun ki, kocam bütün servetinin idaresini bir notere bırakmıştı; adam kaçtı, gitti. Biz de borca girdik; müşteriler para ödemiyorlardı. Zaten tasfiye hesapları da henüz tamamlanmadı; ileride elimize para geçecek tabii. Fakat bugün, üç bin frangımız olmadığı için, haciz koyacaklar; hem de şimdi, şu anda; ben de dostluğuna güvenerek buraya geldim.</p>

  <p class="normal">Rodolphe, rengi birdenbire atarak: "Ah! Demek bunun için gelmiş!" diye düşündü.</p>

  <p class="normal">Nihayet, gayet sakin bir tavırla:</p>

  <p class="normal">— O kadar param yok, aziz Madam, dedi.</p>

  <p class="normal">Yalan söylemiyordu. Aşkın üzerine düşen sağanaklardan en soğuğu ve en yıkıcısı para istemek olduğundan, böyle bir hayırlı iş yapmak genellikle hoşa gitmese bile, parası olsaydı, mutlaka verirdi.</p>

  <p class="normal">Emma evvela ona birkaç dakika bakakaldı.</p>

  <p class="normal">— Demek o kadar paran yok!</p>

  <p class="normal">Birkaç defa tekrar etti:</p>

  <p class="normal">— Demek o kadar paran yok!.. Kendimi bu yüz kızartıcı duruma düşürmemeliydim. Sen demek beni hiç sevmedin! Sen de başkalarından farklı değilsin!</p>

  <p class="normal">Kendi kendini ele veriyor, kendini mahvediyordu.</p>

  <p class="normal">Rodolphe kendisinin de "sıkıntıda" olduğunu söyleyerek, sözünü kesti.</p>

  <p class="normal">Emma:</p>

  <p class="normal">— Ah, dedi; sana acıyorum! Hem de ne kadar acıyorum, bilemezsin!..</p>

  <p class="normal">Duvardaki silahlıkta parıldayan gümüş savatlı bir karabinaya gözü ilişince:</p>

  <p class="normal">— Ama, dedi; insan bu kadar fakir olursa, tüfeğinin dipçiğini gümüşletmez! (Boulle saatini göstererek) Sedef kakmalı duvar saati de almaz, diye devam etti; kırbaçlarına altın suyuna batmış gümüş sap da taktırmaz!.. –Elini sürerek–Saatinin zincirine altından ıvır zıvır da asmaz! Ah, hiçbir şey eksik değil, odasında likör takımına varıncaya kadar; çünkü kendini seviyorsun, iyi yaşıyorsun, bir şaton, çiftliklerin, koruların var; sürek avına çıkıyorsun, Paris'e seyahat ediyorsun... –Şöminenin üzerindeki kol düğmelerini alarak– Bunlardan başka bir şeyciğin olmasa bile!.. diye bağırdı; yalnız şu aptalca şeylerin en kıymetsizi bile, satınca para eder!.. Hayır, alacak değilim! Senin olsun!</p>

  <p class="normal">İki kol düğmesini bir hayli uzağa fırlattı, düğmelerin altın zinciri duvara çarparak koptu.</p>

  <p class="normal">— Ama, ben, sana her şeyimi verirdim, her şeyimi satardım, bir gülüş, bir bakış için, bana bir "Teşekkür ederim!" demeni işitmek için, ellerimle iş görürdüm, sokak ortasında dilencilik ederdim. Ama sen, sanki bana hiç azap çektirmemişsin gibi, şurada rahatça koltuğunda oturuyorsun, öyle mi? Sen olmasaydın, bunu bilmiş ol, ben mutlu yaşayabilirdim! Kim seni zorladı! Birisiyle bahse mi girdin? Ama yine de beni seviyordun, söylediğine bakılırsa... Az önce de diyordun bunu... Ah, keşke beni kovsaydın! Ellerimde hâlâ öpücüklerinin sıcaklığı var. Diz çökerek ölünceye kadar beni seveceğine yemin ettiğin yer, işte burası, şu halının üstü! Beni inandırdın, iki yıl, en muhteşem, en tatlı rüyalar içinde dolaştırdın beni!.. Ha! Seyahat projelerimizi hatırlarsın değil mi? Ah, mektubun, mektubun! Benim kalbimi parçaladı o! Sonra, ona tekrar geliyorum, o, zengin, mutlu, hür! Yalvararak ve bütün sevgimi getirerek, rasgele birinin yapacağı bir yardımı istemek için geliyorum ona, o ise beni itiyor, çünkü bu kendisine üç bin franga mal olacak!</p>

  <p class="normal">Rodolphe, mütevekkil öfkelerin çoğu zaman bir kalkan gibi sarındığı tam bir sükûnetle:</p>

  <p class="normal">— O kadar param yok, dedi.</p>

  <p class="normal">Emma çıktı gitti. Duvarlar titriyor, tavan onu eziyordu; rüzgârın dağıttığı kuru yaprak yığınlarında tökezleyerek, ağaçlıklı uzun yoldan tekrar geçti. Nihayet, parmaklığın önündeki hendeğe geldi; açmak için öyle acele ediyordu ki, kilidin üzerinde tırnakları kırıldı. Sonra, yüz adım ötede, nefes nefese, yuvarlanmak üzereyken durdu. O zaman, başını döndürünce parkı, bahçeleri, üç avlusu ve cephesinin bütün pencereleriyle o kılı kıpırdamayan şatoyu bir daha gördü.</p>

  <p class="normal">Şaşkınlıktan kendini kaybetmiş, damarlarından bütün kırı dolduran sağır edici bir müzik gibi yayıldığını sandığı yürek çarpıntısından başka, kendisinden artık tamamıyla habersiz, kalakaldı. Zemin, ayakları altında sudan daha yumuşaktı, yerdeki izler ise, ona, sahile vuran koyu renkli muazzam dalgalar gibi göründü. Kafasının içinde hatıra ve fikir namına ne varsa, bir donanma gecesinin bin bir mehtap fişeği gibi, karmakarışık, bir hamlede fırlayıp gidiyordu. Babasını, Lheureux'nün yazıhanesini, oradaki odalarını, bir başka manzarayı görür gibi oldu. Deliriyordu, korktu, bulanık da olsa, zihnini toparlayabildi; çünkü, bu feci durumunun nedenini, yani para sorununu artık hatırlamıyordu. Ancak aşkı yüzünden ıstırap çekiyordu, can çekişirken, hayatlarının kanayan yaralarından akıp gittiğini hisseden yaralılar gibi, o da, ruhunun yalnız bu hatıradan boşaldığını duyuyordu.</p>

  <p class="normal">Gece çöküyordu, kuzgunlar uçuşuyordu.</p>

  <p class="normal">Birdenbire kendisine öyle geldi ki, ateş renginde kürecikler, çarpınca dağılan mermiler gibi havada patlıyor, dönüyor, dönüyor, sonra ağaçların dalları arasından kara saplanıp eriyordu. Bu mermilerin her birinin ortasında, Rodolphe'un yüzü gözüküyordu. Bunlar çoğalıyor, yaklaşıyor, Emma'nın içine nüfuz ediyordu; her şey kayboldu. Emma, evlerin, uzakta sis içinde parıldayan ışıklarını fark etti.</p>

  <p class="normal">O zaman vaziyeti, bir uçurum gibi, karşısına çıktı. Göğsü parçalanacakmış gibi soluyordu. Sonra, ona adeta neşe veren bir kahramanlık coşkunluğu içinde, koşa koşa tepeden indi, inek kalasını, patikayı, ağaçlıklı yolu, pazaryerini geçti ve eczacının dükkânı önüne geldi.</p>

  <p class="normal">Kimsecikler yoktu. İçeriye girmeye hazırlanıyordu; fakat çıngırağın sesine gelenler olabilirdi. Çitten içeri kaydı, nefesini tutarak, duvarları yoklaya yoklaya, mutfağın eşiğine kadar ilerledi. Orada, ocağın üstünde bir mum yanıyordu. Justin, kollarını sıvamış, içeriye yemek götürüyordu.</p>

  <p class="normal">— Ha, yemek yiyorlar, dedi. Bekleyelim.</p>

  <p class="normal">Justin mutfağa döndü. Emma camı tıkırdattı. Çocuk dışarı çıktı.</p>

  <p class="normal">— Anahtar! Yukarının anahtarı, hani orada şeyler var...</p>

  <p class="normal">— Nasıl!</p>

  <p class="normal">Justin, gecenin kapkara fonu önünde beyazlığı büsbütün beliren yüzünün solgunluğundan hayrete düşmüş, ona bakıyordu. Emma ona harikulade güzel ve bir hayalet gibi haşmetli göründü; ne istediğini anlamadan korkunç bir şeyler sezdi.</p>

  <p class="normal">Fakat Emma pesten, tatlı, karşı konulmaz bir sesle hemen devam etti:</p>

  <p class="normal">— İstiyorum! Ver o anahtarı.</p>

  <p class="normal">Aradaki bölme ince olduğundan, yemek odasında çatalların tabaklar üzerindeki şıkırtısı işitiliyordu.</p>

  <p class="normal">Kendisini uyutmayan fareleri öldürmek lazım geldiğini iddia etti.</p>

  <p class="normal">— Mösyö'ye haber vermek lazım.</p>

  <p class="normal">— Hayır! Kal burada!</p>

  <p class="normal">Sonra, sanki umursanacak bir şey değilmiş gibi:</p>

  <p class="normal">— Şimdilik lüzum yok, ben ona söylerim. Haydi gidelim, sen ışık tut bana.</p>

  <p class="normal">Laboratuvar kapısının açıldığı koridora girdi. Duvarın üzerinde "ardiye" etiketini taşıyan bir anahtar vardı.</p>

  <p class="normal">Sabırsızlanan eczacı:</p>

  <p class="normal">— Justin! diye bağırdı.</p>

  <p class="normal">— Yukarı çıkalım.</p>

  <p class="normal">Justin, peşi sıra geldi.</p>

  <p class="normal">Anahtar kilidin içinde döndü ve Emma, dosdoğru üçüncü rafa gitti. Hafızası onu iyi yöneltiyordu. Mavi kavanozu yakaladı, tıpasını çıkardı elini içine daldırdı, bir avuç dolusu beyaz toz çıkardı ve hemen ağzına atıp yutmaya başladı.</p>

  <p class="normal">Justin bağırarak üzerine atıldı:</p>

  <p class="normal">— Durun!</p>

  <p class="normal">— Sus! Yoksa gelirler...</p>

  <p class="normal">Çocuk çırpınıyor, yardım çağırmak istiyordu.</p>

  <p class="normal">— Kimseye bir şey söyleme, yoksa suçu efendine yükletirler!</p>

  <p class="normal">Sonra birdenbire rahatlayarak, adeta yapılmış bir görevin huzuru içinde çıkıp gitti.</p>

  <p class="normal">Charles, haciz haberiyle aklı başından gitmiş, eve döndüğü zaman, Emma az önce çıkmış bulunuyordu. Bağırdı, ağladı, bayıldı, fakat Emma dönmedi. Nerede olabilirdi? Félicité'yi Homais'lere, Tuvache'lara, Lheureux'nün dükkânına, <span class="ideitalik">Altın Aslan</span>'a her tarafa gönderdi. Endişesi biraz hafifler gibi oldu mu, saygınlığının sıfıra indiğini, servetinin mahvolduğunu, Berthe'in istikbalinden hayır kalmadığını kavrıyordu. Ne sebeple?.. Bir şey bildiği yoktu! Akşamın saat altısına kadar bekledi. Nihayet, daha fazla duramayarak, Emma'nın Rouen'a gitmiş olacağı düşüncesiyle, anacaddeye çıktı, yarım fersah yürüdü, kimseye rast gelmedi, biraz daha bekledi, geri döndü.</p>

  <p class="normal">Emma eve gelmişti.</p>

  <p class="normal">— Ne oldu?.. Niçin?.. Anlat bana!..</p>

  <p class="normal">Emma yazı masasına oturdu, bir mektup yazdı, altına günün tarihini ve saatini ilave ederek, yavaş yavaş mühürledi. Sonra, merasimli bir tavırla:</p>

  <p class="normal">— Yarın okursun, dedi; o zamana kadar, rica ederim, bana bir tek şey sorma... Hayır, bir tek şey sorma!</p>

  <p class="normal">— Ama...</p>

  <p class="normal">— Ah, bırak beni!</p>

  <p class="normal">Boylu boyunca yatağına uzandı.</p>

  <p class="normal">Ağzında duyduğu buruk bir tatla uyandı. Charles'ı gördü ve gözlerini tekrar yumdu.</p>

  <p class="normal">Acı duyup duymadığını kavramak için merakla kendini dinliyordu. Bir şey yoktu! Henüz hiçbir şey yoktu. Saatin tiktağını, ateşin gürültüsünü, yatağının yanında ayakta duran Charles'ın nefes alıp verişini işitiyordu.</p>

  <p class="normal">— Ölüm de pek önemli bir şey değilmiş, diye düşündü. Uyuyacağım ve her şey bitecek!</p>

  <p class="normal">Bir yudum su içti ve duvar tarafına döndü.</p>

  <p class="normal">O berbat mürekkep tadı devam ediyordu:</p>

  <p class="normal">— Susadım!.. Ah, çok susadım! diye içini çekiyordu.</p>

  <p class="normal">Charles bir bardak su uzatırken sordu:</p>

  <p class="normal">— Nen var?</p>

  <p class="normal">— Bir şey değil!.. Aç pencereyi... boğuluyorum!</p>

  <p class="normal">Birdenbire gönlü bulandı; o kadar ani oldu ki, yastığın altındaki mendili almaya zor vakit bulabildi.</p>

  <p class="normal">Hızlı hızlı:</p>

  <p class="normal">— Kaldır şunu, dedi; at şunu!</p>

  <p class="normal">Charles boyuna soruyordu, o, cevap vermiyordu. Birazcık heyecana düşüp de kusmak korkusuyla, hareketsiz duruyordu. Ama yine de, ayaklarından kalbine kadar buz kesilmeye başladığını hissetti.</p>

  <p class="normal">— Ah, işte başlıyor, diye mırıldandı.</p>

  <p class="normal">— Ne diyorsun?</p>

  <p class="normal">Hafakanlar içinde, sanki dilinin üstünde gayet ağır bir şey varmış gibi, boyuna çene kemiklerini aralayarak, başını tatlı bir hareketle döndürüp duruyordu. Saat sekizde kusmalar yeniden başladı.</p>

  <p class="normal">Charles, küvetin dibinde, porselenin üstüne yapışmış bir nevi beyaz tortu bulunduğunu fark etti.</p>

  <p class="normal">— Olur şey değil, dedi. Çok garip!</p>

  <p class="normal">Emma kuvvetli bir sesle:</p>

  <p class="normal">— Hayır, dedi; aldanıyorsun!</p>

  <p class="normal">O zaman Charles elini yavaşça, adeta okşar gibi, midesi üzerine götürdü. Emma keskin bir çığlık kopardı. Charles, ürkerek geri çekildi.</p>

  <p class="normal">Sonra, önce hafiften, inlemeye koyuldu. Şiddetli bir titreme ile omuzları sarsılıyordu. Yüzü, büzülmüş parmaklarını batırdığı çarşaftan daha beyaz kesilmişti! Düzensiz atan nabzı, şimdi adeta hissedilmiyor gibiydi.</p>

  <p class="normal">Bir madeni buhar içinde donmuşa benzeyen morarmış yüzünden damlalar sızıyordu. Dişleri birbirine vuruyor, büyümüş gözleri etrafına bulanık bulanık bakıyor, bütün sorulara yalnız başını sallayarak cevap veriyordu; hatta iki üç kez gülümsedi bile. İniltileri yavaş yavaş daha da kuvvetlendi. Boğuk bir çığlık kopardı; kendini daha iyi hissettiğini, az sonra yatağından kalkacağını söyledi. Ama vücudu sarsılmaya başladı:</p>

  <p class="normal">— Aman Allahım, ne feci şey! diye haykırdı.</p>

  <p class="normal">Charles, kendisini diz üstü yatağın önüne attı:</p>

  <p class="normal">— Söyle, ne yedin? Allah aşkına cevap ver!</p>

  <p class="normal">Emma'nın o ana kadar hiç görmediği sevgi dolu gözleri ona bakıyordu.</p>

  <p class="normal">Emma, artık zor çıkan bir sesle:</p>

  <p class="normal">— Ne mi, dedi, orada... orada!..</p>

  <p class="normal">Charles yazı masasına atıldı, mührü kopardı ve yüksek sesle okudu: "<span class="ideitalik">Hiç kimse suçlanmasın...</span>" Durdu, elini gözlerinin üzerinden geçirdi, tekrar okudu.</p>

  <p class="normal">— Nasıl! İmdat! Koşun buraya!</p>

  <p class="normal">Yalnız bir tek kelimeyi tekrarlamaktan başka bir şey yapamıyordu: "Kendini zehirlemiş, kendini zehirlemiş!" Félicité, Homais'ye koştu, eczacı, meydandakileri birbirine kattı; Madam Lefrançois <span class="ideitalik">Altın Aslan</span>'da olayı duydu; oradakilerden bazıları kalkıp komşularına haber verdiler ve kasaba, bütün gece uyanık kaldı.</p>

  <p class="normal">Charles, perişan, kekeleye kekeleye, nerdeyse yere yuvarlanacak halde, odada dört dönüyordu. Eşyaya çarpıyor, saçlarını yoluyordu; eczacı, bu kadar korkunç bir manzarayla karşılaşacağını hiç aklına getirmemişti.</p>

  <p class="normal">Mösyö Caniver ile Doktor Larivière'e mektup yazmak üzere eve döndü. Zihni allak bullak olmuştu; on beşten fazla müsvedde yaptı. Hippolyte, Neufchâtel'e hareket etti ve Justin, Bovary'nin atını öylesine mahmuzladı ki, hayvan onu, yorgunluktan bitkin ve yarı yarıya gebermiş, Bois-Guillaume tepesinde bıraktı.</p>

  <p class="normal">Charles, tıp lügatini karıştırmak istedi, gözü seçemiyordu, satırlar dans ediyordu.</p>

  <p class="normal">Eczacı:</p>

  <p class="normal">— Sakin olun! diyordu. Sorun sadece kuvvetli bir panzehir vermektir. Zehir ne idi?</p>

  <p class="normal">Charles mektubu gösterdi. Zehir, arsenikti.</p>

  <p class="normal">Homais:</p>

  <p class="normal">— Öyleyse, dedi; tahlilini yapmak lazım.</p>

  <p class="normal">Çünkü, bütün zehirlenme olaylarında bir tahlil yapmak gerektiğini biliyordu; Charles, anlamadan cevap verdi:</p>

  <p class="normal">— Ah, yapınız, yapınız! Kurtarınız onu!..</p>

  <p class="normal">Sonra, Emma'nın yanına gelerek, yere, halının üzerine yığıldı, başını yatağın kenarına dayayarak hıçkırmaya başladı.</p>

  <p class="normal">Emma:</p>

  <p class="normal">— Ağlama, dedi. Az sonra artık seni üzmeyeceğim!</p>

  <p class="normal">— Niçin? Kim seni zorladı?</p>

  <p class="normal">— Öyle lazımdı, dostum.</p>

  <p class="normal">— Mutlu değil miydin? Benim yüzümden mi? Elimden geleni yaptımdı ama!</p>

  <p class="normal">— Evet... Doğru, sen iyisin, sen!</p>

  <p class="normal">Elini yavaş yavaş kocasının saçları arasında gezdirdi. Bu temasın tatlılığı, kederini büsbütün artırıyordu; onu, hele kendisine en fazla sevgi gösterdiği bir anda kaybetmek düşüncesiyle, bütün varlığının ümitsizlikten yıkıldığını hissediyordu; çabucak karar vermek zorunluluğu zihnini allak bullak ettiği için, hiçbir çare bulamıyor, bilmiyor, cesaret edemiyordu.</p>

  <p class="normal">Emma, bütün ihanetlerle, alçaklıklarla, kendisine azap veren sayısız arzularla artık alakası kalmadığını düşünüyordu. Şimdi artık kimseden nefret etmiyordu; bir alacakaranlık karışıklığı zihnine çökmüştü, dünyanın bütün gürültülerinden ancak şu zavallı kalbin, uzaklaşan bir senfoninin son yankısı gibi tatlı ve belirsiz, kesik kesik şikâyetini işitebiliyordu.</p>

  <p class="normal">Dirseğinin üzerinde doğrularak:</p>

  <p class="normal">— Bana küçüğü getirin, dedi.</p>

  <p class="normal">Charles sordu:</p>

  <p class="normal">— Fenalaşmıyorsun, değil mi?</p>

  <p class="normal">— Hayır! Hayır!</p>

  <p class="normal">Çocuk, dadısının kolları arasında geldi. Ciddi, hâlâ düş görüyor gibi bir hali vardı, çıplak ayakları uzun geceliğinden dışarıya çıkıyordu. Karmakarışık olmuş odaya şaşkın şaşkın bakıyor ve eşyalar üzerinde yanan şamdanlarla kamaşan gözlerini kırpıyordu. Bu, herhalde, kendisine yılbaşı, yahut büyük perhiz sabahlarını hatırlatıyordu, çünkü o günlerde de böyle şamdanların ışığında erken erken uyandırılır ve hediyelerini almak için annesinin yatağına gelirdi. Nitekim sordu:</p>

  <p class="normal">— Peki, nerede annem?</p>

  <p class="normal">Herkesin sustuğunu görünce de:</p>

  <p class="normal">— Ama benim küçük ayakkabımı göremiyorum, dedi.</p>

  <p class="normal">Félicité, çocuğu yatağa doğru eğiyor, oysa o daima şömine tarafına bakıyordu.</p>

  <p class="normal">— Sütnine mi aldı ayakkabımı? diye sordu.</p>

  <p class="normal">Madam Bovary, zinalarını ve felaketlerini hatırlatan bu ismi duyunca, ağzına kadar gelen daha güçlü bir başka zehirden tiksinmişçesine, başını çevirdi. Bu arada Berthe'i yatağının üzerine koydular.</p>

  <p class="normal">— Ah anneciğim, gözlerin ne kadar da büyümüş! Ne kadar da solmuşsun! Ne çok terliyorsun!..</p>

  <p class="normal">Annesi ona bakıyordu.</p>

  <p class="normal">Küçük, geri geri çekilerek:</p>

  <p class="normal">— Korkuyorum, dedi.</p>

  <p class="normal">Emma öpmek için elini yakaladı; çocuk çırpınmaya başladı.</p>

  <p class="normal">Yatağın yanında hıçkıran Charles:</p>

  <p class="normal">— Yeter! Alın götürün! diye bağırdı.</p>

  <p class="normal">Sonra belirtiler bir aralık durur gibi oldu; çırpınmaları hafiflemiş gibiydi; Charles, onun her anlamsız sözüne, göğsünün biraz daha sakin her solumasına bakarak, ümide kapılıyordu. Nihayet, Canivet içeriye girince, ağlayarak kollarına atıldı.</p>

  <p class="normal">— Ah, siz misiniz? Teşekkür ederim! Ne iyisiniz! Şimdi çok daha iyi. İşte bakın...</p>

  <p class="normal">Meslektaşı hiç de aynı fikirde değildi, bizzat dediği gibi, <span class="ideitalik">kestirme yoldan</span>, mideyi tamamıyla temizlemek için kusturucu bir ilaç verdi.</p>

  <p class="normal">Emma çok geçmeden kan kustu. Dudakları daha fazla kısıldı. Elleri ayakları büzüldü, vücudunu koyu lekeler kapladı, nabzı parmakların altında gergin bir iplik, neredeyse kopacak bir harp teli gibi kayıyordu.</p>

  <p class="normal">Sonra, korkunç bir tarzda bağırmaya başladı. Zehire lanetler savuruyor, küfür ediyor, acele etsin diye yalvarıyor, kendisinden daha çok can çekişen Charles'ın içirmeye uğraştığı her şeyi kaskatı kesilmiş kollarıyla itiyordu. Charles ayakta, mendili dudakları üzerinde, göğsü hırıltılar içinde ağlıyor, ta topuklarına kadar bütün vücudunu sarsan hıçkırıklardan boğuluyordu; Félicité odada oradan oraya koşup duruyordu; Homais hareketsiz, derin derin içini çekiyordu, Mösyö Canivet ise, her zamanki metanetini muhafaza etmekle birlikte yine de heyecanlanmaya başladığını hissediyordu.</p>

  <p class="normal">— Vay canına!.. Peki ama, içindekilerini çıkardı, mademki sebep ortadan kalktı...</p>

  <p class="normal">Homais:</p>

  <p class="normal">— Neticenin de ortadan kalkması lazım, diyordu; bu aşikâr.</p>

  <p class="normal">Bovary:</p>

  <p class="normal">— Kurtarsanıza onu! diye haykırdı.</p>

  <p class="normal">Nitekim Canivet, eczanın: "Belki bu şifa ile sona erecek bir had devredir" varsayımına kulak asmadan, hastaya teriak vereceği sırada, bir kırbacın şakladığı duyuldu; bütün camlar titredi, kulaklarına kadar çamura batmış üç atın var kuvvetleriyle göğüsleyerek uçurduğu bir posta arabası, bir sıçrayışta pazaryerinin köşesinden meydana çıktı. Doktor Larivière geliyordu.</p>

  <p class="normal">Bir tanrı gökten inseydi bundan fazla heyecan yaratamazdı. Bovary ellerini havaya kaldırdı. Canivet her şeyi bıraktı, Homais, daha doktor içeriye girmeden önce, başındaki takkeyi çıkardı.</p>

  <p class="normal">Doktor Larivière, Bichat'nın önlüğü altından çıkmış o büyük cerrahi <span class="ideitalik">okuluna</span>, taassup derecesine varan bir aşkla sanatlarına bağlı, o sanatı vecd ile, dirayetle icra eden, artık soyu tükenmiş filozof hekimler nesline mensuptu! Öfkelendiği zaman hastanesinde her şeyi tir tir titretirdi. <span class="ideitalik">Öğrencileri</span> kendisine öyle saygı ile bağlanırdı ki, hekimlik etmeye başlar başlamaz, elden geldiği kadar onu taklit etmeye çalışırlardı; nitekim civardaki şehirlerde hekimlik eden eski <span class="ideitalik">öğrencilerinin</span> üzerinde de, onun merinos yününden uzun yeleği ile, kol ağızlarının düğmeleri çözülünce ıstırapların içine hemen dalmak istermiş gibi, hiç eldiven taşımayan o tombul ve çok güzel ellerini birazcık örten, geniş siyah frakına rast gelinirdi. Nişanları, unvanları, akademileri hor gören, fakirlere karşı misafirperver, cömert, babacan, fazilete inanmaksızın fazilet sahibiydi; şayet zekâsının inceliğinden bir iblisten korkar gibi çekinilmeseydi, bir ermiş sayılabilirdi. Neşterlerinden daha keskin olan bakışları, dosdoğru insanın ruhuna işler, iddialarla utanmalar arasından her çeşit yalanı sıyırıp çıkarırdı. Onda büyük bir yeteneğin, servetin, çalışma ile geçmiş kırk yıllık tertemiz bir meslek hayatı şuurunun bahşettiği babayani bir ihtişam vardı.</p>

  <p class="normal">Ağzı açık, sırtüstü yatan Emma'nın ölüye benzeyen yüzünü görünce kaşlarını çattı. Sonra, Canivet'nin anlattıklarını dinler gibi görünerek, şahadetparmağını burun deliklerinin altında dolaştırdı ve:</p>

  <p class="normal">— Âlâ, âlâ, diye tekrarladı.</p>

  <p class="normal">Fakat omuzlarını ağır ağır oynattı. Bovary bunu gördü: Bakıştılar; acıların türlüsünü görmeye alışmış olan bu adam, kendini tutamadı ve gözlerinden göğsüne bir damla yaş düştü.</p>

  <p class="normal">Canivet'yi yandaki odaya götürmek istedi. Charles peşlerinden geldi.</p>

  <p class="normal">— Durumu çok kötü, değil mi? Acaba hardal lapası koysak? Siz o kadar hayat kurtardınız, bir çare bulun!</p>

  <p class="normal">Charles iki koluyla adama sarılmış, göğsünün üstünde adeta kendinden geçmiş, şaşkın, yalvaran gözlerle ona bakıyordu.</p>

  <p class="normal">— Metin ol, yavrucuğum, dedi; artık yapılacak hiçbir şey yok!</p>

  <p class="normal">Ve Doktor Larivière arkasını döndü.</p>

  <p class="normal">— Gidiyor musunuz?</p>

  <p class="normal">— Yine geleceğim.</p>

  <p class="normal">Arabanın sürücüsüne emir verecekmiş gibi dışarıya çıktı, tıpkı onun gibi, Emma'nın kendi gözleri önünde ölmesine pek meraklı olmayan Canivet efendi de yanındaydı.</p>

  <p class="normal">Eczacı meydanda onlara yetişti. Mizacı itibariyle, meşhur kimselerin yanından ayrılmazdı. Nitekim, beraber yemek yemeyi kabul etmek suretiyle kendisine şeref vermesini Mösyö Larivière'den ısrarla rica etti.</p>

  <p class="normal">Derhal, güvercin getirsin diye <span class="ideitalik">Altın Aslan</span>'a, pirzola olarak nesi varsa alınsın diye kasaba, krema için Tuvache'a, yumurta içinde de Lestiboudois'ya adam gönderildi. Eczacı bizzat hazırlıklara yardım ediyor, Madam Homais de önlüğünün şeritlerini çeke çeke:</p>

  <p class="normal">— Kusura bakmayın efendim, diyordu; bizim şu zavallı kasabada insan bir gün öncesinden haberi olmazsa...</p>

  <p class="normal">Homais bir nefeste: "Ayaklı kadehler!" diye seslendi.</p>

  <p class="normal">— Şehirde olsaydık, şöyle güzel bir paça dolması tedarik ediverirdik.</p>

  <p class="normal">— Sus canım!.. Sofraya buyurun, doktor!</p>

  <p class="normal">Eczacı ilk lokmalarından sonra, felakete dair bazı tafsilat vermeyi münasip gördü:</p>

  <p class="normal">— İlkönce gırtlakta bir kuruluk var zannettik, sonra üst karın nahiyesinde dayanılmaz sancılar, bol bol kusmalar, koma.</p>

  <p class="normal">— Peki, kendini nasıl zehirlemiş?</p>

  <p class="normal">— Malumatım yok, doktor, hatta bu arsenik asidini de nereden tedarik ettiğini bilmiyorum.</p>

  <p class="normal">O sırada, bir yığın tabak götürmekte olan Justin'i bir titremedir aldı.</p>

  <p class="normal">Eczacı sordu:</p>

  <p class="normal">— Nen var?</p>

  <p class="normal">Genç adam, bu soru üzerine, her şeyi büyük bir gürültü ile yere düşürüverdi.</p>

  <p class="normal">Homais bağırdı:</p>

  <p class="normal">— Aptal! Beceriksiz! Eşek herif!</p>

  <p class="normal">Fakat, hemen kendine hâkim olarak:</p>

  <p class="normal">— Bir tahlile girişmek istedim, doktor, dedi; evvelemirde, bir tüp içinde dikkatle soktum...</p>

  <p class="normal">Cerrah:</p>

  <p class="normal">— Keşke boğazına parmaklarınızı soksaydınız! dedi.</p>

  <p class="normal">Meslektaşı, kusturucu ilaç nedeniyle biraz önce gizlice kuvvetli bir zılgıt yediği için, susuyordu; küt ayak ameliyatı günlerinde hayli pervasızlık ve gevezelik eden Canivet'cik, şimdi pek mütevazı olmuştu, üstadı tasdik makamında hep gülümseyip duruyordu.</p>

  <p class="normal">Homais, ziyafet sahibi olmanın gururu içinde, açılıp saçılıyordu. Bencil bir duygu ile kendi durumuna bakarak, Bovary'nin yürekler acısı vaziyeti de keyfini belli belirsiz artırmıyor değildi. Sonra doktorun orada bulunuşu da onu büsbütün coşturuyordu. Bütün bilgisini ortaya döküyor, kuduzböceği, upas,<sup class="calibre2"><a href="../Text/MadameBovary_split_045.html#footnote-100-30" id="footnote-100-30-backlink">[30]</a></sup> mencenila, engerek yılanı hakkında gelişigüzel bilgiçlik ediyordu:</p>

  <p class="normal">— Hatta bazı kimselerin pek sıkı bir tütsüden geçmiş kan sucukları yüzünden zehirlendiklerini, yıldırımla çarpılmışa döndüklerini bir yerlerde okudum, doktor! Galiba, eczacılık üstatlarından ve hocalarından birinin, meşhur Cadet de Cassicourt'un kaleme aldığı mükemmel bir raporda görmüştüm!</p>

  <p class="normal">Madam Homais, ispirto yakan o sallantılı aletlerden birini yakalamış, içeriye girdi; zira Homais kahveyi sofrada pişirmeye pek meraklıydı, zaten kahveyi hep kendi eliyle kavurur, kendi eliyle öğütür, kendi eliyle harmanını yapardı.</p>

  <p class="normal">Şeker uzatırken:</p>

  <p class="normal">— <span class="ideitalik">Saccharum</span>, doktor, dedi.</p>

  <p class="normal">Sonra, beden yapıları hakkında cerrahın düşüncesini öğrenmek merakıyla, bütün çocuklarını yemek odasına getirtti.</p>

  <p class="normal">Nihayet, Mösyö Larivière'in gideceği sırada, Madam Homais, kocası hakkında kendisine akıl danışmak istedi. Akşam yemeğini yer yemez hemen uykuya başlamakla kanını pıhtılaştırdığından şikâyet etti.</p>

  <p class="normal">— Uykusu, duygusuna engel değildir.</p>

  <p class="normal">Doktor, kimsenin pek farkına varmadığı bu cinasa biraz gülümseyerek, kapıyı açtı. Fakat eczane hıncahınç doluydu. Hep küllere tükürmek âdetine bakarak karısının akciğer iltihabına yakalanmış olmasından korkan Mösyö Tuvache'tan; sonra, bazen pek şiddetli açlık duyan Mösyö Binet'den, kaşıntıları olan Madam Caron'dan, ikide birde başı dönen Lheureux'den, romatizma çeken Lestiboudois'dan, midesi ekşiyen Madam Lefrançois'dan güçbela yakayı kurtarabildi. Nihayet, arabaya koşulu üç beygir harekete geçti ve eczanedekiler, doktorun hiç de hatırseverlik göstermediğini söylediler.</p>

  <p class="normal">Mösyö Bournisien, elinde mukaddes yağlarla pazaryerinden çıkıverince, kalabalığın dikkati bu sefer başka tarafa döndü.</p>

  <p class="normal">Homais, prensiplerine bağlı bir adam olarak, papazları ölü kokusuna koşan kargalara benzetti; bir kilise adamı görmek hiç de hoşuna gitmiyordu, zira siyah cüppe ona kefeni hatırlatıyor, o da birinden korktuğu için ötekinden tiksiniyordu.</p>

  <p class="normal">Bununla birlikte, Homais, <span class="ideitalik">görevim</span> dediği şeyden kaçınmayarak, Mösyö Larivière'in gitmeden önce böyle hareket etmesini sıkı sıkıya tembih ettiği Canivet ile birlikte, Bovary'nin evine döndü. Hatta, karısının itirazları olmasaydı, hayatın zorlu gereklerine alıştırmak için, bir ders, bir örnek, ileride belleklerinde yer edecek muhteşem bir tablo olsun diye iki oğlunu da birlikte götürecekti.</p>

  <p class="normal">İçeriye girdikleri zaman oda, iç karartıcı bir görüntüyle doluydu. Beyaz bir peçete serilmiş dikiş masasının üstünde, yanan iki şamdanın ortasında, iri bir haçın yanında bir gümüş tabak içinde beş altı pamuk yumağı vardı. Emma, çenesi göğsüne yaslanmış, gözlerini alabildiğine açıyordu. Elceğizleri, can çekişenlerin bir an önce başlarına kefeni çekmek ister gibi yaptıkları o korkunç ve yumuşak hareketlerle, çarşafın üstünde sürükleniyordu. Charles heykel gibi solgun, gözleri kor gibi kıpkırmızı, hiç ağlamadan, yatağın ayakucunda, yüzünü ona dönmüş, ayakta duruyor, papaz ise, bir diziyle yere çökmüş alçak sesle bir şeyler mırıldanıyordu.</p>

  <p class="normal">Emma yavaş yavaş yüzünü döndürdü ve birdenbire papazın omzundaki mor şalı görünce sevinir gibi oldu. Herhalde, eşi görülmemiş bir sessizlik havası içinde, başlamakta olan sonsuz huzur hayalleriyle, ilk mistik özlemlerinin kaybolmuş lezzetine yeniden kavuşuyordu.</p>

  <p class="normal">Papaz yerinden doğrulup haçı aldı; Emma o zaman, susuzluktan içi yanıyormuş gibi boynunu uzattı, dudaklarını Tanrı-İnsan'ın vücuduna yapıştırarak, can çekişen bütün gücüyle, o ana kadar vermediği en büyük aşk öpücüğünü kondurdu. Sonra papaz, <span class="ideitalik">Misereatur</span> ve <span class="ideitalik">Indulgentiam</span> dualarını okudu, sağ elinin şahadetparmağını kutsal yağa batırdı ve sürmeye başladı; önce, bu alçak dünyanın bütün saltanatlarına hırsla dikilmiş gözlere, sonra ılık meltemle aşk kokularına düşkün burun deliklerine, sonra, yalan söylemek için açılmış, gururla inlemiş ve şehvetle bağırmış ağıza, sonra, tatlı temaslardan hoşlanan ellere, nihayet, arzularının tatminine koşarken vaktiyle pek hızlı giden, fakat artık kımıldayamayacak olan ayak tabanlarına sürdü.</p>

  <p class="normal">Papaz parmaklarını sildi, yağa batırılmış pamuk kırıntılarını ateşe attı, can çekişen hastanın yanına oturup acılarını artık İsa'nın ıstıraplarıyla birleştirmesini ve kendini Tanrı'nın bağışlamasına terk etmesini söyledi.</p>

  <p class="normal">Telkinlerini bitirirken, az sonra kendisini saracak olan ilahi şan ve şerefin bir sembolü olmak üzere, eline kutsallaştırılmış bir mum sıkıştırmayı denedi. Çok kuvvetten düşmüş olan Emma; parmaklarını kapayamadı. Mösyö Bournisien olmasaydı, mum yere düşecekti.</p>

  <p class="normal">Ama yine de rengi o kadar atmamıştı, sanki bu kutsamadan şifaya kavuşmuş gibi, yüzünde bir huzur anlamı vardı.</p>

  <p class="normal">Papaz bu hali belirtmekten geri kalmadı, hatta Bovary'ye, Tanrı'nın, kurtuluşları için uygun gördüğü takdirde bazı kimselerin hayatını uzattığını anlattı; Charles da bir gün, tıpkı böyle ölmek üzereyken, onun aynı törenden geçtiğini hatırladı:</p>

  <p class="normal">— Belki de ümitsizliğe düşmemek lazım, diye düşündü.</p>

  <p class="normal">Nitekim Emma, rüyadan uyanıyormuşçasına, yavaşça ertafına bakındı, sonra, sözleri anlaşılır bir sesle, aynasını istedi ve gözlerinden iri yaşlar boşanıncaya kadar, bir süre üzerine eğilip kaldı. O zaman içini çekerek, başını geriye attı ve yastığın üzerine bıraktı.</p>

  <p class="normal">Göğsü de sık sık inip kalkmaya başladı. Dili tamamıyla dışarıya çıktı; gözleri dönerken, sönmekte olan iki lamba fanusu gibi donuklaşıyordu, sanki, ruh bedenden kopmak için çırpınıyormuşçasına, azgın bir nefesle sarsılan kaburga kemiklerinin o korkunç hızlanması olmasa, şimdiden öldüğüne hükmedilebilirdi. Félicité, haçın önüne diz çöktü, eczacının bile dizlerinin bağı biraz çözülür gibi oldu. Bu arada Canivet dalgın gözlerle meydana bakıyordu. Bournisien, yüzü yatağın kenarına doğru eğilmiş, arkasında etekleri yerde sürünen uzun siyah cüppesiyle tekrar duaya başlamıştı. Charles, yatağın öbür tarafında, yere diz çökmüş, kollarını Emma'ya uzatıyordu. Ellerini yakalamış, sıkıyor, yüreğinin her atışında, yıkılan bir kalıntının tepkisi gibi titriyordu. Hırıltı şiddetlendikçe papaz ölüm duasını daha hızlı okuyordu. Dua, Bovary'nin kesik kesik hıçkırıklarına karışıyor ve bazen hepsi, bir matem çanı gibi çınlayan Latince hecelerin boğuk mırıltısı içinde kayboluyordu.</p>

  <p class="normal">Ansızın sokaktan, yere sürünen bir sopa ile tahta kunduraların gürültüsü duyuldu; bir ses, şarkı söyleyen, kısık bir ses yükseldi:</p>

  <p class="normal1">"Güzel günde sıcak basar</p>

  <p class="normal1">Küçücük kız aşka susar."</p>

  <p class="normal">Emma, çözük saçları ve iri iri açılmış sabit gözbebekleriyle, bir an için yeniden hayata kavuşmuş bir ceset gibi doğruldu.</p>

  <p class="normal1">"Tez toplamak için bir bir</p>

  <p class="normal1">Başakları, hem kaç kere,</p>

  <p class="normal1">Nanette'im durur, eğilir</p>

  <p class="normal1">Bu nimeti veren yere."</p>

  <p class="normal">Emma:</p>

  <p class="normal">— Kör! diye haykırdı.</p>

  <p class="normal">Ve, biçarenin sonsuz karanlıklar içinden bir dehşet gibi dikilen çirkin yüzünü görüyormuş gibi, korkunç ve ümitsiz bir kahkaha ile katıla katıla gülmeye başladı.</p>

  <p class="normal1">"O gün rüzgâr pek yamandı</p>

  <p class="normal1">Kısa etek havalandı!"</p>

  <p class="normal">Bir sarsıntı onu şilteye devirdi. Herkes yaklaştı. Emma artık hayatta değildi.</p>
</body>
</html>
