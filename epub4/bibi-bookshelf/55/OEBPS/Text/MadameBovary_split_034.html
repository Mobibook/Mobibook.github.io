<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">I</h2>

  <p class="normal">Mösyö Léon, hukuk tahsil etmekle beraber, <span class="ideitalik">Chaumière</span>'e de oldukça devam etmişti, orada kendisini <span class="ideitalik">kibar tavırlı</span> bulan işçi kızları arasında epey de süksesi olmuştu. Üniversiteli gençlerin en aklı başında olanıydı: Saçları ne fazla uzun, ne de fazla kısaydı, üç aylık harçlığını ayın birinci günü yiyip bitirmezdi, profesörleriyle de arası daha iyiydi. İfrata kaçmaya gelince, sünepeliği kadar çıtkırıldımlığı yüzünden de, bundan kendini hep korumuştu.</p>

  <p class="normal">Çoğu zaman, odasında kitap okurken veya akşamları Luxembourg Bahçesi'nin ıhlamurları altında otururken, kanun kitabını yere bırakır ve Emma'nın anısı aklına gelirdi. Fakat yavaş yavaş bu duygu zayıfladı, altta yaşamaya devam etse bile, üstüne başka emeller ve hırslar yığıldı; çünkü Léon, ümidini kaybetmiyordu, içinde hayali dallara asılı bir altın yemiş gibi sallanan bir belirsiz vaat vardı.</p>

  <p class="normal">Üç yıl süren bir ayrılıktan sonra onu tekrar görünce ihtirası uyandı. Emma'ya sahip olmayı istemenin, buna bir karar vermenin artık zamanı geldi diye düşündü. Zaten utangaçlığı da, delidolu insanlarla düşe kalka, hayli yıpranmıştı. Paris sokaklarının asfaltını rugan ayakkabısıyla çiğnemeyen herkesi küçümseyerek taşraya dönüyordu. Nişanları ve arabası olan bir zatın, meşhur bir doktorun salonunda, dantelalı bir Parisli kadının yanında olsaydı bu zavallı kâtipçik, hiç şüphesiz, çocuk gibi tir tir titrerdi; fakat burada, Rouen'da, rıhtım üzerinde, bu hekimciğin karısı önünde, göz kamaştırdığından peşinen emin olarak, kendini gayet rahat hissediyordu. Nefse itimat, vaziyete bağlıdır: Binanın asma katında, dördüncü kattaki gibi konuşulmaz ve zengin bir kadının iffetini, tıpkı korsesinin astarındaki zıh gibi, etrafındaki kâğıt paraları korur.</p>

  <p class="normal">Gece, Mösyö ve Madam Bovary'den ayrılırken, Léon onların peşine takılmış, sonra <span class="ideitalik">Kızıl Haç</span>'a girdiklerini görünce yüz geri etmiş ve bütün geceyi bir plan düşünmekle geçirmişti.</p>

  <p class="normal">Ertesi gün, saat beşe doğru, boğazı kurumuş, yanakları solmuş, hiçbir şeyin durduramadığı o korkaklara özgü kararlılıkla, hanın mutfağına girdi.</p>

  <p class="normal">Bir uşak:</p>

  <p class="normal">— Mösyö burada yok, dedi.</p>

  <p class="normal">Bu ona iyi bir alamet gibi göründü. Yukarı çıktı.</p>

  <p class="normal">Emma onun gelmesinden hiç telaşa düşmedi; bilakis, bazen, nereye indiklerini söylemediklerinden dolayı kendisinden özür diledi.</p>

  <p class="normal">Léon:</p>

  <p class="normal">— Ama ben tahmin ettim, dedi.</p>

  <p class="normal">— Nasıl ettiniz?</p>

  <p class="normal">Léon, bunun rasgele bir içgüdünün itişiyle olduğunu iddia etti. Emma gülümsemeye başladı. Léon, budalalığını örtbas etmek için, derhal, öğleye kadar şehrin bütün otellerini bir bir dolaşıp kendisini aradığını söyledi.</p>

  <p class="normal">— Demek kalmaya karar verdiniz, öyle mi?</p>

  <p class="normal">Emma:</p>

  <p class="normal">— Evet, ama hata ettim, dedi. İnsanın etrafında bin bir gaile varken, böyle olmayacak zevklere alışması hiç doğru değil!..</p>

  <p class="normal">— Zannediyorum ki...</p>

  <p class="normal">— Yok yok, kadın değilsiniz ki siz.</p>

  <p class="normal">Fakat erkeklerin de dertleri vardı, konuşmaya bazı felsefi düşüncelerle girişildi. Emma, şu dünyadaki sevgilerin bayağılığı ve kalbin daima gömülü kaldığı ebedi yalnızlık üzerinde uzun uzadıya durdu.</p>

  <p class="normal">Göze girmek için veya kendisini de hüzne düşüren bu melankoliyi safçasına taklit ile, genç adam, tahsili boyunca sıkıntıdan hafakanlar geçirdiğini anlattı. Usul onu sinirlendiriyor, başka sahaları daha cazip buluyor, annesi ise, her mektubunda canını sıkmaktan geri kalmıyordu. Her ikisi de ıstıraplarının nedenlerini daha açıkça belirtiyorlar, her biri, konuştukça, bu karşılıklı dert yanmanın artan harareti ile biraz daha coşuyordu. Fakat bazen fikirlerinin eksik kalan ifadesi karşısında duraklıyorlar ve ona tercüman olabilecek bir cümle bulmaya çalışıyorlardı. Emma bir başkasını delicesine sevmiş olduğunu itiraf etmedi; Léon da kendisini unutmuş olduğunu söylemedi.</p>

  <p class="normal">Maskeli balolardan sonra, hamal kıyafetine girmiş kadınlarla yediği yemekleri belki hatırlamıyordu; sabah sabah sevgilisinin şatosuna doğru çayırlardan koşarak gittiği eski randevular da, herhalde Emma'nın hatırına gelmiyordu. Şehrin gürültüsü oraya kadar pek az geliyordu; oda ise, sanki yalnızlıklarını büsbütün daraltmak ister gibi, ufacıktı. Emma, pazenden bir sabahlık giymiş, saçlarının topuzunu eski bir koltuğun arkalığına dayamıştı. Arkasında, duvarın sarı kâğıdı yaldızlı bir fon gibiydi. Açık başı, ortasındaki beyaz ayırma çizgisi ve buklelerinin altından taşan kulak uçlarıyla, aynaya aksediyordu.</p>

  <p class="normal">Emma:</p>

  <p class="normal">— Affedersiniz, hata ediyorum, dedi; bitmez tükenmez dertlerimle canınızı sıkıyorum.</p>

  <p class="normal">— Hayır, asla! Asla!</p>

  <p class="normal">İçlerinde birer damla yaş beliren güzel gözlerini tavana doğru kaldırarak:</p>

  <p class="normal">— Ah bilseniz, dedi; neler hayal ettiğimi!</p>

  <p class="normal">— Ya ben! Ben de çok acı çektim. Çoğu kez sokağa çıkıyor, alıp başımı, rıhtım boyunca sürükleniyordum, peşimi bırakmayan musallat fikirden kurtulamayarak, kalabalığın gürültüsü içine atıyordum kendimi. Bulvarda, basma resimler satan bir dükkâncıda, bir ilham perisini gösteren bir İtalyan gravürü vardı. Çözük saçları üstünde unutmabeni çiçekleri, kolsuz bir elbiseye sarınmış, aya bakıyordu. Beni bir şeyler hep oraya sürüklüyordu; resmin karşısında saatlerce kaldığımı bilirim.</p>

  <p class="normal">Sonra, titreyen bir sesle:</p>

  <p class="normal">— O resim biraz size benziyordu.</p>

  <p class="normal">Madam Bovary, dudaklarında peyda olduğunu hissettiği o dayanılmaz tebessümü göstermesin diye başını çevirdi.</p>

  <p class="normal">Léon:</p>

  <p class="normal">— Çoğu kez, diye ilave etti; size mektuplar yazıyor, sonra da hepsini yırtıyordum.</p>

  <p class="normal">Emma cevap vermedi. O, devam etti:</p>

  <p class="normal">— Bazen bir tesadüfün sizi karşıma çıkaracağını hayal ediyordum. Köşe başlarında bazı kadınları size benzetiyor, kapılarında sizinkini andıran bir şalın, bir ince örtünün dalgalandığı bütün kira arabalarının peşi sıra koşuyordum...</p>

  <p class="normal">Emma onu, sözünü kesmeden konuşturmaya kararlı görünüyordu. Kollarını kavuşturup başını eğerek, terliklerinin fiyonguna bakıyor, ayak parmaklarını, zaman zaman, terliklerinin sateni içinde oynatıyordu.</p>

  <p class="normal">Ama yine de içini çekti:</p>

  <p class="normal">— Asıl acınacak şey, dedi; benim gibi, lüzumsuz bir ömrü sürüklemektir, değil mi? Eğer ıstıraplarımız birisine yarayabilseydi, bir fedakârlık yapmış olmak düşüncesiyle kendimizi teselli ederdik.</p>

  <p class="normal">Léon, fazileti, vazifeyi ve insanın kendisini sessizce kurban etmesini övmeye başladı, kendisi de, bir türlü tatmin edemediği, inanılmaz derecede bir feragat ihtiyacı içindeydi.</p>

  <p class="normal">Emma:</p>

  <p class="normal">— Bilmezsiniz, dedi; hastanede çalışan bir rahibe olmayı ne kadar isterdim.</p>

  <p class="normal">— Heyhat! Erkeklere buna benzer kutsi vazifeler verilmiyor, hiçbir yerde hiçbir meslek göremiyorum... belki hekimlik...</p>

  <p class="normal">Emma, hafifçe omuz silkerek, sözünü kesti ve ölmesine ramak kaldığı hastalığından şikâyete başladı. Ölmemiş olması, ne yazıktı! Şimdi artık ıstırap çekmezdi. Léon derhal mezarın sükûtuna gıpta etti, hatta bir gece, öldüğü vakit kendisine Emma'dan hatıra kalan kadife çizgili o güzel battaniye içinde defnedilmesini vasiyetnamesine yazmıştı; çünkü her ikisi de, üzerine bugün mazilerini ayarladıkları böyle bir ideale göre yaşamış olmak isterlerdi. Zaten göz, hisleri daima çekip uzatan bir hadde aletiydi.</p>

  <p class="normal">Fakat Emma bu battaniye hikâyesine:</p>

  <p class="normal">— Niçin?.. diye sordu.</p>

  <p class="normal">— Niçin mi?</p>

  <p class="normal">Tereddüt ediyordu.</p>

  <p class="normal">— Çünkü sizi çok sevmiştim!</p>

  <p class="normal">Léon, engel atladığından dolayı sevinerek, göz ucuyla Emma'nın çehresini süzdü.</p>

  <p class="normal">Bu, adeta rüzgârın çıkıp gökyüzünü bulutlardan temizlemesi gibi bir şey oldu. Bakışlarını karartan o kederli düşünce yığını mavi gözlerinden sıyrılıp gitti; bütün yüzü parladı.</p>

  <p class="normal">Léon bekliyordu. Nihayet Emma cevap verdi:</p>

  <p class="normal">— Ben de bunu sezer gibi olmuştum zaten...</p>

  <p class="normal">O zaman her ikisi de, zevk ve kederlerini bir tek kelime ile özetlemiş oldukları o mazideki hayatın ehemmiyetsiz hadiselerini birbirlerine anlattılar. Léon, filbahardan beşiği, Emma'nın giydiği elbiseleri, odasının mobilyalarını, bütün evi hatırlıyordu.</p>

  <p class="normal">— Ya bizim o zavallı kaktüsler ne oldu acaba?</p>

  <p class="normal">— Bu yıl kış hepsini kuruttu.</p>

  <p class="normal">— Bilir misiniz onları ne kadar düşündüm? Çoğu zaman, eskiden yaz sabahları, güneş panjurlara vurunca ne halde iseler, onları öyle, gözümde canlandırıyordum... ve iki çıplak kolunuzun çiçekler arasında dolaştığını görür gibi olurdum.</p>

  <p class="normal">Emma elini Léon'a uzatarak:</p>

  <p class="normal">— Zavallı dostum, dedi.</p>

  <p class="normal">Léon, hemen elin üzerine dudaklarını yapıştırdı. İçini çeke çeke kokladıktan sonra da:</p>

  <p class="normal">— O zamanlar siz, benim için, hayatımı esir eden, ne olduğunu anlayamadığım bir kuvvettiniz. Örneğin, bir seferinde size gelmiştim; ama herhalde hatırlamıyorsunuzdur?</p>

  <p class="normal">— Hatırlıyorum, devam edin.</p>

  <p class="normal">— Aşağıda, sofadaydınız, son basamakta bulunuyordunuz, çıkmak üzereydiniz; hatta başınızda küçük mavi çiçekli bir şapka vardı; siz hiç buyurun demeden, elimde olmadan yanınız sıra yürüdüm. Bununla beraber, her an, aptallık ettiğimin biraz daha farkına varıyordum, fakat yine de, ne sizi takip etmeye cesaret ederek, ne de yanınızdan ayrılmak isteyerek, adımlarımı size uydurmuş, gidiyordum. Siz bir dükkâna girince, ben sokakta kalıyordum, camekândan, eldivenlerinizi çıkardığınızı ve tezgâhın üzerinde para saydığınızı görüyordum. Sonra, Madam Tuvache'ın kapısını çaldınız, kapıyı açtılar, ben de, arkanızdan kapanan o kocaman ağır kapının karşısında aptal gibi kalakaldımdı.</p>

  <p class="normal">Madam Bovary, onu dinlerken, bu kadar yaşlanmış olduğuna şaşıyordu; hatırlanan bütün bu şeyler, ona hayatı çekip uzatıyor gibi geliyordu; bu, onu alıp götüren bir his ummanı gibi bir şeydi; gözleri yarı kapalı, alçak bir sesle vakit vakit:</p>

  <p class="normal">— Evet, doğru, diyordu; doğru!.. Doğru!..</p>

  <p class="normal">Yatılı okullar, kiliseler ve büyük metruk konaklarla dolu Beauvoisine mahallesinde değişik saatlerin sekizi çaldığını işittiler. Artık konuşmuyorlardı; fakat birbirlerine bakarlarken, sanki sabit gözbebeklerinden, karşılıklı, sesli bir şey çıkıyormuş gibi, kafalarının içinde bir uğultu duyuyorlardı. Birbirlerinin elini tutuyorlar ve mazi, gelecek, hatırlamalar ve hülyalar, her şey bu vecd halinin tatlılığı içinde birbirine karışıyordu. Gece, duvarlar üzerinde koyulaşıyordu. Orada, altlarında İspanyolca ve Fransızca izahatla, <span class="ideitalik">Nesle Kulesi</span>'ne ait dört sahneyi gösteren dört taşbasması resmin kaba renkleri, yarı yarıya karanlığa gömülü, hâlâ parlamaktaydı. İner çıkar pencereden, sivri çatılar arasında siyah bir gökyüzü parçası görülüyordu.</p>

  <p class="normal">Emma yerinden kalkarak konsolun üzerindeki iki mumu yaktı, sonra tekrar oturdu.</p>

  <p class="normal">Léon:</p>

  <p class="normal">— Peki? dedi.</p>

  <p class="normal">Emma:</p>

  <p class="normal">— Peki? diye cevap verdi.</p>

  <p class="normal">Léon, kesilen konuşmayı nasıl bağlayacağını düşünüyordu ki, Emma:</p>

  <p class="normal">— Acaba, dedi; şimdiye kadar hiç kimsenin bana böyle duygular ifade etmemesi nereden geliyor?</p>

  <p class="normal">Noter kâtibi hemen, ideal varlıkları anlamanın güç olduğunu söyledi. Kendisi daha ilk görüşte onu sevmişti; tesadüfün lütfuyla daha önce tanışarak, çözülmez bağlarla birbirlerine bağlanmış olsalardı, tadacakları saadeti düşünüyor ve ümitsizliğe düşüyordu.</p>

  <p class="normal">Emma:</p>

  <p class="normal">— Ben de onu düşündüm bazen, dedi.</p>

  <p class="normal">Léon:</p>

  <p class="normal">— Ne hülya! diye mırıldandı.</p>

  <p class="normal">Uzun beyaz kuşağının mavi kenarını elinde kibarca evirip çevirerek, ilave etti:</p>

  <p class="normal">— Yeniden başlamamıza kim engel olabilir ki?..</p>

  <p class="normal">— Hayır, dostum, hayır. Ben çok yaşlandım... Siz ise çok gençsiniz... Beni unutunuz! Sizi başka kadınlar sevecek... siz de onları seveceksiniz.</p>

  <p class="normal">— Sizi sevdiğim kadar değil!</p>

  <p class="normal">— Çocuksunuz siz! Haydi, uslu olalım! Ben böyle istiyorum!</p>

  <p class="normal">Ona sevişmelerinin imkânsızlığını anlattı, eskisi gibi kardeşçe bir dostluk çerçevesi içinde kalmaları lazımdı.</p>

  <p class="normal">Acaba ciddi olarak mı böyle söylüyordu? Baştan çıkmanın büyüsü ve buna karşı koymanın zorunluluğuna kendini kaptırmış olan Emma da hiç şüphesiz bunun farkında değildi. Genç adamı yumuşak bakışlarla seyrederken, onun titreyen ellerle denediği ürkek okşamaları da hafifçe itiyordu.</p>

  <p class="normal">Léon geri çekilerek:</p>

  <p class="normal">— Ah, affedersiniz, dedi.</p>

  <p class="normal">Kollarını açarak kendisine doğru ilerleyen Rodolphe'un cüretinden çok daha tehlikeli olan bu utangaçlık karşısında, Emma'nın yüreğine müphem bir korku düştü. Hiçbir erkek kendisine Léon kadar güzel görünmemişti. Halinde nefis bir saflık vardı. İndirdiği ince uzun kirpikleri kıvır kıvır oluyordu. Yanağının o tatlı derisi –Emma'nın düşüncesine göre– kendisine duyduğu arzu ile kızarıyordu ve kadın, o yanağa dudaklarını koymak için adeta can atıyordu. O zaman, sanki vakti öğrenmek istiyormuş gibi, duvar saatine eğilerek:</p>

  <p class="normal">— Aman Allahım, dedi; ne kadar geç olmuş; biz hâlâ gevezelik ediyoruz.</p>

  <p class="normal">Léon, Emma'nın ne demek istediğini anladı ve şapkasını aramaya başladı.</p>

  <p class="normal">— Ben operayı bile ututtum, gitti! Zavallı Bovary de beni bunun için burada bıraktıydı! Grant-Pont sokağındaki Mösyö Lormeaux, karısıyla birlikte beni tiyatroya götürecekti güya.</p>

  <p class="normal">Artık fırsatı kaçırmıştı, ertesi gün mutlaka kasabaya dönecekti.</p>

  <p class="normal">Léon:</p>

  <p class="normal">— Sahi mi? dedi.</p>

  <p class="normal">— Evet.</p>

  <p class="normal">— Ama sizi tekrar görmem lazım, size diyeceklerim var...</p>

  <p class="normal">— Ne gibi?</p>

  <p class="normal">— Ciddi, mühim bir şey. Hem sonra, hayır, zaten gidemezsiniz, imkânsız bu! Bilseniz... Dinleyin beni... Beni hâlâ anlamadınız mı? Hâlâ tahmin etmediniz mi?..</p>

  <p class="normal">— Halbuki pekâlâ konuşuyorsunuz işte.</p>

  <p class="normal">— Ah, hep şaka, hep şaka! Yeter, yeter! Bana acıyın da sizi bir kere daha göreyim... bir defa daha... bir tek defa.</p>

  <p class="normal">— Pekâlâ!</p>

  <p class="normal">Durdu, sonra fikrini değiştirerek:</p>

  <p class="normal">— Ama, burada olmaz.</p>

  <p class="normal">— Nerede isterseniz.</p>

  <p class="normal">— Öyleyse...</p>

  <p class="normal">Düşündü ve sonra kestirip attı:</p>

  <p class="normal">— Yarın, saat on birde, katedralde.</p>

  <p class="normal">Léon, Emma'nın ellerini yakalayarak:</p>

  <p class="normal">— Orada olacağım, dedi. Emma ellerini çekti.</p>

  <p class="normal">Her ikisi de ayakta duruyordu; Léon, Emma'nın arkasındaydı. Kadın başını eğince, boynuna doğru uzandı ve ensesini uzun uzun öptü.</p>

  <p class="normal">Öpücükler çoğaldıkça, Emma kesik kesik, kıvrak gülüşlerle:</p>

  <p class="normal">— Siz çıldırmışsınız, ah, siz çıldırmışsınız, diyordu.</p>

  <p class="normal">Léon, omzunun üstünden başını uzatarak, kadının gözlerinde bir muvafakat ifadesi aradı. Bu bakışlarda sadece dondurucu bir haşmet vardı.</p>

  <p class="normal">Dışarı çıkmak üzere, üç adım geriledi. Sonra titrek bir sesle fısıldadı:</p>

  <p class="normal">— Yarına.</p>

  <p class="normal">Emma bir baş işaretiyle cevap verdi ve bir kuş gibi, yandaki odaya kaçtı.</p>

  <p class="normal">Gece, noter kâtibine, randevuya gelmeyeceğine dair, sonu gelmez bir mektup yazdı; artık her şey bitmişti, kendi saadetleri için, birbirlerini görmemeleri lazımdı. Fakat mektubu kapattıktan sonra, Léon'un adresini bilmediği için, ne yapacağını şaşırıp kaldı.</p>

  <p class="normal">Kendi kendine:</p>

  <p class="normal">— Nasıl olsa gelecek, kendim veririm eline, dedi.</p>

  <p class="normal">Ertesi gün Léon, penceresi açık balkonda şarkı mırıldanarak, iskarpinlerine, hem de birkaç kat cila sürdü. Beyaz pantolonunu, ince çoraplarını, yeşil elbisesini giydi, ne kadar lavantası varsa hepsini mendiline boşattı, sonra saçlarını kıvırttı ve arkasından da, zarafeti daha tabii olsun diye, tekrar bozdu.</p>

  <p class="normal">Berberin dokuzu gösteren guguklu saatine bakarak:</p>

  <p class="normal">— Daha pek erken, diye düşündü.</p>

  <p class="normal">Eski bir moda mecmuasını okudu, çıktı, bir yaprak sigarası içti, üç sokaktan geçti, vaktin geldiğini düşündü ve ağır ağır, Notre-Dame'ın sahanlığına doğru yürüdü.</p>

  <p class="normal">Güzel bir yaz sabahıydı. Kuyumcu dükkânlarının camekânlarında gümüş takımlar parıldıyordu, katedrale eğri gelen ışık, gri renkteki taşların kırık yerlerine parıltılar serpiştiriyordu; gökyüzünde, yonca yaprağı biçimindeki kuleciklerin arasında, bir kuş sürüsü fırdolayı dönüp duruyordu; bağrışmalarla dolup taşan meydanda, kaldırım taşlarını çevreleyen, ıslak yeşillikler ve kuşlara mahsus kediotları ve kırmızı farekulaklarıyla yer yer birbirlerinden aralıklı dikilmiş güller, yaseminler, karanfiller, nergisler ve çuhaçiçekleri kokuyordu. Ortada çeşme şarıldıyor, geniş şemsiyeler altında ve kavun yığınları arasında satıcı kadınlar, başları açık, menekşe demetlerini kâğıda sarıyorlardı.</p>

  <p class="normal">Genç adam bir demet menekşe aldı. Bir kadın için ilk defa çiçek satın alıyordu. Menekşeleri koklarken, bir başkasına sunmak istediği bu iltifata sanki kendisi mazhar oluyormuş gibi, göğsü gururla kabardı.</p>

  <p class="normal">Bununla beraber, görülmekten korkuyordu; kararlı adımlarla katedrale daldı.</p>

  <p class="normal">O aralık kilisenin kavası, soldaki büyük kapının ortasında, <span class="ideitalik">dans eden Marianne</span>'ın altında, başında tüylü şapkası, belinde kılıç, elinde baston, bir kardinalden daha azametli, mukaddes kaptan daha parıltılı, eşikte duruyordu.</p>

  <p class="normal">Kavas, Léon'a yaklaştı ve kilise adamlarının çocukları soruya çekerken takındıkları yapmacık bir güler yüzlülükle:</p>

  <p class="normal">— Mösyö buralı değiller herhalde, dedi. Acaba Mösyö, kilisenin meraka değer özelliklerini görmek istemezler mi?</p>

  <p class="normal">Léon:</p>

  <p class="normal">— Hayır, dedi.</p>

  <p class="normal">Evvela kilisenin yan kısımlarını şöyle bir dolaştı. Sonra kapıya gelip meydana baktı. Emma ortada yoktu. Döndü, dua okunan yere kadar geldi.</p>

  <p class="normal">Kubbeli taban, ojivlerin başlangıcı ve renkli büyük camların bir kısmıyla, içi dolu mukaddes kaplara aksediyordu. Fakat resimlerin aksi, mermer kenarda kırılarak, daha ileride, maltataşları üzerine, alacalı bir halı gibi seriliyordu. Dışarının bol güneşi, üç açık kapıdan, üç muazzam şua halinde, kiliseye dalıyordu. Zaman zaman, dipte, bir zangoç, işi acele sofular gibi, mihraba yandan diz bükerek geçip gidiyordu. Billur avizeler hareketsiz sarkıyordu. Dua yerinde bir gümüş lamba yanıyor, yan hücrelerden, kilisenin karanlık yerlerinden bazen, iç çekişlerini andıran sesler geliyor, bunlara, kapanan bir parmaklığın yüksek kubbeler altında yankıları devam eden gürültüsü katılıyordu.</p>

  <p class="normal">Léon, ciddi adımlarla, duvar boyunca yürüyordu. Hayat kendisine hiçbir zaman bu kadar güzel görünmemişti. Emma, güzel ve cana yakın, telaşlı, kendisini takip eden bakışları gözetleyerek, volanlı elbisesi, altın gözlüğü, incecik potinleriyle, Léon'un tatmadığı bin bir zarafet ve baştan çıkan faziletin o anlatılmaz cazibesi içinde, az sonra gelecekti. Kilise, onun etrafında, muazzam bir aşk odası olmaya hazırlanıyordu. Kubbe altları, karanlıkta, aşkının itirafını dinlemek için eğiliyor, büyük renkli pencere camları, yüzünü ışığı boğmak için parıldıyor ve buhurdanlar, bir melek gibi güzel kokuların dumanı içinde görünsün diye, yanmaya hazır duruyordu.</p>

  <p class="normal">Ama yine Emma gelmiyordu. Léon bir iskemleye oturdu, mavi camları üzerinde kayıkçıların sepetler taşıdığı görülen bir büyük pencereye gözleri ilişti. Uzun uzun, dikkatle baktı, balıkların pullarını ve mintanların iliklerini saydı; bu arada, düşüncesi Emma'nın peşinde dolaşıp duruyordu.</p>

  <p class="normal">Kavas, bir kenarda, kiliseyi tek başına temaşaya kalkışan bu adama karşı içinden kızıyordu. Léon'un bu hareketi ona canavarca bir iş, adeta kendisini soymak, hemen hemen Allah'a küfretmek gibi geliyordu.</p>

  <p class="normal">Fakat iri taşlar üzerinde bir ipek hışırtısı, bir şapka kurdelesi, bir siyah kısa pelerin... Bu, Emma'ydı! Léon kalktı ve kendisine doğru koştu.</p>

  <p class="normal">Emma'nın yüzü solgundu, hızlı hızlı yürüyordu. Léon'a bir kâğıt uzatarak:</p>

  <p class="normal">— Okuyunuz, dedi; ama, hayır!</p>

  <p class="normal">Ve şiddetle elini çekerek, Hazreti Meryem hücresine girdi ve bir iskemle üstünde diz çökerek dua etmeye başladı.</p>

  <p class="normal">Genç adam, bu sofu kadın fantezisine kızdı; ama sonra onu, randevunun ortasında, Andaluzyalı bir markiz gibi kendini duaya kaptırmış görmekten bir başka zevk duydu; çok geçmeden de canı sıkıldı, çünkü Emma bir türlü duanın sonunu getirmiyordu.</p>

  <p class="normal">Emma dua ediyordu, daha doğrusu, kalbine gökyüzünden ani bir karar nazil olmasını umarak, kendini dua etmeye zorluyordu; Allah'ın inayetine mazhar olmak için de, gözlerini mihraptaki dolabın ihtişamıyla dolduruyor, büyük vazolarda açmış beyaz çayır çiçeklerinin kokusunu içine çekiyor, kilisenin yürek çarpıntısını daha da artıran sessizliğine kulak kabartıyordu.</p>

  <p class="normal">Emma yerinden doğruldu, artık gidiyorlardı. Tam o sırada kavas hızlı hızlı geldi:</p>

  <p class="normal">— Madam buralı değiller herhalde. Madam, kilisenin meraka değer özelliklerini görmek istemezler mi acaba?</p>

  <p class="normal">Noter kâtibi:</p>

  <p class="normal">— Hayır, dedi.</p>

  <p class="normal">Emma:</p>

  <p class="normal">— Neden olmasın? dedi.</p>

  <p class="normal">Çünkü sallanmakta olan iffeti yüzünden Hazreti Meryem'e, heykellere, mezarlara, neyi bulursa ona sarılmak ihtiyacındaydı.</p>

  <p class="normal">Bunun üzerine kavas, <span class="ideitalik">usulüne uygun olarak</span>, onları meydanın yanındaki methale götürdü ve kendilerine bastonuyla, orada, üstünde ne yazısı, ne de işlemesi olan siyah kaldırım taşlarından büyük bir daireyi göstererek azametle:</p>

  <p class="normal">— İşte, dedi; güzel Ambroise çanının çevresi. Tam kırk bin libre geliyordu. Bütün Avrupa'da bir eşi daha yoktu. O çanı döken işçi, sevinçten ölmüştür...</p>

  <p class="normal">Léon:</p>

  <p class="normal">— Gidelim, dedi.</p>

  <p class="normal">Kavas yürümeye başladı, tekrar Hazreti Meryem'in hücresine gelince, topyekûn bir izah jestiyle kollarını uzattı ve sıra sıra desteğe alınmış yemiş ağaçlarını gösteren bir çiftlik sahibinden daha gururlu:</p>

  <p class="normal">— Bu alelade taşın altında, dedi; 16 Temmuz 1465 tarihinde Montlhéry muharebesinde ölen, Poitou büyük mareşali, Normandiya valisi, Varrenne ve Brissac beyi Pierre de Brézé yatıyor.</p>

  <p class="normal">Léon dudaklarını ısırarak, yerinde tepiniyordu.</p>

  <p class="normal">— Sağda, şaha kalkmış bir atın üzerinde gördüğünüz zırhlara bürünmüş bu asilzade ise, onun torunu, Breval ve Montchauvet beyi, Maulevrier kontu, Mauny baronu, kralın mabeyincisi, şövalye nişanı sahibi ve dedesi gibi Normandiya valisi olup, kitabede de görüldüğü gibi, 25 Temmuz 1531'de, bir pazar günü vefat eden Louis de Brézé'dir. Altında da, mezara inmeye hazır duran bu adam yine aynı şahıstır. Hiçliğin bundan daha mükemmel bir timsalini görmek mümkün olamaz, değil mi?</p>

  <p class="normal">Madam Bovary gözlüğünü eline aldı. Léon ise, hareketsiz, bir kelime bile söylemeye, bir tek harekette bulunmaya kalkışmaksızın, ona bakıyor, gevezelikle kayıtsızlığın bu çifte inadı karşısında cesaretinin tükendiğini hissediyordu.</p>

  <p class="normal">Ebedi kılavuz devam ediyordu:</p>

  <p class="normal">— Onun yanında gördüğünüz şu diz çökmüş ağlayan kadın ise karısıdır; Brézé kontesi, Valentinois düşesi, Diane de Poitiers'dir, 1499'da doğmuş, 1566'da ölmüştür; solda, kolunda bir çocuk taşıyan kadın ise, Hazreti Meryem'dir. Şimdi, şu tarafa dönünüz: İşte Ambroise'ların mezarları. İkisi de kardinal ve Rouen başpiskoposuydular. Buradaki, Kral XII. Louis'nin nazırıydı, katedrale çok iyilik etti. Fakirlere otuz bin altın <span class="ideitalik">écu</span> dağıtılmasını vasiyet etmiştir.</p>

  <p class="normal">Hiç durmadan, boyuna konuşarak, Emma ile Léon'u içi parmaklıklarla dolu bir hücreye soktu, onlardan birkaçını yerinden kaldırdı ve kötü yapılmış bir heykel olması muhtemel bulunan bir nevi külçeyi meydana çıkardı. Uzun bir iç çekme ile:</p>

  <p class="normal">— Bu, dedi; eskiden İngiltere kralı ve Normandiya dükü Aslan Yürekli Richard'ın mezarını süslüyordu. Calvin'ciler, Mösyö, onu bu hale getirdiler. Kötülük olsun diye, Monsenyör'ün piskoposluk makamı altına, toprağa gömmüşlerdi. İşte Monsenyör'ün ikametgâhına gitmek için geçtiği kapı. Geçelim de Gargouille'u gösteren renkli pencere camını görelim.</p>

  <p class="normal">Fakat Léon hızla cebinden bir gümüş para çıkardı ve Emma'yı kolundan yakaladı. Kavas, yabancının göreceği daha birçok şey varken, bu zamansız cömertliği anlamayarak, şaşırdı kaldı:</p>

  <p class="normal">— Ama, Mösyö, çan kulesinin âlemi, âlem, âlem!..</p>

  <p class="normal">Léon:</p>

  <p class="normal">— Teşekkür ederim, dedi.</p>

  <p class="normal">— Mösyö hata ediyorlar! Yerden itibaren yüksekliği tam dört yüz kırk ayaktır, Mısır'daki en yüksek ehramdan yalnız dokuz ayak noksan. Baştan başa dökme demirden, sonra...</p>

  <p class="normal">Léon kaçıyordu; zira neredeyse, iki saatten beri kilisede taş gibi hareketsiz kalmış olan aşkı, şimdi de delifişek bir kazancının marifeti ile katedralin tepesine gelip konuvermiş o sipsivri bir kafesi andıran veya ajurlu bir bacaya benzeyen şeyden buhar olup havaya karışacak gibi geldi ona.</p>

  <p class="normal">Emma:</p>

  <p class="normal">— Peki, nereye gidiyoruz? diyordu.</p>

  <p class="normal">Léon cevap vermeksizin hızlı hızlı yürüyordu. Madam Bovary parmağını mukaddes suda ıslatırken, arkalarında muntazam aralıklı bir baston takırtısıyla, birinin nefes nefese geldiğini duydular. Léon dönüp baktı.</p>

  <p class="normal">— Mösyö!</p>

  <p class="normal">— Ne var?</p>

  <p class="normal">Bu, kavastı, koltuğunun altına sıkıştırdığı yirmi kadar ciltsiz kalın kitabı karnıyla da destekleyerek getiriyordu. Bunlar, <span class="ideitalik">katedralden bahseden</span> eserlerdi.</p>

  <p class="normal">Léon kiliseden dışarı fırlarken homurdanıyordu:</p>

  <p class="normal">— Hay budala!</p>

  <p class="normal">Küçük bir çoçuk sahanlıkta haylazlık ediyordu:</p>

  <p class="normal">— Git de bana bir araba getir.</p>

  <p class="normal">Çocuk, kurşun gibi Quatre-Vents sokağından fırladı, gitti. Karşı karşıya, ne yapacaklarını biraz şaşırmış, birkaç dakika yalnız kaldılar.</p>

  <p class="normal">— Ah! Léon, doğrusu... bilmem ki... olur mu...</p>

  <p class="normal">Nazlanıyordu. Sonra ciddi bir eda ile:</p>

  <p class="normal">— Biliyor musunuz, pek yakışıksız olur!</p>

  <p class="normal">Noter kâtibi:</p>

  <p class="normal">— Neden olsun, dedi; Paris'te olağan bir şey bu.</p>

  <p class="normal">Emma bu söz üzerine, mukavemet edilmez bir delil karşısındaymış gibi pes etti.</p>

  <p class="normal">Ama araba bir türlü gelmiyordu. Léon, Emma'nın tekrar kiliseye girmesinden korkuyordu. Nihayet araba göründü.</p>

  <p class="normal">Eşikte kalmış olan kavas onlara seslendi:</p>

  <p class="normal">— Hiç olmazsa kuzey kapısından çıkın, <span class="ideitalik">dirilişi, ceza gününü, cenneti, Kral David</span>'i ve cehennemin alevleri içindeki <span class="ideitalik">lanetleri</span> görürsünüz.</p>

  <p class="normal">Arabacı:</p>

  <p class="normal">— Mösyö nereye gidecek? diye sordu.</p>

  <p class="normal">Léon, Emma'yı arabaya sokarak:</p>

  <p class="normal">— Nereye isterseniz, dedi.</p>

  <p class="normal">Hantal araba yola düzüldü.</p>

  <p class="normal">Grand-Pont sokağından indi, Les Arts meydanını, Napoléon rıhtımını, yeni köprüyü geçti ve Pierre Corneille'in heykeli önünde zınk diye durdu.</p>

  <p class="normal">İçeriden gelen bir ses:</p>

  <p class="normal">— Devam ediniz! dedi.</p>

  <p class="normal">Araba yeniden harekete geçti, La Fayette kavşağından itibaren, kendini inişe bırakarak, dörtnala şimendifer istasyonuna girdi.</p>

  <p class="normal">Aynı ses:</p>

  <p class="normal">— Hayır, hayır, diye bağırdı; dosdoğru gidin!</p>

  <p class="normal">Araba, parmaklıklardan dışarı çıktı ve ağaçlıklı yola gelince, ulu karaağaçlar arasından, hafif tırısla devam etti. Arabacı alnını sildi, meşin şapkasını dizleri arasına koydu, arabasını yan yolların ötesine, nehir kenarına, çimenlerin yakınına sürdü.</p>

  <p class="normal">Araba nehir boyunca, kuru taşlar döşeli yedekçi yolundan ilerledi, Oyssel tarafından, adaların ötesine kadar uzun uzun yol aldı.</p>

  <p class="normal">Fakat, birdenbire, bir sıçrayışta, Quatremares, Sotteville, Grande-Chaussé ve Elbeuf sokağından geçti ve nebatat bahçesi önünde, üçüncü defa olarak durdu.</p>

  <p class="normal">Aynı ses, daha öfkeli:</p>

  <p class="normal">— Yürüsenize! diye haykırdı.</p>

  <p class="normal">Araba derhal harekete gelerek, Saint-Sever, Curandiers rıhtımı ve Meules rıhtımından geçti; köprüyü bir kez daha aştı, Champ-de-Mars meydanını ve siyah ceketli ihtiyarların, sarmaşıklarla yemyeşil bir taraça üzerinde, güneşte bir aşağı bir yukarı gezindikleri hastane bahçelerini arkada bıraktı. Bouvreuil bulvarından çıktı, Cauchoise bulvarını, sonra Deville yamaçlarına kadar bütün Mont-Riboudet'yi dolaştı.</p>

  <p class="normal">Tekrar döndü ve artık niyetsiz ve istikametsiz, rasgele, gezintiye devam etti. Saint-Pol'e, Lescure'e, Gargan tepesine, Rouge-Mare'a, Gaillardbois meydanına, Maladrerie sokağına, Dinanderie sokağına, Saint-Romain, Saint-Vivien, Saint-Maclou, Saint-Nicaise önüne, gümrük binası önüne, Base-Vieille-Tour'a, Trois-Pipes'e ve Cimetière Monumental'e uğradı. Arabacı, hep yerinde, vakit vakit meyhanelere ümitsizce bakıyordu. Müşterilerini hangi hareket çılgınlığının böyle durmamacasına yollara düşürdüğünü bir türlü anlayamıyordu. Bazen mahsus duraklar gibi oluyor, fakat derhal arkadan öfkeli haykırmaların yükseldiğini işitiyordu. O zaman, sarsıntılara aldırmaksızın, şuraya buraya çarparak, kayıtsız, keyfi kaçmış, susuzluktan, yorgunluktan ve kederden adeta ağlamaklı olmuş bir halde, ter içinde kalmış iki sıska beygirine şöyle temiz birer kırbaç savuruyordu.</p>

  <p class="normal">Limanda, yük arabalarıyla variller arasında, sokaklarda, sınır taşlarının bulunduğu köşelerde, şehirliler, küçük perdeleri inik bir arabanın, bir mezar gibi sımsıkı kapalı ve bir gemi gibi bocalaya bocalaya, durmamacasına aynı yerlerden geçmesi gibi taşrada benzeri görülmemiş bir hadiseye afallamış gözlerini dört açarak bakıyorlardı.</p>

  <p class="normal">Bir defa, gün ortasında, kırlık yerde, arabanın gümüş gibi parlayan fenerlerine güneşin tepeden vurduğu bir anda, eldivensiz bir el sarı bezden perdelerin altından uzandı ve dışarıya kâğıt parçaları attı. Bunlar, rüzgârla etrafa dağıldılar ve az ötede, beyaz kelebekler gibi, çiçek açmış bir kırmızı yonca tarlasına döküldüler.</p>

  <p class="normal">Sonra saat altıya doğru, araba Beauvoisine mahallesinin daracık bir sokağı önünde durdu, içinden, şapkasının tülünü indirmiş bir kadın indi ve başını çevirmeksizin yürüdü.</p>
</body>
</html>
