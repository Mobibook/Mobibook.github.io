<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_32">V</h2>

  <p class="normal">Perşembe günüydü. Emma yataktan kalkıyor, sessizce giyiniyordu. Neden bu kadar erken hazırlandığını diline dolamaması için Charles'ı uyandırmaktan çekiniyordu. Sonra, bir aşağı, bir yukarı dolaşıyor, pencerenin önüne geliyor, meydana bakıyordu. Sabahın ilk aydınlığı pazaryerinin sütunları arasında geziniyor, eczacının panjurları kapalı evindeki tabelanın büyük harfleri, şafağın solgun rengi içinde seçilmeye başlıyordu.</p>

  <p class="normal">Saat yediyi çeyrek geçe olunca Emma, <span class="ideitalik">Altın Aslan</span>'a gidiyor, Artémise esneyerek ona kapıyı açıyordu. Hizmetçi kadın, Madam üşümesin diye külleri eşeleyip korları meydana çıkarıyordu. Emma mutfakta yalnız kalıyordu. Arada sırada dışarı çıkıyordu. Hivert, acele etmeksizin, atları arabaya koşuyor, aynı zamanda, pamuklu gecelik takkesiyle başını bir delikten uzatan Lefrançois Anne'nin verdiği siparişleri ve bir başkasının zihnini mutlaka allak bullak edecek olan izahatlarını dinliyordu. Emma potinlerinin tabanıyla avlunun kaldırım taşlarını dövüyordu.</p>

  <p class="normal">Hivert, nihayet çorbasını içtikten, gocuğunu giydikten, piposunu yakıp kamçısını eline aldıktan sonra, arabanın sürücü yerine rahatça yerleşiyordu.</p>

  <p class="normal"><span class="ideitalik">Kırlangıç</span>, hafif tırısla yola çıkıyor, üç çeyrek fersah boyunca yer yer durarak, yol kenarında, avluların çitleri önünde, arabanın gelişini ayakta gözetleyen yolcuları alıyordu. Geleceklerini bir gün önceden haber vermiş olanlar, arabayı bekletiyorlardı. Hatta bazıları o sırada henüz yatakta oluyor, Hivert bağırıyor, çağırıyor, küfrediyor, sonra yerinden iniyor, gidip kapıları yumrukluyordu.</p>

  <p class="normal">Ama yine de arabanın dört kanepesi yolcu ile doluyordu. Araba yürüyor, elma ağaçları bir dizi halinde birbirini<br class="chapter"/>
  takip ediyor; yol, sarı bir su ile dolu iki uzun hendeğin arasında, ufka doğru daralarak uzanıp gidiyordu.</p>

  <p class="normal">Emma yolu baştan başa ezbere biliyordu; bir otlaktan sonra bir direk, sonra bir karağaç, bir ambar veya yol amelesi kulübesi geleceğini önceden kestiriyordu. Bazen, kendi kendini şaşırtmak için gözlerini kapadığı oluyor, fakat daha ne kadar mesafe kaldığını kestirme hassasını asla kaybetmiyordu.</p>

  <p class="normal">Nihayet, tuğladan evler sıklaşıyor, zemin, tekerleklerin altında tınlıyordu. <span class="ideitalik">Kırlangıç</span> bahçeler arasından kayıyordu. Aralıklardan heykeller, yüksek bir kameriye, budanmış porsuk fidanları, bir salıncak görülüyordu. Sonra, birdenbire şehir meydana çıkıyordu.</p>

  <p class="normal">Basamak basamak alçalan sise gömülmüş şehir, köprülerin ötesinde belli belirsiz genişliyordu. Sonra kır, yeknesak bir yayılışla, uzakta, solgun gökyüzünün kararsız alt çizgisine dokunacak kadar yükseliyordu. Böyle yukardan görülünce, peyzajın baştan başa resim gibi hareketsiz bir hali vardı; demir atmış gemiler bir köşede birbiri üzerine yığılıyordu; nehir, yeşil tepelerin eteğinde, eğriliğini daha da yuvarlaklaştırıyordu; adalar, uzun uzun, su üstünde durakalmış siyah balıklara benziyordu. Fabrikaların bacaları, birer ucu uçup giden koyu renkte muazzam duman bulutları savuruyordu. Dökümhanelerin uğultusuyla birlikte, sis altından yükselen kiliselerin berrak çan sesleri duyuluyordu. Bulvarların yaprağı dökülmüş ağaçları, evlerin arasında mor çalılıklara benziyor, yağmurdan ıslanmış çatılar, mahallelerin yüksekliğine göre, değişik değişik parlıyordu. Bazen rüzgâr çıkıyor, bulutları, tıpkı falezlere sessizce çarpıp kırılan havai dalgalar gibi, Saint-Catherine tepesine götürüyordu.</p>

  <p class="normal">Bu tortop olmuş varlıklar Emma'ya baş dönmesi veriyor, orada nabızları atan yüz yirmi bin insan, sanki hep beraber ona, kendilerinde hayal ettiği ihtirasların buharını püskürtüyormuş gibi, kalbi kabardıkça kabarıyordu. Aşkı bu genişlik karşısında büyüyor, kendisine kadar yükselen o belirsiz uğultulu gürültüyle doluyordu. O, bu gürültüyü meydanlarda, gezinti yerlerinde, sokaklarda tekrar dışarıya boşaltıyor ve eski Normandiya beldesi, gözleri önüne uçsuz bucaksız bir başkent gibi, ayak bastığı bir Babil gibi seriliyordu. Meltemi içine çekerek, iki eliyle tutunduğu pencereden sarkıyordu. Arabanın üç beygiri dörtnala gidiyordu. Taşlar çamurun altında gıcırdıyor, yolcu arabası sallanıyor, Hivert yoldaki yük arabalarına uzaktan sesleniyor, geceyi Bois-Guillaume'da geçirmiş olan şehirliler ise, küçük aile arabalarında bayır aşağı telaşsızca iniyorlardı.</p>

  <p class="normal">İç gümrük parmaklığı önünde araba duruyordu. Emma tahta meslerini çıkarıyor, başka eldivenler takıyor, şalını düzeltiyor ve yirmi adım ötede <span class="ideitalik">Kırlangıç</span>'tan iniyordu.</p>

  <p class="normal">O sırada şehir uyanmaya başlıyor, başlarında Yunan biçimi takkeleriyle çıraklar dükkânların camekânını siliyorlar, kalçalarına dayalı sepetler taşıyan kadınlar, sokak başlarında, zaman zaman tiz perdeden bağırıyorlardı. Emma, gözleri yerde, duvarlara sürtüne sürtüne, inik siyah peçesinin altında keyifle gülümseyerek yürüyordu.</p>

  <p class="normal">Görülmekten korktuğu için, her sefer en kısa yolu tutmuyordu. Karanlık ve daracık sokaklara dalıyor, kan ter içinde, Nationale sokağının altına, oradaki çeşmenin yanına çıkıyordu. Burası tiyatro, meyhaneler ve yosmalar mahallesiydi. Ekseriya, yanından sallana sallana dekor taşıyan bir at arabası geçiyordu. Önlüklü hademeler, yeşil fidanların arasındaki iri kaldırım taşları üzerine kum döküyorlardı. Her taraf absent, yaprak sigarası ve istiridye kokuyordu.</p>

  <p class="normal">Emma, sokağı dönüyordu; şapkasından taşan kıvırcık saçlarından onu tanıyordu.</p>

  <p class="normal">Léon, yaya kaldırımı üzerinde yürümesine devam ediyordu. Emma otele kadar onun peşinden gidiyordu. Léon yukarı çıkıyor, kapıyı açıyor, içeri giriyordu... O ne sarılıp öpüşmeydi!</p>

  <p class="normal">Öpücüklerden sonra sözler yağıyordu. Birbirlerine haftanın üzüntülerini, önsezişlerini, mektuplar yüzünden çektikleri endişeyi anlatıyorlardı. Ama artık her şey unutuluyordu; şehvetli gülüşmeler ve sevgi dolu hitaplarla, karşı karşıya birbirlerine bakıyorlardı.</p>

  <p class="normal">Yatakları, kayık biçiminde, maundan, büyük bir karyolaydı. Tavandan inen kırmızı Şam işi perdeler, çok aşağıda, geniş başucu hizasında toparlanıyordu; dünyada hiçbir şey, Emma'nın bir utanç jestiyle yüzünü elleriyle gizleyerek çıplak kollarını kavuşturduğu zaman, bu kıpkırmızı renkle kesişen siyah saçlı başı ve beyaz cildi kadar güzel olamazdı.</p>

  <p class="normal">Göze batmayan halısı, delişmen süsleri ve sakin aydınlığı ile bu ılık daire, ihtirasının mahremiyetleri için adeta biçilmiş kaftandı. Çubuklar ok biçiminde nihayetleniyor, içeriye güneş girdi mi, bakır kancalar ve ocaktaki kenar tutamaklarının iri yuvarlakları ışıl ışıl parlıyordu. Şöminenin üstünde, şamdanların arasında, kulağa yapıştırılınca denizin gürültüsü duyulan, pembe renkte iki iri deniz kabuğu duruyordu.</p>

  <p class="normal">Birazcık solmuş ihtişamına rağmen, neşeyle dolu bu odacığı ne kadar seviyorlardı! Bütün eşyasını her zaman yerli yerinde buluyorlardı; bazen, Emma'nın bir perşembe önce duvar saatinin altında unuttuğu firketeler meydana çıkıyordu. Ocak başında, pelesenk ağacı kakmalı bir orta masasında yemek yiyorlardı. Emma cilveli cilveli diller dökerek yemeği parçalara ayırıyor ve Léon'un tabağına koyuyordu. Şampanyanın köpüğü incecik bardaktan parmaklarındaki yüzüklere döküldüğü vakit de çapkınca fıkır fıkır gülüyordu. Birbirlerine sahip olmaktan öylesine coşuyorlardı ki, kendilerini, iki ebedi genç evli gibi, hayatlarının sonuna kadar yaşayacakları kendi hususi evlerinde sanıyorlardı. Bizim odamız, bizim halımız, bizim koltuklarımız diyorlardı. Hatta Emma tutturarak, Léon'a hediye ettirdiği terliklere benim terliklerim diyordu. Bu, pembe satenden, kenarları beyaz tüylü bir çift terlikti. Âşığının dizlerine oturduğu zaman, bacakları kısa kaldığı için havada sallanıyor ve mini mini terlik, konçsuz olduğundan, çıplak ayağının yalnız parmaklarına takılı duruyordu.</p>

  <p class="normal">Léon, kadın zarafetinin o anlatılmaz nefasetini ilk kez tadıyordu. Böyle bir konuşma inceliğine, böyle bir giyinip kuşanma hayasına, bu mahmur kumru hallerine hiç rastlamamıştı. Ruhunun coşkunluklarını ve etekliğinin dantellerini hayranlıkla seyrediyordu. Zaten, <span class="ideitalik">kibar muhitten bir kadın</span>, evli bir kadın, hasılı gerçek bir metres değil miydi?</p>

  <p class="normal">Emma kâh mistik, kâh neşeli, kâh geveze, kâh sessiz, kâh öfkeli, kâh uyuşuk, keyif hallerinin çeşitliliği ile onda bin bir arzu uyandırıyor, sevkıtabiiler ve hatıralar canlandırıyordu. Bütün romanların seven kadını, bütün dramların kahramanı, bütün şiir kitaplarının belirsiz sevgilisi o idi. Léon, <span class="ideitalik">Hamamda Odalık</span>'ın kehribar rengini onun omuzlarında buluyor, eski şato sahibelerinin uzun korsajını onda görüyordu. Emma, <span class="ideitalik">Barcelona'nın Solgun Kadını</span>'na da benziyordu; fakat her şeyden önce o, Melek'ti!</p>

  <p class="normal">Ona bakarken, ekseriya, kendi ruhunun Emma'ya doğru akıp başının çevresine bir dalga gibi yayıldığını ve göğsünün beyazlığına kapılıp aşağı indiğini zannediyordu.</p>

  <p class="normal">Emma'nın önünde yere oturuyor, iki dirseği dizlerinde, başını uzatmış, gülümseyerek ona dalıyordu.</p>

  <p class="normal">Emma ona eğiliyor, sarhoşluktan nefesi tıkanmış gibi mırıldanıyordu:</p>

  <p class="normal">— Ah, kımıldama! Söz söyleme! Bak bana! Gözlerinden öyle tatlı bir şeyler çıkıyor ki, bana çok iyi geliyor.</p>

  <p class="normal">Ona çocuk diyordu:</p>

  <p class="normal">— Seviyor musun beni, çocuk.</p>

  <p class="normal">Dudaklarının Léon'un ağzına hücumu yüzünden cevabını duyamıyordu.</p>

  <p class="normal">Masa saatinin üstünde, yaldızlı bir gırlanta altında kolları cilve ile geren tunçtan bir cupid heykelciği vardı. Ona bakarak, kaç defa kahkaha ile gülmüşlerdi; fakat ayrılmak zamanı gelince, her şey onlara asık suratlı görünüyordu.</p>

  <p class="normal">Birbirlerinin karşısında hareketsiz, tekrarlayıp duruyorlardı.</p>

  <p class="normal">— Perşembeye!.. Perşembeye!..</p>

  <p class="normal">Emma birdenbire onun başını iki eli arasına alıyor, "Allahaısmarladık!" diyerek acele ile alnından öpüyor ve merdivenlere atılıyordu.</p>

  <p class="normal">Comédie sokağına, berbere, saç örgülerini düzelttirmeye gidiyordu. Ortalığı karanlık basıyor, dükkândaki havagazı lambası yakılıyordu.</p>

  <p class="normal">Tiyatroda oyuncuları temsile çağıran çıngırak sesini duyuyordu; ve karşıda, renksiz suratlı erkeklerle kıyafetleri eskimiş kadınların kulis kapısından içeriye girdiklerini görüyordu.</p>

  <p class="normal">Bu fazla basık küçük dükkânda hava çok sıcak oluyordu. Soba, perukalarla pomatlar arasında, horul horul yanıyordu. Başını mıncıklayan o yağlı eller ve demir maşaların kokusu çok çabuk onu sersemletiyor, Emma da üstüne geçirilen sabahlığın altında hemen uyumaya başlıyordu. Berber, saçlarını düzeltirken, ona ekseriya maskeli balo bileti teklif ediyordu.</p>

  <p class="normal">Sonra kalkıp gidiyordu! Sokaklardan geçiyor, <span class="ideitalik">Kızıl Haç</span>'a varıyordu. Sabahleyin kanepe altına gizlemiş olduğu tahta kunduralarını giyiyor, sabırsızlık gösteren yolcular arasında, yerine kuruluyordu. Bunların bazıları tepenin eteğinde iniyorlardı. Emma arabada yalnız kalıyordu.</p>

  <p class="normal">Her dönemeçte, şehrin birbirine karışmış evler üzerinde geniş ve aydınlık bir buhar tabakasını andıran bütün ışıkları biraz daha fazla görülüyordu. Emma minderin üstünde diz çöküyor, gözleri bu parıltıya dalıyordu. Hıçkırıyor, Léon'u çağırıyor, ona tatlı sözler ve rüzgârda kaybolan öpücükler gönderiyordu.</p>

  <p class="normal">Tepede, yolcu arabalarının ortasında, elinde sopasıyla serseri serseri dolaşan bir adamcağız vardı. Bir yığın paçavra omuzlarını örtüyor, başında kunduz postundan ortası çökmüş eski bir kasket, leğen gibi yüzünü örtüyordu; fakat, kasketini çıkarınca, gözkapaklarının yerinde, kan içinde iki boş göz çukuru görülüyordu. O tarafının etleri kırmızı parçalarla lime lime olmuştu. Buralardan sızan sıvılar, ta burnuna kadar yeşil uyuz pıhtıları halinde donup kalmıştı. Siyah burun delikleri titremelerle soluyordu. Konuşmak istedi mi, aptal aptal gülerek, başını geri atıyordu; o zaman mavimtırak gözbebekleri fıldır fıldır dönerek, şakaklara doğru, o açık yaraların kenarına çarpıyordu.</p>

  <p class="normal">Arabaların peşinden giderken, bir şarkı tutturuyordu:</p>

  <p class="normal1">Çoğu zaman, güzel bir günün sıcaklığı</p>

  <p class="normal1">Küçük kıza aşkı hayal ettirir.</p>

  <p class="normal">Geri kalanında kuşlardan, güneşten, dallarla yapraklardan bahis vardı.</p>

  <p class="normal">Bazen, başı açık, birdenbire Emma'nın arkasında peyda oluyordu. Kadın, bir çığlık kopararak geri çekiliyordu. Hivert adamla şakalaşıyordu. Ona Saint-Romain panayırında bir baraka tutmasını salık veriyor, yahut, gülerek dostunun hatırını soruyordu.</p>

  <p class="normal">Ekseriya, araba hareket halindeyken, adamın şapkası, hızla ansızın pencereden içeriye dalıyor; kendisi de, öbür eliyle, tekerleklerin sıçrattığı çamurlar arasında, basamakta tutunmaya çalışıyordu. Başlangıçta zayıf ve iniltili sesi gitgide tizleşiyordu. Bu ses, karanlıkta, belirsiz bir sıkıntının anlaşılmaz feryadı gibi sürükleniyordu. Atların çıngırak sesi, ağaçların fısıltısı ve boş arabanın kof gürültüsü arasında, bu seste öyle uzaklardan gelen bir şey vardı ki, Emma'yı perişan ediyordu. Uçuruma dalan bir bora gibi kalbinin derinliklerine iniyor ve onu uçsuz bucaksız melankoli iklimlerine sürüklüyordu. Fakat Hivert, arabada muvazenenin bozulduğunu fark edince, kamçısını şaklatıp köre yapıştırıyordu. Kamçının ucu yaraların üzerine iniyor, kör de bir uluma kopararak, çamura yuvarlanıyordu.</p>

  <p class="normal">Sonra <span class="ideitalik">Kırlangıç</span>'ın yolcuları, kimisinin ağzı açık, kimisinin başı öne eğik, yandakinin omzuna yaslanarak, yahut kollarını kayışa geçirerek, hepsi de arabanın sallantısına göre sallanarak, nihayet uykuya dalıyorlardı. Dışarıda, beygirlerin sağrısı üzerinde sallanan fenerin ışığı, kahverengi pamuklu perdelerden içeriye sızıyor ve bütün bu hareketsiz insanların üzerine kanla karışık gölgeler konduruyordu. Emma, kederden sarhoş olmuş, vücudu titremeler içinde, ruhu sanki ölümün pençesinde, ayaklarının gittikçe daha fazla üşüdüğünü hissediyordu.</p>

  <p class="normal">Charles, evde onun gelişini bekliyordu. <span class="ideitalik">Kırlangıç</span>, perşembe günleri daima geç geliyordu. Madam, nihayet teşrif ediyordu! Kızını, adeta zorla öpüyordu. Yemek hazır değilse, aldırmıyordu. Aşçı kadını mazur görüyordu. Bu kadına artık ses çıkarmak yoktu.</p>

  <p class="normal">Ekseriya kocası, onu solgun görünce, hasta olup olmadığını soruyordu.</p>

  <p class="normal">Emma:</p>

  <p class="normal">— Hayır, diyordu.</p>

  <p class="normal">— Ama sen bir tuhafsın bu akşam!</p>

  <p class="normal">— Bir şeyim yok! Bir şeyim yok!</p>

  <p class="normal">Bazı günler, eve döner dönmez hemen odasına çıktığı oluyordu. Orada bulunan Justin, kendisine hizmet etmek hususunda bir oda hizmetçisinden daha becerikli, sessizce etrafında döneniyordu. Kibritleri, mumu, kitabı getirip yerli yerine koyuyor, geceliğini ortaya çıkarıyor, yatağı açıyordu.</p>

  <p class="normal">Emma:</p>

  <p class="normal">— Haydi, diyordu; tamam artık, git bakalım.</p>

  <p class="normal">Çünkü çocuk, ani bir hülyanın sayısız ipliklerine dolanmış gibi, elleri sarkmış, gözleri açık, olduğu yerde kalakalıyordu.</p>

  <p class="normal">Tekrar saadete kavuşmanın sabızlığı içinde, Emma'ya ertesi gün pek kötü, daha ertesi günler ise berbat geliyordu. Malum hayallerle alevlenen bu hırçın arzu, ancak yedinci gün, Léon'un okşamalarıyla rahatça patlak veriyordu. Léon'un ateşliliği ise, hayranlık ve minnet coşkunluğuna bürünüyordu. Emma gösterişsiz ve kendi içine dönük olarak bu aşkın tadını çıkarıyor, onu sevgisinin bütün ustalıklarıyla besliyor ve bir gün kaybolup gitmesi korkusuyla titriyordu.</p>

  <p class="normal">Ekseriya, melankolik seslerin tatlılığı ile ona:</p>

  <p class="normal">— Ah, beni bırakıp gideceksin sen, diyordu. Evleneceksin! Sen de ötekiler gibi yapacaksın!</p>

  <p class="normal">Léon soruyordu:</p>

  <p class="normal">— Kim o ötekiler?</p>

  <p class="normal">— Erkekler, canım.</p>

  <p class="normal">Sonra, onu baygın baygın iterek:</p>

  <p class="normal">— Siz erkekler, diyordu; hepiniz hainsiniz!</p>

  <p class="normal">Bir gün, işi felsefeye dökerek, bu dünyadaki hayal kırıklıklarından bahsederlerken, Emma (ya kıskançlığını denemek için, yahut çok zorlu bir dertleşme ihtiyacına kendini kaptırarak) eskiden, Léon'dan önce birini sevdiğini söyleyiverdi, arkasından da hemen: "Seni sevdiğim gibi değil" dedi, <span class="ideitalik">aralarında hiçbir şey geçmediğine</span> dair kızının başı üzerine yemin etti.</p>

  <p class="normal">Genç adam, Emma'ya inandı, bununla beraber, ötekinin ne iş yaptığını sormaktan geri kalmadı.</p>

  <p class="normal">— Deniz albayıydı, dostum.</p>

  <p class="normal">Bu, her nevi soruşturmanın önünü almak, aynı zamanda savaşa düşkün bir mizaç sahibi ve iltifatlara alışmış biri olması gereken böyle bir adamı güya büyülemiş olmakla kendine yüksek bir paye vermek için değil miydi?</p>

  <p class="normal">Noter kâtibi o zaman kendi mevkiinin ne kadar aşağı olduğunu anladı; apoletlere, nişanlara ve unvanlara imrendi. Bütün bunlar herhalde onun pek hoşuna gitmişti; müsrifliklerine bakarak zaten bunu anlamıştı.</p>

  <p class="normal">Bununla beraber, Emma, acayipliklerinin birçoğundan, örneğin kendisini Rouen'a getirmek için bir İngiliz atı koşulmuş, konçları devrik çizmeli bir seyisin sürdüğü iki tekerlekli mavi bir arabaya sahip olmak arzusundan hiç söz etmiyordu. Kendisini oda uşağı olarak alması için yalvarmakla onda bu hevesi uyandıran, Justin'di. Her ne kadar bu mahrumiyet her randevuya gelişinin zevkini azaltmıyorsa da, dönüşünün acılığını çoğaltıyordu.</p>

  <p class="normal">Ekseriya, Paris'ten söz açtıkları zaman, sonunda Emma hep:</p>

  <p class="normal">— Ah, orada olsaydık ne güzel yaşardık, diye mırıldanırdı.</p>

  <p class="normal">Genç adam, elini saçları üzerinde gezdirerek, tatlı bir sesle:</p>

  <p class="normal">— O halde mutlu değil miyiz? derdi.</p>

  <p class="normal">— Evet, mutluyuz elbette. Ben çılgının biriyim: öp beni!</p>

  <p class="normal">Kocasına her zamankinden daha sevimli davranıyordu, ona fıstıklı kremalar yapıyor, yemekten sonra piyanoda valsler çalıyordu. Charles fanilerin en bahtiyarı olmuştu. Emma da endişesiz yaşıyordu. Ama bir akşam, damdan düşercesine:</p>

  <p class="normal">— Sana ders veren Matmazel Lempereur değil mi? diye sordu.</p>

  <p class="normal">— Evet.</p>

  <p class="normal">— Peki, ama bugün kendisini Madam Liégard'larda gördüm. Ona senden bahsettim: seni hiç tanımıyor.</p>

  <p class="normal">Bu, ortaya yıldırım düşmesi gibi bir şey oldu. Ama yine Emma, tabii bir eda ile:</p>

  <p class="normal">—Ah, herhalde ismimi unutmuş olmalı.</p>

  <p class="normal">— Belki Rouen'da piyano hocası olarak birçok Matmazel Lempereur vardır.</p>

  <p class="normal">— Mümkün!</p>

  <p class="normal">Sonra canlanarak:</p>

  <p class="normal">— Ama bende makbuzları var. İşte bak.</p>

  <p class="normal">Yazı masasına gitti, bütün çekmeceleri karıştırdı, kâğıtları altüst etti ve sonunda öyle perişan bir hale geldi ki, Charles o adi makbuzlar için bu kadar kendini zorlamamasını söyledi.</p>

  <p class="normal">Emma:</p>

  <p class="normal">— Hayır, ille bulacağım, dedi.</p>

  <p class="normal">Nitekim, ertesi cuma, Charles, elbiselerinin saklandığı karanlık odada ayağına çizme giyerken, meşinle çorabı arasında bir yaprak kâğıt sıkıştığını hissetti. Kâğıdı aldı ve okudu:</p>

  <p class="normal1">"Üç aylık ders ve bazı malzeme için altmış beş frank alınmıştır. Félicie Lempereur, müzik öğretmeni."</p>

  <p class="normal">— Hay şeytan, nasıl olmuş da girmiş çizmemin içine?</p>

  <p class="normal">Emma:</p>

  <p class="normal">— Herhalde, dedi; rafın kenarındaki eski fatura dosyasından düşmüş olmalı.</p>

  <p class="normal">O andan itibaren hayatı sadece bir yalan kumkuması haline geldi. Aşkını gizlemek için, tüllere sarar gibi yalanlara sarıp sarmalıyordu.</p>

  <p class="normal">Bu, artık bir ihtiyaç, bir merak, bir zevk olmuştu. Öyle ki, şayet dün sokağın sağ tarafından geçtiğini söylerse, mutlaka sol tarafından geçtiğini anlamak lazım geliyordu.</p>

  <p class="normal">Bir sabah, âdet edindiği gibi oldukça hafif giyinerek yola çıkmıştı ki, birdenbire kar yağmaya başladı. Charles pencereden yağan kara bakıyordu, Mösyö Bournisien'i gördü, Mösyö Tuvache onu arabasına almış Rouen'a götürüyordu. Hemen indi ve din adamına, <span class="ideitalik">Kızıl Haç</span>'a varır varmaz Madam'a verilmek üzere kalın bir atkı emanet etti. Bournisien, hana varınca Yonville hekiminin karısını sordu. Hancı kadın, hanımın kendi hanına pek inmediğini söyledi. Papaz akşam, Madam Bovary'yi <span class="ideitalik">Kırlangıç</span>'ta görünce, pek ehemmiyet vermez gibi görünmekle beraber, başına gelenleri kendisine anlattı; arkasından da hemen o günlerde katedralde harikalar yaratan, bütün kadınların dinlemeye koştukları bir vaizi övmeye başladı.</p>

  <p class="normal">Papaz kendisinden izahat istememiş olsa bile, ileride başkaları daha mütecessis davranabilirlerdi. Bu düşünce ile her seferinde <span class="ideitalik">Kızıl Haç</span>'a inmek gerektiğine hükmetti. Bu sayede, kendisini merdivenlerde görecek olan kasabalılar hiçbir şeyden şüphe edemeyeceklerdi.</p>

  <p class="normal">Ama yine de bir gün, Léon'un kolunda <span class="ideitalik">Boulogne</span> otelinden çıkarken Mösyö Lheureux ile karşılaştı; boşboğazlık edeceğini sanarak ödü koptu. Ama dükkâncı o kadar budala değildi.</p>

  <p class="normal">Fakat üç gün sonra, odasına girdi, kapıyı kapadı ve:</p>

  <p class="normal">— Paraya ihtiyacım olacak, dedi.</p>

  <p class="normal">Emma para veremeyeceğini söyledi. Lheureux, ağladı, sızladı, kendisine yaptığı hizmetleri, gösterdiği kolaylıkları sayıp döktü.</p>

  <p class="normal">Hakikaten Emma, Charles'ın imzalamış olduğu senetlerden bugüne kadar ancak bir tanesini ödemişti. İkincisine gelince, ricası üzerine dükkâncı onun yerine iki başka senet almaya razı olmuştu; hatta onların da vadesi bir hayli uzatılmıştı. Dükkâncı, cebinden henüz parası ödenmemiş eşyanın listesini çıkardı. Bunlar perde, halı, koltukları için kumaş, birçok elbise, çeşitli tuvalet eşyası gibi şeylerdi; fiyatlarının toplamı yaklaşık olarak iki bin frangı buluyordu.</p>

  <p class="normal">Emma başını eğdi; satıcı:</p>

  <p class="normal">— Fakat paranız yoksa, malınız var, dedi.</p>

  <p class="normal">Aumale civarında Berneville'de fazla bir gelir getirmeyen bir berhaneden bahsetti. Burası vaktiyle Bovary Baba tarafından satılmış olan küçük bir çiftliğe aitti. Lheureux, kaç hektarlık arazisi bulunduğuna, komşuların isimlerine varıncaya kadar her şeyi biliyordu.</p>

  <p class="normal">— Ben sizin yerinizde olsam, diyordu; hemen elden çıkarırdım. Üstelik birkaç para da kalırdı cebime.</p>

  <p class="normal">Emma alıcı bulmaktaki güçlüğü ileri sürdü; dükkâncı bir müşteri bulunacağı ümidini verdi; fakat Emma bunu satmak için ne yapmalıydı?</p>

  <p class="normal">— Vekâletnameniz yok mu?</p>

  <p class="normal">Bu vekâletname sözü içine ferahlık verdi.</p>

  <p class="normal">Emma:</p>

  <p class="normal">— Hesabı bırakın, dedi.</p>

  <p class="normal">— Yok, zahmete değmez.</p>

  <p class="normal">Ertesi hafta yine geldi, uzun uzadıya uğraştıktan sonra, Langlois adında birini bulduğunu övünerek anlattı. Meğer adam kaç para vereceğini açmaksızın, uzun zamandan beri oraya göz dikmiş bulunuyormuş.</p>

  <p class="normal">Emma:</p>

  <p class="normal">— Fiyatın ehemmiyeti yok, diye söze atıldı.</p>

  <p class="normal">Bilakis, ağırdan alıp herifin nabzını yoklamak lazımdı. Bu iş bir seyahate katlanmaya değerdi. Fakat Emma böyle bir yolculuğa çıkamayacağı için, Langlois'nın ağzını aramak üzere, kendisinin o taraflara gidebileceğini söyledi. Gidip geri dönünce de, müşterinin dört bin frank teklif ettiğini açıkladı.</p>

  <p class="normal">Bu habere Emma'nın yüzü güldü.</p>

  <p class="normal">Dükkâncı:</p>

  <p class="normal">— Doğrusu, dedi; iyi para.</p>

  <p class="normal">Emma, derhal paranın yarısını cebe indirdi, borcunu ödemeye kalkınca dükkâncı:</p>

  <p class="normal">— Yemin ederim, dedi; sizi bir kalemde bu kadar <span class="ideitalik">mühim</span> bir paradan mahrum etmek beni üzüyor.</p>

  <p class="normal">O zaman Emma elindeki banknotlara baktı, bu iki bin frangın sağlayacağı sayısız miktardaki randevuları hayalinde canlandırarak:</p>

  <p class="normal">— Nasıl! Nasıl! diye kekeledi.</p>

  <p class="normal">Dükkâncı babacan bir tavırla gülerek:</p>

  <p class="normal">— Adam siz de, dedi; fatura denilen kâğıda her istenilen şey yazılır. Ben aile işlerini bilmez miyim?</p>

  <p class="normal">Elinde tırnakları arasından kaydırdığı iki uzun kâğıt, gözlerini Emma'ya dikmiş bakıyordu. Nihayet, cüzdanını açarak, her biri bin franklık dört tane senet çıkardı ve masaya dizdi.</p>

  <p class="normal">— İmzalayın bunları, paralar sizde kalsın.</p>

  <p class="normal">Emma fena oldu, ayak diremek istedi.</p>

  <p class="normal">Dükkâncı hiç sıkılmadan:</p>

  <p class="normal">— Ama fazlasını veriyorum ya işte, dedi. Bu yaptığım size hizmet değil mi?</p>

  <p class="normal">Bir kalem alarak, hesabın altına yazdı: "<span class="ideitalik">Madam Bovary'den dört bin frank alınmıştır.</span>"</p>

  <p class="normal">— Kim sizi sıkboğaz ediyor, dedi; mademki altı aya kadar mülkünüzün birikmiş kirasını alacaksınız, ben de son senedin ödeme vadesini o ödemeden sonraya kadar uzatıyorum zaten.</p>

  <p class="normal">Emma bu hesaplar içinde biraz bunalıyor, sanki altın paralar torbalarını patlatmış da, etrafında yerlere saçılıp şıngırdamaya başlamış gibi, kulakları çınlıyordu. Nihayet Lheureux, Vinçart adında Rouen'da bankerlik eden bir dostu bulunduğunu, onun bu senetleri ıskonto edeceğini, sonra Madam'a hakiki borçtan artakalanını bizzat ödeyeceğini izah etti.</p>

  <p class="normal">Fakat, iki bin frank yerine, ancak bin sekiz yüz frank getirdi, zira dostu Vinçart (<span class="ideitalik">haklı olarak</span>), komisyon ve ıskonto masrafı olmak üzere, iki yüz frangı kendine ayırmıştı.</p>

  <p class="normal">Sonra pek ehemmiyet vermeyen bir eda ile, bir de makbuz istedi:</p>

  <p class="normal">— Bilirsiniz... ticarette... bazen öyle olur ki... tarih, lütfen bir de tarih koyun.</p>

  <p class="normal">O zaman Emma'nın önünde gerçekleştirilmeye elverişli bir fanteziler ufku açıldı. Bir miktar <span class="ideitalik">écu</span>'yü ihtiyat akçesi olarak saklayacak kadar tedbirli davrandı ve o para ile vadesi gelen ilk üç senedi ödedi; fakat dördüncüsü, tesadüfen, bir perşembe günü eve getirildi. Charles, işin aslını öğrenmek için, karısının dönüşünü dört gözle bekledi.</p>

  <p class="normal">Bu senetten kocasına bahsetmemiş olmasının nedeni, ev idaresi dertleriyle onun canını sıkmamaktı. Emma kocasının dizlerine oturdu, onu okşadı, diller döktü, veresiye olarak alınan bir sürü lüzumlu şeyi birer birer sayıp döktü.</p>

  <p class="normal">— Nihayet, sen de görüyorsun ki, alınan şeylerin miktarına göre hiç de fazla pahalı değil.</p>

  <p class="normal">Charles ne yapacağını bilemeyince, dosdoğru Lheureux'ye başvurdu. Dükkâncı, bir tanesi yedi yüz franklık ve üç ay vadeli olmak üzere iki senet imzaladığı takdirde vaziyeti idare edeceğini söyledi. Charles borcunu ödeyebilmek için annesine acıklı bir mektup yazdı. Lakin ihtiyar kadın cevap gönderecek yerde, kendisi kalkıp geldi; Emma, kocasına bir şeyler koparıp koparamadığını sordu.</p>

  <p class="normal">Charles:</p>

  <p class="normal">— Evet, dedi; ama faturayı görmek istiyor.</p>

  <p class="normal">Ertesi gün, sabahın kör karanlığında Emma Lheureux'ye koştu, bin frangı geçmeyecek yeni bir hesap çıkarmasını rica etti; çünkü dört bin franklık senedi gösterirse, bunun üçte ikisinin ödenmiş olduğunu söylemek ve dolayısıyla binanın satıldığını itiraf etmek lazım gelecekti. Satış, dükkâncının pek güzel idare etmiş olduğu ve aslı esası ancak sonradan öğrenilen bir muameleydi.</p>

  <p class="normal">Bovary Anne, alınan şeylerin fiyatları pek düşük olmakla beraber, masrafı bir hayli kabarık buldu.</p>

  <p class="normal">— Halıdan vazgeçemez miydiniz sanki? Niçin koltukların kumaşını değiştirdiniz? Benim zamanımda her evde, yaşlı insanlar için, bir tek koltuk bulunurdu – hiç değilse, annemin evinde böyleydi. Annem de, sizi temin ederim, hanım hanımcık bir kadındı. Herkes zengin olamaz ki! Böyle masrafa hiçbir servet dayanmaz! Sizin yaptığınız gibi, nazlı bebek usulü yaşamaktan yüzüm kızarır benim, hem de ihtiyar olduğum halde, bakılmaya ihtiyacım olduğu halde... Bakındı hele şu süslere, şu gösterişlere! Nasıl? İki franga ipek astar mı?.. Aynı işi görecek elli santime, hatta kırk santime ince pamuklular varken!</p>

  <p class="normal">Emma, kanepeye uzanmış, elinden geldiği kadar sakin bir eda ile cevap verdi:</p>

  <p class="normal">— Yeter, Madam, yeter artık! Yeter!</p>

  <p class="normal">Beriki nasihate devam ediyor, böyle giderse, hastanede öleceklerini haber veriyordu. Zaten, kabahat Bovary'nindi. Bereket versin ki şu vekâletnameyi iptal edeceğine söz vermişti...</p>

  <p class="normal">— Nasıl?</p>

  <p class="normal">— Evet, bana yemin etti.</p>

  <p class="normal">Emma pencereyi açtı, Charles'ı çağırdı, zavallı adam, annesinin kendisinden kopardığı sözü itiraf etti.</p>

  <p class="normal">Emma gitti, sonra dönüp mağrur bir tavırla ona kocaman bir kâğıt uzattı.</p>

  <p class="normal">İhtiyar kadın:</p>

  <p class="normal">— Teşekkür ederim, dedi.</p>

  <p class="normal">Vekâletnameyi ateşe attı.</p>

  <p class="normal">Emma tiz perdeden, sürekli bir kahkaha ile gülüyordu, sinir buhranı geçiriyordu.</p>

  <p class="normal">Charles:</p>

  <p class="normal">— Aman Allahım! diye haykırdı. Sen de haksızlık ediyorsun, sen de! Her gelişinde onunla kavga çıkarıyorsun!</p>

  <p class="normal">Annesi omuz silkerek, <span class="ideitalik">bütün bunların yapmacık</span> olduğunu söylüyordu.</p>

  <p class="normal">Fakat Charles, ilk defa isyan ederek, karısının tarafını tuttu, o kadar ki, Bovary Anne kalkıp gitmek istedi. Hemen ertesi sabah evden çıktı, kendisini tutmak isteyen oğluna eşikte:</p>

  <p class="normal">— Hayır, hayır, dedi. Onu benden çok seviyorsun, bunda haklısın, bu, tabii bir şey. Alt tarafı, ne olacaksa olur! Görürsün!.. Güle güle oturun... Çünkü sandığın gibi, bu yakınlarda kavga çıkarmaya gelicilerden değilim ben artık.</p>

  <p class="normal">Charles yine de Emma'nın karşısında ne yapacağını bilemedi. Emma da, kendisine güvensizlik gösterdiği için dargınlığını saklamıyordu; ancak, birçok yalvarıp yakarmadan sonra yeniden adına vekâletname çıkarılmasına razı oldu, hatta Charles, Emma ile birlikte Mösyö Guillaumin'e giderek eskisinin aynı bir ikinci vekâletname yaptırdı.</p>

  <p class="normal">Noter:</p>

  <p class="normal">— Halden anlarım, dedi; bir bilim adamı hayatın pratik ayrıntılarıyla uğraşamaz.</p>

  <p class="normal">Charles, zaafına üstün bir meşguliyetin iltifatlı görünüşünü sağlayan bu dalkavukça düşünce ile kendini daha rahat hissetti.</p>

  <p class="normal">Ertesi perşembe, otelde, odalarında, Léon ile o ne coşkunluktu! Emma güldü, ağladı, şarkı söyledi, dans etti, şerbetler getirtti, sigara içmek istedi, hasılı, Léon'a acayip, fakat harikulade, tapılmaya layık bir halde göründü.</p>

  <p class="normal">Léon, varlığının hangi tepkisinin Emma'yı hayatın zevklerine göre böyle fırlattığını bilemiyordu. Çabuk öfkeleniyordu, obur oluyordu, şehvetli oluyordu; Léon'la birlikte, alnı açık, dediğine göre, dile düşmekten korkmaksızın, sokaklarda dolaşıyordu. Bununla beraber, Rodolphe ile karşılaşma ihtimali zihninde belirir belirmez ürperiyordu. Ona öyle geliyordu ki, birbirlerinden ebediyen ayrılmış olmalarına rağmen, henüz hâkimiyetinden tamamıyla kurtulmuş değildi.</p>

  <p class="normal">Bir akşam Yonville'e dönmedi. Charles aklını oynatacak gibi oldu. Küçük Berthe, annesi yok diye uyumak istemiyor, çatlayacak kadar hıçkıra hıçkıra ağlıyordu. Justin, rasgele yollara dökülmüştü. Mösyö Homais bile eczaneyi bırakıp gitmişti.</p>

  <p class="normal">Nihayet, saat on bire doğru, Charles artık yerinde duramayarak arabayı hazırladı, içine atladı, beygiri kamçıladı ve sabahın saat üçüne doğru <span class="ideitalik">Kızıl Haç</span>'a vardı. Kimseler yoktu. Noter kâtibinin onu görmüş olacağı aklına geldi; fakat nerede oturuyordu? Bereket versin, patronunun adresini hatırladı, oraya koştu.</p>

  <p class="normal">Gün doğmaya başlıyordu. Bir kapının üstünde tabelalar gözüne ilişti. Kapıyı çaldı, birisi, kapıyı açmaksızın ona istediği adresi söyledi, bu tarife, gece yarısı elâlemi rahatsız eden insanlara karşı bir alay küfür eklemeyi de unutmadı.</p>

  <p class="normal">Noter kâtibinin oturduğu evin ne çıngırağı, ne tokmağı, ne de kapısı vardı. Charles kapıyı var kuvvetiyle yumrukladı. O sırada bir polis memuru geçti, o zaman korktu ve çekip gitti.</p>

  <p class="normal">Kendi kendine:</p>

  <p class="normal">— Ben çıldırdım galiba, dedi. Herhalde Mösyö Lormeau da akşam yemeğine alıkoymuş olmalılar.</p>

  <p class="normal">Lormeau ailesi artık Rouen'da oturmuyordu.</p>

  <p class="normal">— Madam Dubreuil'e bakmak için kaldı herhalde. İyi ama, Madam Dubreuil öleli on ay oluyor!.. Peki nerede öyleyse?</p>

  <p class="normal">Aklına bir fikir geldi. Bir kahveye girerek <span class="ideitalik">adres kitabı</span>'nı istedi, acele acele Matmazel Lempereur'ün adını aradı. La Renelle-des-Maroquiniers sokağında 74 numarada oturduğunu öğrendi.</p>

  <p class="normal">Tam o sokağa giriyordu ki, Emma öbür uçtan çıkıverdi. Charles, kucaklamaktan ziyade adeta kadının üzerine atıldı:</p>

  <p class="normal">— Dün, seni kim alkoydu?</p>

  <p class="normal">— Hastaydım.</p>

  <p class="normal">— Ne hastası?.. Nerede?.. Nasıl?..</p>

  <p class="normal">Emma elini alnından geçirdi:</p>

  <p class="normal">— Matmazel Lempereur'ün evinde.</p>

  <p class="normal">— Emindim! Zaten oraya gidiyordum.</p>

  <p class="normal">— Boşuna gitme. Az önce sokağa çıktı; fakat bundan sonra kendine hâkim ol. Küçük bir gecikmeden bu kadar telaşa düşeceğini bilirsem artık serbest davranamam, anlıyorsun değil mi?</p>

  <p class="normal">Bu, kaçamaklarında hiç tedirgin olmamak için kendi kendine verdiği bir çeşit izindi. Nitekim bundan, keyfi istediği gibi, alabildiğine faydalandı da. Léon'u görmeyi canı istedi mi, rasgele bir bahane bulup yola çıkıyor, o gün kendisini beklemeyen Léon'u gidip noterlikte buluyordu.</p>

  <p class="normal">İlk defalar, bu onun için büyük bir mutluluktu; fakat çok geçmeden gerçeği saklayamaz oldu, yani: patronu böyle rahatsız edilmelerinden çok şikâyetçiydi.</p>

  <p class="normal">Emma:</p>

  <p class="normal">— Aldırma, gel, diyordu.</p>

  <p class="normal">O da sıvışıyordu.</p>

  <p class="normal">Emma, Léon siyahlar giysin ve XIII. Louis'nin tablolarına benzemek için de çenesinde küçük bir sakal bıraksın diye tutturdu. Nerede oturduğunu öğrenmek istedi, evini pek kötü buldu; Léon utancından kızardı. Emma onun bu haline aldırmadı, sonra kendisininkine eş perdeler satın almasını tavsiye etti. Léon'un, masraf olacak demesine gülerek:</p>

  <p class="normal">— Aman sen de, diye karşılık verdi; paracıklarına da ne kadar düşkünsün!</p>

  <p class="normal">Léon'un her seferinde, son randevudan itibaren neler yapmış olduğunu bir bir anlatması gerekiyordu. Emma ondan, şiir, kendisi için şiir, kendi namına <span class="ideitalik">bir aşk şiiri</span> yazmasını istedi. Léon ikinci mısraa kafiye bulamadı ve sonunda <span class="ideitalik">hediyelik bir kitaptan</span> bir sone kopya etti.</p>

  <p class="normal">Bütün bunları, kendi gururunu okşamaktan ziyade onun hoşuna gitmek için yapıyordu. Léon onun fikirlerini münakaşa etmiyordu; bütün zevklerini kabulleniyordu. Emma onun metresi olacağına, o Emma'nın metresi oluyordu. Emma'nın öpücüklerle karışık tatlı sözleri, Léon'un yüreğini çeliyordu. Derin ve gizli oluşu yüzünden adeta madde dışı bir hale gelen bu baştan çıkarmayı acaba nereden öğrenmişti?</p>
</body>
</html>
