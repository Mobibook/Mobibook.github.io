<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_27">XV</h2>

  <p class="normal">Halk, taş parmaklıklar arasında sağa sola ayrılmış, duvarın önünde bekliyordu. Yakındaki köşe başlarına asılmış koskoca afişlerde acayip harflerle şu kelimeler tekrarlanıyordu: "<span class="ideitalik">Lucie de Lammermoor</span>... Lagardy... Opera... vs." Hava güzeldi, sıcak bastırmıştı, kıvırtılmış saçların arasından terler akıyordu; bütün mendiller elde, kızarmış alınları siliyordu; bazen nehirden esen ılık bir rüzgâr, meyhanelerin kapısına asılmış, tok bezden perdelerin kenarını hafifçe kımıldatıyordu. Fakat biraz daha aşağıda, içyağı, deri ve nebati yağ kokan buz gibi bir hava cereyanı herkesi serinletiyordu. Bu, büyük ve kapkara mağazalarla dolu, üstünden variller yuvarlanan Charrettes sokağının nefesiydi.</p>

  <p class="normal">Emma, gülünç görünmek korkusuyla, içeriye girmeden önce rıhtımda bir gezinti yapmak istedi. Bovary ise, tedbirli hareket etmek için, pantolon cebinde elinde tuttuğu biletleri hep karnına bastırıyordu.</p>

  <p class="normal">Methale ayak basar basmaz, Emma'nın kalbi hızlı hızlı çarpmaya başladı. <span class="ideitalik">Birinci mevkie</span> giden merdivenden çıkarken, öbür koridordan sağ tarafa koşuşan kalabalığı görünce, elinde olmayarak gururla gülümsedi. Üstü kumaş kaplı geniş kapıları parmağıyla itmekten çocuk gibi zevk duydu; koridorların tozlu kokusunu olanca gücüyle göğsüne çekti, locasına girip oturduğu zaman, bir düşes şuhluğuyla endamını yay gibi gerdi.</p>

  <p class="normal">Salon dolmaya başlıyordu, küçük dürbünler kılıflarından çıkarılıyor, uzaktan birbirlerini gören aboneler, karşılıklı selamlaşıyorlardı.</p>

  <p class="normal">Bunlar, satışlardaki endişelerini güzel sanatlarda avutmaya geliyorlardı; fakat <span class="ideitalik">iş</span> de akıllarından çıkmadığı için, aralarında yine pamuktan, ispirtodan, çivitten söz açıyorlardı. Bir kurşun buharıyla donuklaşmış gümüş madalyalara benzeyen, saçı ve rengi ağarmış, anlamsız ve sakin, ihtiyar başlar görülüyordu. Yakışıklı delikanlılar, yeleklerinin açık yerinden pembe veya tirşe kıravatlarını göstererek, <span class="ideitalik">parterde</span> çalım satıyorlardı. Madam Bovary yukardan, onların sarı eldivenli ellerini gererek altın başlı incecik bastonlarına dayanmalarına hayran oluyordu.</p>

  <p class="normal">Nihayet orkestranın mumları yandı; avize, façetalarının ışık cümbüşü ile, salona ani bir neşe saçarak tavandan indi; sonra çalgıcılar birer ikişer içeri girdiler. Önce homurdayan basların, gıcırdayan kemanların, trombonların, cıvıldayan flüt ve üflemelilerin uzun curcunası duyuldu. Sonra sahnede üç kez yere vurulduğu işitildi; davulların uğultusu başladı, bakır çalgılar seslerini yükselttiler ve perde yükselince, sahnedeki peyzaj meydana çıktı.</p>

  <p class="normal">Bu, solda bir meşe ağacının gölgesi altında bir çeşme ile bir orman içi yol kavşağıydı. Köylüler ve asilzadeler, omuzlarında birer İskoç atkısı, hep bir ağızdan bir av şarkısı söylüyorlardı; sonra iki kolunu gökyüzüne kaldırarak kötülük meleğini yardıma çağıran bir sergerde ortaya çıktı, arkasından bir başkası göründü; birlikte çekilip gittiler, avcılar da tekrar şarkıya başladı.</p>

  <p class="normal">Emma gençliğinde okuduğu eserlerle, Walter Scott'un romanlarıyla yeniden karşılaşmış oldu. Sisler arasından İskoç gayda seslerinin, fundalıklar üzerinde akislerle uzadığını duyar gibi oluyordu. Zaten, romanın anısı librettoyu anlamayı kolaylaştırdığı için, entrikayı cümle cümle izliyor, zihnine gelen kavranılması güç düşünceler, müziğin borası ile derhal dağılıveriyordu. Kendini melodilerin akışına bırakıyor ve hatta, sanki keman yayları sinirleri üzerinde geziniyormuş gibi, bütün benliğiyle bizzat kendisinin titrediğini hissediyordu. Gözlerini dört açarak kostümleri, dekorları, şahısları, yüründüğü zaman titreyen boyanmış ağaçları, kadife külâhları, mantoları, kılıçları, bir başka âlemin havası içindeymiş gibi, ahenkle çırpınıp duran bütün o hayal mahsullerini seyrediyordu. Fakat, genç bir kadın yeşilli bir seyise bir kese fırlatarak ortaya ilerledi. Sahnede yalnız kaldı, o zaman bir çeşme fısıltısına veya kuş cıvıldamalarına benzeyen bir flüt sesi duyuldu. Lucie, düşünceli bir tavırla, sol majörden kavatine başladı; aşktan yakınıyor, kanatları olsun istiyordu. Emma da onun gibi hayattan kaçarak, bir kucaklaşma içinde uçup gitmek isterdi. Birdenbire, Edgar Lagardy göründü.</p>

  <p class="normal">Ateşli Güney ırklarına mermerlerin haşmetinden bir şeyler katan o harikulade solgunluk onda da vardı. Sağlam vücudunu koyu renkte bir eski zaman cepkeni sarmıştı; oymalı bir küçük hançer sol kalçası üzerinde sallanıyordu, gözlerini baygın baygın süzerken bembeyaz dişleri meydana çıkıyordu. Diyorlardı ki, bir akşam Biarritz kıyılarında kayıkları onardığı sırada şarkı söylerken, Polonyalı bir prenses, sesini duymuş ve ona âşık olmuştu. Onun yüzünden de iflas etmişti. Tenor, kadını yüzüstü bırakarak başka kadınların peşine düşmüştü. Lakin bu hissi şöhret sanat ününü desteklemekten geri kalmıyordu. Bu diplomat oyuncu da, daima reklamlara şahsının cazibesi ve ruhunun hassasiyetine dair şairane bir cümle sokuşturmaya pek dikkat etmekteydi. Güzel bir ses, sarsılmaz bir güven, zekâdan ziyade coşkunluk, lirizmden fazla şatafat, berber ve boğa güreşçisi kokan bu mükemmel şarlatan tipini daha da göze sokuyordu.</p>

  <p class="normal">Birinci sahnede herkesi coşturdu. Lucie'yi kollarında sıkıyor, bırakıyor, yine geliyor, ümitsizliğe düşmüş görünüyordu. Sesinde öfkeli haykırışları, sonsuz bir tatlılıkta hüzünlü hırıltılar izliyor ve çıplak boynundan, hıçkırıklar ve öpücüklerle dolu notalar çıkıyordu. Emma, onu görmek için eğiliyor, tırnaklarıyla locasının kadifesini tırmalıyordu. Kontrbasların eşliğinde, tıpkı bir fırtınanın uğultusu içinde kazazedelerin haykırışları gibi uzayıp giden o melodili şikâyetlerle yüreğini dolduruyordu. Bütün sarhoşlukları, bütün hafakanları biliyordu, zaten az kalsın ölümü bunlar yüzünden olacaktı. Şantözün sesi ona kendi şuurunun yankısı gibi, kendi hayatından bir şeyler gibi geliyor ve bu vehim onu adeta büyülüyordu. Fakat, bu dünyada hiç kimse onu böyle bir aşkla sevmemişti. Son gece, mehtapta, birbirlerine: "Yarına, yarına!.." dedikleri zaman da o, Edgar gibi ağlamamıştı. Salon alkıştan inliyordu; fügün bütün son kısmına yeniden başlandı; âşıklar mezarlarının çiçeklerinden, yeminlerden, sürgünden, kederden, ümitten söz ediyorlardı. Son vedaı da haykırdıkları zaman, Emma, müziğin son titreşimlerine karışıp giden keskin bir çığlık kopardı.</p>

  <p class="normal">Bovary:</p>

  <p class="normal">— Bu asilzade, niçin kıza bu kadar zulüm ediyor? diye sordu.</p>

  <p class="normal">Emma:</p>

  <p class="normal">— Hayır, etmiyor, o kızın âşığı, diye cevap verdi.</p>

  <p class="normal">— Ama ailesinden intikam almaya yemin ediyor, oysa öteki, az önce gelen adam: "Lucie'yi seviyorum, o da galiba beni seviyor" diyordu. Zaten babası ile kol kola çıkıp gittiler. Babası değil miydi, şapkasında horoz tüyü bulunan o çirkin adamcağız?</p>

  <p class="normal">Emma'nın açıklamalarına rağmen, Gilbert'in kendi efendisi Ashton'a menfur entrikalarını anlattığı resitatif düetto başlar başlamaz, Charles, Lucie'yi yanıltacak olan uydurma nişan yüzüğünü görünce, bunu, Edgar'ın gönderdiği bir aşk hatırası sandı. Zaten, kelimeleri fazla bozan müzik yüzünden, macerayı anlamadığını da itiraf ediyordu.</p>

  <p class="normal">Emma:</p>

  <p class="normal">— Ne oluyorsa oluyor, dedi; sen sus!</p>

  <p class="normal">Karısının omzuna eğilerek:</p>

  <p class="normal">— Bilirsin ki, dedi; ben ne olup bittiğini anlamak isterim.</p>

  <p class="normal">Emma'nın sabrı tükenmişti:</p>

  <p class="normal">— Sus, dedi; sus artık!</p>

  <p class="normal">Lucie, nedimelerin koltuğuna girmiş, saçlarında portakal çiçeklerinden bir çelenk, yüzü beyaz saten elbisesinden daha solgun, ilerliyordu. Emma evlendiği günü gözlerinin önüne getirdi, kendisini orada, kiliseye doğru gidildiği zaman, buğday başaklarının ortasında, küçük patikada görür gibi oldu. Niçin o da Lucie gibi, ayak dirememişti, yalvarmamıştı? Bilakis, kendini attığı uçurumun farkında olmaksızın, pek neşeliydi... Ah, güzelliğinin en taze çağında, evliliğin çirkefinden ve zinanın hayal kırıklığından önce, hayatını âlicenap birine bağlayabilmiş olsaydı, o zaman fazilet, sevgi, şehvet ve vazife birbiri içinde erir ve kendisi de bu kadar ulvi bir saadetten yerlere düşmezdi. Fakat bu mutluluk, galiba her arzuyu ümitsizliğe sürüklemek için uydurulmuş bir yalandı. Emma artık sanatın abartarak büyüttüğü ihtirasların küçüklüğünü biliyordu. Düşüncesini bu konudan çelmeye çalışarak, ıstıraplarının bu kopyasını ancak gözleri oyalamaya yarayan bir plastik fantezi saymak istiyor, hatta sahnenin dibinden, kadife kapı perdesinin altından siyah elbiseli bir adam peyda olunca, küçümseyen bir merhametle içinden gülümsüyordu.</p>

  <p class="normal">Adamın İspanyol biçimi kocaman şapkası bir jestle yere düştü ve derhal çalgılarla şarkı söyleyenler gür sesle <span class="ideitalik">sextuor</span>'a başladılar. Edgar, öfkeden ateş saçarak, daha berrak sesiyle diğerlerinin hepsini bastırıyordu. Ashton, pesten notalarla onu adam öldürmeye kışkırtıyor, Lucie tizden feryatlar koparıyor, Arthur ayrı bir köşede, orta perdeden şarkısını söylüyor, rahibin yarı bas sesi org gibi uğulduyor, bir taraftan da kadın sesleri onun sözlerini tekrarlayarak, nefis bir koro halinde devam ediyordu. Hepsi de aynı sıra üzerinde el kol hareketleri yapıyorlardı; öfke, intikam, kıskançlık, dehşet, mağfiret ve şaşkınlık, aynı anda, yarı açık ağızlarından dökülüyordu. Horlanmış âşık, kılıcını çekiyor, dantela yakası, göğsünün hareketlerine uyarak, kesik kesik inip kalkıyor, ayak bileğinden itibaren genişleyen yumuşak çizmelerinin kırmızı mahmuzlarını tahtalar üzerinde çınlatarak, iri adımlarla sağa sola gidip geliyordu. Emma, "Halkın ruhuna dalga dalga boşalttığına göre, herhalde tükenmez bir aşkı olmalı" diye düşündü. Rolün, içini saran şiiriyeti sayesinde, sanatkârı hor görme hevesi uçup gidiyor, kalıbına girdiği şahsiyetin yarattığı vehim, onu adama doğru çekiyordu. Şayet tesadüf istemiş olsaydı, bizzat kendisinin de yaşayabileceği hayatını, o velveleli, o harikulade, o muhteşem hayatı hayalinde canlandırmaya çalıştı. Tanışırlardı, sevişirlerdi! Onunla birlikte bütün Avrupa ülkelerinde, bütün yorgunluklarını ve gururunu paylaşarak, ona atılan çiçekleri toplayarak, kostümlerine kendi eliyle nakışlar yaparak, başkentten başkente dolaşırdı. Sonra, her gece, bir locanın dibinde, yaldızlı bir parmaklığın arkasında, yalnız kendisi için şarkı söylecek olan o ruhun vecdini, saadetten mest olarak, devşirecekti. Sahnede rolünü oynarken, hep kendisine bakacaktı. Emma'ya bir çılgınlık geldi. Tenor kendisine bakıyordu muhakkak! İnsan kılığına girmiş aşkmış gibi, kuvvetine sığınmak için koşup kollarına atılmak ve ona: "Kaçır beni, götür beni, gidelim! İçimdeki bütün ateşler, bütün rüyalar senindir!" demek, haykırmak geldi içinden.</p>

  <p class="normal">Perde indi.</p>

  <p class="normal">Gaz kokusu nefeselere karışıyordu. Yelpazelerin rüzgârı havayı büsbütün boğucu bir duruma getiriyordu. Emma dışarı çıkmak istedi. Halk koridorları doldurmuştu, nefes almasına engel olan çarpıntılarla yine kendini koltuğuna bıraktı. Charles bayılmasından korkarak, ferahlatıcı bir şeyler getirmek üzere büfeye koştu.</p>

  <p class="normal">Elinde tuttuğu bardak yüzünden yerine çok güçlükle döndü; zira her adımda dirseklerine çarpıyorlardı, nitekim bardağın dörtte üçünü kısa kollu elbise giymiş Rouen'lı bir kadının omuzlarına döküverdi. Kadın, soğuk bir şeyin sırtından aşağı aktığını hissedince, sanki kendisini katlediyorlarmışçasına, tavuslar gibi çığlık kopardı. Bir iplik fabrikatörü olan kocası, Charles'ın beceriksizliğine kızdı; kadın, mendiliyle, kiraz rengi taftadan güzel elbisesindeki lekeleri silerken, adam da, kızgın kızgın, tazminat, masraf, ceremeyi çekmek gibi laflar homurdanıyordu. Charles nihayet karısının yanına gelebildi ve nefes nefese:</p>

  <p class="normal">— Neredeyse, dedi; gelemeyecektim! Öyle bir kalabalık, öyle bir kalabalık var ki!... Tahmin et bakalım, yukarda kime rast geldim? Mösyö Léon'a!</p>

  <p class="normal">— Léon mu?</p>

  <p class="normal">— Ta kendisi! Gelip sana saygılarını sunacak.</p>

  <p class="normal">Daha sözlerini yeni bitirmişti ki, Yonville'in eski noter kâtibi locaya girdi.</p>

  <p class="normal">Elini bir kişizade teklifsizliğiyle uzattı ve Madam Bovary de, herhalde daha kuvvetli bir iradenin cazibesine kapılarak, hiç düşünmeden aynı şeyi yaptı. Yeşil yaprakların üzerine yağmur yağdığı ve pencere kenarında ayakta birbirlerine allahaısmarladık dedikleri o ilkbahar akşamından beri bunu hissetmemişti. Fakat, derhal durumun icaplarını düşündü ve hatıralarının bu uyuşukluğunu kendini zorlayarak sarstı, çabuk çabuk bazı sözler kekeledi:</p>

  <p class="normal">— Ah! Günaydın... Nasıl! Siz burada mısınız?</p>

  <p class="normal">Salondan biri:</p>

  <p class="normal">— Susun! diye bağırdı; çünkü üçüncü perde başlıyordu.</p>

  <p class="normal">— Demek Rouen'dasınız, öyle mi?</p>

  <p class="normal">— Evet.</p>

  <p class="normal">— Ne zamandan beri?</p>

  <p class="normal">— Çıkın dışarı! Çıkın dışarı!</p>

  <p class="normal">Herkes dönmüş onlara bakıyordu; sustular.</p>

  <p class="normal">Fakat o andan sonra, Emma artık operayı dinlemez olmuştu; davetliler korosu, Ashton ile uşağı arasında geçen sahne, o büyük re majör düettosu, sanki çalgılar daha az ses veriyormuş ve sahnedekiler gerilere gitmiş gibi, Emma'dan çok uzaklarda cereyan ediyordu. Şimdi o, eczacılardaki iskambil oyunlarını, sütnineye gidişlerini, kameriye altında kitap okumalarını, ocak karşısında baş başa kalmalarını ve artık unutmuş olduğu o pek sakin, pek uzun, pek gizli, pek tatlı zavallı aşkı hatırlıyordu. Acaba neden geri dönmüştü? Hangi serüvenlerin akışı onu yeniden yolunun üstüne atmıştı? Léon, Emma'nın arkasında, omzunu bölmeye dayamış duruyordu. Kadın, burnundan saçlarına kadar inen ılık nefesin temasıyla zaman zaman ürperdiğini hissediyordu.</p>

  <p class="normal">Léon:</p>

  <p class="normal">— Oyun hoşunuza gidiyor mu? derken Emma'nın üzerine o kadar eğildi ki, bıyığının ucu yanağına dokundu.</p>

  <p class="normal">Kadın umursamaz bir eda ile:</p>

  <p class="normal">— Doğrusu hayır! Fazla değil, dedi.</p>

  <p class="normal">O zaman Léon, tiyatrodan çıkıp bir yerlerde dondurma yemek teklifinde bulundu.</p>

  <p class="normal">Bovary:</p>

  <p class="normal">— Yoo, dedi; hemen değil, kalalım. Kızın saçları darmadağın olmuş: sahne pek trajik olacak herhalde.</p>

  <p class="normal">Fakat delilik sahnesi Emma'yı hiç sarmıyordu, şantözün oyununu da fazla abartmalı buluyordu.</p>

  <p class="normal">Operayı izleyen Charles'a dönerek:</p>

  <p class="normal">— Pek fazla bağırıyor, dedi.</p>

  <p class="normal">Kendi samimi zevki ile karısının fikirlerine saygı arasında bocalayan Charles:</p>

  <p class="normal">— Evet... belki... biraz, dedi.</p>

  <p class="normal">Sonra Léon içini çekerek:</p>

  <p class="normal">— O kadar sıcak ki... dedi.</p>

  <p class="normal">— Dayanılmaz derecede! Doğru.</p>

  <p class="normal">Bovary sordu:</p>

  <p class="normal">— Rahatsız mı oluyorsun?</p>

  <p class="normal">— Evet, boğuluyorum; gidelim.</p>

  <p class="normal">Mösyö Léon, Emma'nın omuzları üzerine, bin bir ihtimamla uzun dantela şalını koydu. Üçü birden tiyatrodan çıkıp rıhtımda açık havada, bir kahvenin camekânı önüne oturdular. Önce, hastalığından söz edildi, Emma, Mösyö Léon'un canını sıkmamak maksadıyla, ikide birde kocasının sözünü kesiyordu; Mösyö Léon da, gayet işlek bir noterlikte iki yıl süreyle çalışmak üzere Rouen'a geldiğini anlattı. Maksadı Normandiya'da, Paris'te görülen işlerden bambaşka olan muameleleri iyice kavramaktı. Sonra Berthe'i, Homais ailesini, Lefrançois Ana'nın durumunu sordu; kocanın karşısında artık diyecek bir şeyleri kalmadığı için, konuşma çok geçmeden sona erdi.</p>

  <p class="normal">Operadan çıkan kimseler, <span class="ideitalik">Ey güzel melek, benim Lucie'm</span> havasını hafif sesle veya avaz avaz haykırarak kaldırımdan geçiyorlardı. O zaman Léon, bu işten anladığını göstermek için, müzikten söz etmeye başladı. Şimdiye kadar Tamburini'yi, Rubini'yi, Persiani'yi, Grisi'yi dinlemişti; onların yanında, Lagardy, parlak şöhretine rağmen, on para etmezdi.</p>

  <p class="normal">Charles, romlu şerbetini yudum yudum içerken, söze atıldı:</p>

  <p class="normal">— Ama yine, dediklerine göre, son perdede tamamıyla harikuladeymiş; sonunu görmeden çıktığıma üzülüyorum, çünkü oyun hoşuma gitmeye başlamıştı.</p>

  <p class="normal">Kâtip:</p>

  <p class="normal">— Yakında bir temsil daha verecek zaten, dedi.</p>

  <p class="normal">Fakat Charles, hemen ertesi gün kalkıp gideceklerini söyledi. Sonra karısına dönerek:</p>

  <p class="normal">— Eğer yalnız kalmaya razı olursan, sevgilim; diye devam etti, o başka.</p>

  <p class="normal">Genç adam, beklenmedik bir ümit kapısı açan bu fırsat karşısında, manevrayı da değiştirerek, oyunun son parçasında Lagardy'nin başarısını övmeye başladı. Fevkalade bir şeydi, bir şahikaydı! O zaman Charles ısrar etti:</p>

  <p class="normal">— Pazar günü dönersin, haydi kararını ver! Birazcık olsun hoşuna gideceğini umuyorsan, böyle yapmakla hata ediyorsun.</p>

  <p class="normal">Bu arada etraftaki masalar boşalıyordu; garsonlardan biri sezdirmeden gelip arkalarında durdu; vaziyeti kavrayan Charles, kesesini çıkardı, noter kâtibi hemen kolunu yakaladı; hatta hesaptan başka, masanın mermeri üzerinde iki beyaz sikke çınlatmayı da unutmadı.</p>

  <p class="normal">Bovary, hafif sesle:</p>

  <p class="normal">— Gerçekten üzüldüm, dedi; masaya bıraktığınız para...</p>

  <p class="normal">Beriki dostça bir aldırmazlık hareketi yaptı ve şapkasını alırken:</p>

  <p class="normal">— Anlaştık, değil mi; yarın saat altıda, dedi.</p>

  <p class="normal">Charles bir kez daha kendisinin fazla kalamayacağını, fakat Emma için böyle bir zorunluluk olmadığını söyledi.</p>

  <p class="normal">Emma garip bir tebessümle:</p>

  <p class="normal">— Doğrusu... bilmiyorum ki... diye kekeledi.</p>

  <p class="normal">— Öyle ise, düşün daha, geceler insana öğüt verir derler...</p>

  <p class="normal">Sonra, kendilerine refakat eden Léon'a:</p>

  <p class="normal">— Mademki şimdi yine bizim memleketli oldunuz, dedi; umarım ki, vakit vakit bize akşam yemeğine de gelirsiniz?</p>

  <p class="normal">Noter kâtibi, bunda kusur etmeyeceğini, zaten noterliğin bir işi için Yonville'e gitmek zorunda olduğunu söyledi. Katedralde saat on bir buçuğu çalarken, Saint-Herbland geçidi önünde birbirlerinden ayrıldılar.</p>
</body>
</html>
