<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_37">X</h2>

  <p class="normal">Rouault Baba, eczacının mektubunu olaydan ancak otuz altı saat sonra almıştı. Mösyö Homais, hassasiyetini göz önünde tutarak mektubu o tarzda kaleme almıştı ki, doğru dürüst bir anlam çıkarmanın imkânı yoktu.</p>

  <p class="normal">Adamcağız önce inme inmiş gibi yere yığıldı. Sonra henüz ölmediği anlamını çıkardı. Fakat ölmüş de olabilirdi... Nihayet sırtına bluzunu geçirdi, şapkasını giydi, ayakkabısına bir mahmuz taktı ve dörtnala yola çıktı. Bütün yol boyunca, Rouault Baba, nefes nefese, yürek çarpıntıları içinde kendini yedi bitirdi. Hatta bir defasında attan inmeye mecbur oldu. Gözleri görmez olmuştu, etrafında sesler duyuyordu, çıldırdığını hissetti.</p>

  <p class="normal">Gün doğdu. Bir ağacın üstünde uyuyan üç siyah tavuk gözüne ilişti; bu uğursuzluktan ödü koparak, titremeye başladı. Hazreti Meryem'e kilise için üç tane papaz göğüslüğü adadı. Bertaux mezarlığından Vassonville kilisesine kadar yalınayak yürümeyi vaat etti.</p>

  <p class="normal">Hanın adamlarına seslenerek Maromme'a girdi, omuzlayarak kapıyı kırdı, yulaf torbasına saldırdı, yemliğe bir şişe tatlı elma şurubu boşalttı ve midillisine atladığı gibi tozu dumana kattı.</p>

  <p class="normal">Kendi kendine: "Emma'yı herhalde kurtarırlar" diyordu: hekimler bir çare bulacaklardı, bu muhakkaktı. Kendisine anlatılmış olan bütün inanılmaz iyileşmeler hatırına geldi.</p>

  <p class="normal">Sonra onu ölmüş gibi gördü. Oradaydı, önünde, yolun ortasında sırtüstü yatmıştı. Dizginleri çekti ve hayal kayboldu.</p>

  <p class="normal">Quincampoix'da kalbine kuvvet versin diye, üst üste üç kahve içti.</p>

  <p class="normal">Mektubu yazanın bir isim yanlışlığı yaptığını düşündü. Cebinde mektubu aradı, orada olduğunu eliyle anladı, fakat açmaya cesaret edemedi.</p>

  <p class="normal">Sonra bunun belki bir muziplik, birinin intikamı, bir sarhoşun şakası olması ihtimali aklına geldi; zaten ölmüş ise, bilinmeyecek miydi? Ama nereden? Kırda hiçbir fevkaladelik yoktu; gökyüzü maviydi, ağaçlar sallanıyordu; bir koyun sürüsü geçti. Kasaba göründü; Rouault Baba'nın, atının üzerinde iyice eğilmiş, ha bire sopa vurarak, hızla ilerlediğini gördüler, kolanlardan kan damlıyordu.</p>

  <p class="normal">Kendine geldiği zaman, gözyaşları içinde Bovary'nin kolları arasına düştü:</p>

  <p class="normal">— Kızım! Emma'cığım! Yavrum! Anlatın bana...</p>

  <p class="normal">Charles, hıçkırıklarla cevap verdi:</p>

  <p class="normal">— Bilmiyorum! Bilemiyorum! Bir belaya uğradık!</p>

  <p class="normal">Eczacı, onları birbirinden ayırdı.</p>

  <p class="normal">— Bu yürekler acısı ayrıntıların gereği yok. Ben Mösyö'ye anlatırım. Bakın cemaat geliyor. Biraz metanet, canım, filozof olun biraz!</p>

  <p class="normal">Zavallı çocuk, metin görünmek istedi ve birkaç kez tekrarladı:</p>

  <p class="normal">— Evet... cesaret!</p>

  <p class="normal">Rouault Baba:</p>

  <p class="normal">— Pekâlâ, dedi; metin olacağım, hay Allah belasını versin! Sonuna kadar yanından ayrılmayacağım.</p>

  <p class="normal">Çan çalıyordu. Her şey hazırdı. Yola çıkmak icap etti.</p>

  <p class="normal">Kilisenin ön tarafındaki tahta koltuklara yan yana oturdular ve üç ilahicinin dua okuyarak mütemadiyen önlerinden gelip geçtiğini gördüler. Nefirin sesi gayet gür geliyordu. Mösyö Bournisien, büyük tören kıyafetinde tiz bir sesle okuyordu; kutsal ekmeğin korunduğu dolabı selamlıyor, ellerini kaldırıyor, kollarını uzatıyordu. Lestiboudois, elinde asasıyla kilisede dolaşıyordu; tabut rahlenin yanına, dört sıra mum arasına yerleştirilmişti. Charles'ın içinden, kalkıp o mumları söndürmek geldi.</p>

  <p class="normal">Ama yine de kendini sofuluğa vermeye, onu tekrar göreceği bir öbür hayat ümidine kapılmaya çalışıyordu. Emma'nın çok önce, çok uzaklara bir seyahate çıktığını hayal ediyordu. Fakat, şunun altında olduğunu, her şeyin bittiğini, toprağa gömeceklerini düşündükçe, azgın, kapkara, ümitsiz bir öfkeye düşüyordu. Bazen, hiçbir şey hissetmediğini sanıyor, kendini alçaklıkla suçlamakla birlikte, acısının böyle hafiflemiş olmasından zevk duyuyordu.</p>

  <p class="normal">Kilisenin döşeme taşları üzerinde, eşit aralıklarla yere inen ucu demirli bir sopanın tok gürültüsü gibi bir ses duyuldu. Gürültü dipten geliyordu, kilisenin yandaki alçak kısmında hemen durdu. Koyu renkte kaba bir ceket giymiş olan bir adam, bin bir güçlükle diz çöktü. Bu, <span class="ideitalik">Altın Aslan</span>'ın uşağı Hippolyte'ti. Yeni bacağını takmıştı.</p>

  <p class="normal">İlahicilerden biri, yardım parası toplamak için kilisenin cemaat yerini dolaşmaya başladı. Kocaman paralar, birbiri peşi sıra gümüş tepsi üstünde çınlıyordu.</p>

  <p class="normal">Bovary öfke ile bir beş franklık fırlatırken:</p>

  <p class="normal">— Çabuk olsanıza! diye haykırdı. Ben neler çekiyorum!</p>

  <p class="normal">Kilisenin adamı yerlere kadar eğilerek kendisine teşekkür etti.</p>

  <p class="normal">İlahi okunuyordu, diz çökülüyordu, tekrar kalkılıyordu, bir türlü sonu gelmiyordu! Charles, ilk zamanlarda bir defa beraberce dinsel törende hazır bulunduklarını ve öbür tarafta, sağda, duvar dibinde durduklarını hatırladı. Çan yeniden başladı. İskemleler yerlerinden oynatıldı. Cenaze taşıyıcılar, tabutun altına üç sırık koydular, kiliseden çıkıldı.</p>

  <p class="normal">O anda Justin eczanenin kapısında göründü, rengi uçmuş, sarsak sarsak hemen içeriye girdi.</p>

  <p class="normal">Cenaze alayını görmek için pencerelerde yer almışlardı. Charles, önde, dimdik yürüyordu. Cesur bir tavır takınıyor ve daracık sokaklardan veya kapılardan çıkarak kalabalıkta sıraya girenleri işaretle selamlıyordu. Her iki yanda üçerden altı kişi ağır adımlarla yürüyor ve sık sık nefes alıyorlardı. Papazlar, ilahiciler ve iki korocu çocuk <span class="ideitalik">De Profundis</span>'i okuyorlar; sesleri dalgalanmalarla alçalıp yükselerek, kıra doğru uzanıyordu. Bazen cemaat bir patikanın dönemecinde kayboluyor, fakat büyük gümüş haç daima ağaçların arasından yükseliyordu.</p>

  <p class="normal">Kadınlar, kukuletaları inik, siyah yas tüllerine bürünmüşler, arkadan geliyorlardı; ellerinde yanmakta olan iri mumlar vardı. Charles, bu bitmez tükenmez dua tekrarı ve meşale geçişi, bu gönül bulandırıcı balmumu ve cüppe kokuları karşısında bayılacak gibi oluyordu. Serin bir meltem esiyordu, çavdarlar ve kolzalar yemyeşildi; yolun kenarında, dikenli çitlerin üzerinde çiy taneleri titreşiyordu. Türlü türlü neşeli gürültüler ufku dolduruyordu; uzakta, tekerlek izleri üzerinde bir at arabasının gıcırtısı, durmamacasına öten bir horozun kokorikosu veya elma ağaçları altında kaçtığı görülen bir tayın dörtnala gidişi. Açık gökyüzü pembe bulutlarla beneklenmişti; süsenlerle örtülü kulübelerin üzerine mavimtırak hareler dökülüyordu; Charles geçerken, avluları tanıyordu. Böyle bir sabah vakti, bazı hastalarını ziyaret ettikten sonra, o avlulardan geçtiğini ve Emma'ya döndüğünü hatırlıyordu.</p>

  <p class="normal">Üstüne beyaz gözyaşları serpilmiş siyah örtü, zaman zaman yerinden oynuyor ve tabut meydana çıkıyordu. Yorulan cenaze taşıyıcılarının adımları ağırlaşmıştı; cenaze, her dalgada yalpa vuran bir filika gibi dura kalka ilerliyordu.</p>

  <p class="normal">Mezarlığa vardılar.</p>

  <p class="normal">Erkekler aşağıya, çimenlikte çukur kazılmış yere kadar yürüdüler.</p>

  <p class="normal">Çukurun etrafında halka oldular; papaz söz söylerken, kenarlara atılmış kırmızı toprak, gürültüsüzce, durmadan, köşelerden akıyordu.</p>

  <p class="normal">Sonra, dört ip yerli yerine konunca, üzerine tabutu ittiler. Charles inişine baktı. Hep iniyordu.</p>

  <p class="normal">Nihayet bir çarpma duyuldu; ipler gıcırdayarak yukarıya çıktı. Bournisien, Lestiboudois'nın uzattığı küreğe iyice doldurduğu toprağı çukura sürdü; taş parçalarının çarptığı tabutun tahtasından, sonsuzluğun yankısına benzeyen korkunç bir gürültü yükseldi.</p>

  <p class="normal">Rahip, kutsal su kabını yanındakine uzattı. Bu, Mösyö Homais'ydi. Eczacı onu ciddi ciddi salladı, sonra Charles'a verdi. Charles dizleri üstüne toprağa yığıldı, "Elveda!" diye bağırarak var kuvvetiyle sallamaya başladı. Ona öpücükler yolluyor, onunla birlikte gömülmek için çukura doğru sürükleniyordu.</p>

  <p class="normal">Alıp götürdüler; diğerleri gibi o da, belki bu işi bitirmiş olmanın belirsiz kıvancı içinde, sessizliğe kavuşmakta gecikmedi.</p>

  <p class="normal">Rouault Baba, dönüşte, rahat rahat piposunu içmeye koyuldu; Homais, içinden bunu biraz yakışıksız buldu. Keza, Mösyö Binet'nin hiç ortalıkta görünmediğini, Tuvahce'ın da dinsel törenden sonra sırra kadem bastığını, noterin uşağı Théodore'un ise "mademki âdet olmuş, sanki siyah bir elbise bulunamamış gibi" maviler giydiğini gözden kaçırmadı. Bu gözlemlerini anlatmak için de, bir gruptan ötekine gitti durdu. Herkes ve özellikle cenazeye gelmiş olan Lheureux, Emma'nın ölümüne acıdı.</p>

  <p class="normal">— Zavallı kadıncağız! Kocası için ne acı!</p>

  <p class="normal">Eczacı:</p>

  <p class="normal">— Eğer ben olmasaydım, diyordu; canına kıymaya kalkışacaktı!</p>

  <p class="normal">— Ne iyi bir kadındı! Daha geçen cumartesi günü bizim dükkânda görmüştüm kendisini!</p>

  <p class="normal">Homais:</p>

  <p class="normal">— Mezarı önünde söylemek üzere birkaç söz hazırlamaya bile vakit bulamadım, dedi.</p>

  <p class="normal">Eve dönünce, Charles üstündekileri çıkardı, Rouault Baba da yeniden önlüğünü giydi. Gömlek yeniydi; yalnız kasabaya gelirken, yenleriyle sık sık gözlerini sildiği için boyası atmıştı. Gözyaşlarının izleri, gömleği kirleten toz tabakası içinde yol yol görünüyordu.</p>

  <p class="normal">Bovary Anne de onlarla beraberdi. Her üçü de susuyordu. Nihayet yaşlı adam içini çekerek:</p>

  <p class="normal">— Hatırlıyor musunuz, dostum, dedi; rahmetli ilk karınızın öldüğü sırada, bir defa Tostes'a gelmiştim, o zaman sizi teselli etmiştim, söyleyecek sözler bulmuştum; ama şimdi..</p>

  <p class="normal">Sonra bütün göğsünü sarsan uzun bir inilti ile:</p>

  <p class="normal">— Ah, dedi; benim işim bitti artık! Karımın öldüğünü gördüm... sonra oğlum gitti... şimdi de kızım!</p>

  <p class="normal">Artık bu evde uyuyamayacağını söyleyerek, hemen Bertaux'ya dönmek istiyordu. Hatta torununu bile görmeyi reddetti.</p>

  <p class="normal">— Hayır, hayır! Yüreğim büsbütün parçalanacak. Yalnız siz kendisini bol bol öpün! Allahaısmarladık!.. Siz iyi çocuksunuz! –Baldırına vurarak– Sonra, –dedi– bunu hiç unutmayacağım, korkmayın! Yine her zamanki gibi hindinizi göndereceğim.</p>

  <p class="normal">Fakat bayırın üstüne varınca, vaktiyle Emma'dan ayrılırken Saint-Victor yoluna dönüp baktığı gibi, arkasına döndü. Çayırda batmakta olan güneşin eğri ışınları altında kasabanın bütün pencereleri alev almış gibiydi. Elini gözlerinin önüne götürdü, ufukta, ağaçların beyaz taşlar arasında yer yer siyah demetler halinde belirdiği duvarlarla çevrili bir yer gördü, sonra, midillisi topalladığı için, ağır ağır yoluna devam etti.</p>

  <p class="normal">Charles ile annesi yorgunluklarına rağmen, gece geç vakitlere kadar oturup konuştular. Eski günlerden ve gelecekten söz açtılar. İhtiyar kadın, Yonville'e gelecekti, evini idare edecekti, artık birbirlerinden ayrılmayacaklardı. Yıllardan beri elinden kaçırmış olduğu bir sevgiye yeniden kavuştuğuna içinden sevinerek, oğluna tatlı dille ne yapacağını bilemiyordu. Saat gece yarısını çaldı. Kasaba, her zamanki gibi sessizdi. Charles ise, uyanık, hep onu düşünüyordu.</p>

  <p class="normal">İçi açılsın diye bütün gün ormanda dolaşmış olan Rodolphe, şatosunda rahatça uyuyordu, Léon da, Rouen'da uyumaktaydı.</p>

  <p class="normal">Fakat biri vardı ki, o saatte gözüne uyku girmiyordu. Çamlıklar arasındaki mezarın üstünde bir çocuk, yere diz çökmüş ağlıyordu. Hıçkırıklarla parçalanan göğsü, aydan daha tatlı ve geceden daha sır dolu, uçsuz bucaksız bir pişmanlığın baskısı ile kalkıp iniyordu. Parmaklık birdenbire gıcırdadı. Bu, unuttuğu küreği almaya gelen Lestiboudois idi. Duvardan atlayan Justin'i tanıdı ve patateslerini çalan hırsızın kim olduğuna dair bir fikir sahibi oldu.</p>
</body>
</html>
