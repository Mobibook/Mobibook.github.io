<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">VI</h2>

  <p class="normal">Bir akşam açık pencerenin kenarına oturmuş, zangoç Lestiboudois'nın şimşirleri budamasını seyrederek dalmıştı; birdenbire <span class="ideitalik">Angélus</span> çalındığını duydu.</p>

  <p class="normal">Nisan ayı yeni girmiş, çuhaçiçekleri açmaya başlamıştı; ılık bir rüzgâr tarhları okşayarak geçiyor, ağaçlar da sanki birer kadın olmuş, yaz eğlencelerine hazırlık için kendilerine çekidüzen veriyordu. Kameriyenin çubukları arasından ve ondan öte bütün civara bakınca, ırmağın, çayırda akıp otların üzerinde girintili çıkıntılı, başıboş hatlar çizdiği görülüyordu. Akşam buharı kavakların arasından geçiyor, her birini, sanki dallarına takılıvermiş bir bürümcükten daha soluk, daha şeffaf lacivert bir gölgeye bürüyordu. Uzakta inekler yürüyordu, ama ayak sesleri de böğürmeleri de işitilmiyordu; çan da hâlâ durmamış, havalarda huzur içindeki iniltisine devam ediyordu.</p>

  <p class="normal">Bu bir durup yine başlayan sesi duyunca, taze kadın çocukluk ve okul zillerinin hatırasına kapıldı. Mihrabın üzerinde çiçek dolu saksılardan, küçük küçük sütunlu kudas sandukasından daha yüksek uzun şamdanlar gözünün önüne geldi. Sıra sıra dizilmiş beyaz duvaklı kızlar, ortasında da dua rahlesine eğilmiş rahibelerin sert, kara başlıkları... Ah! Emma yine onların arasına karışıp kaybolabilseydi... Pazar günleri ayin esnasında başını kaldırınca, buhurun dalga dalga yükselip dönen mavimtırak dumanı içinde Meryem Ana'nın tatlı yüzünü görürdü. İçine bir gariplik çöktü; kendini, kasırgaya kapılmış bir kuştüyü gibi kimsesiz, takatsız hissediyordu; böylece, kendi de pek farkına varmadan, kilisenin yolunu tuttu. Ruhunu eğebileceği, bütün hayatı silip unutturacak herhangi bir ibadete hazırdı.</p>

  <p class="normal">Köyün meydanında, kiliseden dönen Lestiboudois'ya rast geldi; zangoç, günün hiçbir saatini kaybetmemek için, başladığı işi bırakıp bir ikincisine seğirtmeyi, sonra yine birincisine dönmeyi tercih ederdi; öyle ki, <span class="ideitalik">Angélus</span>'ü, ne zaman işine gelirse o zaman çalardı. Zaten vaktinden önce çalmanın, köyün çocuklarına, din dersinin saatini haber vermek gibi bir faydası da vardı.</p>

  <p class="normal">Çocukların birkaçı gelmiş, mezarlığın taşları üzerinde bilye oynuyorlardı. Birkaçı da duvara çıkıp ata biner gibi oturmuş, bacaklarını sallıyor, son kabirlerle duvar arasında yetişmiş iri ısırganları çarıkları ile biçiyorlardı. Mezarlıkta yalnız orada yeşillik vardı; üst tarafı hep taş dolu ve kilisenin süpürgesi bulunmasına rağmen daima ince bir tozla kaplıydı.</p>

  <p class="normal">Ayaklarına kalçınlar giymiş çocuklar orada, sanki sırf kendileri için döşenilmiş bir parke üzerinde gibi koşuyor, bağrışmaları da çanın uğultusu arasından duyuluyordu. Ta kulenin tepesinden sarkıp bir ucu yerde sürünen kalın halatın titreşimi hafifledikçe uğultu da kesiliyordu. Kırlangıçlar hafif hafif bağrışarak geçiyor, kanatları ile havayı bıçak gibi kesiyor ve hemen, duvarın kırmızı kiremitli çıkıntısı altındaki sarı yuvalarına giriyorlardı. Kilisenin ta dibinde bir lamba, yani tavana asılmış bir şişe içinde ufacık fitilli bir kandil yanıyordu. Bunun ışığı, uzaktan, yağın üzerinde titreyen beyazımtırak bir lekeye benziyordu. Kilisenin ön tarafını kaplayan uzun bir güneş ışını, aşağı tarafların köşelerini büsbütün karartıyordu.</p>

  <p class="normal">Çocuklardan biri, çok geniş bir delik içinde duran turnikeyi sarsıp oynuyordu, Madam Bovary, ona:</p>

  <p class="normal">— Papaz nerede? diye sordu.</p>

  <p class="normal">Çocuk:</p>

  <p class="normal">— Şimdi gelir, dedi.</p>

  <p class="normal">Çok geçmedi, papazın evinin kapısının gıcırdadığı duyuldu ve rahip Bournisien gözüktü; çocuklar çil yavrusu gibi kaçıp kiliseye girdiler. Papaz ağzının içinden:</p>

  <p class="normal">— Bu yumurcaklar işte hep böyle! diye söylendi.</p>

  <p class="normal">Ayağı bir din dersi kitabına çarpmıştı; eğilip kaldırdı ve:</p>

  <p class="normal">— Günah nedir bilmezler ki! dedi.</p>

  <p class="normal">Fakat Madam Bovary'yi görür görmez:</p>

  <p class="normal">— Affedersiniz, dedi; birden tanıyamamıştım da...</p>

  <p class="normal">Din dersi kitabını cebine sokup durdu; <span class="ideitalik">sacristie</span>'nin ağır anahtarını hâlâ iki parmağı arasında sallıyordu.</p>

  <p class="normal">Batan güneşin ışığı tam yüzüne vurmuş, dirsekleri parlak, eteği didiklenmiş yün cüppeye soluk bir renk veriyordu. Geniş göğsünde küçük düğmeler boyunca giden yağ ve tütün lekeleri, katmer katmer kırmızı gerdanın yayıldığı beyaz yakadan uzaklaştıkça daha sıklaşıyordu; derisindeki sarı benekler de, kırçıl sakalın sert kılları arasına karışıp kayboluyordu. Akşam yemeğini yeni yemiş, soluyordu.</p>

  <p class="normal">— Nasılsınız, iyisiniz inşallah? diye sordu.</p>

  <p class="normal">Emma:</p>

  <p class="normal">— Hiç iyi değilim, dedi; ıstırap içindeyim.</p>

  <p class="normal">Papaz:</p>

  <p class="normal">— Ben de öyle! dedi. Ne yapalım, ilk sıcaklar bastı mı insana bir gevşeklik çöküyor. Ama Saint-Paul'ün buyurduğu gibi, hepimiz dünyaya ıstırap çekmeye geldik. Sizin rahatsızlığınıza Mösyö Bovary ne diyor?</p>

  <p class="normal">Emma, küçümseyen bir hareketle:</p>

  <p class="normal">— O ne diyecek ki! dedi.</p>

  <p class="normal">Adamcağız şaşkın şaşkın sordu:</p>

  <p class="normal">— Size bir ilaç yazmıyor mu?..</p>

  <p class="normal">Emma:</p>

  <p class="normal">— Bana lazım olan, dedi; dünya ilaçları değil ki!</p>

  <p class="normal">Fakat papaz ikide bir kiliseye, diz çökmüş çocukların birbirine omuz vurup iskambilden askerler gibi devrilmelerine bakıyordu.</p>

  <p class="normal">Emma:</p>

  <p class="normal">— Size sormak istiyordum... diye söze başladı.</p>

  <p class="normal">Papaz öfkeli bir sesle bağırdı:</p>

  <p class="normal">— Hele bir geleyim de, Riboudet, bak kulakların ne oluyor... Seni haylaz seni!</p>

  <p class="normal">Sonra Emma'ya dönüp anlattı:</p>

  <p class="normal">— Bizim dülger Boudet'nin oğlu; anasının babasının hali vakti yerinde, ne yaparsa ses çıkarmıyorlar. Ama istese çabuk öğrenecek, çok akıllı şey! Ben bazen şaka olsun diye ona: "Riboudet" derim; hani Maromme yolundaki tepe yok mu, işte onun gibi. Hatta <span class="ideitalik">mon</span> Riboudet derim. Hoş değil mi? <span class="ideitalik">Mon</span> Riboudet, Mont-Riboudet!<sup class="calibre2"><a href="../Text/MadameBovary_split_045.html#footnote-100-23" id="footnote-100-23-backlink">[23]</a></sup> Geçen gün bunu piskopos efendimize de anlattım; güldüler... Gülmek lütfunda bulundular. Mösyö Bovary nasıl?..</p>

  <p class="normal">Emma duymamış gibiydi. Papaz devam etti:</p>

  <p class="normal">— Hiç şüphesiz daima meşgul, değil mi? Onunla ben, muhakkak ki bu kasabanın en çok işi olan iki adamıyız.</p>

  <p class="normal">Kaba bir gülümseme ile ilave etti:</p>

  <p class="normal">— Ama, o vücutların hekimi, ben ruhların hekimiyim.</p>

  <p class="normal">Emma, papaza yalvaran gözlerle baktı:</p>

  <p class="normal">— Evet, dedi; siz her derde dermansınız.</p>

  <p class="normal">— O bahsi hiç açmayın, Madam Bovary! Daha bu sabah beni ta Bas-Diauville'e götürdüler; bir ineğin karnı şişmiş; sahibi işin içinde büyü var diyor. Bilmem nedendir, inekleri hep birer birer... Bir dakika müsaade buyurun! Hey Longuamarre, Baudet, siz daha rahat durmayacak mısınız?</p>

  <p class="normal">Bir sıçrayışta kiliseye daldı.</p>

  <p class="normal">Çocuklar o sırada ilahicilere mahsus rahlenin etrafına toplanmış, sıralara tırmanıyor, dua kitabını karıştırıyordu; bazılarının da, ayaklarının ucuna basarak, günah çıkarma odasına kadar sokuldukları oluyordu. Fakat papaz birdenbire yetişip şamarları savurmaya başladı. Yakalarından tutup havaya kaldırıyor, sanki onlar birer ağaçmış da kilisenin taşlarına dikmek istiyormuş gibi hızla yere kakıyor, diz üstü oturtuyordu.</p>

  <p class="normal">Emma'nın yanına dönünce alaca enfiye mendilini boylu boyunca açtı, bir köşesini dişleri arasına sıkıştırdı ve:</p>

  <p class="normal">— Doğrusu, dedi; çiftçilerin hali acınacak şey!</p>

  <p class="normal">Emma:</p>

  <p class="normal">— Acınacak daha neler var! dedi.</p>

  <p class="normal">— Elbette; mesela şehirdeki işçiler...</p>

  <p class="normal">— Onları demek istemedim...</p>

  <p class="normal">— Affedersiniz ama onların içinde de ne namuslu, ne erdemli aile kadınları var! Evliya gibi, melek gibi kadınlar, ama ekmek bulamadıkları gün oluyor.</p>

  <p class="normal">— Ama, papaz efendi, (Emma söz söylerken ağzının iki köşesi büzülüyordu) öyleleri de var ki ekmek buluyor da...</p>

  <p class="normal">— Kışın ateş bulamıyor diyeceksiniz, değil mi?</p>

  <p class="normal">— Ondan ne çıkar?</p>

  <p class="normal">— Nasıl ne çıkar? İnsanın karnı tok, sırtı pek olunca... Bana öyle geliyor ki, bir insana başlıca lazım olan şeyler...</p>

  <p class="normal">Emma:</p>

  <p class="normal">— Hay Allahım! Hay Allahım! diye içini çekiyordu.</p>

  <p class="normal">Papaz merak etmiş gibi ilerleyerek:</p>

  <p class="normal">— Neniz var? dedi; bir sıkıntı mı geldi? Hiç şüphesiz hazım zamanınız olacak. Hemen eve gidip bir fincan çay için, Madam Bovary; içinde ham şeker eritilmiş soğuk su da çok iyidir.</p>

  <p class="normal">— Niçin?..</p>

  <p class="normal">Emma'da, rüyasından uyanmış bir insan hali vardı.</p>

  <p class="normal">— Demin elinizle alnınızı ovuşturdunuz da gözleriniz karardı sandım.</p>

  <p class="normal">Sonra, kadının biraz evvelki sözlerini hatırlayıp:</p>

  <p class="normal">— Bana bir şeyden bahsediyordunuz, değil mi? dedi. Neydi? Pek hatırlamıyorum.</p>

  <p class="normal">Emma:</p>

  <p class="normal">— Hiç... Hiçbir şeyden bahsedecek değildim! diye tekrar etti.</p>

  <p class="normal">Etrafta gezdirdiği gözleri yavaş yavaş eğilip o cüppeli ihtiyara dikildi. Karşı karşıya durmuşlar, birbirlerine bir şey söylemeden bakıyorlardı. Nihayet papaz:</p>

  <p class="normal">— Kusura bakmayın, Madam Bovary, dedi; çünkü vazife her şeyden öncedir. Çocuklara derslerini verip hepsini evlerine göndermek lazım. Yakında première communion'lar başlayacak. Bu gidişle korkarım ki çocukları iyice hazırlayamayacağız! Bunun için <span class="ideitalik">Ascension</span> yortusundan sonra her çarşamba dersi bir saat uzatacağım. Zavallı yavrucaklar! Onları Tanrı yoluna ne kadar erken sokarsak o kadar iyi olur; zaten Tanrı da, Mübarek Oğlunu elçi edip, bize öyle buyurmuş... Güle güle, Madam; beye de benden çok çok selam edersiniz.</p>

  <p class="normal">Kiliseye girdi ve eşikten ayağını atar atmaz hemen bir kere diz çöktü.</p>

  <p class="normal">Emma onun, başı biraz omzu üzerine eğilmiş, yarı açık elleri yanlarına sarkmış, ağır ağır yürüyerek iki sıra beyaz rahle arasında kaybolmasına baktı.</p>

  <p class="normal">Sonra, bir mil üzerine konup vaziyeti değiştirilen bir heykel halinde, kalıp gibi topukları üzerinde döndü, evinin yolunu tuttu. Fakat papazın kalın sesi, çocukların ince sesi hâlâ kulağına geliyor, onun arkasından devam ediyordu:</p>

  <p class="normal">— Siz Hıristiyan mısınız?..</p>

  <p class="normal">— Evet Hıristiyanım.</p>

  <p class="normal">— Hıristiyan kime derler?..</p>

  <p class="normal">— Hıristiyan vaftiz olduktan sonra... vaftiz olduktan... vaftiz olduktan sonra...</p>

  <p class="normal">Emma merdivenin basamaklarını tırabzana tutunarak çıktı, odasına varınca da kendini bir koltuğu attı.</p>

  <p class="normal">Camlardan süzülen beyazımtırak ışık dalga dalga dökülüyordu. Yerli yerinde duran eşyayı sanki her zamankinden fazla bir hareketsizlik kavramış, etrafını gölge karanlık bir okyanus gibi çevirmişti. Ocak sönmüş, saat hâlâ işliyordu; Emma, kendi içinde bu kadar çöküntüler varken, eşyada görünen bu durgunluğa adeta şaşar gibi bakıyordu. Fakat küçük Berthe, ayağında yün örgüsü patikleri, pencere ile dikiş masasının arasında durmuş, sendeleye sendeleye annesinin yanına gelmek, onun önlüğündeki kurdelelerin ucunu yakalamak istiyordu. Kadın onu eliyle savarak:</p>

  <p class="normal">— Rahat bırak! dedi.</p>

  <p class="normal">Kız biraz sonra yine gelip dizlerine daha ziyade sokuldu; dirseklerini dayadı, iri mavi gözünü annesine dikti; dudağından aşağı, önlüğün ipek kumaşına doğru iplik gibi salya akıtıyordu. Kadın büsbütün sinirlendi:</p>

  <p class="normal">— Rahat bırak! diye tekrar etti.</p>

  <p class="normal">Çocuk onun bakışından korkup bağırmaya başladı. Emma onu dirseğiyle iterek:</p>

  <p class="normal">— Eh! sana rahat bırak diyorum! dedi.</p>

  <p class="normal">Berthe konsolun önüne doğru yuvarlanıp başını bakır topuza çarptı; yanağını kesti, kan aktı. Madam Bovary onu kaldırmak için hemen koştu, acele ile zilin ipini kopardı, hizmetçiyi var kuvvetiyle çağırdı; tam dövünmeye başlayacağı sırada içeri kocası girdi. Yemek vakti olmuştu; Charles işten dönüyordu. Emma durgun bir tavırla:</p>

  <p class="normal">— Bak, kocacığım, dedi; çocuk oynarken yere düşüp yüzünü kanattı.</p>

  <p class="normal">Charles: "Merak edilecek bir şey yok, yara önemli değil," deyip talyon yakısı almaya gitti.</p>

  <p class="normal">Madam Bovary sofraya inmedi; çocuğunu bir başına beklemek istediğini söyledi. Onun uyumasını seyrederken, içinde kalan merak da, yavaş yavaş yok oldu; bu kadar küçük bir şey için telaş etmekle budalalık ettiğine, fazla merhamet göstermiş olduğuna kanaat getirdi. Berthe'in hıçkırması artık kesilmişti. Şimdi nefesi, pamuk battaniyeyi belli belirsiz kımıldatıyordu. Yarı aralık kirpikleri altından bir çift fersiz, çukur gözbebeği görünen gözkapaklarının yanında iri iri yaşlar durup kurumuştu; yanağına yapıştırılan yakı, derisini yana doğru germişti. Emma içinden:</p>

  <p class="normal">— Tuhaf şey! dedi; bu kız ne kadar da çirkin!</p>

  <p class="normal">Yakıdan kalanı, yemekten sonra eczaneye geri vermeye giden Charles, saat on birde eve dönünce karısını beşiğin başında buldu. Onu alnından öperek:</p>

  <p class="normal">— Dedim ya! Kaygılanacak bir şey yok, dedi; hiç üzülme, karıcığım, kendini hasta edeceksin!</p>

  <p class="normal">Eczacının evinde hayli kalmıştı. Öyle pek telaş etmemesine rağmen Homais ona metanet vermeye çalışmış, "yüreğini pek tutmasını" öğütlemişti. Bunun üzerine, çocukların uğrayabilecekleri tehlikelerden, hizmetçilerin dikkatsizliğinden konuşmaya başladılar. Madam Homais'nin kendi başına gelmişti de iyi bilirdi: Küçüklüğünde aşçı kadın, onun göğüslüğünden aşağı bir kürek dolusu kor döküvermişti; yeri hâlâ duruyordu. Bunun üzerine, toprakları bol olsun, annesiyle babası türlü türlü tedbirler almışlardı. Mesela evlerinde bıçaklar katiyyen bilenmez, döşeme tahtalarına hiçbir zaman cila vurulmazdı. Pencerelere demir parmaklık, söve pervazlarına kalın çubuk takılırdı. Homais'nin çocukları, kendilerine karışan yok gibi görünürlerdi, ama arkalarından bir bakan olmayınca yerlerinden bile kımıldanamazlardı; biraz nezle olsalar, babaları onlara türlü ilaçlar içirir; dört yaşına, beş yaşına kadar, insaf, merhamet edilmez, başlarına içi pamuklu, kalın takkeler giydirilirdi. Bu, Madam Homais'nin bir buluşuydu; kocası, böyle bir basıncın, zihin organlarına zarar vermesinden korkup içinden üzülür, hatta bazen dayanamayıp:</p>

  <p class="normal">— Senin elinde bu çocukların, Amerika vahşilerinden farkı kalmayacak! derdi.</p>

  <p class="normal">Charles birkaç defa sözü kesmeye çalışmıştı, ama bir türlü muvaffak olamamıştı. Odadan çıkarken noter kâtibinin kulağına yavaşça:</p>

  <p class="normal">— Size bir söyleyeceğim var, dedi.</p>

  <p class="normal">Léon merdivende onun önüne düştü, içinden: "Acaba bir şeyin mi farkına vardı?" diyordu. Yüreği çarpıyor, aklına türlü türlü şeyler geliyordu.</p>

  <p class="normal">Nihayet Charles kapıyı kendi eliyle kapattı ve Léon'dan, Rouen'a gittiği zaman, madeni levha üzerine iyi bir resmin kaça çıkacağını öğrenmesini rica etti; karısına, duygularını okşayacak bir sürpriz yapmak, ince bir sevgi eseri göstermek, boylu boyunca bir resmini hediye etmek niyetindeymiş. Fakat bir kere, "bunun kaça mal olacağını" bilmek istiyordu; Mösyö Léon hemen her hafta şehre gittiği için bu işe de bakıvermesi büyük bir zahmet olmazdı.</p>

  <p class="normal">Léon ne diye ikide bir Rouen'a giderdi? Homais, "bu işin içinde bir delikanlılık, bir kadın dalaveresi" bulunduğundan şüphe ediyordu, ama yanılıyordu; Léon'un çapkınlıkta gözü yoktu. O, her zamankinden daha üzgündü; Madam Lefrançois, onun, tabağına konulan yemeğin çoğunu bıraktığını görüp merak ediyordu. Belki işin aslını öğrenirim diye bir kere de vergi tahsildarına sordu; Binet suratını asıp:</p>

  <p class="normal">— Ben ne bileyim? Polis hafiyesi değilim ya! diye cevap verdi.</p>

  <p class="normal">Ama arkadaşının hali ona da bir tuhaf geliyordu; çünkü ikide bir Léon'un iskemlesine devrilip kollarını da iki yanına sarkıtarak karmakarışık sözlerle hayattan şikâyet ettiği oluyordu. Böyle zamanlarda tahsildar ona:</p>

  <p class="normal">— Hiç eğlenceniz yok da ondan, derdi.</p>

  <p class="normal">— Ne gibi eğlencem olsun?</p>

  <p class="normal">— Ben sizin yerinizde olsam bir torna alırdım!</p>

  <p class="normal">Noter kâtibi:</p>

  <p class="normal">— İyi ama ben torna kullanmasını bilmem ki, derdi.</p>

  <p class="normal">Bunun üzerine Binet çenesini kaşır, hem duyduğu kıvancı, hem de karşısındakini küçümsediğini gösteren bir kurumla:</p>

  <p class="normal">— O da doğru ya! derdi.</p>

  <p class="normal">Léon, hiçbir sonuca ermeksizin sevmekten bezmişti, hani insan, hiçbir şeye karşı ilgisi, hiçbir şeyden umudu kalmayınca hayatın her gün değişmeyen tekrarı altında ezilir gibi olur, Léon da kendinde işte öyle bir hal hissetmeye başlıyordu. Yonville'den, Yonville'lilerden o kadar sıkılıyordu ki, bazı kimseleri, bazı evleri görmek onu sabredilmeyecek derecede sinirlendiriyordu; babacan bir adam diye baktığı eczacıya da tahammül edemiyordu. Ama bir gün yeni bir işe girip başka bir hayata karışması ihtimali, gönlüne hoş geldiği kadar içine de korku veriyordu.</p>

  <p class="normal">Önceleri ürpererek aklına getirdiği bu ihtimal, çok geçmedi, şiddetli bir arzu halini aldı. Maskeli baloların mızıkası, <span class="ideitalik">grisette</span>'lerinin<sup class="calibre2"><a href="../Text/MadameBovary_split_045.html#footnote-100-24" id="footnote-100-24-backlink">[24]</a></sup> şakrak sesiyle o ta uzaklardaki Paris, gözlerinin önünde canlanmaya başladı. Mademki hukuk tahsilini orada bitirecekti, niçin derhal gitmesindi? Bir mâni olan mı vardı? Hemen içinden hazırlıklara başladı; neler yapacağını önceden kararlaştırdı. Hayalinde apartmanına koyacağı eşyayı da seçti. Orada bir sanatkâr hayatı sürecek, gitar dersi alacaktı! Bir robdöşambrı, arkaya doğru yığılan bir beresi, mavi kadifeden bir çift terliği olacaktı! Şöminenin üzerine çaprazvari bir çift meç asıp ortalarına bir kurukafa yerleştirecek, gitarını da en üste asacaktı... Bunları düşündükçe şimdiden hayran oluyordu.</p>

  <p class="normal">İşin zor tarafı annesini razı etmekti; ama kendi aklı pek yatmıştı. Yanında çalıştığı noter bile ona, mesleğinde ilerlemek için bir başka noterlikte de çalışmayı tavsiye ediyordu. Léon, Paris'i daha ileriye bırakıp Rouen'da bir ikinci kâtiplik aradı, bulamadı; nihayet annesine uzun, ayrıntılı bir mektup yazıp hemen Paris'e gidip orada oturmasını gerektiren nedenleri anlattı. Kadıncağız razı oldu.</p>

  <p class="normal">Léon acele etmedi. Bütün bir ay, her gün Hivert, onun için Yonville'den Rouen'a, Rouen'dan Yonville'e sandıklar, bavullar, paketler taşıdı; Léon kendisine elbiseler diktirmek, odasındaki üç koltuğu doldurmak, bir sürü boyun atkısı almak, kısacası, dünya gezisine çıkacak bir yolcudan fazla hazırlıkta bulunmak işini bitirdikten sonra da hareketini hep bir haftadan öbür haftaya bıraktı; en sonunda annesinden, tatilden önce imtihanını vermek istediğine göre, bir an önce yola çıkmasının uygun olacağını bildiren bir ikinci mektup aldı.</p>

  <p class="normal">Sarılıp vedalaşmak saati gelince Madam Homais ağladı. Justin hıçkırıyordu; Homais, metin bir erkek olduğundan, üzüntüsünü belli etmedi; aziz dostunun paltosunu, Léon'u arabasına bindirip Rouen'a götürecek olan noterin kapısına kadar kendi elinde taşımak istiyordu. Delikanlının Mösyö Bovary'ye ancak ayaküstü bir allahaısmarladık diyecek kadar vakti kalmıştı.</p>

  <p class="normal">Merdivenin üst başına varınca o kadar yüreği çarpıyordu ki, duruverdi. O içeri girince Madam Bovary hemen ayağa kalktı. Léon:</p>

  <p class="normal">— Ben yine geldim! dedi.</p>

  <p class="normal">— Sizin geldiğinizi anlamıştım!</p>

  <p class="normal">Kadın dudaklarını ısırdı, yüzüne kan çıkıp saçlarının dibinden ta boynuna kadar derisi pespembe kesildi. Omzunu duvarın tahta kapısına dayamış, ayakta duruyordu. Léon:</p>

  <p class="normal">— Doktor evde değil mi? dedi.</p>

  <p class="normal">— Evde değil.</p>

  <p class="normal">Bir daha tekrar etti:</p>

  <p class="normal">— Evde değil.</p>

  <p class="normal">İkisi de sustular. Birbirlerine bakıyorlardı; aynı yürek çarpıntısı içinde birleşen fikirleri, çarpan iki göğüs gibi, birbirini sımsıkı kucaklamıştı. Léon:</p>

  <p class="normal">— Berthe'i bir görüp öpmek isterdim, dedi.</p>

  <p class="normal">Emma birkaç basamak inip Félicité'yi çağırdı.</p>

  <p class="normal">Léon yalnız kalınca etrafına, duvarlara, raflara, ocağa ayrı ayrı, uzun uzun baktı; sanki hepsini içine sindirmek, alıp götürmek istiyordu.</p>

  <p class="normal">Emma hemen geldi, hizmetçi de Berthe'i getirdi; çocuğun elinde, ipe bağlanmış, sarkan bir fırıldak vardı.</p>

  <p class="normal">Léon onu boynundan tekrar tekrar öptü:</p>

  <p class="normal">— Allahaısmarladık yavrucuğum! Allahaısmarladık cicim! Allahaısmarladık!</p>

  <p class="normal">Annesinin kucağına verdi. Emma:</p>

  <p class="normal">— Götürün çocuğu! dedi.</p>

  <p class="normal">Yalnız kaldılar.</p>

  <p class="normal">Madam Bovary arkasını dönüp yüzünü pencereye dayamıştı; Léon kasketini elinde tutuyor, hafif hafif dizlerine çarpıyordu.</p>

  <p class="normal">Emma:</p>

  <p class="normal">— Yağmur yağacak, dedi.</p>

  <p class="normal">— Paltomu yanıma alıyorum.</p>

  <p class="normal">— Ya!</p>

  <p class="normal">Kadın döndü; çenesini eğmişti; öne doğru uzattığı alnının üzerinden ışık, kaşlarına kadar, bir mermer üzerinden akar gibi kayıyordu. Emma ufukta neye, nereye bakıyor? O anda içinden neler düşünüyordu? Anlamak zordu.</p>

  <p class="normal">Léon içini çekerek:</p>

  <p class="normal">— Artık allahaısmarladık! dedi.</p>

  <p class="normal">Emma silkinerek başını kaldırdı.</p>

  <p class="normal">— Evet, allahaısmarladık... güle güle!</p>

  <p class="normal">Birbirlerine doğru ilerlediler, delikanlı elini uzattı; kadın bir an tereddüt etti. Sonra, gülmeye çalışarak:</p>

  <p class="normal">— Evet, İngiliz usulü vedalaşalım! dedi ve o da elini uzattı.</p>

  <p class="normal">Léon'un bütün varlığının özü, parmakları arasında sıcaklığını hissettiği o nemli avuca akıyor gibiydi.</p>

  <p class="normal">Sonra elini açtı; gözleri bir kere daha birleşti ve Léon çıkıp gitti.</p>

  <p class="normal">Çarşı meydanına varınca durdu; dört yeşil pancuru ile o beyaz evi son bir defa seyretmek için bir direk arkasına gizlendi. Odada pencerenin arkasında bir gölge görür gibi oldu; fakat perde, kimsenin dokunmadığını göstermek ister gibi topuzundan kurtulup uzun, eğri kıvrımlarını kıpırdattı, birden yayılıp dümdüz, hareketsiz alçı bir duvar halini aldı. Léon koşmaya başladı.</p>

  <p class="normal">Uzaktan, yolun üzerinde, noterin kabriyolesini gördü; arkasına kaba bezden elbise giymiş bir adam, arabanın yanında durmuş, hayvanı tutuyordu. Homais ile Mösyö Guillaumin konuşuyor, onu bekliyorlardı. Eczacı, gözleri dolu dolu olmuş:</p>

  <p class="normal">— Gelin bir kucaklaşalım, dedi. Paltonuzu getirdim, dostum; aman üşütmeyin. Kendinize iyi bakın! Sakıntısız davranmayın!</p>

  <p class="normal">Noter:</p>

  <p class="normal">— Haydi, Léon, arabaya! dedi.</p>

  <p class="normal">Homais çamurluğa doru eğildi, hıçkırıkların kestiği bir sesle, gönlü üzgün, ancak şunu söyleyebildi:</p>

  <p class="normal">— Hayırlı yolculuklar!</p>

  <p class="normal">Mösyö Guillaumin:</p>

  <p class="normal">— Akşamınız hayrolsun! diye cevap verdi. Haydi hayvanı bırakın.</p>

  <p class="normal">Gittiler; Homais de evine döndü.</p>

  <p class="ortabaslik">*<br class="chapter"/>
  *&nbsp;&nbsp;&nbsp;*</p>

  <p class="normal">Madam Bovary bahçe tarafındaki pencereyi açmış, bulutlara bakıyordu. Bunlar, birer kara sütun halinde, yuvarlanır gibi batıya, Rouen'a doğru kümeleniyor, arkalarında da güneşin uzun çizgileri, havaya asılmış bir silah takımının altın oklarını andırıyordu; göğün boş kalan kısmını da bir porselen beyazlığı kaplamıştı. Fakat bir bora çıkıp kavakların başlarını eğdi ve birden, yeşil yapraklar üzerinde çatırdayarak yağmur boşandı. Sonra yine güneş çıktı, tavuklar bağrıştı; ıslak çalılıklarda serçeler kanat çırpıyor, kumun üzerinde birikmiş sular, akasyanın kırmızı çiçeklerini de sürükleyerek akıp gidiyordu. Emma:</p>

  <p class="normal">— Kim bilir şimdi ne kadar uzaktadır! diye düşündü.</p>

  <p class="normal">Mösyö Homais her zamanki gibi saat altı buçukta yemek yenirken geldi. Sandalyesine otururken:</p>

  <p class="normal">— Bizim delikanlı bizleri bırakıp gitti ha? dedi.</p>

  <p class="normal">Hekim:</p>

  <p class="normal">— Öyle olmuş! diye cevap verdi; sonra iskemlesinden dönerek sordu:</p>

  <p class="normal">— Sizde ne var ne yok?</p>

  <p class="normal">— Ne olacak? Yalnız bugün bizim hanım biraz heyecana kapıldı. Bilirsiniz ya! Kadın kısmı her şeye üzülüverir! Hele benimki!.. O zaman bir şey söylemek de doğru değil, çünkü onların sinir yapısı, erkeklerinkinden çok gevşek oluyor.</p>

  <p class="normal">Charles:</p>

  <p class="normal">— Zavallı Léon'cuk! diyordu. Paris'te nasıl yaşayacak? Oraya alışabilecek mi?</p>

  <p class="normal">Madam Bovary içini çekti.</p>

  <p class="normal">Eczacı damağını şaklatarak:</p>

  <p class="normal">— Alışmaz olur mu? dedi. Lokantalarda kadınlarla baş başa yemekler! Maskeli balolar! Şampanyalar! Hiç tasa etmeyin, öyle şeye herkes alışır.</p>

  <p class="normal">Bovary karşı çıktı:</p>

  <p class="normal">— Öyle kendini koyuverecek çocuğa benzemez.</p>

  <p class="normal">Mösyö Homais hemen:</p>

  <p class="normal">— Ben de sanmam, dedi. Ama ne de olsa etrafındakilere uyması lazım, sonra adı softaya çıkar. Siz o çapkınların Quartier Latin'de, oyuncu kızlarla neler yaptığını bilmezsiniz!.. Zaten Paris'te üniversite öğrencisi pek gözdedir. Bir parçacık olsun sanattan, müzikten anladılar mı hemen en kibar konaklara davet edilir, hatta Saint-Germain<sup class="calibre2"><a href="../Text/MadameBovary_split_045.html#footnote-100-25" id="footnote-100-25-backlink">[25]</a></sup> mahallesi hanımları içinde onlara gönül verenler oluyor. Delikanlılar sonradan onların sayesinde zengin kızlar bulup evleniyor.</p>

  <p class="normal">Hekim:</p>

  <p class="normal">— Ama, dedi; korkarım ki Léon orada...</p>

  <p class="normal">Eczacı hemen onun sözünü kesti:</p>

  <p class="normal">— Hakkınız var! dedi. İşte o da madalyanın ters tarafı! İnsan Paris'te elini hep cebine götürmek zorundadır. Mesela bir bahçeye, gezmeye gitmişsiniz; bakarsınız kılığı kıyafeti yerinde, hatta yakasına nişan rozeti takmış, diplomat sanacağınız bir adam yanınıza gelir. Konuşmaya başlarsınız; gittikçe daha sokulur, size enfiye ikram eder, yerden şapkanızı alır. Dostluğu ilerletirsiniz; sizi kahveye götürür, köşküne davet eder, size şaraplar içirir, birçok kimselerle tanıştırır. Bütün bunlar, yüzde seksen, paranızı aşırmak veya sizi tehlikeli işlere sürüklemek içindir.</p>

  <p class="normal">Charles:</p>

  <p class="normal">— Doğru, dedi; ama benim aklıma daha ziyade hastalıklar gelmişti; örneğin tifo, taşralı öğrenci ona çabuk tutuluyor.</p>

  <p class="normal">Emma ürperdi. Eczacı devam etti:</p>

  <p class="normal">— Yemeklerinin değişmesi bünyede karışıklığa sebep olur da onun için. Hem Paris'in suyu, lokantaların yemeği, o salçalı baharlı etler, ne derlerse desinler, insanın evinde pişen çorbanın yerini tutamaz. Ben daima ev yemeğini tercih ederim, daha sıhhidir. Bunun içindir ki Rouen'da eczacı okuluna giderken bir pansiyona girmiştim, yemeklerimi orada profesörlerle yerdim.</p>

  <p class="normal">Böylece genel sorunlar hakkındaki düşüncelerini, neleri sevip nelerden hoşlanmadığını anlatmaya başladı ve bu, Justin gelip hazırlanacak bir ilaç için onu çağırıncaya kadar devam etti. Homais:</p>

  <p class="normal">— İllallah! dedi; bir dakika rahat yok, hep ırgat gibi çalışmalı!.. Bir an bir yere gitmeye gelmiyor!.. İnsanı çift beygiri gibi kan ter içinde uğraştırıyorlar!.. Ne çekilmez çile!</p>

  <p class="normal">Kapıya kadar gittikten sonra:</p>

  <p class="normal">— Unutuyordum, dedi; haberiniz var mı?</p>

  <p class="normal">— Neden?</p>

  <p class="normal">Homais kaşlarını kaldırıp en ciddi tavrını takınarak:</p>

  <p class="normal">— Bu yıl, dedi; Seine-Inférieure çiftçileri, tarım işlerini konuşmak için Yonville-l'Abbaye'de toplanacaklarmış. Henüz son karar verilmemiş ama pek muhtemel olduğu söyleniyor. Bugünkü gazetede de buna dair birkaç satır vardı. Doğru çıkarsa bizim kaza için son derece önemli bir şey olur!.. Bunu yine konuşuruz. Zahmet etmeyin, görüyorum; Justin fener getirmiş.</p>
</body>
</html>
