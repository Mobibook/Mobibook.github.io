<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">V</h2>

  <p class="normal">Bunu şubatın karlı bir gününde fark etti.</p>

  <p class="normal">Öğleden sonra Mösyö Bovary ile Madam Bovary, Homais ile Léon hep bir arada, Yonville'den yarı fersah ötede yeni kurulan bir iplik fabrikasını gezmeye gitmişlerdi. Eczacı, Napoléon ile Athalie'yi de, yürümek jimnastik yerine geçer diye yanına almıştı, Justin de, omzuna şemsiyeleri yüklenmiş, beraber geliyordu.</p>

  <p class="normal">Herkesin görelim diye koştuğu o yerde, hiç de görülmeye değer bir şey yoktu. Kocaman boş bir arsa, karmakarışık kum ve çakıl yığınları, şimdiden paslanmış birkaç çark; orta yerde de küçük küçük bir sürü penceresi olan dört köşe bir bina... İnşaat henüz tamamlanmamıştı, damın payandaları arasından gökyüzü hâlâ gözüküyordu. Çatının putreline asılmış, başakla karışık bir demet saman, üç renk<sup class="calibre2"><a href="../Text/MadameBovary_split_045.html#footnote-100-22" id="footnote-100-22-backlink">[22]</a></sup> kurdelelerini rüzgârda şaklatıp duruyordu.</p>

  <p class="normal">Homais'nin ağzı açılmıştı. Topluluğa bu kuruluşun gelecekteki önemini anlatıyor, taban tahtalarının dayanıklılığını, duvarın kalınlığını hesaplıyor, Mösyö Binet gibi kendisinin de sırf şahsi işlerinde kullanılmak üzere yanında bir metre taşımadığına üzülüyordu.</p>

  <p class="normal">Onun koluna girmiş olan Emma biraz omzuna yaslanmış, uzakta, hafif bir sis içinde, göz kamaştırıcı solgunluğunu etrafa yayan güneşin yuvarlağına bakıyordu. Birden başını çevirip Charles'ı gördü. Kasketini kaşlarına kadar geçirmişti; kalın dudaklarının hafifçe titremesi yüzüne bir de alıklık çöktürüyordu; sırtı bile, o sakin sırtı bile insanı sinirlendiriyordu; Emma kocasının bütün bayağılığını redingotunun üzerine apaçık serilmiş gibi görüyordu.</p>

  <p class="normal">O, öfkesinden bir çeşit iğrenç zevk tadarak kocasına bakarken Léon bir adım ilerlerdi. Benzini sarartan soğuk, sanki yüzüne daha tatlı bir baygınlık vermişti; kravatı ile boynu arasında gömleğinin bolca yakasından teni gözüküyordu; uzun saçları altından kulağının memesi meydana çıkmıştı; Emma onun bulutlara dikilmiş mavi gözlerine baktı ve onları dağların göğü aksettiren göllerinden daha berrak, daha güzel buldu.</p>

  <p class="normal">Eczacı birdenbire:</p>

  <p class="normal">— Seni hınzır seni, diye bağırıp oğlunun yanına koştu; çocuk, kunduraları beyaza boyansın diye bir kireç yığınının içine girmişti. Babasından işittiği azar üzerine Napoléon ağlamaya başladı; Justin de bir tutam saman almış, kunduraları temizliyordu. Ama bunun için bir bıçak lazımdı; Charles kendisininkini verdi.</p>

  <p class="normal">Emma içinden:</p>

  <p class="normal">— Hele bak!.. dedi. Köylü gibi cebinde bıçak taşıyor!..</p>

  <p class="normal">Kırağı yağmaya başlamıştı, Yonville'e döndüler.</p>

  <p class="normal">O akşam Madam Bovary komşulara gitmedi; Charles'ı uğurlayıp da kendini yapayalnız hissedince sabahki mukayese, gözünün önündeki iki şeyi karşılaştırıyor denecek kadar bir açıklıkla yeniden başladı; hem bu sefer eşyaya, hatıranın verdiği boyut genişliği de katılmıştı. Emma yatağına uzanmış, ateşin parlak ışığına bakıyor ve Léon'un bir eliyle uslu uslu bir buz parçası emen Athalie'yi tutarak, bir eliyle de ince bastonunu yere bastırıp eğmesini görür gibi oluyordu. Onu pek cana yakın buluyor, bunu düşünmekten kendini alamıyordu; Léon'un başka günlerdeki başka hallerini, tavırlarını, söylediği sözleri, sesinin ahengini, hasılı her şeyi göz önüne getiriyor, öpecekmiş gibi dudaklarını uzatarak tekrar ediyordu:</p>

  <p class="normal">— Çok cana yakın, çok cana yakın!..</p>

  <p class="normal">Sonra:</p>

  <p class="normal">— Acaba bir sevdiği yok mu?.. diye düşündü. Ama kimi sevecek?.. Beni!</p>

  <p class="normal">Léon'un kendisine âşık olduğunun bütün delilleri o anda hep birden aklına geldi, yüreği oynadı. Şöminenin alevi tavana neşeli bir ışık halinde aksetmiş, titriyordu; Emma kollarını gererek sırtüstü yattı.</p>

  <p class="normal">O zaman bitip tükenmeyen yakınma başladı: "Felek isteseydi... Niçin kabil olmasın?.. Engel olan mı var?.."</p>

  <p class="normal">Charles gece yarısı eve dönünce Emma; uykusundan uyanmış gibi bir hal takındı ve kocasının soyunurken gürültü etmesi üzerine baş ağrısından yakındı, sonra ilgisiz bir tavırla o akşam neler olduğunu sordu.</p>

  <p class="normal">Charles:</p>

  <p class="normal">— Mösyö Léon erkenden odasına çıktı, dedi.</p>

  <p class="normal">Emma gülümsemekten kendini alamadı; gönlünü yeni bir büyü kaplamıştı, böylece uyuyuverdi.</p>

  <p class="normal">Ertesi gün ortalığın karardığı saatte, tuhafiyeci Mösyö Lheureux, Emma'yı ziyarete geldi. Bu dükkâncı doğrusu işini bilir adamdı.</p>

  <p class="normal">Gaskonya'da doğup Normandiya'da yerleşmiş, güneylilere özgü gevezeliğine Pays de Caux'luların kurnazlığını da katmıştı. Yağlı, gevşek ve sakalsız suratı açık bir meyankökü suyu ile boyanmışa benziyor, beyaz saçları da küçük kara gözlerinin parlaklığını bir kat daha artırıyordu. Vaktiyle ne iş gördüğünü iyice bilen yoktu; bazıları ayak satıcılığı, bazıları da Routot'da sarraflık ettiğini söylerdi. Muhakkak olan bir şey varsa, o da Lheureux'nün çok karışık hesapları zihninden yapabildiğiydi; bu hususta Binet'nin bile gözünü korkutmuştu. Fazlasıyla nezaket gösterip daima birini selamlar yahut davet eder gibi yarı eğilmiş bir vaziyet alırdı.</p>

  <p class="normal">Krepli şapkasını kapıya astıktan sonra, elindeki yeşil mukavva kutuyu masanın üzerine koydu ve bin bir türlü saygı sözleriyle Madam Bovary'ye, o güne kadar güvenini kazanmamış olmasından dert yandı. Onunki gibi küçük bir dükkân, <span class="ideitalik">zarif bir hanımın</span> dikkatini nasıl celp edebilirdi ki?.. "Zarif bir hanım" derken sesine daha bir kuvvet veriyordu. Ama gerek dikiş malzemesi ve çamaşır, gerek şapka ve tuhafiye hususunda ne istediği olursa getirtebilirdi; her ay aralıksız dört kere şehre giderdi. En büyük ticarethanelerle ilişkisi vardı. Onu bir kere <span class="ideitalik">Üç Kardeşler, Altın Sakal, Büyük Vahşi</span> ticarethanelerine soruverin; bütün o efendiler Lheureux'yü pek iyi tanırlar!.. Bugün, pek ender düşen bir fırsatla eline geçmiş birkaç parça şeyi göstermek için hanımı rahatsız etmişti. Kutudan yarım düzine kadar işlemeli yaka çıkardı.</p>

  <p class="normal">Madam Bovary yakalara baktı, sonra:</p>

  <p class="normal">— Şimdilik bir şey lazım değil, dedi. Bunun üzerine Mösyö Lheureux kutudan büyük bir özenle üç Cezayir hamaylısı, birkaç paket İngiliz iğnesi, bir çift hasır terlik ve kürek mahkûmları tarafından hindistancevizinden oyulmuş dört kafesli rafadan yumurta fincanı çıkardı. Sonra iki elini masaya dayadı, boynunu uzattı, belini kırdı, ağzını açtı, Emma'nın o eşyaları kararsız kararsız gözden geçirmesine bakıyordu. Ara sıra, boydan boya açılmış hamaylıların tozunu almak ister gibi, tırnağı ile vuruyordu, bu darbe ile ipekliler titreyip sarı pulları, akşam şafağının mavimtırak ışığı içinde pırıl pırıl yanıyordu.</p>

  <p class="normal">— Bunlar kaça?..</p>

  <p class="normal">— Sudan ucuz, dedi; sudan ucuz, ama acelesi yok, ne zaman isterseniz o zaman verirsiniz; biz Yahudi değiliz ya!..</p>

  <p class="normal">Emma bir zaman düşündü ve Mösyö Lheureux'ye yine bir eksiği olmadığını söyledi; bunun üzerine tuhafiyeci:</p>

  <p class="normal">— Başka bir sefer anlaşırız, dedi; ben hanımlarla daima anlaşırım, bir benimki ile anlaşamam, o kadar!..</p>

  <p class="normal">Emma gülümsedi.</p>

  <p class="normal">Lheureux o latifeden sonra babacan bir tavırla:</p>

  <p class="normal">— Para için bir düşünceniz olmasın, dedi... Lazımsa ben size bulurum.</p>

  <p class="normal">Emma hayretle baktı. Lheureux hemen sesini alçaltıp:</p>

  <p class="normal">— Hem bulmak için öyle uzun uzun aramaya da lüzum yok, dedi; ben söz verdim mi güvenebilirsiniz!..</p>

  <p class="normal">Sözü değiştirdi ve Mösyö Bovary'nin o günlerde bakmakta olduğu, <span class="ideitalik">Café Français</span>'nin sahibi Tellier Baba'nın nasıl olduğunu sormaya başladı:</p>

  <p class="normal">— Tellier Baba'nın da nesi var Allah aşkına?.. Öyle bir öksürüyor ki bütün evi sarsıyor; bilmem ama iyi görmüyorum, yakında ona fanila gömlek değil, çam tahtasından bir palto giydirmek gerekecek!.. Gençliğinde vur patlasın, çal oynasın eğlendi!.. Vallahi, hanımefendi, bu adamlar düzen, tertip nedir, bilmezler!.. İçini ispirto ile yakıp kömür etti!.. Ama insan bir tanıdığın ölmek üzere olduğunu görünce, ne de olsa tasa ediyor.</p>

  <p class="normal">Bir taraftan eşyayı toplayıp kutuya yerleştirirken bir taraftan da hekimin müşterileri hakkında nutka girişmişti. Pencerelere bakıp somurtarak:</p>

  <p class="normal">— Bütün bu hastalıklar hep havalardan, değil mi?.. dedi. Doğrusu ben de kendimi pek iyi hissetmiyorum; sırtımda bir ağrı var, bugünlerde gelip beyefendiye bir göstermek istiyorum. Müsaadenizle, Madam Bovary; bir emriniz olursa minnettar edersiniz.</p>

  <p class="normal">Kapıyı yavaşça kapattı.</p>

  <p class="normal">Emma yemeğini tepsiyle odasına getirtip ocak başına oturdu; karnını doyurması hayli uzun sürdü; her şeyi beğendi. Hamaylılar hatırına geldikçe:</p>

  <p class="normal">— Doğrusu almadığıma çok iyi ettim!.. diyordu.</p>

  <p class="normal">Merdivenlerden bir ayak sesi işitti; Léon geliyordu. Hemen kalktı; kenarı bastırılmak üzere konsolun üzerine konulmuş toz bezleri vardı; en üsttekini alıp oturdu; Léon göründüğü vakit Emma çok meşgul gözüküyordu.</p>

  <p class="normal">Konuşmaları hiç de hararetli olmadı, Madam Bovary ikide bir susuveriyor, Léon da ne diyeceğini pek bilemiyordu. Léon, şöminenin yanında alçak bir iskemleye oturmuş, parmakları arasında fildişi kutuyu çeviriyor, Emma da ya dikiyor, veyahut bezin kenarını kırıp tırnağı ile bastırıyordu. Bir şey söylemiyordu; Léon da onun, konuşmasına olduğu gibi sükûtuna da vurgun susuyordu.</p>

  <p class="normal">Kadın içinden: "Zavallı çocuk!" diyor, delikanlı da: "Acaba neyimi beğenmiyor?.." diye düşünüyordu.</p>

  <p class="normal">Nihayet Léon, o günlerde noterliğin bir işi için Rouen'a gideceğini söyledi.</p>

  <p class="normal">— Sizin nota aboneliğiniz bitti; onu da yenileyeyim mi?..</p>

  <p class="normal">— Hayır.</p>

  <p class="normal">— Neden?..</p>

  <p class="normal">— Çünkü...</p>

  <p class="normal">Dudaklarını ısırdı ve iğnenin ucundaki gri tireyi yavaş yavaş çekti. Bu dikiş işi Léon'u sinirlendiriyordu. Emma'nın parmak uçları zedelenir gibi oluyordu; delikanlının aklına zarif bir kompliman geldi, ama cesaret edip söyleyemedi:</p>

  <p class="normal">— Neden?.. dedi; bırakıyor musunuz?..</p>

  <p class="normal">Emma birden anlamayıp sordu:</p>

  <p class="normal">— Neyi?.. Ha, müziği, değil mi?.. Ne yapalım, öyle olacak. Ev işleri ile uğraşmak, kocama bakmak lazım; daha birçok şeyler var... Bunların hepsi müzikten önce düşünülecek vazifeler!</p>

  <p class="normal">Saate baktı. Charles geç kalmıştı. Emma onu merak eder gibi gözüküp iki üç defa tekrar etti:</p>

  <p class="normal">— Çok, çok iyi adamdır.</p>

  <p class="normal">Kâtibin Mösyö Bovary'ye saygısı vardı. Fakat ona böyle bir sevgi gösterilmesi, hoşa gitmeyen bir hayret uyandırdı üzerinde; ama yine de onu övmekte devam etti:</p>

  <p class="normal">— Zaten, dedi; herkes kendisini övüyor, özellikle eczacı...</p>

  <p class="normal">Emma tekrar etti:</p>

  <p class="normal">— Doğrusu çok temiz kalpli insandır.</p>

  <p class="normal">Kâtip de karşılık verdi:</p>

  <p class="normal">— Elbette.</p>

  <p class="normal">Sonra Madam Homais'den konuşmaya başladı. Çoğu zaman onun sözü açılınca kılığı ile alay ederlerdi. Emma, Léon'un sözünü keserek:</p>

  <p class="normal">— Ne çıkar?.. dedi. Ailesine düşkün bir kadın tuvalet düşünmez ki!</p>

  <p class="normal">Yine sustu.</p>

  <p class="normal">Ertesi günler de hep böyle geçti. Emma'nın sözleri, hali, tavrı, her şeyi değişti. Ev işlerine daha büyük bir ilgi göstermeye, kiliseye muntazaman gitmeye ve hizmetçisine daha sert davranmaya başladı.</p>

  <p class="normal">Berthe'i sütnineden aldı. Eve misafir gelince Félicité çocuğu getirir, Madam Bovary de onu soyup vücudunu gösterirdi. Çocuklara bayıldığını iddia ediyordu; çocuk onun tesellisi, gönlünün eğlencesi, delice ihtirasıydı. Onu severken heyecana gelip, <span class="ideitalik">Notre-Dame de Paris</span>'deki Sachette'i hatırlatacak ateşli sözler söylerdi!.. Ama Yonville'de Hugo'nun romanını okumuş yoktu ki Sachette'i hatırlasın.</p>

  <p class="normal">Charles eve dönünce terliklerini ısınsın diye ocak başına konmuş bulurdu. Artık yeleklerinin astarı, gömleklerinin düğmesi eksik olmuyor, pamuklu gecelik takkeleri bile dolaba kat kat istif ediliyordu. Emma'nın, eskisi gibi onun bahçede gezmek teklifine yüzünü ekşittiği olmuyordu; hiç sesini çıkarmadan boyun eğdiği emirlerini anlamamakla beraber onun her dediğine razı oluyordu; Léon yemekten sonra Charles'ın, iki eli göbeğinde, iki ayağı ızgaralara dayalı, yanağı hazmın verdiği hararetle kızarmış, gözleri saadetle nemli ateş başına kurulduğunu, çocuğun yerde kilim üzerinde yuvarlandığını, o ince belli kadının da koltuğun arkalığı üzerinden eğilip kocasını alnından öptüğünü görünce, içinden:</p>

  <p class="normal">— Ne delilik, derdi. Ona erişmek için ne yapsam ki?</p>

  <p class="normal">Böylece Léon, Emma'nın o kadar namuslu ve öyle elde edilmez bir kadın olduğuna inandı ki kalbinden en küçük ümidi bile uzaklaştırdı.</p>

  <p class="normal">Fakat bu feragati ile Emma'yı görülmedik bir mertebeye yükseltmiş oluyordu. Onu gözünde, kendisine bir faydası dokunmayacak olan bütün cismani güzelliklerden ayırdı; Emma onun kalbinde daima yükseliyor ve sanki tanrılaşacak, uçup o kalpten ayrılıverecek gibi oluyordu. Bu, hayatla ilişiği olmayan ve ender oldukları için çiçek gibi bakıp yetiştirdiğimiz saf hislerden biridir; ona kavuşmanın vereceği zevk, onu kaybetmekten meydana gelecek acının yanında hiç kalır.</p>

  <p class="normal">Emma zayıfladı, benzi soldu, yüzü uzadı. Siyah saçları, iri gözleri, düz burnu, bir kuşunkini andıran yürüyüşü ve şimdi daimi olan sessizliği ile o kadında, hayata ancak belli belirsiz dokunarak geçer gibi, alnında ulvi bir kaderin yazısını taşıyormuşçasına bir hal yok muydu?.. Gayetle mahzun ve gayetle sakin, hem son derece halim, hem de son derece çekingendi, öyle ki, insan, kiliselerde çiçeklerin mermer soğukluğuna karışan kokusu ile titrediği gibi, onun yanında da sanki donduran bir büyüye kapılıyordu. Onun cazibesinden yalnız Léon değil, başkaları da kurtulamıyordu. Eczacı bile:</p>

  <p class="normal">— Cidden yüksek bir kadın, diyordu; bir kaza merkezine de gitse yaraşır.</p>

  <p class="normal">Burjuva kadınları onun ev idaresine, hastalar nezaketine, fakirler de insaniyetine hayran oluyordu.</p>

  <p class="normal">Fakat onun içini hırs, öfke ve kin kemiriyordu. O düz kırmalı fistanın altında huzurunu kaybetmiş bir kalp gizliydi; o pek afif dudakları, gönlün ıstırabını anlatmıyordu. Emma Léon'a âşıktı; yalnızlığı araması da onu düşünüp haz duymak içindi. Onun kendisini görmek, hayalin verdiği zevki bozuyordu. Léon'un ayak seslerini duyunca yüreği çarpar, sonra karşısına çıkınca heyecanı geçip en sonunda hüzne dönen bir büyük hayretten başka bir şey duymazdı.</p>

  <p class="normal">Léon, Emma'nın evinden üzgün çıktığı günler, kadının da, onu bir an daha sokakta görmek için arkası sıra yerinden kalkıverdiğini bilmezdi. Emma onun işlerini merak eder, halini yüzünden okumaya çalışırdı. Gidip onun odasını görmeye bir bahane bulmak için bütün bir hikâye uydururdu. Eczacının karısını, onunla bir çatı altında yattığı için mutlu sayıyordu. <span class="ideitalik">Altın Aslan</span> otelinin güvercinleri pembe ayaklarını, beyaz kanatlarını oluklara sokup ıslatmak için nasıl o eve gidiyorlarsa, Emma'nın düşünceleri de hep o evin içinde dolaşıyordu. Fakat Emma aşkını ne kadar kuvvetle hissederse onu belli etmemek, azaltmak için o kadar şiddetle kalbinin derinliklerine atıyordu. Léon'un fark etmesini ister, bunu kolaylaştıracak rastlantılar, felaketler hayal ederdi. Emma'yı tutan hiç şüphesiz ki ya tembelliği, ya korkusu, biraz da utancıydı. Bazen düşünüyor, Léon'u kendinden pek uzaklaştırmış olduğunu, artık vaktin geçip hiçbir ümit kalmadığını sanıyordu. Böylece bir fedakârlık etmiş olduğuna kaniydi, ama: "Ben iffetli bir kadınım" diyebilmenin, ayna karşısında boynu bükük tavırlar takınmanın verdiği gurur ve zevkle biraz teselli buluyordu.</p>

  <p class="normal">Vücudu saran istekler, para hırsı, sevda çekmenin verdiği hüzün kaynaşıp tek bir gönül acısı oluverdi; Emma bu düşünceden silkinmeye bakacağı yerde ona sımsıkı sarılıyor, ıstırabı özlüyor, her şeyi buna fırsat biliyordu. Sofraya getirilen yemekte bir kusur gördü veya bir kapıyı yarı açık buldu mu sinirleniverir, alamadığı kadifeyi, eremediği saadeti, hülyalarının pek yüksek, evinin çok dar olduğunu düşünüp inlerdi.</p>

  <p class="normal">Onu çileden çıkaran şey, çektiği işkenceyi Charles'ın fark bile etmemesiydi. Emma'nın nazarında Charles'ın, karısını mesut ettiğini sanması budalaca bir hareket, bu düşünmeyle gösterdiği güven de adeta nankörlüktü. O adam için mi böyle uslu oturuyordu? Halbuki her saadete engel olan o değil miydi? Her sefalet onun yüzünden çıkmıyor muydu? Emma'yı her yanından kıskıvrak bağlayan karmakarışık kayışın sivri toka dili o değil miydi?</p>

  <p class="normal">İşte böylece Emma, türlü sıkıntılarının neticesi olan kinini hep kocasının üzerine yükledi. Bu kini azaltmak için harcadığı her emek bilakis bunu çoğaltmaktan başka bir şeye yaramıyordu; çünkü boşa giden bu zahmet de öbür üzüntü sebeplerine katılarak ayrılığın genişlemesine hizmet ediyordu. Kendi için duyduğu şefkat, içinde isyan duyguları uyandırıyordu. Evinde hayatın bayağılığı onu lüks fantezilere, kocasından gördüğü muhabbet günahkârca arzulara sevk ediyordu. Charles'dan nefrete, intikam almaya daha ziyade hak kazanmak için: "Ah! Bana bir el kaldırsa!" dediği olurdu. Aklına gelen yürek parçalayıcı ihtimallere bazen kendi de şaşıyordu; onları düşünmek, yine de güler yüz göstermeye, kendi ağzı ile mutlu olduğunu iddiaya, bahtiyarmış gibi gözükmeye, herkesi buna kandırmaya mecbur olmak!..</p>

  <p class="normal">Ama bu ikiyüzlülükten kendi de tiksiniyordu. Bazı günler, Léon'la beraber ta uzaklarda bir yere kaçıp da talihi bir daha denemek arzuları duyardı ama, ruhunda hemen ne olduğu bilinmez, karanlıklarla kaplı bir uçurum açılıverirdi. Kendi kendine:</p>

  <p class="normal">— Zaten, derdi; artık beni sevmiyor ki? Benim halim neye varacak? Ben kimden bir yardım, bir teselli umayım? Kim benim derdime derman olur?</p>

  <p class="normal">Adeta soluğu kesilir, perişan, yığılıvermiş gibi oturur, sessiz hıçkırır, gözyaşları dökerdi. Onun bu buhran anlarında içeri giren hizmetçi:</p>

  <p class="normal">— Beyefendiye niçin söylemiyorsunuz? diye sorardı.</p>

  <p class="normal">Emma:</p>

  <p class="normal">— Bir şey değil, derdi; hep sinirden geliyor, sakın beye söyleyeyim deme, sonra üzülür.</p>

  <p class="normal">Félicité:</p>

  <p class="normal">— Peki, hanımcığım, derdi. Pollet'de balıkçılık eden Guérin Baba'nın bir kızı vardı, adına La Guérine derdik; ben buraya gelmeden önce Dieppe'teydim, orada tanıdım. Siz de tıpkı onun gibisiniz. Öyle içli, öyle içliydi ki, evin eşiğinde dikilip durduğunu görenler, kapının önünde asılmış bir kefen sanırlardı. Derdini sorsanız, sanki kafasının içini sis kaplamış gibi bir şeymiş, ne hekimlerin ilacı kâr etti, ne de papazın duası... Derdi pek fazlalaştı mı, bir başına deniz kenarına giderdi; gümrük memuru kola çıkınca onu taşların üzerinde bulurmuş; kız oraya yüzükoyun yatar, ağlarmış. Kocaya vardıktan sonra geçmiş diyorlar.</p>

  <p class="normal">Emma:</p>

  <p class="normal">— Ama, derdi; ben bu derde kocaya vardıktan sonra tutuldum.</p>
</body>
</html>
