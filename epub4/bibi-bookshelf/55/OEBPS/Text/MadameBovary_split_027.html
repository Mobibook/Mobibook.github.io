<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_22">X</h2>

  <p class="normal">Rodolphe'un bu endişeleri yavaş yavaş Emma'ya da geçti. Aşk onu başlangıçta sarhoş etmişti; aşktan ötesini düşünemez olmuştu. Fakat şimdi Rodolphe'un varlığı kendi hayatı için öylesine zorunluydu ki, onu kaybetmekten, hatta sadece Rodolphe'un keyfinin kaçmasından korkuyordu. Âşığının evinden dönerken, etrafına endişeli endişeli bakıyor, ufuktan geçen her şekli, kendisini görebilecek her çiftlik penceresini gözetliyordu. Adımlara, haykırmalara, sabanların gürültüsüne kulak veriyor, başının üstünde sallanan kavak yapraklarından daha solgun, daha titrek, durakalıyordu.</p>

  <p class="normal">Yine bir gün böyle dönerken, birdenbire, bir karabinanın uzun namlusunun kendisine nişan aldığını sezer gibi oldu. Namlu, bir hendeğin kenarında, yarı yarıya otlara gömülmüş bir küçük fıçının üstünden çaprazlamasına yükseliyordu. Emma korkudan nerdeyse bayılacaktı; yine de ilerledi ve fıçının içinden, kutu şeytanı gibi bir adam ayağı kalkıverdi. Ayağında dize kadar düğmeli tozluklar vardı, kasketini gözleri üzerine indirmişti. Burnu kıpkırmızı, dudakları titriyordu. Bu, yabani ördek avlamak için pusuya yatmış, Yüzbaşı Binet'ydi.</p>

  <p class="normal">— Daha uzaktayken seslenseydiniz ya, diyordu. İnsan bir tüfek gördü mü haber vermeli.</p>

  <p class="normal">Tahsildar, bu sözlerle, az önce geçirdiği korkuyu gizlemeye çalışıyordu. Çünkü, vilayetin bir emriyle kayıktan başka bir yerde yabani ördek avlamak yasak edildiği için, Mösyö Binet, kanunlara karşı saygılı olmakla beraber, nizama aykırı hareket etmiş oluyordu. Bu yüzden her dakika kır bekçisi ile burun buruna geleceğini zannediyordu. Fakat bu korku, keyfini büsbütün artırıyor ve fıçısının içinde yapayalnız, kendi kendine, talihi ve kurnazlığıyla övünüyordu.</p>

  <p class="normal">Emma'yı görünce, yüreğinin üstünden bir ağırlığın kalktığını hissederek, hemen lafa girişti.</p>

  <p class="normal">— Hava hiç de sıcak değil, insana buz gibi batıyor!</p>

  <p class="normal">Emma hiç cevap vermedi. O, devam etti:</p>

  <p class="normal">— Siz de amma erken çıkmışsınız dışarıya?</p>

  <p class="normal">Emma, kekeler gibi:</p>

  <p class="normal">— Evet, diye cevap verdi; çocuğumun kaldığı sütninenin evinden geliyorum.</p>

  <p class="normal">— Çok iyi, çok iyi! Bana gelince, işte gördüğünüz gibi tanyeri ağardığından beri buradayım. Hava öyle kötü ki, insanın vücudunda nah bu kadar tüyler olmayacak olursa...</p>

  <p class="normal">Emma, arkasını dönerek, adamın sözünü kesti:</p>

  <p class="normal">— İyi akşamlar, Mösyö Binet.</p>

  <p class="normal">Adam, donuk bir sesle:</p>

  <p class="normal">— Hürmetkârınızım Madam, dedi.</p>

  <p class="normal">Tekrar fıçısının içine girdi.</p>

  <p class="normal">Emma, tahsildarı böyle birdenbire bırakıp gittiğine pişman oldu. Kim bilir, aleyhinde ne kötü şeyler düşünecekti. Hele sütnine hikâyesi, mazeretlerin en kötüsüydü; Yonville'de herkes, küçük Bovary'nin bir yıldan beri, ana babasının evine dönmüş olduğunu biliyordu. Sonra, o civarda oturan da yoktu; bu yol yalnız Huchette'e çıkıyordu. Binet, herhalde nereden döndüğünü tahmin etmiş olmalıydı; hiç şüphe yok, susmayacaktı gevezelik edecekti! Akşama kadar, gözlerinin önünde hep o av çantalı budalanın hayali, akla gelebilecek türlü yalanlar tasarlayarak, kafa patlattı durdu.</p>

  <p class="normal">Charles, gece, yemekten sonra, onu böyle düşünceli görünce, açılsın diye eczacılara götürmek istedi. Eczanede ilk gördüğü kimse de, yine tahsildar oldu. Tezgâhın önünde ayakta duruyor, yüzüne kırmızı kavanozun ışığı vuruyordu:</p>

  <p class="normal">— Lütfen, bana yarım <span class="ideitalik">once</span><sup class="calibre2"><a href="../Text/MadameBovary_split_045.html#footnote-100-29" id="footnote-100-29-backlink">[29]</a></sup> kadar kezzap.</p>

  <p class="normal">Eczacı:</p>

  <p class="normal">— Justin, diye bağırdı; bize asit sülfiriği getir!</p>

  <p class="normal">Sonra, Madam Homais'nin dairesine çıkmaya davranan Emma'ya:</p>

  <p class="normal">— Yok, dedi; zahmet etmeyin, şimdi inecek. O geledursun, sobaya yaklaşıp ısının... Özür dilerim... Bonjur, Doktor (eczacı, bu doktor kelimesini söylemekten pek hoşlanıyordu, sanki başkasına doktor deyince, bu kelimeye sinmiş şatafatın bir parçası da kendi şahsına gelip konacakmış gibi)... Sakın ha, havanları devireyim deme! Git de küçük salondaki iskemleleri getir; salonun koltuklarının yeri değiştirilmez bilirsin.</p>

  <p class="normal">Homais, koltuğunu tekrar yerine koymak için tezgâhtan fırlayacağı sırada, Binet, kendisinden yarım <span class="ideitalik">once</span>'luk şeker asidi istedi.</p>

  <p class="normal">Eczacı, küçümseyen bir eda ile:</p>

  <p class="normal">— Şeker asidi mi, dedi; tanımıyorum, bilmiyorum! Sakın asit oksalik olmasın? Oksalik değil mi istediğiniz?</p>

  <p class="normal">Binet, çeşitli av takımlarının pasını temizlemek için, kendi hazırlayacağı bir mahlule katmak üzere aşındırıcı bir maddeye ihtiyacı olduğunu izah etti. Emma ürperdi. Eczacı gülmeye başladı:</p>

  <p class="normal">— Hakikaten, havalar pek münasebetsiz hani, öyle rutubetli ki.</p>

  <p class="normal">Tahsildar, kurnaz bir tavırla:</p>

  <p class="normal">— Öyle ama, dedi; rutubete hiç aldırmayanlar da var.</p>

  <p class="normal">Emma, boğulacak gibi oldu.</p>

  <p class="normal">— Bir de şey verin...</p>

  <p class="normal">Emma:</p>

  <p class="normal">— Bu adam def olup gitmeyecek mi? diye düşündü.</p>

  <p class="normal">— Yarım <span class="ideitalik">once</span> kadar sarı reçine ile terebentin, dört <span class="ideitalik">once</span> balmumu, üç yarım <span class="ideitalik">once</span> da kemik kömürü lütfen, bizim takımların vernikli meşinlerini temizlemek için.</p>

  <p class="normal">Eczacı balmumu kesmeye başlarken, Madam Homais de kollarında Irma, yanında Napoléon, ortaya çıktı. Athalie de peşinden geliyordu. Gitti, pencerenin altında, kadife kaplı sıraya oturdu, oğlan bir tabureye tünedi, ablası ise, babacığının yanında hünnap kutusunun etrafında dört dönüyordu. Eczacı, hunileri dolduruyor, şişeleri tıpalıyor, etiketler yapıştırıyor, paketler imal ediyordu. Etrafında kimse konuşmuyordu; yalnız vakit vakit ağırlıkların terazi kefelerini tınlattığı ve çömezine talimat veren eczacının pes perdeden bir iki kelime söylediği duyuluyordu.</p>

  <p class="normal">Madam Homais ansızın sordu:</p>

  <p class="normal">— Sizin küçük ne âlemde?</p>

  <p class="normal">Müsvedde defterine rakamlar yazan kocası:</p>

  <p class="normal">— Susalım! diye seslendi.</p>

  <p class="normal">Madam Homais, sesini alçaltarak yeniden sordu:</p>

  <p class="normal">— Onu neden getirmediniz?</p>

  <p class="normal">Emma, parmağıyla eczacıyı gösterek:</p>

  <p class="normal">— Hişt, hişt! dedi.</p>

  <p class="normal">Fakat Binet, kendisine uzatılan hesaba dalmıştı, herhalde hiçbir şey duymadı. Nihayet, çıkıp gitti. O zaman Emma, sıkıntıdan kurtuldu, rahat bir nefes aldı. Madam Homais:</p>

  <p class="normal">— Ne kadar derin nefes alıyorsunuz, dedi.</p>

  <p class="normal">Emma:</p>

  <p class="normal">— Burası pek sıcak da ondan, diye cevap verdi.</p>

  <p class="normal">Ertesi gün, Emma ile Rodolphe artık nerede buluşacaklarını konuştular. Emma, hediye vermek suretiyle hizmetçisini bu işte kullanmak istiyordu; fakat en iyisi Yonville'de kimsenin gözüne çarpmayacak bir ev bulmaktı. Rodolphe böyle bir yer arayacağını vaat etti.</p>

  <p class="normal">Bütün kış mevsimi, haftada üç dört defa, gece karanlığında bahçeye geliyordu. Emma, mahsus, parmaklığın anahtarını kaldırmıştı; Charles anahtarın kaybolduğunu sanıyordu.</p>

  <p class="normal">Rodolphe, geldiğini haber vermek için, panjurlara bir avuç kum atıyordu. Emma da hemen yerinden fırlıyordu; fakat bazen beklemek gerekiyordu; çünkü, Charles'ın ocak başında gevezelik etmek âdetiydi, lafın sonunu bir türlü getiremiyordu.</p>

  <p class="normal">Emma, sabırsızlıktan kabına sığamıyordu; eğer iş gözlerine kalsaydı, kocasını çoktan pencereden aşağı fırlatır, atardı. Nihayet yatmak üzere yıkanıyor ve geceliğini giyiyordu; sonra bir kitap alıyor, okuduğu şeylerden pek zevk alıyormuş gibi, rahat rahat okumaya dalıyordu. Yatağa girmiş olan Charles, gidip yatmasını söylüyordu:</p>

  <p class="normal">— Gel artık, Emma, vakit geldi, diyordu.</p>

  <p class="normal">Emma da:</p>

  <p class="normal">— Evet, geliyorum, diye cevap veriyordu.</p>

  <p class="normal">Bununla beraber, gözleri mum ışığından kamaşan Charles, duvar tarafına dönüyor ve uykuya dalıyordu. O zaman da Emma, yarı çıplak, çarpıntılar içinde, dudaklarında tebessüm, nefesini tuta tuta sıvışıyordu.</p>

  <p class="normal">Rodolphe'un geniş bir paltosu vardı. Kadını o palto ile sarıp sarmalıyor, kolunu beline sararak, hiç konuşmaksızın, bahçenin dip taraflarına götürüyordu.</p>

  <p class="normal">Kameriyeye, vaktiyle Léon'un yaz geceleri kendisini aşk dolu gözlerle seyrettiği, o tahtaları çürümüş sıraya gidiyorlardı. Emma'nın artık Léon'u düşündüğü yoktu.</p>

  <p class="normal">Yaprakları dökülmüş yasemin dalları arasından yıldızlar parıldıyordu. Arkalarında ırmağın aktığını ve zaman zaman, kıyıda kuru sazların çatırdadığını duyuyorlardı. Şurada burada gölge yığınları karanlıkta kabarıyor, bazen hepsi aynı anda ürperiyor, sanki onları sarmak için ilerleyen muazzam siyah dalgalar gibi kâh yükseliyor, kâh eğiliyorlardı. Gecenin soğuğu yüzünden birbirlerine sımsıkı sarılıyorlar, dudaklarından çıkan solumalar daha gürültülü oluyor, karanlıkta ancak seçebildikleri gözleri, onlara daha büyük görünüyor ve sessizliğin ortasında yavaşça fısıldanmış sözler, bir billur şıkırtısı ile ruhlarına siniyor ve çoğalan titreşimlerle devam edip gidiyordu.</p>

  <p class="normal">Yağmurlu gecelerde, arabalıklarla ahır arasındaki muayenehaneye sığınıyorlardı. Emma, kitapların arkasına sakladığı mutfak şamdanlarından birini yakıyordu. Rodolphe, oraya kendi eviymiş gibi yerleşiyordu. Kütüphanenin, yazı masasının, nihayet bütün dairenin manzarası onu neşelendiriyordu. Charles hakkında, Emma'yı bir hayli sıkan bir sürü şakalar yapmaktan kendini alamıyordu. Emma, âşığını daha ciddi, hatta dramatik görmek istiyordu. Mesela, bir defasında, bahçe yolunda gittikçe yaklaşan ayak sesleri duyar gibi olmuştu.</p>

  <p class="normal">— Geliyorlar, dedi.</p>

  <p class="normal">Rodolphe mumu söndürdü.</p>

  <p class="normal">— Tabancaların yanında mı?</p>

  <p class="normal">— Ne yapmak için?</p>

  <p class="normal">— Şey... kendini müdafaa etmek için.</p>

  <p class="normal">— Kocana karşı mı? Bırak şu biçare çocuğu!</p>

  <p class="normal">Rodolphe, sözünü, "bir fiskede onu ezerim" manasına gelen bir el işaretiyle tamamladı.</p>

  <p class="normal">Emma, bu cesarete hayran oldu, ama bunda bir nezaketsizlik, safiyane bir kabalık sezerek, bir tuhaflaştı.</p>

  <p class="normal">Rodolphe bu tabanca hikâyesi üzerinde epey durdu. Düşünüyordu ki, Emma tabancadan ciddi olarak bahsettiyse, bu, gülünç, hatta çok çirkin bir şeydi; çünkü, kendisinin o zavallı Charles'dan nefret etmesine hiçbir sebep yoktu. Kıskançlıktan yanıp tutuşmuyordu ki. Hatta Emma'nın, kendisine bu mevzuda etmiş olduğu yeminleri pek hoş karşılamış değildi.</p>

  <p class="normal">Zaten Emma, gittikçe daha hassas oluyordu. Birbirlerine minyatür resimler alıp vermek icap etmişti, saçlarından perçemler kesmişlerdi; Emma şimdi de bir yüzük, ebedi bağlılıklarının bir nişanesi olmak üzere, hakiki bir nikâh halkası istiyordu. Rodophe'a sık sık akşam çanlarından ve <span class="ideitalik">tabiatın sesleri</span>'nden bahsediyor, kendi annesinden, Rodolphe'un annesinden söz açıyordu. Rodolphe'un annesi öleli yirmi yıl olmuştu. Emma yine de âşığını, öksüz kalmış bir damlacık çocukmuş gibi, yapmacık sözlerle teselli etmeye kalkıyordu, hatta aya bakarak bazen:</p>

  <p class="normal">— Eminim ki, onlar şimdi gökyüzünde, bizim aşkımızı haklı buluyorlar, diyordu.</p>

  <p class="normal">Ama Emma o kadar güzeldi ki! Rodolphe, şimdiye kadar böylesine saf ve masum bir kadına pek az sahip olabilmişti. Onun nazarında, zamparalıktan pek farklı olan bu aşk, yepyeni bir şeydi. Onu, kolay alışkanlıklarından ayırıyor, aynı zamanda hem gururunu, hem de şehvetini okşuyordu. Emma'nın kendi burjuva sağduyusuyla hor gördüğü coşkunluğunu, içinden gayet hoş buluyordu; çünkü bu coşkunluğun muhatabı kendisiydi. Artık, sevildiğinden emin, pek ince eleyip sık dokumaz oldu. Tavırları, hissedilmez bir şekilde değişti.</p>

  <p class="normal">Artık, ne eskisi gibi, Emma'yı ağlatan tatlı sözler, ne de onu çıldırtan ateşli okşamalar kalmıştı. Öyle ki, Emma'ya, içine dalıp yaşadığı o büyük aşk, yatağı tarafından emilen bir nehrin suyu gibi, vücudunun altında azalır, tükenir gibi geldi ve kadın, nehir yatağının çamurunu fark etti. Buna inanmak istemiyordu, sevgisini artırdıkça artırdı. Rodolphe ise, kayıtsızlığını gittikçe daha az gizler oldu.</p>

  <p class="normal">Emma, ona teslim olmaktan pişmanlık mı duyduğunu, yoksa, aksine onu daha mı çok sevmek istediğini bilemiyordu. Kendini zayıf hissetmekten duyduğu zillet, şehvetin ılımlaştırdığı bir kin haline geliyordu. Bu, artık bir bağlılık değil, adeta devamlı bir baştan çıkarılma haliydi, Rodolphe, Emma'yı hükmü altına alıyordu. Kadın da bundan korkuyordu.</p>

  <p class="normal">Ama, Rodolphe bu zina hayatını keyfine göre sürdürmesini becerdiği için, zevahir her zamankinden daha sakindi. Altı ay sonra, bahar geldiği zaman, Rodophe ile Emma; birbirlerinin karşısında, evlilik muhabbetini rahatça devam ettiren bir karı kocadan farksızdılar.</p>

  <p class="normal">İyileşen bacağının hatırası olarak, Rouault Baba'nın hindi gönderdiği günlerdi. Hediye daima bir mektupla birlikte gelirdi. Emma, mektubu sepete bağlayan ipi kesti ve aşağıdaki satırları okudu:</p>

  <p class="normal1">"Sevgili evlatlarım,</p>

  <p class="normal1">Bu mektubumun sizi sıhhat ve afiyette bulacağını ümit ederim ve gönderdiğim hediye de makbule geçer; çünkü, bana biraz daha körpe, tabir caizse, biraz daha okkalı gibi geldi. Fakat, gelecek sefer, değişiklik olsun diye, size bir horoz göndereceğim, ama balık isterseniz, o başka, lütfen sepeti geri gönderin, bundan önceki iki sepetle beraber, bizim arabalığın başına bir felaket geldi, rüzgârın sıkı estiği bir gece, çatısı ağaçlar üstüne uçtu. Bu yılki mahsul de hiç parlak değil. Sizi ne zaman gelip göreceğimi bilmiyorum. Yalnız yaşadığımdan beri, Emma'cığım, evi bırakıp gitmem o kadar zor ki!"</p>

  <p class="normal">Adamcağız kalemi bırakıp bir müddet hayale dalmış gibi, burada, satırlar arasında bir boşluk kalmıştı.</p>

  <p class="normal1">"Bana gelince, iyiyim, yalnız geçen gün bir çoban tutmak için gittiğim Yvetot panayırında nezleye yakalandım. Bizim çobanı kovdum, boğazına fazla düşkün olması sebebiyle. Bu haydut soyuyla başımız dertte. Üstelik eli de uzundu.</p>

  <p class="normal1">Bu kış sizin o taraflarda dolaşmış, hatta bir dişini de çektirmiş bir seyyar satıcıdan öğrendim ki, Bovary gayet sıkı çalışıyormuş. Buna şaşmadım. Bana çektirdiği dişi gösterdi; karşılıklı birer kahve içtik. Seni görüp görmediğini sordum, bana hayır dedi. Fakat ahırda iki hayvan görmüş, bundan anladım ki, işler yolunda. Ne mutlu size, sevgili evlatlarım, Cenabı Hak sizlere her türlü saadeti nasip eylesin.</p>

  <p class="normal1">Benim sevgili torunum Berthe Bovary'yi bugüne kadar hiç görmediğime o kadar üzülüyorum ki. Bahçede, tam senin odanın altına, torunum için bir erik ağacı diktim, yulaf eriği dedikleri cinsten, kimseye el dokundurmuyorum, yalnız ona reçel yaptırmak için toplatacağım. Reçelleri geldiği zaman yesin diye dolapta saklayacağım.</p>

  <p class="normal1">Allahaısmarladık, sevgili evlatlarım. Kızım, hem seni, hem de damadımı kucaklar, torunumu iki yanağından öperim.</p>

  <p class="sagitalik">Selamlarıyla sizi seven babanız,<br class="chapter"/>
  THEODORE ROUAULT"</p>

  <div class="clrb"/>

  <p class="normal">Parmakları arasında o kalın kâğıt, birkaç dakika, kalakaldı. Mektupta imla yanlışları birbiri içine girmişti. Emma, satırlar boyunca bir dikenli çit içine yarı yarıya saklanmış bir tavuk gibi gıdaklayan tatlı düşüncenin peşine takıldı.</p>

  <p class="normal">Yazı, ocağın külleriyle kurutulmuştu; çünkü mektuptan elbisesinin üzerine birazcık kül rengi toz döküldü, babasının maşayı yakalamak için ocağa eğilmesini görür gibi oldu. Onun yanı başında, ocağın karşısındaki arkalıksız iskemleye oturmuş, elindeki değneğin ucunu çıtırdayarak yanmakta olan sazların aleviyle yaktığı günler ne kadar geride kalmıştı!.. Güneşle dolu yaz akşamlarını hatırladı. Kendileri önünden geçince taylar kişner ve dörtnala koşar, koşardı. Penceresinin altında bir kovan vardı ve bazen arılar, ışık içinde döne döne uçarken, çarpınca sıçrayan altın mermiler gibi, camlarına vururdu. O günlerde ne büyük mutluluk vardı! Ne hürriyet! Ne ümit! Ne hayal bolluğu! Şimdi bunlardan hiçbiri kalmamıştı. Emma, bütün onları, ruhunun bütün maceralarında, birbirini kovalayan türlü koşullar içinde, bakirelik zamanında, evlilikte, aşkta harcamış, tıpkı, zenginliğinden bir parçasını yolculuk boyunca rastladığı hanlara bırakıp giden bir gezgin gibi, o da, hayatı boyunca hepsini bir bir elden çıkarmıştı.</p>

  <p class="normal">Fakat kim kendisini bu kadar mutsuz etmişti? Hangi görülmemiş felaket onu böyle altüst etmişti? Başını kaldırdı, kendisine bu kadar acı çektiren sebebi arıyormuşçasına, etrafına bakındı.</p>

  <p class="normal">Etajerdeki porselenler üzerinde bir nisan ışını hareleniyordu: ocakta ateş yanıyordu; terliklerinin altında halının yumuşaklığını hissetti; gün bembeyazdı, hava ılıktı, kahkalarla gülen çocuğunun sesini duydu.</p>

  <p class="normal">Gerçekten, küçük kız, çimenin üstünde, kurutulmakta olan otların ortasında yuvarlanıp duruyordu. Bir ot yığınının üstüne yüzükoyun yatmıştı. Dadısı, onu etekliğinden tutuyordu. Lestiboudois, ötede, tırmık geçiriyordu, küçük kız, adam yaklaştıkça, iki kolunu havada sallayarak eğiliyordu.</p>

  <p class="normal">Annesi:</p>

  <p class="normal">— Getirin onu bana, dedi ve koşarak çocuğunu öptü. Ne seviyorum seni, benim küçük yavrum, ne seviyorum seni!</p>

  <p class="normal">Sonra, yavrusunun kulak memelerinin birazcık kirli olduğunu görünce, hizmetçiyi çağırarak sıcak su getirtti, temizledi, çamaşırını, çoraplarını, ayakkabılarını değiştirdi, sanki seyahatten dönüyormuş gibi, sıhhati hakkında bin bir şey sordu ve sonra, çocuğu bir kez daha öperek, birazcık da ağlayarak, bu aşırı sevgi karşısında şaşakalmış olan dadıya teslim etti.</p>

  <p class="normal">Rodolphe, gece, onu her zamankinden fazla ciddi buldu.</p>

  <p class="normal">Kendi kendine:</p>

  <p class="normal">— Geçer, dedi; kapristir.</p>

  <p class="normal">Ve arka arkaya üç randevuya gelmedi. Tekrar meydana çıktığı zaman, Emma, kendisine soğuk davrandı, hatta yukardan baktı.</p>

  <p class="normal">— Boşuna vakit kaybediyorsun, şekerim...</p>

  <p class="normal">Kederli iç çekmelerini, hatta çıkardığı mendili fark etmemiş gibi davrandı.</p>

  <p class="normal">O zaman da Emma, yaptığına pişman oldu!</p>

  <p class="normal">Hatta neden Charles'dan bu kadar tiksindiğini, onu sevebilmenin daha doğru olup olmadığını düşünmeye başladı. Fakat kocası, bu duygu dönüşlerini destekleyecek halde değildi. Emma, bir fedakârlık hevesiyle bocalayıp dururken, eczacı tam zamanında imdadına yetişti.</p>
</body>
</html>
