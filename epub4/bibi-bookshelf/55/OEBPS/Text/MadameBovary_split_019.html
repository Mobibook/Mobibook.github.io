<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">II</h2>

  <p class="normal">Arabadan önce Emma atladı, arkasından da sıra ile Félicité, Mösyö Lheureux, bir emzikli kadın indi; karanlık basar basmaz, oturduğu köşede derin bir uykuya dalan Charles'ı zorla uyandırdılar.</p>

  <p class="normal">Mösyö Homais karşılamaya çıkıp kim olduğunu bildirdi; hanımefendiye ve doktor beye saygıların sundu; onların hizmetinde bulunabilmiş olmaktan zevk duyduğunu söyledikten sonra ahbapça bir eda takınıp kendini davete cesaret ettiğini, zaten karısının Yonville'de olmadığını anlattı.</p>

  <p class="normal">Madam Bovary, mutfağa girince sobanın başına gitti. İki parmağının ucu ile elbisesini dizkapağı hizasından tuttu, topuklarına kadar kaldırdı ve siyah potinli ayağını, kızaran koyun budunun üzerinden aleve doğru uzattı. Ateş onu baştan ayağa kadar aydınlatıyor, berrak bir ışık halinde elbisesinin dokusuna, beyaz teninin düz gözeneklerine, hatta arada bir kırpıştırdığı gözlerinin kapaklarına doluyordu. Yarı açık kapıdan rüzgâr estikçe kadının üzerinden büyük bir kırmızı renk geçiyordu.</p>

  <p class="normal">Sobanın öteki tarafında, sarı saçlı bir delikanlı Emma'ya sessiz sessiz bakıyordu.</p>

  <p class="normal">Noter Guillaumin'in yanında kâtiplik ettiği bu Yonville'de pek sıkıldığı için, Mösyö Léon Dupois (<span class="ideitalik">Altın Aslan</span> oteli sürekli müşterilerinin ikincisi işte bu gençti), belki akşam konuşulacak bir yolcu iniverir ümidiyle yemek vaktini uzatırdı. İşini bitirdiği günler, ne yapacağını bilmediğinden, tam saatinde gelip çorbadan peynire kadar Mösyö Binet ile baş başa oturmaya çaresiz katlanırdı. Otelci kadın, o akşam yemeğe yeni gelenlerle beraber oturmasını teklif edince Mösyö Léon sevinçle kabul etti. Büyük salona geçtiler; Madam Lefrançois şatafatlı olsun diye, dört kişilik sofrayı oraya kurdurmuştu.</p>

  <p class="normal">Homais, nezleden korktuğu için, takkesini çıkarmamasına müsaade istedi. Sonra yanına oturan Emma'ya dönüp:</p>

  <p class="normal">— Hanımefendi hiç şüphesiz biraz yorgundur, dedi. Bizim <span class="ideitalik">Kırlangıç</span>'ta insan öyle fena sarsılır ki!</p>

  <p class="normal">— Öyle ama, dedi; yolculuk her zaman hoşuma gider; yer değiştirmeyi pek severim.</p>

  <p class="normal">Noter kâtibi içini çekerek:</p>

  <p class="normal">— Mıhlanmış gibi hep bir yerde kalmak, dedi; ne kadar sıkıcıdır.</p>

  <p class="normal">Charles atıldı:</p>

  <p class="normal">— Siz benim gibi hep at sırtında dolaşmaya mecbur olsaydınız...</p>

  <p class="normal">Léon, Madam Bovary'ye hitap ederek:</p>

  <p class="normal">— Bana öyle geliyor ki, dedi; dünyada bundan tatlı bir şey olmaz. Ama elimizde olursa... diye ilave etti.</p>

  <p class="normal">Eczacı:</p>

  <p class="normal">— Zaten, diyordu; tababet icrası bizim buralarda öyle pek ağır değildir; zira yollarımız araba kullanmaya uygun olduğu gibi, çiftçilerimizin hali vakti yerindedir, ücreti esirgemezler. Sıhhi durum açısından bağırsak iltihabı, bronşit, safra hastalıkları vesaire gibi alelade vakalardan başka, hasat vakti ara sıra sıtma nöbetleri gözükürse de öyle tehlikeli, kayda değer özel bir şey yoktur; ancak birçok sıraca vakaları vardır ki, bunların da sebebi, hiç şüphesiz, köylerimizdeki evlerin sıhhi koşullar açısından pek acı bir halde olmasıdır. Bir de şunu söyleyeyim ki, Mösyö Bovary, hayli batıl itikatlarla mücadeleye mecbur olacaksınız; ilminizin gayretleri karşısına her gün, alışıklık, görenek mahsulü birtakım inatlar çıkacak; çünkü hâlâ, hekime veya eczacıya müracaat lazım geldiği yerde dokuz gün tövbelerine, kutsal emanetlere, papaza başvuranlar oluyor. Bununla beraber, doğrusu buraların iklimi hiç de fena değildir, hatta yörede doksanına ermiş birkaç kişimiz var. Termometre (gözlemleri kendim yaptım) kışın dörde kadar iniyor, en sıcak mevsimde yirmi beş, otuz dereceye yükseliyor. Bu Réaumurde, azami yirmi dört, başka bir deyişle Fahrenheit'ta, yani İngiliz ölçüsünde elli dört eder, fazla değil! Gerçekten, bizi bir yandan Argueil ormanı kuzey rüzgârlarına, öbür yandan Saint-Jean tepesi batı rüzgârlarına karşı muhafaza eder; mamafih bu ısı, ırmağın neşrettiği su buharı ve çayırlarda birçok hayvan bulunması yüzünden –malumunuzdur ki o hayvanlar bir hayli amonyak, yani azot, hidrojen ve toprağın türabı nebatisini kendine çekerek, bütün bu tebahhuratı birbirine karıştırıp bir huzme halinde toplayarak ve bir yandan da kendiliğinden havâ-yı nesimîde bulunması muhtemel elektriğe karışarak nihayet sıcak memleketlerde olduğu gibi birtakım sıhhate zararlı miyasmoslar hasıl edelibilir; böyle olmakla beraber bu harereti, geldiği, daha doğrusu gelmesi icap ettiği taraftan, yani güney tarafından güneydoğu rüzgârları tadil eder ki, rüzgârlar, Seine nehrinde kendiliklerinden serinleşir ve bize bazen birdenbire, Rusya meltemleri gibi estikleri olur.<sup class="calibre2"><a href="../Text/MadameBovary_split_045.html#footnote-100-17" id="footnote-100-17-backlink">[17]</a></sup></p>

  <p class="normal">Madam Bovary, delikanlı ile konuşmasına devam ederek:</p>

  <p class="normal">— Bari, dedi; civarda gezilecek yerler var mı?</p>

  <p class="normal">— Pek az. Küçük dağın tepesinde, ormanın kenarında Otlak denilen bir yer var. Bazen pazar günleri oraya gider, kitabımı açar, güneşin batışını seyrederim.</p>

  <p class="normal">— Bence güneşin batışı kadar hayranlığa değer hiçbir şey yoktur, ama bilhassa deniz kıyısından seyredilmeli.</p>

  <p class="normal">Mösyö Léon:</p>

  <p class="normal">— Ah! dedi; ben denize bayılırım.</p>

  <p class="normal">Madam Bovary cevap verdi:</p>

  <p class="normal">— Seyretmesi bile ruhu yükseltip insana sonsuz ideal fikirleri ilham eden o sınırsız uzaklık üzerinde zekâmız, hislerimiz daha serbestçe açılıyor, size de öyle gelmiyor mu?</p>

  <p class="normal">Léon:</p>

  <p class="normal">— Dağ manzaraları da öyledir, dedi. Akrabamdan biri geçen sene İsviçre'de seyahate çıkmıştı, göllerin şiiri, çağlayanların letafeti, karlı dağların o heybetli, birer dev gibi duruşu akla hayale sığmaz diyor. Sellerin ortasında inanılmayacak kadar büyük çam ağaçları, uçurumlar kenarında asılı kulübeler, bulutlar açılınca da ayaklarımızdan bin kadem aşağıda boydan boya vadiler gözükürmüş. Böyle manzaralar herhalde insanı coşturur, ibadete, vecde sevk eder! Bir müzisyenden bahsederler, hayalini daha çok coşturmak için gidip muhteşem bir manzara karşısında piyano çalarmış; buna hiç hayret etmem.</p>

  <p class="normal">Kadın sordu:</p>

  <p class="normal">— Siz müzikle meşgul olur musunuz?</p>

  <p class="normal">— Bir şey çalmam, ama pek severim...</p>

  <p class="normal">Homais, tabağına eğilerek delikanlının sözünü kesti:</p>

  <p class="normal">— Onun sözüne bakmayın, Madam Bovary, alçakgönüllülüğünden öyle söylüyor. Ne diyorsunuz, azizim! Geçen gün odanızda <span class="ideitalik">Ange Gardien</span>'ı (Koruyucu Melek) bir söyleyişiniz vardı, insanı mest ediyordu. Sizi laboratuvarımdan dinledim; bir aktör gibi tane tane söylüyordunuz.</p>

  <p class="normal">Léon gerçekten eczacının evinde ikinci katın meydana bakan bir odasında otururdu. Ev sahibinin bu iltifatına kızardı; fakat Mösyö Homais, hekime dönmüştü, ona Yonville'in başlıca sakinlerinden bahsediyor, onların hakkında hikâyeler anlatıyor, malumat veriyordu. Noterin servetinin neye bağlı olduğunu kimse bilmiyordu, bir de <span class="ideitalik">Tuvache</span> ailesi vardı ki, hayli dert çıkarıyordu.</p>

  <p class="normal">Emma sordu:</p>

  <p class="normal">— Hangi müziği tercih edersiniz?..</p>

  <p class="normal">— Şüphesiz Alman müziğini; insanı hülyalara daldırır.</p>

  <p class="normal">— Théâtre des Italiens'i bilir misiniz?..</p>

  <p class="normal">— Daha bilmiyorum; gelecek yıl hukuk tahsilimi bitirmek üzere Paris'e gideceğim, o zaman görürüm.</p>

  <p class="normal">Eczacı:</p>

  <p class="normal">— Şu kaçan Yanoda zavallısından bahsederken muhterem zevcinize de anlatmıştım, dedi; onun yaptığı delilikler sayesinde Yonville'in en rahat evlerinin birinden istifade edeceksiniz. Evin bir hekim için en büyük iyiliği, ağaçlıklı bir yola açılan kimse görmeden girip çıkmaya müsait bir kapısı bulunmasıdır. Zaten bir ailenin hoşuna gidecek her şey var: çamaşırlık, kilerli mutfak, oturma odası, yemiş kileri, her şey. Yanoda keyfini bilir, masraftan kaçmaz bir adamdı! Bahçenin bir ucunda havuz başına, yazın oturup soğuk bira içmek için bir de kameriye yaptırdı; hanımefendi bahçe işleri ile uğraşmasını severse...</p>

  <p class="normal">Charles:</p>

  <p class="normal">— Bizim hanım öyle şeylerden hoşlanmaz, dedi; ona kaç kez biraz jimnastik yapması söylenildi ama odasına kapanıp kitap okumayı tercih ediyor.</p>

  <p class="normal">Léon:</p>

  <p class="normal">— Ben de öyleyimdir, dedi; akşam rüzgâr pencereye vurur, lamba yanarken ateşin başına oturup bir kitap açmaktan daha tatlı ne var ki?</p>

  <p class="normal">Emma, iri iri kara gözlerini ona dikerek:</p>

  <p class="normal">— Değil mi?.. dedi.</p>

  <p class="normal">Léon devam ediyordu:</p>

  <p class="normal">— İnsan bir şey düşünmez, saatler akıp geçer. Hiç kımıldamaksızın, görür gibi olduğunuz ülkelerde dolaşırsınız; düşünceniz hayalle sarmaş dolaş olarak ayrıntılar içinde oynar, yahut serüvenlerin çevresini izler, şahıslara karışır; onların elbiseleri altında kendi kalbiniz çarpıyor sanırsınız.</p>

  <p class="normal">Emma:</p>

  <p class="normal">— Çok doğru!.. Çok doğru!.. diyordu.</p>

  <p class="normal">Léon:</p>

  <p class="normal">— Bilmem size de hiç oldu mu?.. Bazen insan bir kitapta kendisinin de aklından geçmiş bir fikre, ta derinden hatıra gelen silinmiş bir hayale rast gelir ki bu, en ince hissinizi anlatıyor sanırsınız.</p>

  <p class="normal">Emma:</p>

  <p class="normal">— Onu ben de hissettim, dedi.</p>

  <p class="normal">— Bunun içindir ki ben bilhassa şairleri severim. Şiiri nesirden daha kalbe yakın buluyorum, insanı daha çok ağlatıyor.</p>

  <p class="normal">Emma:</p>

  <p class="normal">— Ama, dedi; sonunda insanı yoruyor; şimdi ben bilakis bir solukta okunan hikâyeleri, korku veren öyküleri seviyorum. Hayatta çok rast gelinen alelade şahısları, ılımlı duyguları anlatan romanlardan nefret ediyorum.</p>

  <p class="normal">Noter kâtibi:</p>

  <p class="normal">— Hakikaten, dedi; o eserler kalbe tesir etmediği için, bana öyle geliyor ki, sanatın asıl amacından ayrılmış oluyorlar. Hayatın, hülyamızı inciten bin bir hali arasında, düşüncemizi soylu yaradılışlı insanlara, saf sevgilere, mutluluk tablolarına bağlayabilmek ne kadar tatlıdır. Burada hayattan uzak yaşayan benim biricik zevkim, biricik eğlencem bu; ama insan Yonville'de okunacak çok bir şey bulamaz ki!..</p>

  <p class="normal">Emma:</p>

  <p class="normal">— Burası da şüphesiz Tostes gibi, dedi; bunun için ben daima, kira ile kitap veren bir kütüphaneye abone oldum.</p>

  <p class="normal">Bu sözleri duyan eczacı:</p>

  <p class="normal">— Hanımefendi kabul etmek lütfunda bulunurlarsa, dedi; bütün kütüphanem emirlerine amadedir; en iyi yazarların eserlerinden meydan gelmiştir. Voltaire, Rousseau, Delille, Walter Scott, <span class="ideitalik">L'Echo des Feuilletons</span> vb; bundan başka çeşitli günlük yayınlar da vardır ki, bunların arasında, Buchy, Forges, Neufchâtel, Yonville bucakları ve civarı muhabiri olmakla onur duyduğum gündelik <span class="ideitalik">Rouen Feneri</span> de vardır.</p>

  <p class="normal">İki buçuk saattir sofradaydılar, çünkü hizmetçi Artémise, eski çarıklarını taşlar üzerinde avare avare sürükleyerek tabakları birer birer getiriyor, her şeyi unutuyor, hiçbir şeyi aklı almıyor, bilardo salonunun kapısını boyuna yarı açık bırakıp mandalın duvara çarpmasına sebep oluyordu.</p>

  <p class="normal">Léon konuşurken, hiç farkına varmadan, ayağını Madam Bovary'nin oturduğu iskemlenin çubuklarından birine dayamıştı. Kadının boynunda mavi ipek bir boyunbağı vardı ki bu, fitilli bir patiska yakayı dimdik tutuyordu; Emma'nın başı ile yaptığı hareketlere göre yüzünün alt kısmı, tatlı bir eda ile o yakaya gömülüyor veya hafifçe meydana çıkıyordu. Charles ile eczacı konuşurlarken, onlar böylece yan yana, birbirini açan sözlerin dönüp dolaşıp ortaklaşa bir yakınlığın değişmez merkezine götürdüğü çeşitli konularda bir sohbete dalmışlardı. Paris'in tiyatroları, roman isimleri, yeni kadriller, bilmedikleri kibarlar âlemi, Emma'nın oturmuş olduğu Tostes, şimdi bulundukları Yonville; yemeğin sonuna kadar her şeyi gözden geçirip her şeyden bahsettiler.</p>

  <p class="normal">Kahve getirildikten sonra Félicité yeni evde odayı hazırlamaya gitti; az sonra da sofradan kalkıldı. Madam Lefrançois küllerin başında uyuyakalmıştı; tavla uşağı da elinde bir fener, evlerine götürmek üzere, Mösyö Bovary ile hanımını bekliyordu. Kızıl saçları arasına saman çöpleri karışmıştı; sol bacağından topallıyordu. Öteki eline de papazın şemsiyesini aldı ve yola düzüldüler.</p>

  <p class="normal">Kasaba uykudaydı. Pazaryerinin direkleri, yere büyük gölgeler seriyordu. Sanki bir yaz gecesiymiş gibi toprak gıpgriydi.</p>

  <p class="normal">Fakat hekimin evi, otelden ancak elli adım ötede olduğundan, hemen vedalaşıp ayrılmak lazım geldi.</p>

  <p class="normal">Emma, kapıdan girer girmez, sıvaların soğukluğunun omuzlarını nemli bir havlu gibi kapladığını hissetti. Duvarlar yeniydi, ahşap basamaklar gıcırdıyordu. Birinci kattaki odaya, perdesiz pencerelerden beyazımtırak bir ışık giriyordu. Hayal meyal ağaç tepeleri ve daha ötede, yarı sis içine gömülmüş, ay ışığı vurdukça ırmak boyunca bir buhar tabakası yükselen çayır gözüküyordu. Evin ortasında karmakarışık konsol çekmeceleri, şişeler, perde demirleri, yaldızlı değnekler, sandalyelere yığılmış şilteler, yere konuvermiş leğenler vardı, eşyayı getiren iki hamal her şeyi gelişigüzel bırakıvermişlerdi.</p>

  <p class="normal">Emma, bununla dördüncü defa olarak bilmediği bir yerde yatıyordu. Birincisi rahibeler okuluna girdiği gün, ikincisi Tostes'a vardığı zaman, üçüncüsü Vaubyessard'da, dördüncüsü de bu; bunların her biri de hayatında sanki yeni bir safhanın başlangıcı olmuştu. Emma, olayların ayrı yerlerde aynı biçimde olabileceğine inanmıyordu; mademki hayatının geçen kısmı fena olmuştu, bundan sonrakinin daha iyi olacağından kuşkusu yoktu.</p>
</body>
</html>
