<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_21">IX</h2>

  <p class="normal">Aradan altı hafta geçti. Rodolphe görünmedi. Bir akşam, nihayet meydana çıktı:</p>

  <p class="normal">— Hemen gidip görünmeyelim, yanlış bir iş yapmış oluruz.</p>

  <p class="normal">Hafta sonunda da ava gitti.</p>

  <p class="normal">Avdan dönüşte, vaktin geç olduğunu düşündü, sonra şöyle muhakeme etti:</p>

  <p class="normal">— Şayet beni ilk günden sevmişse, tekrar görmek sabırsızlığı içinde, bana daha da çok tutulmuş olmalı. O halde devam edelim!</p>

  <p class="normal">Emma yalnızdı. Akşam oluyordu. Camlar boyunca küçük muslin perdeler alacakaranlığı koyulaştırıyor, üstüne bir güneş ışını düşmüş barometrenin yaldızı, süs bitkisinin aralıklarından, aynaya ateşler aksettiriyordu.</p>

  <p class="normal">Rodolphe, ayakta durdu; Emma, onun hatır sormalarına zar zor cevap verdi; Rodolphe:</p>

  <p class="normal">— Benim, dedi; işim çıktı. Hasta oldum.</p>

  <p class="normal">— Mühim bir hastalık mı?</p>

  <p class="normal">Rodolphe, Emma'nın yanına, bir tabureye oturarak:</p>

  <p class="normal">— Doğrusu, dedi; mühim değidi. Asıl buraya gelmek istemedim de ondan.</p>

  <p class="normal">— Neden?</p>

  <p class="normal">— Neden olduğunu tahmin etmiyor musunuz?</p>

  <p class="normal">Yüzüne tekrar baktı, bu o kadar dik bir bakıştı ki, Emma kızararak başını eğdi. Rodolphe tekrar söze başlamak istedi:</p>

  <p class="normal">— Emma...</p>

  <p class="normal">Kadın, kendisinden biraz uzaklaşarak:</p>

  <p class="normal">— Efendim! dedi.</p>

  <p class="normal">Rodolphe, melankolik bir sesle:</p>

  <p class="normal">— Ah! dedi; Görüyorsunuz ki buraya gelmemekte haklıymışım; çünkü bu ismi, ruhumu dolduran ve ağzımdan kaçırıverdiğim bu ismi söylememi bana yasak ediyorsunuz! Madam Bovary!.. Herkes size bu isimle hitap ediyor!.. Fakat aslında bu sizin isminiz değil, bir başkasının ismi!</p>

  <p class="normal">Tekrarladı:</p>

  <p class="normal">— Bir başkasının!</p>

  <p class="normal">Elleriyle yüzünü kapadı:</p>

  <p class="normal">— Evet, durmamacasına sizi düşünüyorum!.. Hatıranız beni ümitsizliğe düşürüyor! Ah, affedersiniz!.. Gidiyorum... Allahaısmarladık!.. Uzaklara, o kadar uzaklara gideceğim ki, bir daha benden bahsedildiğini duymayacaksınız!.. Ama ne de olsa... bugün... bilmem nasıl bir kuvvet beni size doğru itti! İnsan ilahi kaderle mücadelede edemiyor, meleklerin tebessümüne dayanamıyor! Kendini güzele, sihirkâr, tapılmaya layık olan şeye kapıp koyuveriyor.</p>

  <p class="normal">Emma, hayatında ilk defa böyle sözler duyuyordu; gururu, bu sözlerin sıcaklığı karşısında, baştan başa gevşiyordu.</p>

  <p class="normal">Rodolphe devamla:</p>

  <p class="normal">— Fakat gelmediysem, sizi görmediysem bile, hiç değilse, sizi çevreleyen her şeyi bol bol seyrettim. Geceleri, her gece, yatağımdan kalkıyor, buraya kadar geliyor, evinize, ay ışığında parlayan çatıya, bahçenin, pencerenizde sallanıp duran ağaçlarına, camların gerisinde, karanlıkta pırıldayan küçücük lambaya, onun pırıltısına bakıyordum. Ah! Orada, sizden o kadar uzak ve size o kadar yakın bir yerde, bir zavallı insanın bulunduğunu nereden bilecektiniz...</p>

  <p class="normal">Emma, boğazında bir hıçkırık, ona doğru döndü;</p>

  <p class="normal">— Ah! Ne kadar iyisiniz!</p>

  <p class="normal">— Hayır, sizi seviyorum, hepsi bundan ibaret! Siz de bundan şüphe etmiyorsunuz zaten. Bunu söyleyin bana, bir kelime ile! Bir tek kelime ile! Bir tek kelime ile!</p>

  <p class="normal">Rodolphe, kendini azar azar tabureden yere bırakıyordu; fakat mutfaktan bir tahta kundura gürültüsü duyuldu ve o anda farkına vardı ki, salonun kapısı da kapalı değildi.</p>

  <p class="normal">Rodolphe yerinden kalkarken:</p>

  <p class="normal">— Bir arzumu yerine getirmek lütfunda bulunur muydunuz, bilmem, dedi.</p>

  <p class="normal">Arzusu, evi gezmekti; evi öğrenmek istiyordu. Madam Bovary bunda bir mahsur görmeyince, her ikisi de ayağa kalktılar, tam bu sırada Charles içeriye girdi.</p>

  <p class="normal">Rodolphe, ona:</p>

  <p class="normal">— Bonjur, Doktor, dedi.</p>

  <p class="normal">Bu beklenmedik unvanla gururu okşanan hekim, yaltaklanmalara daldı, beriki de bundan faydalanarak, kendisine biraz çekidüzen verdi:</p>

  <p class="normal">— Madam bana sıhhati hakkında malumat veriyordu...</p>

  <p class="normal">Charles, sözünü kesti, hakikaten çok endişe ediyordu; karısının hafakanları yeniden başlamıştı. Bunun üzerine Rodolphe, atla gezintiye çıkmanın iyi gelip gelmeyeceğini sordu.</p>

  <p class="normal">— Elbette! Mükemmel, âlâ!.. Fevkalade bir fikir! Hemen tatbik etmelisin.</p>

  <p class="normal">Emma'nın, atları olmadığı itirazı karşısında, Mösyö Rodolphe hemen emrine bir tane ayıracağını söyledi; fakat kadın reddedince, o da ısrar etmedi. Sonra, ziyaretine bir sebep göstermek için, hacamat olan arabacısının hâlâ başının döndüğünü anlattı. Bovary:</p>

  <p class="normal">— Gider, görürüm, dedi.</p>

  <p class="normal">— Hayır, hayır, ben size gönderirim onu. Beraber geliriz, sizin için daha kolay olur.</p>

  <p class="normal">— Öyleyse mükemmel. Teşekkür ederim.</p>

  <p class="normal">Baş başa kalır kalmaz da:</p>

  <p class="normal">— Neden, dedi. Mösyö Boulanger'nin o pek kibarca teklifini kabul etmedin?</p>

  <p class="normal">Emma dargın bir tavır takındı, bin bir bahane aradı ve sonunda, <span class="ideitalik">bunun belki herkese garip geleceğini</span> söyledi.</p>

  <p class="normal">Charles, yerinde çark ederek:</p>

  <p class="normal">— O bana vız gelir, dedi. Her şeyden evvel sıhhat meselesi bu. Haksızsın.</p>

  <p class="normal">— Peki, ama ata nasıl bineyim, binici kıyafetim yok ki.</p>

  <p class="normal">— Yaptır kendine bir tane.</p>

  <p class="normal">Kadın razı oldu.</p>

  <p class="normal">Kostüm hazır olunca, Charles, Mösyö Boulanger'ye, karısının artık emrine amade olduğunu ve lütufkârlığına güvendiğini mektupla bildirdi.</p>

  <p class="normal">Ertesi gün, öğle vakti, Rodolphe iki binek atıyla Charles'ın kapısı önüne geldi. Atlardan birinin kulaklarına pembe ponponlar takılmıştı; sırtında ise geyik derisinden bir kadın eyeri vardı.</p>

  <p class="normal">Rodolphe uzun, yumuşak çizmeler giymişti. Böylesini Emma'nın o zamana kadar hiç görmemiş olduğunu düşünmüştü herhalde. Gerçekten, uzun kadife frakı, beyaz triko külot pantolonu ile sahanlık üzerinde göründüğü zaman Emma da kılığına bayıldı. Zaten hazırlanmış, kendisini bekliyordu.</p>

  <p class="normal">Justin, Emma'yı görmek için eczaneden sıvıştı, eczacı da yerinden kalkıp çıktı. Mösyö Boulenger'ye bir sürü tembihte bulunuyordu:</p>

  <p class="normal">— Aman dikkat edin! Kaza gelir, göz görmez. Belki atlarınız azgındır.!</p>

  <p class="normal">Emma başının üzerinde bir gürültü duydu. Küçük Berthe'i oyalamak için, Félicité, parmaklarıyla camları tıkırdatıyordu. Çocuk uzaktan bir öpücük gönderdi, annesi de ona kırbacının ucuyla cevap verdi.</p>

  <p class="normal">Homais:</p>

  <p class="normal">— İyi gezintiler! diye bağırdı. Tedbirli olun, aman, tedbirli olun!</p>

  <p class="normal">Onların uzaklaşmasına bakarak elindeki gazeteyi salladı.</p>

  <p class="normal">Emma'nın atı toprak kokusunu alır almaz, dörtnala kalktı. Rodolphe da, yanı sıra, atını koşturuyordu. Zaman zaman bir iki kelime konuşuyorlardı. Emma, yüzü biraz eğik, eli yukarda, sağ kolunu açmış, kendini eyerin üzerinde sallantının temposuna bırakmıştı.</p>

  <p class="normal">Bayırın altında Rodolphe dizginleri gevşetti; ikisi birden, bir sıçrayışta ileri atıldılar. Sonra, yukarda atlar birdenbire durdu, Emma'nın büyük mavi tülü yere düştü.</p>

  <p class="normal">Ekim ayının ilk günleriydi. Kırın üstünde sis vardı. Ufukta, tepelerin kenar çizgileri üzerinden buğular uzanıyordu; bazıları da yırtılıyor, yükseliyor, kayboluyordu. Bazen, bulutların aralığından, uzakta, güneş ışığı içinde, su kıyısındaki bahçeleri, avluları, duvarları ve kilisenin çan kulesiyle Yonville'in çatıları görünüyordu. Emma kendi evini seçebilmek için gözlerini yarı yarıya yumdu, içinde yaşadığı bu zavallı köy kendisine hiçbir zaman bu kadar küçük görünmemişti. Bulundukları yükseklikten, bütün vadi, buhar olup havaya karışan solgun ve geniş bir göle benziyordu. Yer yer ağaç kümeleri, bu gölden simsiyah kayalar gibi sivriliyor ve kavakların sisi aşan üst kısımları, rüzgârla kımıldayan kum yığınlarını andırıyordu.</p>

  <p class="normal">Yanda, çamların arasında, çimen üstünde ılık havanın içinde esmer bir ışık dolaşıyordu. Tütün kırıntısı gibi kızılımsı bir renk bağlamış olan toprak, hayvanların ayak seslerini boğuyor, atlar, ilerlerken, yere düşmüş çam kozalaklarını nallarının ucuyla itiyordu.</p>

  <p class="normal">Rodolphe ile Emma, korunun kıyısını takip ettiler. Emma, Rodolphe'la göz göze gelmemek için başını çeviriyor, o zaman da, peş peşe sıralanışı içinde sıkıntı veren çam gövdelerinden başka bir şey göremez oluyordu. Atlar, soluyor, eyerlerin meşini gıcırdıyordu.</p>

  <p class="normal">Tam ormana dalacakları sırada güneş yüzünü gösterdi.</p>

  <p class="normal">Rodolphe:</p>

  <p class="normal">— Allah bizi koruyor, dedi.</p>

  <p class="normal">— Acaba?..</p>

  <p class="normal">— İlerleyelim, ilerleyelim!</p>

  <p class="normal">Dilini şaklattı. Atlar koşmaya başladılar.</p>

  <p class="normal">Yolun kenarındaki uzun eğreltiotları Emma'nın üzengisine takılıyordu. Rodolphe, atını sürmekle beraber, arada eğiliyor, otları çekip üzengiden ayırıyordu. Bazen de dalları aralamak için kadının yanından geçiyor, Emma, dizinin bacağına değdiğini hissediyordu. Gökyüzü masmavi kesilmişti. Yapraklar kımıldamaz olmuştu. Hep çiçek açmış fundalıklarla kaplı geniş alanlar vardı. Yapraklarının çeşidine göre boz, kızılımtırak yahut yaldız sarısı renginde ağaç kümeleriyle menekşe dolu düzlükler peş peşe geliyordu. Çoğu zaman, çalıların altından hafif bir kanat çırpıntısı veya meşeler arasında uçuşan kargaların boğuk ve tatlı haykırışı duyuluyordu.</p>

  <p class="normal">Atlardan indiler. Rodolphe hayvanları bağladı. Emma, önde, tekerlek izlerinin arasındaki yosunlara basa basa yürüyordu. Eteğinin kuyruğu yukarıya iliştirilmiş olmasına rağmen, fazla uzun elbisesi ayaklarına dolaşıyordu. Rodolphe, arkasından yürürken, bu siyah kumaşla siyah potin arasında, kadının çıplaklığından bir şeyler hayal ettiren beyaz çorabının zarafetini seyrediyordu.</p>

  <p class="normal">Emma durdu:</p>

  <p class="normal">— Yoruldum, dedi. Nereye gidiyoruz?</p>

  <p class="normal">Rodolphe cevap vermedi. Kadın, kesik kesik soluyordu. Rodolphe etrafına göz atıyor, bıyıklarını ısırıyordu.</p>

  <p class="normal">Genç ağaçların balta ile devrildiği daha genişçe bir yere geldiler. Yere yatmış bir kütüğün üstüne oturdular. Rodolphe kadına, aşkından bahsetmeye başladı.</p>

  <p class="normal">Evvela, iltifatlara boğarak, kadının ürkmesini önledi. Sakin, ciddi ve melankolik bir tavır takındı.</p>

  <p class="normal">Emma, başını eğmiş, ayağının ucuyla yerdeki kıymıkları iterek onu dinliyordu.</p>

  <p class="normal">Fakat şu cümleye:</p>

  <p class="normal">— Artık kaderlerimiz müşterek değil mi?</p>

  <p class="normal">— Hayır, diye cevap verdi. Siz de biliyorsunuz, imkânsız bu.</p>

  <p class="normal">Gitmek için yerinden kalktı. Rodolphe onu bileğinden yakaladı. Kadın durdu. Rodolphe'u sevgi dolu ve buğulu gözlerle birkaç dakika süzdükten sonra birdenbire:</p>

  <p class="normal">— Ah, dedi; bu bahsi kapatalım artık... Atlar nerede? Dönelim.</p>

  <p class="normal">Rodolphe, canı sıkılmış ve öfkelenmiş gibi göründü.</p>

  <p class="normal">Kadın tekrarladı:</p>

  <p class="normal">— Nerede atlar? Nerede atlar?</p>

  <p class="normal">O zaman, ağzında tuhaf bir gülümseme, gözbebekleri sabit, dişleri kenetlenmiş, kollarını açarak kadına doğru yürüdü.</p>

  <p class="normal">Kadın tir tir titreyerek geri çekildi. Kekeleyerek:</p>

  <p class="normal">— Ah! Beni korkutuyorsunuz, dedi. Üzüyorsunuz beni. Gidelim.</p>

  <p class="normal">Rodolphe'un yüzündeki ifade değişti:</p>

  <p class="normal">— Mademki öyle.</p>

  <p class="normal">Derhal saygılı, okşayıcı, mahcup oluverdi. Kadın, koluna girdi. Döndüler.</p>

  <p class="normal">Rodolphe:</p>

  <p class="normal">— Ne oldu size, diyordu. Neden? Anlayamadım. Herhalde yanlış anladınız. Siz benim gönlümde, yüksek, sağlam ve tertemiz bir mevkide, kaidesi üstünde duran bir Meryem gibisiniz. Fakat yaşamak için size muhtacım! Gözlerinize, sesinize, düşüncenize ihtiyacım var. Bana yâr, kardeş, melek olunuz.</p>

  <p class="normal">Kolunu uzatıyor, kadının belini sarıyordu. Emma ise gevşek gevşek kurtulmaya çalışıyordu. Rodolphe yürürken kadına böyle destek oluyordu.</p>

  <p class="normal">Yaprakları yiyen iki atın gürültüsünü duydular.</p>

  <p class="normal">Rodolphe:</p>

  <p class="normal">— Biraz daha, dedi. Hemen gitmeyelim. Kalın.</p>

  <p class="normal">Onu, ötede, üstünü su mercimeklerinin bir yeşillik gibi kapladığı bir küçük göle doğru götürdü. Solmuş nilüferler, sazlar arasında hareketsiz duruyordu. Otlar üzerindeki ayak seslerini duyan kurbağalar, gizlenmek için sıçramaya başladılar. Kadın:</p>

  <p class="normal">— Kabahatliyim, diyordu; kabahatliyim. Sizi dinlemekle delilik ettim.</p>

  <p class="normal">— Niçin?.. Emma! Emma!</p>

  <p class="normal">Kadın, erkeğin omzuna yaslanarak yavaşça:</p>

  <p class="normal">— Ah! Rodolphe, dedi.</p>

  <p class="normal">Elbisesinin kumaşı, frakın kadifesine takılıyordu, bir hıçkırıkla gerilen beyaz boynunu arkaya attı ve adeta bitkin, gözyaşları içinde, uzun bir titremeyle sarsıla sarsıla, elleriyle yüzünü kapayarak kendini bırakıverdi.</p>

  <p class="normal">Akşam karanlığı çöküyordu. Ufka yaslanmış güneşin dallar arasından geçen ışıkları, Rodolphe'un gözlerini kamaştırıyordu. Emma'nın etrafında, şurada burada, yapraklar üzerinde veya yerde, sanki sinekkuşları uçarken tüylerini serpmişler gibi, ışıklı lekeler titreşiyordu. Her yer sessizdi; ağaçlardan tatlı bir şey yayılıyor gibiydi. Emma, çarpıntısı yeniden başlayan kalbini ve kanının vücudu içinde bir süt nehri gibi dolaştığını hissediyordu. O anda, ormanın ötesinden, öbür tepelerden upuzun ve ne olduğu belirsiz bir haykırma, sonu bir türlü gelmeyen bir ses duydu. Oynayan sinirlerinin son titreşimlerine bir müzik gibi karışan bu sesi sükût içinde dinledi. Rodolphe, dişleri arasına bir yaprak sigarası sıkıştırmış, kırık dizginlerden birini çakısı ile tamir ediyordu.</p>

  <p class="normal">Aynı yoldan geçerek, Yonville'e döndüler. Çamur üstünde atlarının yan yana bıraktığı izleri, otlarda aynı taşları yeniden gördüler. Etraflarında hiçbir değişiklik yoktu. Fakat, Emma'nın başına, dağların yerinden oynamasından beter bir şeyler gelmişti. Rodolphe, vakit vakit eğiliyor, kadının elini yakalayarak öpüyordu.</p>

  <p class="normal">At üstünde ne kadar sevimliydi! Narin endamıyla dimdik, dizi atının yelesi üzerinde bükülmüş, akşam kızıllığı içinde yüzü açık havadan pembeleşmişti.</p>

  <p class="normal">Yonville'e girerlerken Emma, atını kaldırımlar üzerinde şaha kaldırıp çark ettirdi. Pencerelerden kendisine bakıyorlardı.</p>

  <p class="normal">Akşam yemeğinde kocası, halini iyi buldu; fakat gezinti hakkında bilgi isteyince, Emma işitmemezlikten geldi. Yanan iki şamdanın arasında, dirseği tabağının yanına dayalı, duruyordu.</p>

  <p class="normal">— Emma!</p>

  <p class="normal">— Ne var?</p>

  <p class="normal">— Şey, bugün öğleden sonra Mösyö Alexandre'a uğradım; henüz güzelliği yerinde bir kısrağı var, yalnız dizinin derisi biraz sıyrılmış. Eminim ki, yüz <span class="ideitalik">écu</span> kadar bir paraya satar...</p>

  <p class="normal">İlave etti:</p>

  <p class="normal">— Hoşuna gideceğini düşünerek, hayvanı peyledim... Yani satın aldım. Acaba iyi mi yaptım? Söyle bana... Emma, iyi yaptığını bir baş işaretiyle bildirdi. Bir çeyrek saat sonra da sordu:</p>

  <p class="normal">— Bu gece çıkıyor musun?</p>

  <p class="normal">— Evet, niye sordun?</p>

  <p class="normal">— Hiç, dostum, hiç.</p>

  <p class="normal">Charles'dan kurtulur kurtulmaz, gidip odasına kapandı.</p>

  <p class="normal">Evvela sersemler gibi oldu; ağaçlar, yollar, hendekler, Rodolphe gözlerinin önüne geliyor, yapraklar ürperir, sazlar ıslık çalarken, kollarının vücuduna sarılışını hâlâ hisseder gibi oluyordu.</p>

  <p class="normal">Fakat gözü aynaya ilişince, yüzü kendisine bir tuhaf geldi. Hiçbir zaman gözleri böylesine iri, böylesine siyah, böylesine derin olmamıştı. Varlığına sinen harikulade bir şey, onu bambaşka bir şekle sokmuştu.</p>

  <p class="normal">Kendi kendine: "Bir âşığım var, bir âşığım var!" deyip duruyordu. Bu düşünce, sanki yeniden buluğa ermiş gibi kendisine haz veriyordu. Demek o aşk sevincine, ümidini kesmiş olduğu o saadet hummasına nihayet kavuşacaktı. Her şeyin ihtiras, coşkunluk, sayıklama olduğu harikulade bir âlemin içine dalıyordu; mavimtırak bir genişlik kendisini sarıyor, duygunun zirveleri, düşüncesinin ışığı altında kıvılcımlanıyor, günlük hayat bu yüceliklerin aralığından, ancak uzakta, aşağılarda, karanlıklar içinden görünüyordu.</p>

  <p class="normal">Aklına, okuduğu kitapların kahramanı olan kadınlar geldi. Kocalarını aldatmış bu kadınların lirik alayı, hafızasında, kendisini büyüleyen sırdaş sesiyle şarkı söylemeye başladı. Bizzat kendisi de, hayalinde canlanan bu âlemin gerçek bir parçası oluyor, kendini, o kadar imrenmiş olduğu bu tip sevdalı kadınlardan biri yerine koyarak, gençliğinin o uzun hülyasını gerçeğe çeviriyordu. Bir yandan da, intikam almanın zevkini duyuyordu. Çektiği ıstırap kâfi değil miydi? Ama şimdi zafer onundu; o kadar zaman, içinde tuttuğu aşk duygusu, sevinçle fıkır fıkır, bütün bütüne gönlünden fışkırıyordu. Vicdan azabı, endişe ve telaş duymaksızın bunun tadını çıkarıyordu.</p>

  <p class="normal">Ertesi gün yepyeni bir tatlılık içinde geçti. Birbirlerine yemin ettiler. Emma, ona üzüntülerini anlattı. Rodolphe, öpücüklerle sözünü kesiyor, Emma ise, onu, gözkapakları yarı açık seyrederek, kendisine küçük adıyla hitap etmesini ve sevdiğini tekrarlamasını söylüyordu. Dün olduğu gibi bugün de, ormanda, bir nalıncının kulübesi içindeydiler. Kulübenin duvarları samandandı; tavanı o kadar basıktı ki, ayaktayken eğilmek gerekiyordu. Bir kuru yaprak yığını üstünde karşı karşıya oturmuşlardı.</p>

  <p class="normal">O günden sonra, birbirlerine Allah'ın günü mektup yazmaya başladılar. Emma mektubunu, bahçenin ucunda, ırmak kenarındaki taraçanın bir yarığına bırakıyor, Rodolphe gelip mektubu alıyor ve yerine kendi mektubunu koyuyordu. Rodolphe'unkiler, Emma'ya daima pek kısa geliyordu.</p>

  <p class="normal">Bir sabah, Charles'ın daha şafak sökmeden evden çıktığını görünce, Emma'ya, hemen gidip Rodolphe'u görmek hevesi geldi. Herkes daha uykudayken, pekâlâ, Huchette'e koşa koşa gidilir, orada bir saat kalınır ve tekrar Yonville'e dönülebilirdi. Bu fikir aklına gelince, iştahla soludu; az sonra kendisini çayırın ortasında buldu, arkasına bakmaksızın hızlı adımlarla yürüyordu.</p>

  <p class="normal">Gün ağarmaya başlamıştı. Emma, âşığının, kırlangıç kuyruğu biçimindeki iki çatı fırıldağının koyu lekesinden, fecrin solgunluğu önünde beliren evini uzaktan tanıdı.</p>

  <p class="normal">Çiftlik avlusundan sonra, şato olması gereken ayrı bir bina vardı. Sanki, o yaklaştıkça duvarlar kendiliğinden ikiye ayrılıyormuş gibi, hemen içeriye daldı. Büyük bir merdiven dosdoğru koridora çıkıyordu. Emma bir kapının mandalını kaldırdı ve birdenbire, odanın dibinde bir adamın uyumakta olduğunu gördü. Bu Rodolphe'tu. Emma bir çığlık kopardı.</p>

  <p class="normal">Rodolphe:</p>

  <p class="normal">— Sensin ha! Sensin ha! deyip duruyordu. Nasıl gelebildin? Ah, elbisen de ıslanmış!</p>

  <p class="normal">Emma, kollarını onun boynuna dolayarak:</p>

  <p class="normal">— Seni seviyorum, dedi.</p>

  <p class="normal">Başarıyla neticelenen bu ilk cüretkârane hareketten sonra, Emma artık Charles'ın evden her erken çıkışında çabucak giyiniyor, ırmak kenarına varan samanlıktan ayaklarının ucuna basa basa iniyordu.</p>

  <p class="normal">Fakat ineklere köprülük eden kalas çekilip alınmışsa, ırmak boyunca sıralanan duvarları takip etmek gerekiyordu. Kıyı kaygandı, Emma suya düşmemek için, elleriyle, çiçekleri düşmüş şebboy kümelerine sarılıyordu. Sonra sürülmüş tarlaların içine dalayor, incecik potinleri ile çukura bata çıka, sarsıla, sendeleye, gidiyordu. Başına bağladığı eşarbı, otların arasında rüzgârla dalgalanıyordu. Öküz görünce ürküyor, koşmaya başlıyordu. Nefes nefese, yanakları kızarmış, bütün vücudunda taze bir usare, yeşillik ve açık havayı saça saça şatoya varıyordu. Rodolphe o saatte henüz uyanmamış bulunuyordu. Emma ile birlikte odasına bir bahar sabahı giriyordu.</p>

  <p class="normal">Pencereler boyunca sarı perdeler, içeriye yavaşça, koyu bir sarışın ışık sızdırıyordu. Emma, gözlerini kırpa kırpa, el yordamıyla ilerliyor, saç kümelerine takılmış çiy damlaları, yüzünü sanki sarı yakuttan bir hale gibi sarıyordu. Rodolphe, gülerek onu kendine çekiyor, bağrına bastırıyordu.</p>

  <p class="normal">Sonra, Emma daireyi gözden geçiriyor, dolapların çekmecelerini açıyor, tarağı ile saçlarını tarıyor, tıraş aynasında kendini seyrediyordu. Hatta sık sık, komodinin üstünde bir sürahinin yanında, limon ve şeker parçaları arasında duran kocaman bir pipoyu dişlerinin arasına sıkıştırıyordu.</p>

  <p class="normal">Birbirlerine veda etmeleri bir çeyrek saatten az sürmüyordu. O an gelince Emma ağlıyordu; Rodolphe'u bırakıp gitmek hiç istemiyordu. Dayandığı bir kuvvet, onu hep Rodolphe'a doğru itiyordu. Nihayet bir gün Rodolphe, onun tekrar habersiz çıkageldiğini görünce, sanki bir şeye canı sıkılmış gibi suratını astı.</p>

  <p class="normal">Emma:</p>

  <p class="normal">— Nen var? diye sordu. Hasta mısın? Söyle bana?..</p>

  <p class="normal">Rodolphe, sonunda, ciddi bir tavırla, bu ziyaretlerin ihtiyatsızlık olduğunu ve dile düşeceğini söyledi.</p>
</body>
</html>
