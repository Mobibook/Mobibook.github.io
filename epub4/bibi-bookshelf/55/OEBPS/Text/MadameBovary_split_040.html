<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_34">VII</h2>

  <p class="normal">Ertesi gün, icra memuru Hareng efendi, haciz zaptını tutmak üzere iki şahitle birlikte eve geldiği zaman, Emma acısını bağrına bastı.</p>

  <p class="normal">Adamlar, Bovary'nin muayene odasından işe başladılar. <span class="ideitalik">Meslek âleti</span> saydıkları kurukafayı deftere kaydetmediler; fakat mutfakta tabak çanağı, tencereleri, iskemleleri, şamdanları ve yatak odasında da etajerdeki bütün ufak tefekleri saydılar. Fistanları, iç çamaşırını, tuvalet odasını gözden geçirdiler. Emma'nın hayatı, en gizli köşelerine kadar, otopsi yapılan bir ceset gibi, bu üç adamın gözleri önüne boylu boyunca serildi.</p>

  <p class="normal">Düğmeleri iliklenmiş daracık siyah elbisesi, beyaz kravatı, çok gergin subyeleri ile Hareng efendi, zaman zaman:</p>

  <p class="normal">— Müsaade eder misiniz, Madam? Müsaade eder misiniz? deyip duruyordu.</p>

  <p class="normal">Sık sık, hayranlıkla:</p>

  <p class="normal">— Çok hoş!.. Çok güzel! diyordu.</p>

  <p class="normal">Sonra, kalemini sol eliyle tuttuğu bir bağa hokkaya batırarak yazmaya koyuluyordu.</p>

  <p class="normal">Evin katlarını bitirdikten sonra, tavan arasına çıktılar.</p>

  <p class="normal">Rodolphe'un mektuplarını Emma orada bir çekmeceye kilitlemişti. Açmak icap etti.</p>

  <p class="normal">Hareng efendi, halden anlayan bir gülümsemeyle:</p>

  <p class="normal">— Ah, mektuplar! dedi. Fakat, müsaade ediniz, zira içinde başka bir şey bulunup bulunmadığından bizzat emin olmalıyım.</p>

  <p class="normal">İçindeki Napoléon altınlarını düşürmek istiyormuş gibi kâğıtları yavaşça eğdi. Emma vaktiyle kalbini çarptıran o kâğıtlara, parmakları sümüklüböcek gibi kırmızı ve gevşek o iri elin dokunduğunu görünce tiksindi.</p>

  <p class="normal">Nihayet gittiler. Félicité içeriye girdi. Emma onu Bovary'yi oyalamak için gözcülük etmeye göndermişti; ikisi bir olup haciz muhafızını damın altına yerleştirdiler, o da oradan kımıldamayacağına söz verdi.</p>

  <p class="normal">Emma o akşam Charles'ı düşünceli buldu. Yüzünün çizgilerinden suçlamalar sezerek, hafakan dolu bakışlarını ondan ayırmıyordu. Sonra gözleri, Çin ekranlarıyla süslü ocağa, geniş perdelere, koltuklara, hayatının tatsızlığına lezzet katmış olan bütün o eşyaya ilişince, içini vicdan azabı, daha doğrusu uçsuz bucaksız bir pişmanlık kaplıyor, bu da tutkusunu yok edeceğine, büsbütün şahlandırıyordu. Charles, iki ayağını ocağın demirlerine dayamış, rahat rahat kütükleri karıştırıyordu.</p>

  <p class="normal">Bir an geldi, muhafız, gizlendiği yerde sıkılmış olacak ki, birazcık gürültü etti:</p>

  <p class="normal">Charles:</p>

  <p class="normal">— Yukarda biri mi dolaşıyor? dedi.</p>

  <p class="normal">— Hayır, bir küçük pencere açık kalmış herhalde, rüzgârdan sallanıyor.</p>

  <p class="normal">Emma, ertesi pazar günü, ismini bildiği bankerleri görmek maksadıyla Rouen'a gitti. Bunlar ya kıra gitmişlerdi, yahut geziye çıkmışlardı. Fakat yılmadı, rast getirebildiklerinden para istedi. Paraya acele ihtiyacı vardı, işi olur olmaz iade edecekti. Bazıları alay etti: kimse razı olmadı.</p>

  <p class="normal">Saat ikide Léon'un evine gitti, kapıyı vurdu. Kimse açmadı. Nihayet Léon göründü.</p>

  <p class="normal">— Seni hangi rüzgâr attı böyle?</p>

  <p class="normal">— Rahatsız mı ettim?</p>

  <p class="normal">— Hayır... ama...</p>

  <p class="normal">Ev sahibinin eve "kadın" almasından hoşlanmadığını itiraf etti.</p>

  <p class="normal">Emma:</p>

  <p class="normal">— Sana diyeceklerim var, dedi.</p>

  <p class="normal">Léon elini anahtara attı. Emma, durdurdu.</p>

  <p class="normal">— Hayır, burada olmaz, bize gidelim.</p>

  <p class="normal"><span class="ideitalik">Boulogne</span> otelindeki odalarına gittiler.</p>

  <p class="normal">Emma, gelir gelmez bir bardak dolusu su içti. Çok solgundu:</p>

  <p class="normal">— Léon, dedi; bana yardım edeceksin.</p>

  <p class="normal">Sımsıkı yakaladığı iki elini sarsarak, ilave etti:</p>

  <p class="normal">— Dinle beni, sekiz bin frank lazım bana!</p>

  <p class="normal">— Sen delirmişsin!</p>

  <p class="normal">— Henüz değil.</p>

  <p class="normal">Arkasından hemen, haciz hikâyesini anlatarak, ne berbat bir vaziyette olduğunu izah etti; zira Charles hiçbir şeyin farkında değildi: kaynanası kendisinden nefret ediyordu, Rouault Baba'nın elinden bir şey gelmezdi; fakat o, yani Léon, bu çok lüzumlu parayı bulmak için hemen paçaları sıvamalıydı.</p>

  <p class="normal">— Ama nasıl olur?..</p>

  <p class="normal">Emma:</p>

  <p class="normal">— Amma da bayağı adammışsın! diye haykırdı.</p>

  <p class="normal">O zaman Léon, aptal aptal:</p>

  <p class="normal">— Sen de işi fazla büyütüyorsun, dedi. Belki bin <span class="ideitalik">écu</span> kadar bir para ile herif yatışır.</p>

  <p class="normal">Demek hemen teşebbüse geçmek lazımdı. Üç bin frank bulmak pek olmayacak şey değildi. Zaten, kendi yerine Léon da pekâlâ borca girebilirdi.</p>

  <p class="normal">— Git! Dene! Lazım! Koş!... Oh! Bir şeyler yap! Bir şeyler yap! Seni daha da seveceğim!</p>

  <p class="normal">Léon çıkıp gitti, bir saat sonra döndü, suratı bir tören ağırbaşlılığı içinde:</p>

  <p class="normal">— Üç kişiye gittim, dedi; ama boşuna!</p>

  <p class="normal">Sonra ocağın iki ucuna karşılıklı oturup, hiç konuşmadan, hareketsiz kaldılar. Emma yerinde tepinerek omuz silkiyordu. Léon onun fısıldadığını duydu:</p>

  <p class="normal">— Ben senin yerinde olsaydım, pekâlâ bulurdum.</p>

  <p class="normal">— Nereden bulurdun!</p>

  <p class="normal">— Senin noterlikten!</p>

  <p class="normal">Ve gözlerini Léon'a dikti.</p>

  <p class="normal">Alev alev yanan gözbebeklerinden cehennemi bir cüret fışkırıyor, gözkapakları şehvet ve cesaret verici bir tarzda birbirine yaklaşıyordu; öyle ki, genç adam kendisine suç işlemeyi öğütleyen bu kadının dilsiz iradesi karşısında sıfırı tükettiğini hissetti. O zaman korktu ve her çeşit izahın önüne geçmek için, eliyle alnına vurarak bağırdı:</p>

  <p class="normal">— Morel bu gece dönecek! Ümit ederim ki benden esirgemez bunu (Morel, dostlarından biriydi, çok zengin bir tacirin de oğluydu), ben de yarın sana getiririm.</p>

  <p class="normal">Emma bu ümidi onun hayal ettiği gibi sevinçle karşılar görünmedi. İşin içinde bir yalan olduğundan mı şüphe ediyordu? Sonra Léon kızararak devam etti:</p>

  <p class="normal">— Ama, saat üçe kadar gelemezsem, beni artık bekleme, sevgilim. Artık gitmem gerek kusura bakma, Allahaısmarladık!</p>

  <p class="normal">Elini sıktı, ama o el, ona pörsümüş gibi geldi. Emma'nın artık hiçbir şey hissedecek hali kalmamıştı.</p>

  <p class="normal">Saat dördü çaldı; Emma, alışkanlıkların dürtüsüne bir makine gibi itaat ederek, Yonville'e dönmek üzere yerinden kalktı.</p>

  <p class="normal">Hava güzeldi; güneşin bembeyaz bir gökyüzünde parıldadığı, martın berrak ve sert günlerinden biriydi. Yabanlıklarını giymiş Rouen'lılar, keyifli keyifli geziniyorlardı. Parvis meydanına geldi. İkindi ibadetinden çıkılıyordu; halk, bir köprünün üç kemeri altından akan nehir gibi, kilisenin üç büyük kapısından boşanıyordu ve kavas, bunların ortasında, bir kaya parçasından daha hareketsiz duruyordu.</p>

  <p class="normal">O zaman Emma, önüne serilen geniş, fakat aşkından daha az derin bu büyük kubbe altına endişe içinde ve ümitle girdiği günü hatırladı ve peçesinin altında ağlayarak, sersemlemiş, sarsak, neredeyse bayılmak üzere, yürümeye devam etti.</p>

  <p class="normal">Açılan bir arabalık kapısından çıkan bir ses:</p>

  <p class="normal">— Varda! diye haykırdı.</p>

  <p class="normal">Emma, samur kürk giymiş bir kibar zatın kullandığı iki tekerlekli bir aranın okları arasında yeri eşeleyen güzel bir siyah at geçsin diye durdu. Kim bu acaba? Emma onu tanıyordu... Araba hızlandı ve gözden kayboldu.</p>

  <p class="normal">Ama önünden geçen adam, o idi, Vikont'tu! Emma dönüp baktı; sokak bomboştu. Kendisine öyle bir bitkinlik, öyle bir hüzün geldi ki, düşmemek için bir duvara dayandı.</p>

  <p class="normal">Sonra içinden, "Belki aldandım" dedi. Aslında, ne olup bittiğini bilmiyordu. İçinden, dışından her şey onu yüzüstü bırakmıştı. Tarif edilmez uçurumlara rasgele yuvarlanarak, kendini mahvolmuş hissediyordu. Nitekim, <span class="ideitalik">Kızıl Haç</span>'a gelip de, ecza ile dolu kocaman bir sandığın <span class="ideitalik">Kırlangıç</span>'a yükletilmesine bakan Homais'ciği görünce adeta sevindi; eczacının elinde, karısına götürmek üzere bir mendile sardığı altı küçük francala vardı.</p>

  <p class="normal">Madam Homais perhiz günlerinde tuzlu tereyağı ile yenilen, bu sarık biçiminde, küçük tıkız francaları pek severdi.</p>

  <p class="normal">Bunlar, belki haçlı seferleri devrinden kalma, gotik çağı yiyeceklerinin son örnekleriydi; gürbüz Normandiyalılar, sofrada, meşalelerin sarı ışığı altında, tatlı şarap güğümleriyle dev gibi jambon ve sucuk yığınları arasında, yutulacak Mağribi kelleleri zannederek karınlarını bunlarla doldururlardı. Eczacının karısı da, dişlerinin pek bozuk olmasına rağmen, o tıkız francalaları, tıpkı eski Normandiyalılar gibi, kahramanca tıkır tıkır yerdi; bu nedenle, Mösyö Homais, şehre her inişinde, karısına bunlardan getirmeyi hiç ihmal etmezdi, hep Massacra sokağındaki meşhur börekçiden gidip alırdı.</p>

  <p class="normal">Homais, <span class="ideitalik">Kırlangıç'</span>a binmesine yardım etmek için elini Emma'ya uzatırken:</p>

  <p class="normal">— Sizi gördüğüme pek sevindim, dedi.</p>

  <p class="normal">Sonra, francalaları filenin kayışlarına astı, düşünceli ve Napoléon'vari bir tavırla, başı açık, kollarını kavuşturarak yerine oturdu.</p>

  <p class="normal">Fakat kör adam, her defasında olduğu gibi, tepenin eteğinde peyda olunca:</p>

  <p class="normal">— Doğrusu, dedi; idarenin bu kadar çirkin işlere göz yummasını bir türlü aklım akmıyor! Bu biçareleri yakalamalı ve bir işte çalışmaya zorlamalı. Terakki, şerefsizim, kaplumbağa adımıyla ilerliyor. Vahşet içinde yuvarlanıp duruyoruz.</p>

  <p class="normal">Kör, arabanın kapısı kenarından, duvar halısının çividen kurtulmuş bir köşesi gibi sallanıp duran şapkasını uzatıyordu.</p>

  <p class="normal">Eczacı:</p>

  <p class="normal">— İşte, dedi; bir sıraca iltihabı!</p>

  <p class="normal">Bu zavallıyı çoktandır tanıdığı halde, sanki ilk kez görüyormuş gibi davrandı, <span class="ideitalik">dış tabaka, donuk tabaka, göz akı, yüz biçimi</span> gibi kelimeler mırıldandı ve sonra babacan bir tavırla:</p>

  <p class="normal">— Dostum, diye sordu; bu korkunç illet sende çoktan beri mi var? Meyhanelerde kafayı çekeceğine, perhize girsen daha iyi olur.</p>

  <p class="normal">Ona şarabın iyisini, biranın iyisini, rostonun iyisini tavsiye ediyordu. Kör, bir şarkı tutturmuştu; zaten pek budala görünüyordu. Nihayet, Mösyö Homais kesesini açtı.</p>

  <p class="normal">— İşte sana beş santim, bana iki mangır geri ver, tavsiyelerimi unutma, faydasını görürsün.</p>

  <p class="normal">Hivert, bu nasihatlerin tesirinden şüphe ettiğini açıkça söylemek cesaretinde bulundu. Fakat eczacı, kendi tertibi olan iltihap geçirici bir merhemle herifi bizzat iyi edeceğine dair teminat verdi, adresini de söyledi:</p>

  <p class="normal">— Mösyö Homais, kapalı pazaryerinin yanında, herkes tanır.</p>

  <p class="normal">Hivert:</p>

  <p class="normal">— Öyleyse, karşılık olarak sen de <span class="ideitalik">palyaçoluk</span> et bize bakalım, dedi.</p>

  <p class="normal">Kör, dizleri üzerine çöktü, başını geriye attı, yeşilimtırak gözlerini fıldır fıldır döndürerek, dili dışarıda, iki eliyle midesini ovuşturmaya başladı. Aynı zamanda, aç kalmış bir köpek gibi, bir çeşit boğuk uluma tutturdu. Emma, tiksinti içinde, ona omzunun üzerinden bir beş franklık fırlattı. Bütün serveti bundan ibaretti. Onu böyle fırlatıp atmayı hoş bir hareket sayıyordu.</p>

  <p class="normal">Araba tekrar yürümeye başlamıştı ki, Mösyö Homais, birdenbire pencereden dışarıya sarkarak bağırdı:</p>

  <p class="normal">— Unlu şeyler, sütlü şeyler yemek yok! Cildiniz üzerine yünlü şeyler giyin, iltihaplı yerleri ardıç tohumu tütsüsüne tutmak lazım!</p>

  <p class="normal">Gözlerinin önünde geçip giden tanıdık şeylerin manzarası, Emma'yı o andaki ıstırabından yavaş yavaş uzaklaştırıyordu. Üzerine dayanılmaz bir yorgunluk çökmüştü. Evine, afallamış, cesareti kırılmış, adeta uyuklayarak geldi.</p>

  <p class="normal">Kendi kendine:</p>

  <p class="normal">— Başa gelen çekilir, diyordu. Hem sonra, kim bilir? Niçin beklenmedik bir olay birdenbire patlak vermesin? Lheureux bile pekâlâ ölebilir.</p>

  <p class="normal">Sabahın saat dokuzunda, meydandan gelen seslerin gürültüsüyle uyandı. Pazaryerinin etrafında bir kalabalık toplanmış, bir direğe asılı kocaman bir ilanı okuyordu. Emma, Justin'in bir taşın üstüne çıkarak ilanı yırttığını gördü. Fakat, tam o sırada, kır bekçisi çocuğu ensesinden yakaladı. Mösyö Homais eczaneden çıktı, Lefrançois Anne'nin kalabalığın ortasında nutuk verir gibi bir hali vardı.</p>

  <p class="normal">Félicité:</p>

  <p class="normal">— Madam! Felaket! dedi.</p>

  <p class="normal">Zavallı kız, heyecanlar içinde, kapıdan kopardığı sarı bir kâğıdı hanımına uzatıyordu. Emma bir bakışta, bütün mobilyasının satılığa çıkarıldığını okudu.</p>

  <p class="normal">O zaman sessizce birbirlerine bakıştılar. Hizmetçi ile hanımı birbirlerinden sır saklamazlardı. Nihayet Félicité içini çekerek:</p>

  <p class="normal">— Ben sizin yerinizde olsam, Madam, dedi; Mösyö Guillaumin'e giderim.</p>

  <p class="normal">— Sahi mi?</p>

  <p class="normal">Bu sualin anlamı şuydu:</p>

  <p class="normal">— Uşak vasıtasıyla evin durumunu biliyorsun, acaba evin efendisinin benden söz ettiği olur muydu hiç?</p>

  <p class="normal">— Evet, Madam, gidin, iyi edersiniz.</p>

  <p class="normal">Giyindi, siyah fistanının üstüne kara benekli pelerinini geçirdi. Kimse görmesin diye (çünkü meydanda hâlâ kalabalık vardı), dere boyundaki patikadan kasaba dışına çıktı.</p>

  <p class="normal">Noterin parmaklığı önüne geldiği zaman, nefes nefeseydi. Gökyüzü kapanıktı ve biraz kar yağıyordu.</p>

  <p class="normal">Çıngırak çalınınca, Théodore, kırmız yeleği ile sahanlıkta göründü. Eski bir tanıdığıymış gibi, adeta laubali bir tavırla gelip kapıyı açtı ve Emma'yı yemek odasına götürdü.</p>

  <p class="normal">Duvardaki rafı dolduran bir kaktüsün altında büyük bir çini soba horulduyordu. Meşe kâğıdı kaplanmış duvarlara, siyah çerçeveler içinde Steuben'in <span class="ideitalik">Esmeralda</span>'sı ile Schopin'in <span class="ideitalik">Putiphar</span>'ı asılmıştı. Sofra hazırdı, iki gümüş ısıtacak, billur kapı tokmakları, parke ve mobilyalar, her şey, titiz İngilizlere özgü bir temizlik içinde pırıl pırıl parlıyordu; pencere camları, bütün köşelerine renkli camlar yerleştirilerek süslenmişti.</p>

  <p class="normal">Emma:</p>

  <p class="normal">— İşte yemek odası buna denir, diye düşündü; bana da böyle bir tanesi lazım.</p>

  <p class="normal">Noter içeriye girdi, sol eliyle dallı robdöşambrını vücuduna bastırırken, öbür eliyle kahverengi kadifeden takkesini başından çıkarıp hemen tekrar yerine koyuverdi. Takke, ta arkadan uzatılarak dazlak kafayı çevreleyen üç sarışın perçemin uçlarının çıktığı sağ tarafa, afili bir tarzda oturtulmuştu.</p>

  <p class="normal">Noter, Emma'ya oturulacak bir yer gösterdikten sonra, nezaketsizliğinden dolayı özür dileyerek öğle yemeğine oturdu.</p>

  <p class="normal">Emma:</p>

  <p class="normal">— Mösyö, size ricaya geldim... dedi.</p>

  <p class="normal">— Ne hususta, Madam? Sizi dinliyorum...</p>

  <p class="normal">Emma vaziyetini anlatmaya başladı.</p>

  <p class="normal">Guillaumin efendi, kumaş taciriyle gizlice iş yaptığı için vaziyeti biliyordu. Kendisinden istenen ipotek karşılığı borçlanma işlerinde gereken parayı hep ondan alıyordu.</p>

  <p class="normal">Demek, başlangıçta önemsiz, türlü türlü kimselere ciro edilen, uzun vadelere göre sıralanmış, mütemadiyen yenilenen senetlerin uzun hikâyesini (Emma'dan daha iyi) biliyordu. Tacir, bütün protestoları toplayarak, hemşerileri kendisini yırtıcı bir kaplan bilmesinler diye, dostu Vinçart'ı kendi adına gereken kovuşturmaya girişmekle görevlendirmişti.</p>

  <p class="normal">Emma, hikâyesini anlatırken, Lheureux aleyhinde suçlamalarda bulunmaktan geri kalmıyor, noter bu suçlamalara zaman zaman, anlamı olmayan bir sözle cevap veriyordu. Pirzolasını yiyip çayını da içtikten sonra, çenesini, birbirine küçük bir altın zincirle bağlı iki elmas iğne geçirilmiş gök mavisi kravatı üzerine yasladı ve tatlımtırak, karışık anlamlı, garip bir tebessümle gülümsemeye başladı. Fakat, Emma'nın ayaklarının ıslak olduğunu görünce:</p>

  <p class="normal">— Sobaya yaklaşsanıza, dedi; daha yukarıya, çini üzerine koyun ayaklarınızı.</p>

  <p class="normal">Emma kirletmekten çekiniyordu. Noter, çapkın bir eda ile:</p>

  <p class="normal">— Güzel şeyler zarar vermez, dedi.</p>

  <p class="normal">O zaman Emma, adamı heyecanlandırmak istedi, kendi de heyecanlanarak, ona aile hayatının darlığını, sıkıntılarını, ihtiyaçlarını anlatmaya koyuldu. Noter anlıyordu bunu: zarif bir kadın! Yemeğine ara vermeden, tamamıyla Emma'ya doğru dönmüştü, öyle ki, dizi, tabanı soba üzerinde tüterek bükülen potinine değiyordu.</p>

  <p class="normal">Fakat, Emma kendisinden bin <span class="ideitalik">écu</span> isteyince dudaklarını büzdü, sonra, vaktiyle servetinin idaresini kendi üzerine almamış olmaktan çok üzüntü duyduğunu söyledi, çünkü parayı değerlendirmenin, bir kadın için bile, çok elverişli, yüzlerce usulü vardı. Örneğin, Grumesnil kömür ocaklarına veya Havre'daki arsalara hemen hemen tam güven içinde mükemmel yatırımlar yapmak mümkündü. Böyle yapmış olsaydı, mutlaka kazanacağı akla sığmaz rakamlardan söz ederek, Emma'nın içindeki ateşi büsbütün körüklüyordu.</p>

  <p class="normal">— Bana başvurmayışınızın nedeni neydi acaba?</p>

  <p class="normal">— Bilemiyorum.</p>

  <p class="normal">— Neydi, ha? Sizi o kadar korkutuyor muydum? Bilakis, asıl ben şikâyetçi olmalıyım! Birbirimizi pek az tanıyoruz! Ama ben size karşı içten bağlıyım. Ümit ederim ki, bundan kuşkunuz yoktur!</p>

  <p class="normal">Elini uzattı, Emma'nın elini yakaladı, hırsla öptü, sonra dizinin üstünde tuttu; ona türlü diller dökerek, nazik nazik parmaklarıyla okşadı durdu.</p>

  <p class="normal">Tatsız sesi, akan bir ırmak gibi, pısır pısır ediyordu; gözlüklerinin parıltısı arasından gözbebeğinden bir kıvılcım fırlıyor, elleri, kolunu okşamak için, Emma'nın yeni içinde ilerliyordu. Emma, yanağında kesik kesik bir soluma hissetti, bu adam onu fena halde rahatsız ediyordu.</p>

  <p class="normal">Bir sıçrayışta ayağa kalktı:</p>

  <p class="normal">— Mösyö, bekliyorum! dedi.</p>

  <p class="normal">Birdenbire rengi atan noter sordu:</p>

  <p class="normal">— Ne bekliyorsunuz?</p>

  <p class="normal">— Parayı.</p>

  <p class="normal">— Ama...</p>

  <p class="normal">Sonra, patlak veren çok güçlü bir arzuya dayanamayarak:</p>

  <p class="normal">— Peki, öyle olsun!.. dedi.</p>

  <p class="normal">Robdöşambrına aldırış etmeden, dizlerinin üzerinde Emma'ya doğru sürükleniyordu.</p>

  <p class="normal">— Kalın, yalvarırım! Sizi seviyorum!</p>

  <p class="normal">Kadını belinden yakaladı.</p>

  <p class="normal">Madam Bovary'nin yüzüne hemen kan hücum etti. Korkunç bir tavırla geri çekilirken haykırdı:</p>

  <p class="normal">— Benim perişanlığımdan, utanmadan istifade etmeye bakıyorsunuz, Mösyö! Ben acınacak bir kadınım, fakat satılık değilim!</p>

  <p class="normal">Çıktı.</p>

  <p class="normal">Noter, gözleri kanaviçe işlemeli terliklerinde, şaşkın şaşkın kalakaldı. O terlikler, bir sevgilisinin hediyesiydi. Onlara baka baka avundu. Zaten, böyle bir serüvenin kendisini nerelere sürükleyeceği belli olmazdı.</p>

  <p class="normal">Yolun akçakavakları altında sinirli adımlarla kaçarken, Emma söyleniyordu:</p>

  <p class="normal">— Ne sefil adam! Ne alçak herif!.. Ne adilik! Başarısızlığının hayal kırıklığı, hakarete uğramış iffetinin öfkesini artırıyordu. Ona, alınyazısı kendisiyle uğraşıyor gibi geliyor ve bundan büsbütün gurur duyuyordu. Kendine karşı asla bu kadar saygı beslememiş, başkalarını böylesine hor görmemişti. İçinden gelen bir kavgacılık dürtüsü onu sürükleyip götürüyordu. Elinden gelse bütün erkekleri dövecek, suratlarına tükürecek, kemiklerini kıracaktı. Solgun, titremeler içinde, kızgın, yaşlı gözlerle boş ufku tarayarak, kendisini boğan kinden zevk alır gibi, hızlı adımlarla dosdoğru yürümeye devam ediyordu.</p>

  <p class="normal">Evini görür görmez, kendisine bir uyuşukluk geldi. Artık ilerleyemez olmuştu; ama, lazımdı; zaten nereye kaçabilirdi?</p>

  <p class="normal">Félicité kapıda bekliyordu:</p>

  <p class="normal">— Ne oldu? diye sordu.</p>

  <p class="normal">Emma:</p>

  <p class="normal">— Olmadı, dedi.</p>

  <p class="normal">Baş başa vererek, bir çeyrek saat, Yonville'de ona yardım etmesi mümkün olan değişik kimseleri gözden geçirdiler. Fakat Félicité hangi ismi söylerse, Emma:</p>

  <p class="normal">— Hiç olacak şey mi, diyordu; istemezler.</p>

  <p class="normal">— Mösyö de neredeyse eve dönecek.</p>

  <p class="normal">— Biliyorum... Beni yalnız bırak.</p>

  <p class="normal">Her çareye başvurmuştu. Artık yapılacak bir şey kalmamıştı; Charles döner dönmez, ona artık:</p>

  <p class="normal">— Çekil oradan, demeliydi; üstünde yürüdüğün bu halı artık bizim değil. Evinde, artık ne eşyan var, ne bir iğnen, ne de bir çöpün, seni ben bu duruma getirdim, zavallıcık!</p>

  <p class="normal">O zaman kocası bir hıçkırık koparacak, sonra kana kana ağlayacak, nihayet, şaşırması geçince, affedecekti.</p>

  <p class="normal">Emma dişlerini gıcırdatarak mırıldandı:</p>

  <p class="normal">— Evet, affedecek beni, beni tanıdığından dolayı kendisini mazur göreyim diye bana bir milyon vermeyi bile az bulan bu adam, affedecek beni... Asla! Asla!</p>

  <p class="normal">Bovary'nin kendisine üstün oluşu fikri Emma'yı çileden çıkarıyordu. Ama, ister itiraf etsin, ister etmesin, ya az sonra, yahut yarın, felaketi öğrenmemesine imkân yoktu; o halde o korkunç sahneye hazır olmak ve kocasının gönül yüceliğine katlanmak gerekecekti. Tekrar Lheureux'ye gitmek aklına geldi: neye yarar? Babasına mektup yazmak; çok geç kalmıştı; o anda belki de ötekinin arzusunu reddettiğine pişman olmaktaydı ki, ağaçlıklı yoldan bir atın tırısla geldiğini duydu. Bu, Charles'dı. Bahçe kapısını açtı, yüzü kireç gibi bembeyaz kesilmişti. Emma, kendini merdivene attı, meydandan hızlı hızlı uzaklaştı, kilisenin önünde Lestiboudois ile konuşan belediye başkanının karısı, onun tahsildarın evine girdiğini gördü.</p>

  <p class="normal">Hemen koşup Madam Caron'a haber ulaştırdı. Her iki hanım, tavan arasına çıktılar ve sırıkların üzerine asılmış çamaşırların arkasına gizlenerek, Binet'nin evinin içini rahatça görecek şekilde yerleştiler.</p>

  <p class="normal">Binet, tavan arasındaki odasında, tek başına, hilaller ve iç içe oyulmuş kürelerden meydana gelmiş, bütünü dikilitaş gibi dimdik ve hiçbir işe yaramayan o tanımlanamaz fildişi işlerinden birini tahta üzerine kopya etmekle meşguldü; son parçayı da ele almış ve amacına yaklaşmıştı! Atölyesinin alacakaranlığında, elindeki aletten, tıpkı dörtnala kalkmış bir atın nallarından püskül püskül çıkan kıvılcımlar gibi, sarı bir toz uçuşuyordu. İki tekerlek de dönüyor, uğulduyordu. Binet, çenesi gerdanına yaslanmış, burun delikleri açılmış, gülümsüyor, herhalde zekâyı kolay güçlüklerle eğlendiren ve ötesinde hayal edilecek hiçbir şeyin bulunmadığı bir eserle uyuşturan bayağı uğraşlara özgü, eksiksiz bir saadet içinde yüzüyor gibiydi.</p>

  <p class="normal">Madam Tuvache:</p>

  <p class="normal">— Ah, işte geldi, dedi.</p>

  <p class="normal">Fakat torna yüzünden, ne söylediğini işitmek pek mümkün değildi.</p>

  <p class="normal">Nihayet hanımlar, <span class="ideitalik">frank</span> kelimesini duyar gibi oldular ve Tuvache Anne, yanındakinin kulağına hafifçe fısıldadı:</p>

  <p class="normal">— Vergilerini geciktirmek için rica ediyor.</p>

  <p class="normal">— Görünüş bu.</p>

  <p class="normal">Kadınlar Emma'nın, duvarlardaki peçete halkalarına, şamdanlara, tırabzan yuvarlaklarına bakarak, bir aşağı bir yukarı dolaştığını gördüler; Binet memnun bir tavırla, sakalını sıvazlıyordu.</p>

  <p class="normal">Madam Tuvache:</p>

  <p class="normal">— Acaba adama bir şey sipariş etmek için mi geldi? diye sordu.</p>

  <p class="normal">Komşusu cevap verdi:</p>

  <p class="normal">— Hiçbir şey sattığı yok ki!</p>

  <p class="normal">Tahsildar, sanki hiçbir şey anlamıyormuşçasına, gözlerini dört açarak dinliyor gibiydi. Emma, gayet nazik, yalvarır gibi konuşuyordu. Nihayet yaklaştı; göğsü kalkıp iniyordu; artık konuşmuyorlardı.</p>

  <p class="normal">Madam Tuvache:</p>

  <p class="normal">— Acaba adama cilve mi ediyor? diye sordu.</p>

  <p class="normal">Hiç şüphe yok, tahsildara iğrenç bir teklifte bulunuyordu; Binet, cesur bir adamdı, Bautzen'de, Lutzen'de çarpışmış, Fransa'daki vuruşmalara katılmış, hatta nişan alacaklar listesine girmişti, birdenbire, yılan görmüş gibi:</p>

  <p class="normal">— Madam, düşündüğünüz şeye bakın! diye haykırarak, bir hayli geriledi.</p>

  <p class="normal">Madam Tuvache:</p>

  <p class="normal">— Böyle karıları kırbaçlamalı! dedi.</p>

  <p class="normal">Madam Caron:</p>

  <p class="normal">— Peki, nerede şimdi? diye sordu.</p>

  <p class="normal">Zira Emma, bunlar konuşulurken gözden kaybolmuştu; sonra, büyük caddeye çıktığını, mezarlığa gidecekmiş gibi sağa saptığını fark edince, türlü türlü tahminler yürüttüler.</p>

  <p class="normal">Emma, sütninenin evine varır varmaz:</p>

  <p class="normal">— Rollet Anne, dedi; boğuluyorum, çözün şu bağları.</p>

  <p class="normal">Kendini yatağın üzerine attı; hıçkıra hıçkıra ağlıyordu. Rollet Anne, üzerine bir eteklik örttü, yanında ayakta durdu. Emma'nın cevap vermediğini görünce de, kadıncağız uzaklaşıp, çıkrığa gitti ve keten eğirmeye başladı.</p>

  <p class="normal">Emma, Binet'nin tornası dönüyor sanarak:</p>

  <p class="normal">— Yeter! Durdurun şunu!.. diye mırıldandı.</p>

  <p class="normal">Sütnine, kendi kendine:</p>

  <p class="normal">— Acaba kim rahatsız etti onu? Neden buraya geldi?.. diye düşünüyordu.</p>

  <p class="normal">Emma, onu evinden kovan bir çeşit korkunun etkisiyle buralara kadar koşup gelmişti.</p>

  <p class="normal">Sırtüstü uzanmış, hareketsiz, gözleri sabit, budalaca bir inatla dikkatini toparlamaya çalıştığı halde eşyayı ancak belli belirsiz ayırt edebiliyordu. Duvarın badanası dökülmüş yerlerini, uç uca tüten iki odunu, başının üstendeki kirişin yarığında yürüyen uzun bir örümceği seyrediyordu. Nihayet, zihnini toparladı. Hatırlıyordu... Bir gün, Léon ile birlikte... Ah! Ne kadar uzakta kalmıştı bu hatıra... Güneş, ırmağın üzerinde parlıyordu, filbaharlar buram buram kokuyordu... O zaman kendini, kaynayan bir sel gibi hatıralarına kaptırınca, çok geçmeden dünkü günü hatırlayabildi.</p>

  <p class="normal">— Saat kaç? diye sordu.</p>

  <p class="normal">Rollet Anne dışarıya çıktı, sağ elinin parmaklarını gökyüzünün daha aydınlık tarafına doğru kaldırdı ve yavaş yavaş içeriye girerek:</p>

  <p class="normal">— Nerdeyse üç olacak, dedi.</p>

  <p class="normal">— Ah, teşekkür ederim! Teşekkür ederim!</p>

  <p class="normal">Çünkü gelecekti. Mutlaka gelecekti! Parayı tedarik etmişti herhalde. Ama burada olduğunu bilmediği için, belki öbür tarafa gidecekti; sütnineye, bir koşu eve kadar gidip onu buraya getirmesini rica etti.</p>

  <p class="normal">— Acele ediniz!</p>

  <p class="normal">— Ama, hanımcığım, gidiyorum, gidiyorum işte!</p>

  <p class="normal">Şimdi, neden her şeyden önce onu düşünmediğine şaşıyordu. Dün, söz vermişti, sözünü tutmamazlık edemezdi; kendini daha şimdiden Lheureux'nün dükkânında, yazı masasına üç banknotu sıralar görüyordu. Sonra, Bovary'ye olup bitenleri açıklayıcı bir masal uydurmak gerekecekti. Ne masalı?</p>

  <p class="normal">Sütnine bir türlü geri dönmüyordu. Fakat, kulübede saat bulunmadığı için, Emma zamanın uzunluğunu gözünde fazla büyütmekten de çekiniyordu. Bahçede, adım adım, dört dört dönmeye başladı. Çit boyunca patikadan gidiyor, kadıncağızın bir başka yoldan dönmüş olacağını ümit ederek, hızla geri dönüyordu. Nihayet, beklemekten usanarak, bir türlü üstüne kondurmadığı kuşkuların saldırısı altında, orada bir yüzyıl mı, yoksa bir dakika mı beklediğini kestirmekten âciz, bir köşeye oturdu, gözlerini kapadı, kulaklarını tıkadı. Bahçe kapısı gıcırdadı: Emma bir sıçrayışta ayağa kalktı; fakat daha ağzını açmadan, Rollet Anne:</p>

  <p class="normal">— Sizde hiç kimseler yok! dedi.</p>

  <p class="normal">— Nasıl olur?..</p>

  <p class="normal">— Hiç kimse! Mösyö ağlıyor. Sizi çağırıyor. Sizi arıyorlar.</p>

  <p class="normal">Emma hiç cevap vermedi. Etrafına bakına bakına, kesik kesik soluyordu; köylü kadın ise, yüzündeki ifadeden korkmuş, delirdiğini sanarak, elinde olmadan, geri geri çekiliyordu. Emma, birdenbire alnına vurdu, bir çığlık kopardı, çünkü Rodolphe'un hatırası, karanlık bir gecede çakan büyük bir şimşek gibi, zihninde doğuvermişti. Ne iyi, ne ince, ne cömert insandı! Hem, şayet böyle bir hizmette bulunmakta tereddüt edecek olursa, o mahvolan aşklarını bir tek bakışla hatırlatarak, kendisini buna zorlamasını bilirdi. Böylece, az önce kendisini çileden çıkarmış olan şeye kendi ayağıyla teslim olmaya gittiğini bilmeden, böyle bir zilletin zerre kadar farkına varmadan, Huchette'in yolunu tuttu.</p>
</body>
</html>
