<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">VIII</h2>

  <p class="normal"><span class="ideitalik">Yeni-Zaman</span> işi olan İtalyan tarzındaki şato, çıkıntılı iki kanadı ve üç taş merdiveni ile üzerinde birkaç inek otlayan koca bir çimenliğin eteğinde, öbek öbek uzun ağaç kümeleri arasına yayılmıştı; kumlu, kıvrılan yolun üzerinde de, katmerli zakkum, yabani yasemin ve kartopu fidanları irili ufaklı yeşil kubbeler meydana getiriyordu. Bir köprü altından bir ırmak geçiyordu; hafif meyilli, üstleri korularla kaplı iki küçük tepenin çevrelediği çayıra serpilmiş, saman örtülü binalar, akşam karanlığında hayal meyal seziliyordu; arka tarafta, sık ağaçlıklar arasında, karşı karşıya sıralanmış arabalıklarla ahırlar vardı ki, bunlar yıkılan eski şatodan kalmıştı.</p>

  <p class="normal">Charles'ın arabası orta merdivenin önünde durdu, hemen uşaklar çıktı; Marki de geldi, hekimin karısını koluna aldı ve hep birden avluya girdiler.</p>

  <p class="normal">Burası mermer döşeli, gayet yüksek bir yerdi; ayak patırtıları, konuşulan sözler orada, bir kilisedeymiş gibi akisler uyandırırdı. Tam karşıda düz bir merdiven vardı; sol tarafta, bahçeye bakan bir koridordan geçilip gidilen bilardo salonunda, fildişi yuvarlakların birbirine çarpıp çıkardığı ses, ta kapıdan duyuluyordu. Emma, salona girmek için o koridordan geçerken masanın etrafında, yüzleri vakarlı, gerdanları yüksek yakalar üstüne oturtulmuş, hepsi de rütbeli nişanlı, istekaları dürterken sessiz sessiz gülümseyen adamlar gördü. Duvarın koyu tahta kaplaması üzerine asılmış yaldızlı büyük çerçevelerin altlarında, siyah harflerle yazılmış isimler vardı. Emma bunlardan birini okudu: "Jean-Antoine d'Andervilliers d'Yverbonville, Vaubyessard Kont'u ve Fresnaya Baronu; 20 Ekim 1587'de Coutras cenginde ölmüştür." Birini daha okudu: "Jean-Antoine-Henry-Guy d'Andervilliers de la Vaubyessard, Fransa amirali ve Saint-Michel şövalye nişanı. 29 Mayıs 1692'de Hougue-Saint-Vaast savaşında yaralanıp 23 Ocak 1693'te Vaubyessard'da ölmüştür." Sonrakiler pek iyi seçilemiyordu; çünkü bilardonun yeşil çuhası üzerine indirilmiş lambaların ışığı, geniş odayı dalga dalga saran gölgeyi giderememişti. Işık, ufki levhaları kaplayan karanlığı biraz hafifletiyor, parçalanıyor, ancak cilanın çatlaklarına değince ince hatlar teşkil edebiliyordu; ve bütün o yaldızlı, siyah çerçevelerdeki resimlerin yalnız açık renk boya vurulmuş kısımları, mesela uçuk bir alın, insana bakan bir çift göz, kırmızı elbiselerin pudra dökülmüş omzu üzerine yayılan perukalar veya etli, yuvarlak bir baldırın yukarısında bir dizbağı tokası görülüyordu.</p>

  <p class="normal">Marki kapıyı açtı; hanımlardan biri (konağın hanımefendisi) ayağa kalkıp Emma'yı karşıladı, iki kişilik bir kanepeye yanına oturttu ve sanki çoktan ahbabıymış gibi onunla dostça konuşmaya başladı. Kırk sularında, omuzları güzel, burnu kemerli, ağır ağır, düzenli bir sesle konuşan bir kadındı; o akşam başına sadece bir dantel örtü örtmüş, bunun ucunu çaprazvari arkasına atmıştı. Yanında, uzun arkalıklı bir iskemlede sarışın bir taze oturuyordu; göğüslerine çiçek takmış beyler, şöminenin etrafında hanımlarla konuşuyorlardı.</p>

  <p class="normal">Saat yedide yemeğe çağrıldılar. Erkekler avluya kurulan büyük sofraya, onlardan azlık olan kadınlar ise, Marki ve Markiz ile beraber, yemek odasında küçük sofraya oturdular.</p>

  <p class="normal">Emma, içeri girince, kendini sıcak bir havanın sardığını hissetti; bu, çiçek, iyi cins çamaşır, et ve kuzumantarı kokularının birbirine karışmasından oluşan bir şeydi. Şamdanlardaki mumlar, gümüş yemiş kâseleri üzerine alevler uzatıyordu; donuk bir buğu kaplamış kesme billur kadehlerin pırıltıları birbirine aksediyordu, sofranın boyunca çiçek demetleri konmuş, geniş kenarlı tabakların içine, piskopos başlığı biçimi konmuş peçetelerin iki katı arasına birer beyzi francala yerleştirilmişti. Istakozların kırmızı kırmızı bacakları tabaklardan dışarı çıkıyor, ajurlu sepetlerde iri iri yemişler kat kat yükseliyordu; bıldırcınların tüyleri üzerindeydi; dumanları tütüyordu; ipek çoraplı, kısa külotlu, beyaz boyunbağı, gömleği işlemeli, bir hâkim gibi vakarlı <span class="ideitalik">maître d'hôtel</span>,<sup class="calibre2"><a href="../Text/MadameBovary_split_045.html#footnote-100-11" id="footnote-100-11-backlink">[11]</a></sup> hazır kesilmiş yemekleri misafirlerin omuzları arasında dolaştırıyor ve herkesin beğendiği parçayı, kaşığının bir değmesi ile, tabağa aktarıveriyordu. Bakır çemberli bir çini sobanın üzerinde, çenesine kadar tüllere bürünmüş bir kadın heykeli, bu insan dolu salona hareketsiz bakıyordu.</p>

  <p class="normal">Madam Bovary, hanımlardan birkaçının, eldivenlerini bardaklara sürmediklerine dikkat etti.</p>

  <p class="normal">Sofranın ta üst başında, bütün o kadınlar içinde yapayalnız, dolu tabağına doğru eğilmiş, bir çocuk gibi peçetesini arkadan bağlatmış, ağzından salçaları akıta akıta yemek yiyen bir ihtiyar oturuyordu. Gözleri çapak çapak olan bu adam, Marki'nin kayınbabası Dük de Laverdière'di; vaktiyle Vaudreuil'de, Marki de Conflans'ın şatosunda ava çıktığı zamanlar, Kont d'Artois'nın en candan ahbabıydı; Mösyö de Coigny'den sonra ve Mösyö de Lauzun'den önce, Kraliçe Marie-Antoinette'in âşığı olduğu da söylenirdi. Düellolar, bahse girişmeler, kadın kaçırmalarla dolu bir sefahat hayatı sürmüş, servetinin altından girip üstünden çıkmış ve bütün ailesinin gözünü korkutmuştu. Sandalyesinin arkasında bir uşak duruyor ve onun kekeleyerek, parmağı ile işaret ettiği yemekleri, kulağına eğilip bağırıyordu; Emma, o sarkık dudaklı ihtiyara ikide bir gözlerini çevirmekten kendini alamıyor ve ona harikulade, adeta kutsi bir şeymiş gibi bakıyordu. O, sarayda yaşamış, kraliçelerin koynuna girmişti!</p>

  <p class="normal">Buzla şampanya getirdiler. Emma, ağzında o soğuğu hissedince, bütün tenini bir ürperme kapladı. Ömründe ne nar görmüş, ne de ananas yemişti. Tozşekeri bile, başka yerlerdekinden daha beyaz buldu.</p>

  <p class="normal">Sonra hanımlar, baloya hazırlanmak için, odalarına çıktılar.</p>

  <p class="normal">Emma, sahneye ilk defa çıkan bir aktris özeni ile giyinip kuşandı. Saçlarını, berberin öğütlerine göre düzeltti, elbisesini karyolaya yayıp öyle başından geçirdi. Charles'ın pantolonu göbeğini sıkıyordu.</p>

  <p class="normal">— Dans ederken supyelerim rahatsız edecek, dedi.</p>

  <p class="normal">Emma:</p>

  <p class="normal">— Dans mı diyorsun? diye sordu.</p>

  <p class="normal">— Öyle ya!</p>

  <p class="normal">— Sen deli mi oldun? Herkesi kendine güldürürsün. Otur oturduğun yerde.</p>

  <p class="normal">Sonra:</p>

  <p class="normal">— Zaten, dedi; hekim kısmına yaraşmaz.</p>

  <p class="normal">Charles sustu; bir aşağı, bir yukarı dolaşıyor, Emma'nın hazır olmasını bekliyordu.</p>

  <p class="normal">Onu arkadan, aynada, iki şamdan arasında görüyordu. Kadının kara gözleri daha karalaşmış gibiydi. Kulaklarına doğru hafif hafif kabaran saçları, lacivert bir parıltı saçıyordu; topuzuna iliştirdiği gül, yapraklarının ucundaki yapma su damlaları ile, oynak bir sap üstünde titriyordu. Açık safran rengi elbisesine, yeşil yapraklarla süslü üç gül buketi takmıştı.</p>

  <p class="normal">Charles gelip onu omzundan öptü.</p>

  <p class="normal">— Bırak, üstümü buruşturacaksın.</p>

  <p class="normal">Bir keman ezgisi ve boru sesleri duyuldu. Emma hemen merdivenden indi; koşmamak için kendini zor tutuyordu.</p>

  <p class="normal">Kadriller başlamıştı. Davetliler geliyor, herkes birbirini itiyordu. Emma kapının yanına bir uzun kanepeye ilişti.</p>

  <p class="normal">Kontrdans bitince, ortalık biraz boşaldı, sonra yine grup grup ayakta konuşan beyler, ellerinde büyük tepsiler gezdiren formalı uşaklarla doldu. Oturan kadınlar sırasında renk renk yelpazeler sallanıyor, çiçek demetleri yüzlerin gülümsemesini yarı örtüyor, bilekleri sıkan beyaz eldivenlerin altında, tırnakların şekli bile belli olan ellerde, altın tıpalı şişeler dolaşıyordu. Dantel süsler, pırlantalı broşlar, madalyonlu bilezikler bluzlarda titriyor, göğüslerde parlıyor, çıplak kollarda şıngırdıyordu. Önden kâkül kâkül kesilmiş, enseden burulmuş saçlara, taç biçimi, salkım salkım veya dal dal, sevda çiçekleri, yaseminler, nar çiçekleri, başaklar veya peygamberçiçekleri takılmıştı. Uslu uslu yerlerinde oturan anneler, başlarına sarık gibi kırmızı örtüler sarmış, somurta somurta bakıyorlardı.</p>

  <p class="normal">Parmaklarının ucu kavalyesinin elinde sıraya girmiş, dans etmek için yayın ilk vuruşunu beklerken Emma'nın yüreği biraz çarptı. Fakat az sonra heyecanı geçti; orkestranın ahengine uyup sallanarak öne doğru kayar gibi gidiyor, boynunu hafif sallıyordu. Bazen öbür çalgılar susup da tek başına çalan kemancının bir inceliği oldu mu, Emma'nın dudaklarında bir tebessüm beliriyordu; içeride kumar masasının üzerine atılan altınların şıkırtısı duyuluyor, sonra bütün çalgılar birden başlıyor, pistonlu kornetin sesi tiz perdeden yükseliyordu. Ayaklar yine tempoya uyuyor, eteklikler kabarıp birbirine değiyor, dans edenler kâh el ele tutuşup, kâh ayrılıyorlardı; bir an önce önünüzde eğilen gözler bir an sonra yine gözlerinizin içine bakıyordu.</p>

  <p class="normal">Dans edenler arasına dağılmış veya kapı önlerinde durup konuşan, en genci yirmi beş, en ihtiyarı kırkında birkaç kişi (on beş kadar) vardı ki bunların yaş, kıyafet veya çehre farkları ne olursa olsun, hepsi aynı ailedenmiş gibi, kendilerini kalabalıktan ayıran bir halleri vardı.</p>

  <p class="normal">Elbiseleri herkesinden daha iyi dikilmiş, kumaşı herkesinkinden daha yumuşak gibi gözüküyordu; şakaklarına doğru kıvrılan saçlarına sürdükleri pomatlar bile herkesin kullandığından daha iyi gibiydi. Yüzlerinde zenginliğin rengi: hani şu porselenlerin uçukluğu, satenlerin hareleri, güzel eşyanın cilası ile bir kat daha göze çarpan ve çok lezzetli yemeklerden bile ölçülü yemek sayesinde sağlığın korunduğunu gösteren o beyaz renk vardı. Boyunları, alçak yakalar içinde rahat rahat hareket ediyordu; dudaklarını, üzerine iri markalar işlenmiş, tatlı bir koku çıkaran mendillerine siliyorlardı. İhtiyarlamaya yüz tutanlarda bir genç hali, gençlerinde ise bir olgunluk vardı. İlgisiz bakışlarında, günü gününe tatmin edilmiş ihtirasların sükûnu görülüyordu; nazik, yumuşak tavırları arasında, cins atları idare etmek, aşüftelerle düşüp kalkmak gibi kuvveti işleten ve gurura bir eğlence olan yarı kolay işlerin verdiği o bir nevi sertlik de beliriyordu.</p>

  <p class="normal">Emma'dan üç adım ötede, lacivertler giyinmiş bir bey, inciden mücevherlerle süslenmiş uçuk benizli bir taze ile konuşuyordu. İtalya'dan bahsediyor, San Pietro kilisesi sütunlarının iriliğini, Tivoli'yi, Vésuve'ü, Castellamare'yi, <span class="ideitalik">cassina</span>'ları,<sup class="calibre2"><a href="../Text/MadameBovary_split_045.html#footnote-100-12" id="footnote-100-12-backlink">[12]</a></sup> Ceneviz güllerini, Coliseum'un mehtabını methediyorlardı. Emma, öteki kulağı ile de, anlamadığı kelimelerle dolu bir konuşmayı dinliyordu. Bir hafta önce <span class="ideitalik">Miss Arabelle</span> ile <span class="ideitalik">Romulus</span>'u mağlup etmiş ve İngiltere'de bir hendek atlayarak iki bin altın kazanmış bir delikanlının etrafını almışlardı. Biri, semiren koşu atlarından, bir başkası da atının adını anlaşılmaz bir hale sokan dizgi yanlışlarından yakınıyorlardı.</p>

  <p class="normal">Balonun havası ağırlaşmış, lambalar kararmaya başlamıştı. Bilardo salonuna üşüşüldü. Bir uşak iskemleye çıkıp iki cam kırdı; bunların gürültüsünü duyunca Madam Bovary başını çevirdi ve pencereye dayanmış bakan köylü suratları gördü. O zaman Bertaux'yu hatırladı. Çiftiği, çamurlu havuzu, elma ağaçları altında mintanıyla dolaşan babasını, süthanede parmağını daldırıp süt çanaklarının kaymağını aldığı eski hali, kendi kendini de görür gibi oldu. Fakat eski hayatının o zamana kadar berrak kalan hatırası, şimdi geçirdiği saatin göz alan parıltıları arasında siliniyor ve Emma adeta onu yaşamış olduğundan şüphe ediyordu. Şimdi balodaydı; balonun dışında ise ancak gölge, başka her şeyi kaplayan bir karanlık vardı. Sol elinde, altın suyuna batmış gümüş bir fincan tutuyor, gözleri yarı kapalı, kaşığı dişleri arasında, maraskinolu dondurma yiyordu.</p>

  <p class="normal">Yanında bir hanım elinden yelpazesini düşürdü. Bir bey geçiyordu. Hanım:</p>

  <p class="normal">— Yelpazem şu kanepenin arkasına düştü, lütfen alır mısınız? dedi.</p>

  <p class="normal">Bey eğildi, kolunu uzattı; Emma, onun şapkası içine genç hanımın, muska gibi bükülmüş beyaz bir şey attığını gördü. Bey, yelpazeyi alıp saygıyla hanıma uzattı; kadın bir baş işareti ile teşekkür edip elindeki çiçek demetini koklamaya başladı.</p>

  <p class="normal">Gece yemeğinde şişe şişe İspanya ve Rhin şarapları açıldı, balık suyuna çorbalar, sübyeler içildi, Trafalgar usulü pudding, etrafında dondurulmuş et suyu titreyen tabaklarda türlü türlü söğüşler yenildi; sonra arabalar birbiri arkasından gitmeye başladılar. Muslin perdenin bir kenarını kaldırıp bakılınca, fenerlerin ışığının karanlıkta kayıp gittiği görülüyordu. Kanepelerde, sıralarda oturanlar azaldı; oyun için kalan birkaç kişi daha vardı; çalgıcılar parmaklarının ucunu dillerine değdire değdire serinletiyorlardı: Charles, arkası bir kanepeye dayalı, yarı uyumuştu.</p>

  <p class="normal">Sabahın üçünde kotiyon başladı. Emma vals etmeyi bilmezdi. Matmazel d'Andervilliers ile Markiz de dahil olduğu halde herkes valse kalkmıştı; gece şatoda yatacak on iki kadar misafirden başka kimse kalmamıştı.</p>

  <p class="normal">Fakat vals edenlerden biri, –gayet açık yeleği göğsüne yapışık gibi duran bu adama teklifsizce <span class="ideitalik">Vikont</span> deniliyordu– bir ikinci defa gelip Madam Bovary'yi kaldırmak istedi ve:</p>

  <p class="normal">— Ben sizi idare ederim, görürsünüz, pekâlâ olur, dedi.</p>

  <p class="normal">Ağır ağır başlayıp sonra hızlandılar. Dönüyorlardı; etraflarında her şey, lambalar, eşya, duvarların tahta kaplamaları, yer, her şey, mil üzerine konulmuş bir daire gibi dönüyordu. Kapıların yanından geçerken Emma'nın etekliği kalkıp erkeğin pantolonuna dolanıyor, ikisinin bacakları birbirine karışıyordu; Vikont'un gözleri Emma'ya eğiliyor, Emma gözlerini kaldırıp ona bakıyordu: bütün vücudunu bir uyuşukluk sardı. Durdu; Vikont onu daha seri bir hareketle sürükleyerek beraberce dehlizin ta öbür ucuna götürdü. Kadın orada, heyecanından nefes alamaz bir halde, az kalsın düşüverecekti; başını bir an erkeğin göğsüne dayadı. Sonra yine dönerek, fakat bu sefer yavaş yavaş, Vikont onu yerine getirdi; Emma ayılır gibi duvara dayandı ve eli ile gözlerini kapadı.</p>

  <p class="normal">Gözlerini tekrar açtığı zaman baktı, salonun ortasında iskemlede oturan bir hanımın önüne üç erkek, valse davet için, diz çökmüşlerdi. Kadın Vikont'u seçti ve keman yeniden başladı.</p>

  <p class="normal">Hep onlara bakıyorlardı. Kadının vücudu dimdik, çenesi eğik, erkek hep aynı vaziyette, göğsü gergin, eli belinde, ağzı önde, ikisi de bir geçiyor, sonra yine dönüyorlardı. O kadın Emma gibi değildi, vals etmesini biliyordu! Öbür dans edenlerin hepsini yordular.</p>

  <p class="normal">Bir müddet daha sohbet edildi; sonra geceler, daha doğrusu sabahlar hayrolsun denilip şatonun misafirleri odalarına çekildiler.</p>

  <p class="normal">Charles tırabzana asılarak çıkıyor, "sanki bacakları vücuduna girecek gibi" olduğunu söylüyordu. Oyun masasının başında beş saat dikilip hiçbir şey anlamadan whist seyretmişti. Ayağından çizmelerini çıkarınca ferahlayıp bir, "oh!" dedi.</p>

  <p class="normal">Emma omzuna bir atkı aldı, pencereyi açıp dayandı.</p>

  <p class="normal">Gece kapkaranlıktı. Yağmur serpeliyordu. Emma, gözkapaklarını serinleten nemli havayı derin derin içine çekti. Balonun müziği hâlâ kulaklarında uğulduyordu; uyumamak, birazdan bırakıp gitmeye mecbur olacağı bu tantanalı hayatın vehmini bir parça daha uzatmak istedi.</p>

  <p class="normal">Ortalık ağardı. Emma şatonun pencerelerine uzun uzun baktı, o gece gördüklerinden her birinin hangi odada yattığını keşfetmeye çalıştı. Onların nasıl yaşadıklarını bilmek, hayatlarına girmek, o hayata karışmak istiyordu.</p>

  <p class="normal">Fakat soğuk ta içine işlemiş, titriyordu. Soyunup yatağa girdi, büzüldü, uyuyan Charles'a sokuldu.</p>

  <p class="normal">Sabah kahvaltısında hayli adam vardı. Sofrada ancak on dakika kalındı; likör çıkarılmamasına hekim hayli şaştı. Sonra Matmazel d'Andervilliers, fıskıyeli havuzdaki kuğulara atmak üzere, francala artıklarını topladı ve hep bir arada limonluğa gittiler; burada, ağızlarına kadar dolu yılan yuvaları gibi, kenarlarından birbirine sarılmış uzun yeşil lifler sarkan, tavana asılmış saksılar altında diken diken tüylü tuhaf bitkiler, kat kat ehramlar meydana getiriyordu. Ta uçta, üstü örtülü portakal bahçesinden konağın kahve ocağına (uşakların oturduğu yer) geçilirdi. Marki, genç kadın eğlensin diye, ahırları gezdirmeye götürdü. Sepet biçimi yemliklerin üzerine çini levhalar asılmış, atların adları kara harflerle yazılmıştı. Hayvanlardan her biri, yanından damak şaklatarak geçilince, yerinde bir asabileşiyordu. Koşumluğun döşeme tahtası, bir salon parkesi gibi parlıyordu. Ortada müteharrik iki sütun üzerine araba koşumları yığılmış, gemler, kırbaçlar, üzengiler, gem sulukları duvar boyunca dizilmişti.</p>

  <p class="normal">Charles, seyislerin birinden arabasını koşmasını rica etti. Arabayı merdiven başına getirdiler, paketler yerleştirildi. Bovary'ler de Marki ile Markiz'e saygılarını sunduktan sonra Tostes yolunu tuttular.</p>

  <p class="normal">Emma, sessiz sessiz oturmuş, tekerleklerin dönmesini seyrediyordu. Charles, kanepenin bir ucuna ilişmiş, kolları iki yana doğru açık, arabayı sürüyor, küçük beygir de kendine pek geniş gelen oklar arasında tırıs tırıs gidiyordu. Gevşek dizginler sağrıya çarpıp ter köpüklerine bulanıyor, arabanın arkasına bağlanmış olan kutu da boyuna küt küt vuruyordu.</p>

  <p class="normal">Thibourville tepelerine henüz varmışlardı ki, önlerinden, ağızlarında puro sigaraları, birkaç atlı gülüşerek geçtiler. Emma onlardan birini Vikont'a benzetti; arkasına dönüp baktı, tırıs veya dörtnala giden hayvanların birbirine pek uymayan yürüyüşüne göre kimi batan, kimi çıkan başların hareketinden başka bir şey göremedi.</p>

  <p class="normal">Bir çeyrek fersah ötede, kopan çeki kayışını iple bağlayıvermek için durmak lazım geldi.</p>

  <p class="normal">Charles, koşumları son bir defa gözden geçirirken yerde, hayvanın bacakları arasında bir şey görüp aldı; bu, kenarı yeşil ipekli, ortası bir konak arabası gibi armalı bir tabakaydı.</p>

  <p class="normal">— İçinde iki puro sigarası var, dedi; akşam yemeğinden sonra içerim.</p>

  <p class="normal">Emma:</p>

  <p class="normal">— Sen tütün içer misin? diye sordu.</p>

  <p class="normal">— Ara sıra, bir fırsat düşerse...</p>

  <p class="normal">Charles, tabakayı cebine koyup hayvanı kamçıladı.</p>

  <p class="normal">Eve geldikleri zaman akşam yemeği daha hazır değildi. Madam öfkelendi, Nastasie terbiyesizce karşılık verdi. Emma:</p>

  <p class="normal">— Çıkın dışarı, dedi; siz haddinizi bilmiyorsunuz; sizi kovuyorum!</p>

  <p class="normal">Yemekte soğanlı çorba ile kuzu kulaklı dana eti vardı. Charles keyifle ellerini ovuşturarak:</p>

  <p class="normal">— İnsanın evi başka şey, dedi; bir yere benzemez!</p>

  <p class="normal">Nastasie'nin ağlaması duyuluyordu. Charles o kızcağızı biraz severdi. Vaktiyle karısı ölüp de yalnız, evin içinde kolları böğründe kaldığı zaman Nastasie can yoldaşlığı etmişti. O şehirde ilk tanıdığı, ilk müşterisi o kız olmuştu.</p>

  <p class="normal">Nihayet:</p>

  <p class="normal">— Sen onu gerçekten mi kovdun? diye sordu.</p>

  <p class="normal">— Elbette! Kim karışırmış ki?</p>

  <p class="normal">Sonra odaları hazırlanırken oturup mutfakta ısındılar. Charles sigarasını içmeye başladı. Dudaklarını uzatarak, dakikada bir tükürerek, her nefeste bir kere geri çekilerek içiyordu.</p>

  <p class="normal">Emma hafifseyen bir tavırla:</p>

  <p class="normal">— Rahatsız olacaksın, dedi.</p>

  <p class="normal">Charles sigarasını bıraktı, koşup tulumbadan bir bardak soğuk su içti. Emma tabakayı alıp hemen dolabın ta dibine atıverdi.</p>

  <p class="normal">Ertesi gün, bir türlü bitmek bilmedi. Emma bahçesinde dolaştı, aynı yollardan gidip gidip geliyor, çiçek tarhlarının, çardağın, alçı papaz heykelinin önünde duruyor, pek iyi bildiği bu eski şeylere hayretle bakıyordu. Balo ona ne kadar uzak bir zamanda gibi gözüküyordu! Evvelki günün sabahı ile bugünün akşamını kim birbirinden bu kadar ayırmıştı? Hani fırtına bazen dağlarda, bir gece içinde büyük yarıklar açıverir. Vaubyessard'a gitme de Emma'nın hayatında öyle bir delik açmıştı. Ama yine de katlandı; güzel elbisesini, hatta saten iskarpinlerini, sanki dindarca bir saygıyla, konsoluna kaldırdı. İskarpinlerin pençeleri, kayan parkenin mumu ile sararmıştı. Emma'nın gönlü de onlar gibiydi. Zenginliğe sürtünmüş olmak onda da silinmez bir iz bırakmıştı.</p>

  <p class="normal">Böylece o balonun hatırası, Emma için bir meşgale oldu. Her çarşamba, sabahleyin uyanınca: "Ah!" derdi, "Bugün sekiz gün oldu... on beş gün oldu... üç hafta oldu, balodaydım!" Sonra yavaş yavaş hafızasında çehreler birbirine karıştı; dansların havasını unuttu; uşakların elbiselerini, salonları, odaları iyice göz önüne getiremez oldu; bazı noktalar böyle silinip gitti, fakat hasret gönlünde yer etti.</p>
</body>
</html>
