<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MadameBovary</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">II</h2>

  <p class="normal">Madam Bovary hana varıp da yolcu arabasını göremeyince şaşırdı kaldı. Kendisini elli üç dakika beklemiş olan Hivert, nihayet kalkıp gitmişti.</p>

  <p class="normal">Zaten Emma'yı hareket etmeye zorlayan bir şey yoktu; fakat akşam döneceğine söz vermişti. Charles da kendisini bekliyordu. Emma, birçok kadınlarda zinanın hem cezası, hem de diyeti olan o korkak uysallığı kendi yüreğinde hissetmeye başlamıştı.</p>

  <p class="normal">Süratle bavulunu hazırladı, hana borcunu ödedi, avluda bulduğu iki tekerlekli bir arabaya bindi. Arabacıyı sıkıştırarak, cesaretlendirerek, her dakika saati ve geçilen kilometreleri sorarak, Quincampoix'nın ilk evleri hizasında <span class="ideitalik">Kırlangıç</span>'ı yakalamaya muvaffak oldu.</p>

  <p class="normal">Arabada bir köşeye oturur oturmaz, gözlerini yumdu ve bayırın altında açtı. Nalbantın evi önünde gerine gerine duran Félicité'yi uzaktan tanıdı. Hivert, atlarını zapt etti, aşçı kadın da arabanın vasistasına kadar uzanarak, ısrarlı bir tavırla:</p>

  <p class="normal">— Madam, dedi; hemen Mösyö Homais'nin evine gitmeniz lazım. Pek acele bir mesele için.</p>

  <p class="normal">Kasaba her zamanki gibi sessizdi. Sokak köşelerinde, havada tütüp duran küçük pembe kümeler vardı, çünkü reçel kaynatma zamanıydı ve Yonville'de herkes, aynı gün kışlık reçelini hazırladı. Fakat eczacının dükkânı önünde çok daha geniş bir yığın herkesin hayranlığını çekiyordu. Bu yığın, bir eczanenin kasabalılara ait fırınlara, bir kamu ihtiyacının ferdi fantezilere gerekli olan üstünlüğüyle, diğer yığınları aşıyordu.</p>

  <p class="normal">Emma içeriye girdi. Büyük koltuk devrilmişti, hatta <span class="ideitalik">Rouen Feneri</span>, iki havan eli arasında yere yayılmıştı. Koridorun kapısını itti, çöpleri temizlenmiş frenküzümüyle dolu koyu renkte küpler, dövülmüş şeker, parça halinde şekerler, masada teraziler, ateşte tencereler arasında, ta çenelerine kadar çıkan önlükleri ve ellerinde çatallarıyla, irili ufaklı bütün Homais'leri mutfakta buldu. Justin, ayakta, başını eğiyor, eczacı ise bağırıyordu:</p>

  <p class="normal">— Kim dedi sana, git de ardiyeden al diye?</p>

  <p class="normal">— Ne olmuş? Ne var?</p>

  <p class="normal">— Ne mi var? Reçel yapılıyor; tencereler kaynıyor, fakat şurubu kuvvetli gelmiş ki, nerdeyse taşacaklar. Git, bir başka tencere getir diyorum. Bizimki de, sünepeliğinden, tembelliğinden, gidiyor, laboratuvarda ardiyenin çivide asılı anahtarını alıyor.</p>

  <p class="normal">Eczacı, tavan arasında mesleğine ait kap kacakla eczaların tıklım tıklım doldurduğu küçük bir odaya ardiye demek âdetindeydi. Sık sık oraya gider, etiket yapıştırmak, kaptan kaba deveretmek, yeniden sarıp sarmalamakla saatleri geçirirdi. Burasını basit bir depo değil, hakiki bir mabet sayardı. Elceğiziyle hazırladığı türlü haplar, macunlar, menkular, ilaçlar, şuruplar, buradan çıkar ve eczanenin şöhretini civara yayardı. Hiç kimse bu odaya ayak basamazdı. Bu kurala o kadar itaat ederdi ki, içini de bizzat kendisi süpürürdü. Nihayet, herkese açık olan eczanesi nasıl gururunu teşhir ettiği bir yerse, burası da Homais'nin kendisini bencilce toparlayarak, yalnız sevdiği işlerle uğraşmaktan zevk aldığı bir sığınaktı. Bu nedenle Justin'in sersemliği, ona saygısızlığın son perdesi gibi geliyor ve frenküzümlerinden daha çok kıpkırmızı kesilerek, tekrarlıyordu:</p>

  <p class="normal">— Ardiyeden ha! Asitleri, yakıcı alkalileri kilitlediğim anahtarı alarak ha! Oradan yedek bir tencere getirmek ha, hem de kapaklı bir tencere ha! Belki bir daha onu kullanamayacağım! Bizim mesleğin nazik işlerinde her şeyin ehemmiyeti vardır. Hâlâ anlamadın mı ki, her şeyin yeri ayrıdır, ilaç imaline tahsis edilen şeyleri böyle hemen hemen ev işi denebilecek hizmetlerde kullanmak caiz değildir. Bu, adeta bir tavuğu neşterle parçalamaya benzer, bu adeta bir hâkimin...</p>

  <p class="normal">Madam Homais:</p>

  <p class="normal">— Sakin ol, canım, diyordu.</p>

  <p class="normal">Athalie de, redingotuna yapışarak:</p>

  <p class="normal">— Baba! Baba, deyip duruyordu.</p>

  <p class="normal">Eczacı:</p>

  <p class="normal">— Hayır, diyordu; bırakın beni, bırakın beni. Vay canına! Vallahi bakkal olsaymışım daha iyiymiş! Haydi bakalım! Hiçbir şeye saygı göstermeyin, kırın, parçalayın, sülükleri salıverin, hatmiyi yakın, kavanozlarda hıyar turşusu kurun, sargıları yırtın!</p>

  <p class="normal">Emma:</p>

  <p class="normal">— Ama, demişsiniz ki...</p>

  <p class="normal">— Bir dakika! Biliyor musun başına ne gelecekti?.. Solda, üçüncü rafta, köşede hiçbir şey görmedin mi? Söyle, cevap ver, ağzından bir söz çıksın!</p>

  <p class="normal">Çocuk:</p>

  <p class="normal">— Bil... bilmiyorum, diye kekeledi.</p>

  <p class="normal">— Ya, bilmiyorsun? Öyle mi? Ama ben biliyorum! Bir şişe görmüşsündür, mavi camdan bir şişe, ağzı balmumuyla kapalı, içinde beyaz bir toz var, üstüne de kendi elimle yazdımdı: <span class="ideitalik">Tehlikeli</span>! Biliyor musun içinde ne olduğunu? Arsenik. Demek o şişeye dokunacaksın, sonra yanındaki tencereyi alacaksın!</p>

  <p class="normal">Madam Homais, ellerini birleştirerek:</p>

  <p class="normal">— Yanında ha! dedi. Arsenik ha? Hepimizi zehirleyecektin sen!</p>

  <p class="normal">Çocuklar, karınlarında dayanılmaz sancılar başlamış gibi, bağırıp çağırmaya başladılar.</p>

  <p class="normal">Eczacı devam etti:</p>

  <p class="normal">— Yahut bir hastayı zehirleyecektin! Ağır Ceza Mahkemesi'ne gitmemi, suçlular arasına oturmamı mı istiyordun? Ne yaman alışkanlığım olduğu halde, bunlarla uğraşırken ne kadar titizlik gösterdiğimi bilmez misin? Ekseriya, mesuliyetim aklıma gelince benim bile ödüm kopar! Çünkü, hükümet bizi yerden yere çalıyor, tâbi olduğumuz saçma mevzuat, gerçek bir Demokles kılıcı gibi tepemizdedir!</p>

  <p class="normal">Emma, kendisinden ne istendiğini artık düşünmez olmuştu. Eczacı ise nefes nefese söyleniyordu:</p>

  <p class="normal">— Görüyor musun sana yapılan iyiliklere nasıl mukabele ettiğini! Sana bir baba cömertliğiyle sarf ettiğim dikkat ve ihtimamları bak nasıl mükâfatlandırıyorsun?.. Düşün, ben olmasaydım, ne olurdun? Ne yapardın? Yemeğini, terbiyeni, giyeceğini, bir gün toplumun saflarında şerefle yer tutmak olanaklarını sana kim veriyor? Ama bunun için, küreğe asılarak ter dökmek, dedikleri gibi, avuçlarının nasırlaşması gerek. <span class="ideitalik">Fabricando fit faber, age quod agis</span>.</p>

  <p class="normal">Hiddetten o kadar köpürmüştü ki, Latinceden misal getiriyordu. Şayet bilgisi olsaydı, Çinceden ve Groenland dilinden de misal getirebilirdi; çünkü, tıpkı fırtınalı günlerde, okyanusun, kıyısındaki yosunlardan dibindeki kumlara varıncaya kadar açılıp saçılması gibi ruhunun nesi var nesi yoksa hepsini rasgele dışa döktüğü o buhranlardan birini geçirmekteydi.</p>

  <p class="normal">Devam etti:</p>

  <p class="normal">— Seni adam etmek vazifesini üzerime aldığımdan fena halde pişman olmaya başlıyorum. Seni, içinde doğduğun sefalet ve pislikte küflenmeye bırakmış olsaydım vaktiyle, çok daha iyi hareket etmiş olurdum herhalde! Boynuzlu hayvanlara çobanlık etmekten başka bir işe yaramayacaksın. İlme zerre kadar istidadın yok! Bir etiket yapıştırmasını bile zor beceriyorsun! Sonra da, burada, evimde beyler gibi, mirasyediler gibi, karnını tıka basa doldurarak yaşıyorsun!</p>

  <p class="normal">Fakat Emma, Madam Homais'ye dönerek:</p>

  <p class="normal">— Beni çağırmışsınız...</p>

  <p class="normal">Kadıncağız, kederli bir tavırla Emma'nın sözünü kesti:</p>

  <p class="normal">— Ya, aman Allahım, nasıl söylemeli bilmem ki? Bir felaket!</p>

  <p class="normal">Sözünü bitiremedi. Eczacı gürlüyordu:</p>

  <p class="normal">— Boşalt şu tencereyi! İçini iyice temizle. Götür, yerine koy. Haydi çabuk ol!</p>

  <p class="normal">Justin'i kısacık bez ceketinin yakasından tutup sarsarken, cebinden yere bir kitap düşürdü.</p>

  <p class="normal">Çocuk eğildi. Homais, ondan daha atik davrandı, kitabı yerden alarak baktı. Gözleri faltaşına dönmüş, ağzı bir karış açık kalmıştı.</p>

  <p class="normal">İki kelimeyi birbirinden ayıra ayıra:</p>

  <p class="normal">— <span class="ideitalik">Evlilikte... aşk</span>, dedi. Oh! Çok güzel! Çok güzel! Mükemmel! Resimleri de var! Yok, artık sen çok oluyorsun!</p>

  <p class="normal">Madam Homais ilerledi:</p>

  <p class="normal">— Hayır, sakın dokunma!</p>

  <p class="normal">Çocuklar, resimleri görmek istediler. Eczacı parladı:</p>

  <p class="normal">— Çıkın dışarı!</p>

  <p class="normal">Çocuklar çıktılar.</p>

  <p class="normal">Önce, açılmış kitap elinde, gözlerini döndürerek, soluğu kesilmiş, yüzü şişmiş, beyninden vurulmuş gibi, iri adımlarla bir aşağı, bir yukarı gezindi. Sonra dosdoğru çömezinin karşısına geldi, kollarını kavuşturarak durdu:</p>

  <p class="normal">— Demek hiçbir kötü huyun eksik değil, öyle mi, Allah'ın cezası? Dikkat et, uçurumun kenarındasın!.. Bu aşağılık kitabın çocuklarımın eline geçeceğini, kafalarını altüst edeceğini, Athalie'nin yüzünü gözünü açacağını, Napoléon'u doğru yoldan ayıracağını hiç düşünmedin mi? Oğlum koskoca adam oldu nerdeyse. Hiç değilse, ellerine geçirip okumadıklarından emin misin? Bana teminat verebilir misin ki?!</p>

  <p class="normal">Emma:</p>

  <p class="normal">— Ama, bana bir diyeceğiniz varmış, Mösyö? dedi.</p>

  <p class="normal">— Doğru, Madam... kayınpederiniz öldü!</p>

  <p class="normal">Hakikaten Bovary efendi, iki gün önce, ansızın, sofradan kalktığı sırada, beyin kanamasından ölmüştü. Charles, Emma'nın hassasiyetini korumak düşüncesiyle, tedbirde pek ileride giderek, Mösyö Homais'den bu korkunç haberi karısına sindire sindire vermesini rica etmişti.</p>

  <p class="normal">Eczacı, söyleyeceği cümle üzerinde uzun uzadıya düşünmüş, onu törpülemiş, yuvarlamış, veznine sokmuştu; böylece cümle, tedbir ve girizgâh, bir ince üslup ve nezaket şaheseri haline gelmişti. Fakat öfke, belagatı silip süpürmüştü.</p>

  <p class="normal">Emma, tafsilat istemekten vazgeçerek, eczaneden çıktı; zira Mösyö Homais tekrar azarlamalarına başlamıştı. Artık sakinleşiyordu, Yunan biçimindeki takkesiyle yelpazelenerek, babacan bir tavırla söyleniyordu:</p>

  <p class="normal">— Sanma ki bu kitabın tamamıyla aleyhindeyim! Yazarı hekimdi. Eserde, öyle ilmi taraflar var ki, insanın okuyup öğrenmesinde sakınca yoktur, hatta öğrenmesi lazımdır da diyebilirim. Fakat daha sonra, daha sonra! Hiç değilse erkek olmayı, mizacının kıvamını bulmasını bekleseydin ya.</p>

  <p class="normal">Emma kapıyı çalınca, kendisini beklemekte olan Charles, kollarını açarak ilerledi ve ağlamaklı bir sesle:</p>

  <p class="normal">— Ah, sevgili karıcığım, dedi.</p>

  <p class="normal">Emma'yı öpmek için hafifçe eğildi. Fakat, kocasının dudakları dudaklarına değer değmez, ötekinin hatırası canlandı, ürpererek elini yüzünden geçirdi.</p>

  <p class="normal">Ama yine de cevap verdi:</p>

  <p class="normal">— Evet, biliyorum... biliyorum.</p>

  <p class="normal">Charles ona, annesinin hiçbir duygu yapmacığına başvurmaksızın hadiseyi olduğu gibi anlattığı mektubu gösterdi. Kadın yalnız, kocasının Doudeville'de, emekli subaylarla bir anma yemeğinden sonra, sokakta bir kahvenin kapısı önünde ölmesi nedeniyle, papazsız can verdiğine yanıyordu.</p>

  <p class="normal">Emma mektubu geri verdi. Sonra, akşam yemeğinde, âdet yerini bulsun diye iştahı kesilmiş gibi göründü. Fakat Charles'ın üstelemesi üzerine, pekâlâ yemeye başladı. Oysa, karşısında kocası, üzüntüden bitkin, elini hiçbir şeye sürmüyordu.</p>

  <p class="normal">Zaman zaman, başını kaldırarak, karısına yeis dolu gözlerle uzun uzun bakıyordu. Bir defasında içini çekti:</p>

  <p class="normal">— Kendisini tekrar görmek isterdim.</p>

  <p class="normal">Emma susuyordu. Nihayet, konuşması gerektiğini anlayarak:</p>

  <p class="normal">— Kaç yaşındaydı baban? diye sordu.</p>

  <p class="normal">— Elli sekiz yaşındaydı.</p>

  <p class="normal">— Yaa!</p>

  <p class="normal">Hepsi bundan ibaret kaldı.</p>

  <p class="normal">Bir çeyrek saat sonra Charles:</p>

  <p class="normal">— Zavallı anneciğim, dedi; şimdi ne olacak?</p>

  <p class="normal">Emma, bilemeyeceğini gösteren bir jest yaptı.</p>

  <p class="normal">Charles, karısını böyle sessiz gördükçe, habere pek üzülmüş olduğunu sanıyor, duyduğu acıyı büsbütün coşturmak için, kendini de bir şeyler söylememeye zorluyordu. Ama yine, kendi üzüntüsünü yenerek:</p>

  <p class="normal">— Dün, dedi; iyi eğlendin mi bari?</p>

  <p class="normal">— Evet.</p>

  <p class="normal">Sofra örtüsü kaldırıldığı zaman, Bovary yerinden kalkmadı. Emma da öyle. Kocasının halini gördükçe, bu manzaranın monotonluğu yüreğindeki acıma duygusunu yavaş yavaş silip süpürüyordu. Kocası ona, cılız, sıska, bir hiç, kısacası, her bakımdan biçare bir adam gibi görünüyordu. Bu adamdan nasıl kurtulmalı? Ne sonu gelmez akşamdı bu! Bir afyon buharı gibi uyuşturucu bir şey Emma'yı gevşetiyordu.</p>

  <p class="normal">Methalde, döşeme tahtaları üzerinde bir sopanın tok gürültüsünü duydular. Bu, Madam'ın bavullarını getiren Hippolyte'ti.</p>

  <p class="normal">Adam, bavulları yere koymak için, tahta bacağıyla, ıkına sıkına yarım çark etti.</p>

  <p class="normal">Emma, gür kızıl saçlarından ter boşanan biçareye bakarak kendi kendine:</p>

  <p class="normal">— Başına gelenleri unutmuş bile, dedi.</p>

  <p class="normal">Bovary, kesesinde ufaklık arayıp duruyordu. Bu adamcağızın, sanki şifa bulmaz beceriksizliğine canlı bir serzeniş gibi, sadece orada bulunuşunun dahi kendisi için ne kadar zillet verici bir şey olduğunu anlamaz görünüyordu.</p>

  <p class="normal">Ocağın üstünde Léon'un menekşelerine gözü ilişince:</p>

  <p class="normal">— Ne güzel bir buket getirmişsin, dedi.</p>

  <p class="normal">Emma hiç oralı olmayarak:</p>

  <p class="normal">— Evet, dedi; bugün öğleden sonra satın almıştım... bir dilenci karısından.</p>

  <p class="normal">Charles menekşeleri aldı, ağlamaktan kızarmış gözlerini onlarla serinleterek kokusunu içine çekti. Emma, hemen çiçekleri elinden çekip aldı ve bir su bardağına koydu.</p>

  <p class="normal">Ertesi gün, Madam Bovary Anne çıkageldi. Ana oğul, karşılıklı ağlaştılar. Emma, hizmetçilere emir vermek bahanesiyle ortalıktan kayboldu.</p>

  <p class="normal">Daha ertesi gün, hep birlikte matem meselesini görüşmek icap etti. Dikiş kutularıyla birlikte dere boyuna gidilip kameriyenin altına oturuldu.</p>

  <p class="normal">Charles, babasını düşünüyordu. Ölümüne kadar pek az sevdiğini sandığı bu adama bu kadar muhabbet duymasına hayret ediyordu. Madam Bovary Anne, kocasını düşünüyordu. Eski zamanların en kötü günlerini bile özlüyor gibiydi. Pek uzun bir hayıflanma ile her şey siliniyordu. Dikiş dikerken, iri bir yaş damlası burnundan aşağıya iniyor ve ucunda bir an asılı duruyordu.</p>

  <p class="normal">Emma ise, ancak kırk sekiz saat önce, dünyadan uzak, tam bir sarhoşluk içinde, âşığıyla birbirlerine yiyecek gibi bakarak, yana yan bulunduklarını düşünüyordu. O mazi olmuş günün en göze görünmez ayrıntılarını canlandırmaya çalışıyordu. Fakat kocasıyla kaynanasının orada bulunuşu, kendisini rahatsız ediyordu. Ne yaparsa yapsın, aşkının zaten dışarıdan gelen izlenimlerle kaybolup gidecek olan hatırası bozulmasın diye, hiçbir şey dinlememek, hiçbir şey görmemek istiyordu.</p>

  <p class="normal">Bir elbisenin astarını söküyor, etrafına bez parçaları saçılıyordu. Bovary Anne, gözlerini kaldırmaksızın, makasını şıkırdatıyordu. Charles ise, kenarları şeritli terlikleri ayağında, kendisine hırkalık eden koyu renkte eski redingotu sırtında, iki eli ceplerinde duruyor, hiç sesini çıkarmıyordu. Yakınlarında Berthe, üzerinde küçük beyaz önlüğü, küreğiyle bahçe yollarının kumunu kürüyordu.</p>

  <p class="normal">Birdenbire tuhafiyeci Mösyö Lheureux'nün çitten içeri girdiğini gördüler.</p>

  <p class="normal">Kaderin icaplarını göz önünde tutarak, kendilerine bir hizmette bulunup bulunmayacağını öğrenmeye gelmişti. Emma, böyle bir hizmete ihtiyaç olduğunu sanmadığını söyledi. Dükkâncı bu cevaptan hiç alınmadı:</p>

  <p class="normal">— Çok özür dilerim, dedi; özel olarak görüşmek isterdim.</p>

  <p class="normal">Sonra, alçak sesle ilave etti:</p>

  <p class="normal">— Hani şu meseleye dair... biliyorsunuz, değil mi?</p>

  <p class="normal">Charles, kulaklarına kadar kıpkırmızı kesildi:</p>

  <p class="normal">— Evet, evet, öyle ya.</p>

  <p class="normal">Telaş içinde karısına döndü:</p>

  <p class="normal">— Acaba, dedi; mümkün mü, sevgilim?..</p>

  <p class="normal">Emma anlayışlı göründü, yerinden kalktı. Charles, bu sefer annesine:</p>

  <p class="normal">— Bir şey değil, dedi; eve dair ufak tefek işler.</p>

  <p class="normal">Paylanmaktan korktuğu için, annesinin senet meselesini öğrenmesini istemiyordu.</p>

  <p class="normal">Baş başa kalınca Mösyö Lheureux, açıktan açığa Emma'yı mirastan dolayı tebrik etti, sonra şundan bundan, yemiş ağaçlarından, mahsulden, <span class="ideitalik">daima şöyle böyle, kör topal</span> giden sağlığından söz açtı, herkesin düşüncesinin tersine, sadece ekmeğine katık bulabilmek için ecel teri döktüğünü anlattı.</p>

  <p class="normal">Emma, adamın sözünü kesmeden dinliyordu. İki günden beri sıkıntıdan patlayacak haldeydi!</p>

  <p class="normal">Dükkâncı:</p>

  <p class="normal">— Artık tamamıyla iyileştiniz, diye devam etti. Zavallı kocanızın üzüntüden neler çektiğini gördüm. Her ne kadar aramızda bazı çekişmeler olduysa da, iyi çocuktur doğrusu.</p>

  <p class="normal">Emma, ne gibi çekişmeler olduğunu sordu; Charles siparişlerin geri verilmesini kendisinden gizlemişti.</p>

  <p class="normal">Lheureux:</p>

  <p class="normal">— Biliyorsunuz canım, dedi; şu sizin arzu ettiğiniz şeyler, yolculuk çantaları filan gibi.</p>

  <p class="normal">Şapkasını gözlerine kadar indirmiş, iki eli arkasında, gülümseyerek, hafifçe ıslık çalarak, Emma'ya, tahammül edilmez bir şekilde, tam karşıdan bakıyordu. Acaba bir şeylerden mi şüphe ediyordu? Türlü endişeler içinde bunalıp kalmıştı. Bereket versin adam, sonunda:</p>

  <p class="normal">— Nihayet kendisiyle anlaştık, dedi; zaten kendisine bir uzlaşma teklif etmeye geldim.</p>

  <p class="normal">Bu, Bovary'nin imza ettiği senedi yenilemekten ibaretteti. Mösyö, nasıl münasip görürse, öyle hareket ederdi, üzülmesine hiç lüzum yoktu, hele bir sürü sıkıntılı işlerle karşılaşacağı şu günlerde.</p>

  <p class="normal">— Hatta bunu bir başkasına, örneğin size devretse, çok daha iyi olur. Bir vekâletname ile mesele halledilir; o zaman da işlerimizi karşılıklı görürdük.</p>

  <p class="normal">Emma, hiçbir şey anlamıyordu. Dükkâncı sustu. Sonra, sözü dükkândaki mallara getirerek, Madam'ın kendisinden bir şeyler satın almaktan vazgeçemeyeceğini söyledi. Kendisine on iki metrelik siyah bir yünlü gönderecekti, bundan ferah ferah bir rob çıkardı.</p>

  <p class="normal">— Üstünüzdeki elbise eve giymeniz için iyi. Ama ziyarete gitmek için başka bir tane lazım. Ben bunu içeriye girer girmez fark ettim. Bende Amerikalı gözü vardır.</p>

  <p class="normal">Kumaşı göndermedi, bizzat getirdi. Sonra ölçü almaya geldi, her seferinde sevimli, hizmete amade ve Homais'nin deyimiyle, bu işe baş koymuş görünmeye çalışarak ve daima Emma'ya vekâletname hususunda öğütler sokuşturarak türlü bahanelerle tekrar tekrar geldi. Senetten asla bahsetmiyordu. Emma'nın bu meseleyi düşündüğü yoktu. Charles, nekahetinin ilk günlerinde kendisine bir şeyler hikâye etmişti; ama kafası öylesine allak bullaktı ki, hiçbir şey hatırlayamıyordu. Zaten para konusunda bir münakaşa kapısı açmaya da asla yanaşmazdı. Bovary Anne bundan hayrete düştü ve gelininde gördüğü bu mizaç değişmesini, hastalığı sırasında tutulduğu din duygularına verdi.</p>

  <p class="normal">Fakat kaynanası gider gitmez, Emma, pratik sağduyusuyla Bovary'nin gözlerini kamaştırmakta gecikmedi. Malumat almak, ipotekleri tahkik etmek, müzayede ile satışa çıkarmak mı, yoksa tasfiye etmek mi icap edeceğini anlamak gerekiyordu.</p>

  <p class="normal">Rasgele teknik deyimler kullanıyor, nizam, istikbal, basiret gibi büyük laflar ediyor ve mütemadiyen verasetin güçlüklerini büyütüyordu. Nihayet bir gün kocasına "işleri sevk ve idare etmek, her nevi borca girmek, bütün senetleri imza veya ciro eylemek, her nevi tediyede bulunmak vb" hususunda umumi bir vekâletname örneği gösterdi. Lheureux'nün verdiği derslerden faydalanmıştı.</p>

  <p class="normal">Charles, bu kâğıdın nereden geldiğini safça sordu.</p>

  <p class="normal">— Mösyö Guillaumin'den.</p>

  <p class="normal">Sonra, görülmemiş bir soğukkanlılıkla ilave etti:</p>

  <p class="normal">— Doğrusu, pek güvenemiyorum. Noterlerin kötü bir şöhreti vardır! Belki danışmak gerekecek... tanıdık biri olsa... ama, kimse yok.</p>

  <p class="normal">Bir tanıdık bulmak için zihnini yoran Charles:</p>

  <p class="normal">— Belki Léon kabul ederse...</p>

  <p class="normal">Fakat mektuplaşma yoluyla anlaşmak güç olacaktı. Emma bizzat Rouen'a gitmeye talip oldu. Charles teşekkür etti. Kadın ısrar etti. Karşılıklı bir nezaket ve iltifat yarışıdır başladı. Sonunda Emma, yapma bir isyan edasıyla:</p>

  <p class="normal">— Hayır, rica ederim, ben gideceğim dedi.</p>

  <p class="normal">Charles, başını eğerek:</p>

  <p class="normal">— Ne kadar iyisin, dedi.</p>

  <p class="normal">Daha ertesi sabah, Emma, Rouen'a gidip Mösyö Léon'a akıl danışmak için <span class="ideitalik">Kırlangıç</span>'a bindi: orada üç gün kaldı.</p>
</body>
</html>
