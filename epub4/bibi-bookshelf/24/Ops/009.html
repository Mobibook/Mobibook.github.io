<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="style.css"/>
<title>VI</title>
</head>
<body>
<p class="p4"><span class="t6"><b>VI</b></span></p>
<p>&nbsp;</p>
<p>&nbsp;&ldquo;Çocuğa bir dayı gerekli,&rdquo; dedi Dolora, bir gömleği daha katlayıp, yerde duran açık valize yerleştirirken.</p>
<p>&ldquo;Ne yapalım, bir dayısı yok,&rdquo; diye yanıtladı Patrisha. Rahat koltuğuna gömülmüş, kadının özenle eşyalarını yerleştirmesini izliyordu. Başka şartlar altında Atılgan&rsquo;daki kamaranın konforunun tadını çıkartabilirdi. Çiftçi prensipleri rahat mobilya ve geniş odalara karşı değildi ancak cemaat bu gibi konforları sağlayabilecek maddi güce sahip değildi. Ancak, teyzesiyle bir hafta boyunca aynı mekanı paylaşmak yolculuğu tüm konforuna rağmen dayanılmaz hale getirmişti. &ldquo;Annemin erken ölmekteki düşüncesizliğinin bir örneği daha.&rdquo;</p>
<p>Dolora dudaklarını sıktı. Patrisha&rsquo;nın mizah anlayışını bazen epey garip buluyordu. &ldquo;Eğer rica etsen Tomas bu işi üstlenirdi.&rdquo;</p>
<p>&ldquo;Tomas kimse rica etmeden de ağabeyimmiş gibi davranıyor zaten.&rdquo;</p>
<p>&ldquo;O senin kuzenin.&rdquo;</p>
<p>&ldquo;O &rdquo; Patrisha yanıtını yuttu. Tomas domuz kafalı bir sersemdi ancak aynı zamanda Dolora&rsquo;nın oğluydu. &ldquo;Bizim iyiliğimizi düşünmesi çok&nbsp; nazikçe, ama Dnnys&rsquo;e tek başıma bakabilirim.&rdquo;</p>
<p>Dolora valizin içindekilere, sanki hepsini dışarı çıkartıp baştan yerleştirecekmiş gibi bir gözattı. &ldquo;Tek çocuk olman seni çok başına buyruk yaptı.&rdquo;</p>
<p>&ldquo;Tanrıya şükür.&rdquo; Patrisha kendisine engel olamadan ağzından kaçırmıştı. &ldquo;Özür dilerim Dolo Halacığım, Dnnys&rsquo;in getirdiği haberler yüzünden biraz canım sıkkın da.&rdquo;</p>
<p>&ldquo;Çocuğun söylediklerine inanıyor musun?&rdquo;</p>
<p>&ldquo;Ah, evet,&rdquo; dedi Patrisha. &ldquo;Geminin New Oregon rotasından ayrıldığından oldukça emin.&rdquo;</p>
<p>&ldquo;Bu da Dnnys&rsquo;in yeterince akıllanmamış olduğunu gösteriyor,&rdquo; dedi Dolora. &ldquo;Hala cemaatten gizli işler çevirip gemide dolaşmayı sürdürüyor.&rdquo;</p>
<p>Bir kez daha konuşmaya başladıkları noktaya geri dönmüşlerdi. Patrisha önceki gibi yine Çiftçilerin çıkarları ile ilişkilendirerek oğlunu savunmaya başladı. &ldquo;Kendimizi ve yükümüzü korumak için bize getirdiği bilgilere ihtiyacımız var.&rdquo;</p>
<p>Dolora gibi mantıksız biri tarafından bile söylediklerinin geçerliliği yadsınamazdı. Ama kadın eleştirilerini sürdürmek için kolaylıkla yeni bir konu buldu. &ldquo;Bir kız olsaydı kendimi daha rahat hissederdim. Erkekler organik olmayan çevrenin sahte çekiciliğine daha çabuk kapılıyorlar. </p>
<p>&ldquo;Bir kız olsaydı Krn&rsquo;ın bir ağabeyi olmazdı,&rdquo; diye yanıtladı Patrisha. </p>
<p>&ldquo;Krn&rsquo;a gelince,&rdquo; diye başladı Dolora hayra alamet olmayan bir bakışla. Az önce valiz toplama işine verdiği tüm ilgisini şimdi kaybetmişti.</p>
<p>Konuşmaları bir tartışmaya dönüşmek üzereydi ki Dnnys odaya girdi. Patrisha bakışlarıyla çocuğu dışarı göndermeye ve halasının bitmek tükenmek bilmeyen söylenmesinden kurtarmaya çalıştı. Oysa Dnnys, her ikisini de halalarının saldırısından kurtaracaktı.</p>
<p>&ldquo;Kaptan Picard seni görmek için burada, Anne.&rdquo;</p>
<p>Dolora hemen iskemlesinden kalktı ve Patrisha&rsquo;ya en sevdiği süeterini yan odada bıraktığını söyleyerek bir anda ortadan kayboldu. Patrisha, onun kaptan gitmeden geri dönmeyeceğini biliyordu.</p>
<p>&ldquo;Tekrar görüştüğümüze sevindim, Çiftçi Patrisha,&rdquo; dedi Picard içeri girer girmez. İlk karşılaşmalarındaki kendine güveni yine üstündeydi ancak bu kez önceki sabırsızlığından eser yoktu. </p>
<p>&ldquo;Çok zaman oldu, Kaptan Picard.&rdquo; Patrisha, Çiftçi geleneklerine pek uygun olmayan bir şekilde&nbsp; hemen konuya girmeye karar vermişti. Ancak tipik Çiftçi yöntemine uyarak haber kaynağını gizli tuttu. &ldquo;Cemaatimiz arasında oldukça rahatsız edici bir söylenti dolaşıyor. Aramızdan bazıları Atılgan&rsquo;ın New Oregon&rsquo;a doğru gitmediğine inanıyorlar.&rdquo;</p>
<p>Picard derhal kadının oğluna doğru baktı. &ldquo;Wesley Crusher&rsquo;la arkadaşlığınızı epey ilerlettiniz değil mi?&rdquo; Tavrı genç bir çocuğun yüreğine korku salacak şekilde dikkatle ayarlanmıştı. </p>
<p>&ldquo;Bana o söylemedi, eğer demek istediğiniz buysa,&rdquo; dedi Dnnys dargın bakışlarla. &ldquo;Bir Çiftçi olabilirim ama temel bir rota değişikliğini anlayabilecek kadar akıllıyım. Tek yapmam gereken bir pencereden dışarı bakmak.&rdquo;</p>
<p>&ldquo;Evet, doğru tabi,&rdquo; diye kabul etti Picard. Tekrar Patrisha&rsquo;ya döndü. &ldquo;Oğlunuzun gözlem yetenekleri takdiri hak ediyor.&rdquo;</p>
<p>İltifat kadının dikkatini dağıtmamıştı. &ldquo;Öyleyse artık New Oregon&rsquo;a doğru yol almadığımız doğru.&rdquo;</p>
<p>&ldquo;Yön değişikliği önemsiz,&rdquo; dedi Picard. &ldquo;Yıldız Üssü 10 bu sektörde başka bir gemiyle buluşarak bazı önemli ticari mallar değiş tokuş etmemizi istedi. Gördüğünüz gibi, Atılgan&rsquo;ın keşif dışında da pek çok görevi var. Hem bir kurtarma aracı, hem de&nbsp; yolcu ve kargo gemisi olarak hizmet veriyoruz.&rdquo;</p>
<p>Açıklaması, Çiftçilerin de kendi komutası altında bulunduklarını ve onun kurallarına uyacaklarını ima etmişti. Picard&rsquo;ı bir kez daha inceleyen Patrisha, onun daha önce yolculuk ettikleri geminin kaptanından oldukça farklı olduğunu düşündü. Çiftçilerle dört ay süren bir yolculuk, Bucher&rsquo;in sabrının sonuna gelmesine neden olmuştu. Kadın, tüm cemaati, en yakın Federasyon Yıldız Üssünde indirmiş ve tüm ricalara rağmen onları tekrar Forrox şilebine almamıştı. Bu tatsızlığın utancını anımsamak Patrisha&rsquo;nın direncini azalttı. &ldquo;Açıklamak için zaman ayırdığınız için teşekkür ederim, Kaptan.&rdquo;</p>
<p>&ldquo;Bir şey değil,&rdquo; dedi güler yüzle. &ldquo;Kaptanlar bu gibi işler içindir zaten.&rdquo;</p>
<p>Picard ayrılıp Dolora geri gelmeden önce Patrisha oğluna sordu, &ldquo;Doğru mu söylüyordu?&rdquo;</p>
<p>&ldquo;Bilmiyorum,&rdquo; dedi Dnnys asık bir suratla. &ldquo;Wesley de bana neler olduğunu söylemiyor.&rdquo;</p>
<p>Riker ve Data, Yüzbaşı Yar&rsquo;ın iki yanında ayakta durmuş, dikkatle kadının monitöründeki tarayıcı okumalarına bakıyorlardı. </p>
<p>&ldquo;Yakaladık,&rdquo; diye bir zafer çığlığı attı Yar. &ldquo;Otuz üç nokta on iki&rsquo;ye doğru ilerliyor.&rdquo;</p>
<p>Data, onaylayarak kafasını salladı. &ldquo;Element profilini artık bildiğimiz için izlerini tespit etmek kolaylaştı.&rdquo;</p>
<p>Picard asansörden köprüye adım attı ve toplanmış olan subaylarını gördü. &ldquo;Tüm bu heyecan da nedir?&rdquo;</p>
<p>&ldquo;Kovalamaca sonuç verdi, efendim!&rdquo; diye bilgilendirdi Data memnuniyetle. &ldquo;Bir kan izi bulduk.&rdquo;</p>
<p>&ldquo;Kan mı? Benim gemimde mi?&rdquo;</p>
<p>&nbsp;Riker, kaptanın şaşkınlığına gülümsedi. &ldquo;Data bir benzetme yaptı, Kaptan. Choraii gemisinin izini sürmenin bir yolunu bulduk demek istiyordu.&rdquo;</p>
<p>&ldquo;Mükemmel,&rdquo; dedi Picard, kaptan koltuğuna doğru ilerleyerek.&nbsp;&nbsp;&nbsp; </p>
<p>&ldquo;Aslında kan sözcüğünün kullanımı tam olarak metaforik sayılmaz,&rdquo; Data kaptanın peşinden geliyordu. &ldquo;Savaş alanından toplanılan parçaların incelenmesi gösteriyor ki Choraii gemisi organik ve inorganik malzemelerin olağanüstü bir karışımından oluşmuş. Birkaç küresini patlatarak gemiyi gerçek anlamda yaralamış olduk. Tarayıcılarımız şu anda yaralanmanın gerçekleştiği yerden yayılan elementleri tanımaya ayarlanmış bulunuyor.&rdquo;</p>
<p>Riker köprünün diğer ucundaki rampadan aşağı indi. &ldquo;Veri girdisini doğrudan dümene aktarıyoruz. Geordi bu verileri izleyerek gemiyi ell kontrol edecek ve onların izini daha kolay süreceğiz.&quot; </p>
<p>La Forge teatral bir hareketle ellerini esnetti. &ldquo;Siz hazırsanız, ben de hazırım.&rdquo; Bilgisayar tarafından belirlenen bir rota olmaksızın serbest uçmak her pilotun düşüydü. Hatta geri kalan tüm işler bir dahaki sefere dümeni ele alma şansı ortaya çıkıncaya kadar katlanılması gereken angaryalar olarak nitelendirilebilirdi.</p>
<p>&ldquo;Warp altıyla ilerleyin,&rdquo; diye emretti kaptan.</p>
<p>&nbsp;&ldquo;Neyin var?&rdquo; diye sordu Beverly Crusher oğlu revire geldiğinde. &ldquo;Hasta mısın?&rdquo;</p>
<p>&ldquo;Bir şeyim yok,&rdquo; diye karşı çıktı Wesley ancak annesi yine de elini alnına koymuştu. </p>
<p>&ldquo;Ateşin yok,&rdquo; dedi Beverly. &ldquo;Öyleyse neden en iyi arkadaşını kaybetmiş gibi duruyorsun?&rdquo;</p>
<p>&ldquo;Kaybettim de ondan.&rdquo;</p>
<p>Doktor elini alnından çekip oğluna sarıldı. Wesley her zaman yaptığı gibi kadının elinden kurtulmayı denemedi bile. </p>
<p>&ldquo;Dnnys garip bir şeyler olup bittiğini biliyor ve ne olduğunu bilmek istiyor. Sadece merak değil. Ailesi için kaygılanıyor. Ama ben Hamlin&rsquo;le ilgili konuşma yasağı yüzünden ona hiçbir şey söyleyemiyorum.&rdquo;</p>
<p>Annesi içini çekti. Ateşi olsaydı herşey daha kolay olacaktı. &ldquo;Wesley, eğer Yıldız Filosunda bir kariyer yapmak konusunda ciddiysen,&rdquo; eliyle konuşmasını bitirene kadar beklemesini işaret etti &ldquo;görevlerinin gerekleri ile kişisel yaşamının gerekleri arasında bir denge sağlamak zorundasın. Bu ikisi her zaman birbirleriyle uzlaşmayabilir.&rdquo;</p>
<p>Atılgan&rsquo;da geçirdikleri son birkaç ay içersinde Dr.Crusher oğlunun hem fiziksel hem de zihinsel olarak olgunlaşmasını izlemişti. Ancak henüz bu iki yaşantının birbiriyle çatışmasının ne kadar acı verici olduğunu tam olarak anlamak için fazlasıyla gençti. Yine de bunu annesinden duymanın ona bir yararı olmayacaktı. Crusher bu yüzden sessiz kalmayı tercih etti. </p>
<p>&ldquo;Bir yemin ettim,&rdquo; dedi Wesley büyük bir ciddiyetle. &ldquo;Ne olursa olsun ona bağlı kalmalıyım.&rdquo;</p>
<p>Genellikle herkes Wesley&rsquo;nin annesine benzediğini söylerdi, oysa şu anda Crusher onun aslında babasına ne kadar çok benzediğini görebiliyordu. Bu benzerlik hem gurur hem de endişe duymasına neden oldu. Kocasının Yıldız Filosuna bağlılığı karakterinin önemli bir parçası haline geldiğinden rahatsızlık verici olmamıştı, fakat onun erken ölümü hala Crusher için büyük bir üzüntü kaynağıydı.</p>
<p>Wesley&rsquo;nin saçını okşamak için elini uzattı ancak bu defa çocuk kafasını çekti. Bu da şimdiden kendisini daha iyi hissettiğini gösteriyordu. Doktor arkasındaki cam bölmeden baktığında Andrew Deelor&rsquo;un revire girmekte olduğunu gördü.</p>
<p>&ldquo;Yeminlerden söz açılmışken, şimdi de benim hipokrat yeminime bağlı kalma zamanım. Bir hastamla randevum var, o yüzden şimdi burayı terk edin, Teğmen Crusher, yoksa bir kaç test de sizin üzerinizde uygulayıveririm.&rdquo; Oğlunun gülümseyerek uzaklaştığını görerek rahatladı. Wesley ne olursa olsun uzun süre sıkkın kalmayacak kadar iyi tabiatlıydı. </p>
<p>Kişisel yaşamının gereklerini bir kenara bırakan doktor, tüm dikkatini hastasına yöneltti. Deelor revirden birkaç gün önce taburcu olmuştu ancak fazer yarasının ağırlığı günlük bakımdan geçmesini gerektiriyordu. </p>
<p>&ldquo;Mükemmel, yanık neredeyse tamamen iyileşmiş,&rdquo; dedi Dr. Crusher yarayı kapatan sentetik deriyi kaldırdığında. Suni malzemenin büyük bölümü kendini büyük bir hızla yenileyen hücreler tarafından kabul edilmişti. Tıbbi trikorderini kaldırdı ve ucuyla adama masaya yatmasını işaret etti. Cihazın bulguları da teşhisini doğruluyordu. </p>
<p>&ldquo;Vücudunuzun kendini iyileştirme gücü dikkate değer.&rdquo; Trikorder okumalarına tekrar, daha yakından baktı ve derinin altında belirsiz bir görüntüye dikkati yoğunlaştı. Kontrollere dokunarak o bölgeyi büyülttü. &ldquo;Ki bu da sizin için çok şanslı bir durum. Özellikle de geçmişte maruz kaldığınız yaralanmalar göz önüne alındığında. Kalp ve akciğer yakınlarında derin doku zedelenmeleri&rdquo; cihazı tekrar hareket ettirdi &ldquo;sol akciğerde delinmeye bağlı yaralanma ve kaburgalarda çok sayıda kırık izi.</p>
<p>Taraması bitince adamın göğsünün üstünde duran paneli kapattı. &ldquo;Diplomatik servisin bu kadar tehlikeli olduğunu bilmezdim.&rdquo;</p>
<p>Deelor&rsquo;un tek yanıtı, &ldquo;Çok sık kazaya uğruyorum,&rdquo; oldu ve bir çırpıda yataktan kalktı. </p>
<p>&ldquo;Bir fazer ışınının önüne düşmek gibi mi?&rdquo;</p>
<p>Deelor çabucak giyindi. Artık giyinirken canı yanmıyordu ama hala biraz sızısı vardı. </p>
<p>Dr.Crusher üsteledi. &ldquo;Neden bu eski yaralanmalar tıbbi dosyanızda yok?&rdquo;</p>
<p>&ldquo;Yok mu?&rdquo; diye sordu Deelor kaşlarını kaldırarak. Adam oldukça başarılı bir şaşırma numarası yapmıştı. Ama performansı doktoru ikna etmeye yetmemişti. </p>
<p>&ldquo;Belki de sakar olduğunuz kadar unutkansınız da. Kurtulan Hamlin&rsquo;liler ile ilgili güncel tıbbi raporlar da henüz elime geçmedi.&rdquo;</p>
<p>&ldquo;Her şey sırasıyla, Dr.Crusher.&rdquo; Üniformasının önünü bir sırrı kapatıyormuşçasına ilikledi. &ldquo;Her şey sırasıyla.&rdquo;</p>
<p>Yapay yerçekimi ve eylemsizlik mekanizmaları sayesinde, Atılgan&rsquo;da yaşayan bin kişi, geminin rotasında meydana gelen değişiklikleri genellikle farketmezdi. Koridorlarda sakince yürürken, odalarında rahatça yemek yerken ve kamaralarında uyurlarken, Geordi La Forge&rsquo;un, Choraii gemisinin izlerini takip etmek için gemiye yaptırdığı&nbsp; sıçrama ve yön değiştirmelerinin farkına bile varmıyorlardı. Ancak herhangi bir pencereden dışarı bakmak Atılgan&rsquo;ın gerçek rotasını açıkça ortaya çıkarıyordu. Ve insanlar kısa sürede dönüp duran kozmozdan bakışlarını kaçırmayı öğrendiler. Köprüde, ana ekrandaki yıldızların uzun süreden beri devam eden kayma ve sağa sola sapmalarını göz ardı etmek daha da zordu. Bu yüzden köprü mürettebatından birden fazla kişi revire gitmek zorunda kalmıştı. Diğerleri gözlerini dikkatli bir şekilde monitörlerinden ayırmamaya özen gösteriyorlardı. </p>
<p>Bu, Kaptan Picard için oldukça zordu, çünkü Binbaşı Data raporunu verirken tam ekranın önünde durmaktaydı. Kaptan&rsquo;ın bakışları tekrar tekrar, boşluktaki bir noktadan Data&rsquo;nın yüzüne kaydı. Picard zayıf baş dönmesi duygusunu göz ardı etmeye, iradesiyle yok etmeye çalıştı, ancak bu tatsız duygu gitgide güçleniyordu. </p>
<p>&ldquo;Yeter.&rdquo; Picard derin bir nefes almak için durdu. Data&rsquo;nın son birkaç cümlesi hiç bir şey ifade etmemişti. &ldquo;Ofisimde toplanalım.&rdquo;</p>
<p>&ldquo;İyi fikir, efendim,&rdquo; dedi Riker.</p>
<p>&ldquo;Will, en az Data kadar soluk görünüyorsun,&rdquo; dedi kaptan, kapalı ofisin güvenliğine ulaştıklarında. </p>
<p>Riker hafifçe gülümsedi ve koltuğunu odadaki tek pencere arkasında kalacak şekilde yerleştirdi.</p>
<p>Ancak android, görsel hareketlilikle iç kulağın durağan fiziksel dünya algılayışı arasındaki uyumsuzluktan etkilenmiş görünmüyordu. Ara vermeden raporuna devam etti. &ldquo;Maalesef, tarayıcılarımız enerji ağının saptırıcı etkilerine maruz kalmışlar. Büyükelçi Deelor, Ferrel&rsquo;le olan karşılaşma hakkında bir kayıt ulaştırdı ancak o cihazın okumaları da aynı şekilde etkilenmiş.&rdquo;</p>
<p>Picard somurttu. &ldquo;Bu, Choraii silahlarına karşı etkili bir savunma geliştiremeyeceğimiz anlamına mı geliyor?&rdquo;</p>
<p>&ldquo;Hayır, efendim,&rdquo; dedi Data. &ldquo;Bu oldukça güç bir görev, ancak yeterli süre verilirse bir çözüme ulaşılabilir.&rdquo; Kaptanın bir sonraki sorusunun ne olacağını biliyordu. &ldquo;Bu işlemin tam olarak ne kadar zaman alacağını söyleyemem.&rdquo;</p>
<p>&ldquo;Ne kadar çabuk olursa o kadar iyi, Bay Data,&rdquo; diye içini çekti Picard. &ldquo;Choraiilerle tekrar karşılaştığımızda bir önceki seferkinden daha iyi durumda olmak istiyorum.&rdquo;</p>
<p>&ldquo;Anlaşıldı.&rdquo; Data masanın üzerine küçük metal bir silindir bıraktı. Birden aklına gelmiş gibi ekledi. &ldquo;İlginç. Bu vokoder teknolojik olarak oldukça ileri, Yıldız Filosu personelinde şimdiye kadar gördüklerimden çok farklı. Aslında bunun bazı istihbarat operasyonları için geliştirilmiş farklı bir model olduğunu düşünüyorum.&rdquo;</p>
<p>&ldquo;Bu bir tahmin mi yoksa kayıtları kontrol ettiniz mi, Bay Data?&rdquo; diye sordu Riker.</p>
<p>&ldquo;Kişisel görüşüm, efendim,&rdquo; diye yanıtladı Data. &ldquo;Fakat ben söz konusu olduğumda bu ikisi genellikle birbirine çok yakındır.&rdquo;</p>
<p>&ldquo;Öyleyse görüşlerini kendine saklasan iyi edersin dostum. Kaygan zeminde dolaşıyorsun.&rdquo;</p>
<p>Ayağının altındaki güverteye şaşkın bir bakış attıktan sonra Data anladığını belirtir şekilde başını salladı. &ldquo;Ah, anlıyorum. Tehlikeyi çağrıştıran bir metafor kullanıyorsunuz. Belki bu kasetteki boşlukları da açıklar. Güvenlik sansürü. Bunu da kendime mi saklayayım?&rdquo;</p>
<p>&ldquo;Bize söyleyebilirsin,&rdquo; dedi Picard öne eğilerek.</p>
<p>&ldquo;Vokoder kayıtları sadece karşılaşmanın son kısmını içeriyor, Choraii gemisi, Ferrel&rsquo;i güç alanıyla yakaladıktan sonrasını. Daha önceki bölümler silinmiş, ancak kayıp verilerin bir kısmını geri elde etmeyi başardım.&rdquo;</p>
<p>&ldquo;Ne buldun?&rdquo;</p>
<p>&ldquo;Tam ağ atılmadan önce geminin enerji rezervlerini gösteren bir veri. Görünüşe göre Ferrel&rsquo;in güç rezervleri normal düzeylerinin altındaymış. Bu da enerji ağına daha kolay bir hedef olmalarına neden olmuş.&rdquo;</p>
<p>&ldquo;Data, bu kayıt Ferrel&rsquo;in güç rezervlerinin nasıl tüketildiğini de belirtiyor mu?&rdquo; diye sordu Picard.</p>
<p>&ldquo;Hayır, efendim, belirtmiyor. Eğer bu konuda bir bilgi vardıysa bile başarılı bir şekilde silinmiş.&rdquo;</p>
<p>&ldquo;Demek büyükelçi küçük güvenlik numaralarına devam etmek istiyor.&rdquo; Picard düşünceli düşünceli çenesini ovuşturdu. Birden aklına D&rsquo;Amelio&rsquo;nun son uyarısı geldi. &ldquo;Şansınızı bizim için harcamayın, Kaptan. Sizin bizden daha fazla ihtiyacınız olacak...&rdquo;</p>
<p>Asıl tehlike Choraiiler miydi? Yoksa Deelor mu?</p>
<p>Wesley&rsquo;nin adım sesleri dar koridor boyunca yankılanıp ilerdeki koyu gölgelere karışıyordu. Çocuk ne kadar ilerlese de gölgeler hep tam ulaşma sınırında kalıyordu. Her on adımda bir duvardaki bir ışık yanıyor ve tam o anda bir önceki de sönüyordu. Hayal gücü yarı unutulmuş korku hikayelerini aklına getirip karanlıkta şekiller çizmeye başlayıca Wesley&rsquo;nin adımları da bilinçsizce hızlandı. </p>
<p>Ani bir tıslama boğazından kesik bir korku çığlığı çıkmasına neden oldu. O anda bunun açılan bir kapının tıslaması olduğunu tanımlamıştı bile. Kendi kendine kapıldığı korkuya gülen Wesley, açılan kapıdan ilerdeki büyük odaya girdi. Kargo bölümüne gelen bu yolu ona Dnnys göstermişti ve burası kısa sürede Wesley&rsquo;nin en sevdiği kestirme haline gelmişti. </p>
<p>Çiftçilerin gelmesinden önce Wesley, Atılgan&rsquo;ın&nbsp; kargo bölümlerini hiç gezmemişti. İlk günden beri, Warp sisteminin bulunduğu Mühendislik ve köprü, Wesley&rsquo;nin en çok ilgisini çeken yerler olmuştu. Çiftçilerin gemiye getirdiği kuluçka makinesini duyması ise tamamen şans eseri olmuştu. Merakı, hemen makineyi bulmasına ve makine başındaki çocukla kısa zamanda kuvvetli bir arkadaşlık kurmasına neden oldu.</p>
<p>Wesley bu arkadaşlığın artık sona ermiş olabileceğini düşünerek üzgün üzgün içini çekti. Sıra sıra nakliye kutularının oluşturduğu yığınların arasından daha önce ezberlediği sağ ve sol dönüşleri kafasından sayarak kolayca yolunu buldu. Daha son köşeye ulaşmadan, makinedeki sıvının dönerken çıkardığı kabarcık seslerini duyabiliyordu. </p>
<p>&ldquo;Dnnys?&rdquo; Wesley genellikle Çiftçi çocuğu geminin gün dönümü boyunca buralarda bulabiliyordu. Burası, yolcu bölümü dışında Dnnys&rsquo;in gelmesine izin verilen tek yerdi ve Dnnys de mümkün olduğu kadar çok zamanını burada geçiriyordu. Saçları karmakarışık bir kafa kuluçka bölümünün petek yapısının arkasında belirdi ve tekrar yok oldu. Wesley bu karşılaşmadan çekinmişti ve şimdi korkuları bu sessiz reddedişle doğrulanıyordu. Bir sonraki hareketine karar veremeden öylece durdu. </p>
<p>&ldquo;Haydi, acele et!&rdquo; diye bağırdı Dnnys makinelerin arkasından boğuk gelen sesiyle. &ldquo;İyi ki geldin. Bir sorunum var.&rdquo;</p>
<p>&ldquo;Beni arayabilirdin,&rdquo; dedi Wesley, kontrol boşluğuna emekleyerek girerken. Boşluk ancak sıkışarak yan yana durabilecekleri genişlikteydi. </p>
<p>Dnnys son cümleyi dikkate almadı. &ldquo;Yolunda gitmeyen birşeyler var.&rdquo; Eliyle bir göstergeye hafifçe vurdu. Gösterge yerinden oynamadı. &ldquo;Göstergelere göre herşey yolunda ama biryerlerde bir bozukluk olduğuna eminim.&rdquo;</p>
<p>Wesley arkadaşının değerlendirmesini garipsemeden kabullendi. Kuluçka makinesi antika bir şeydi, tarih öncesinden kalma ancak Gryzdc gibi yoksul bir dünyanın saklayacağı türden bir şey. İşlevini sürdürebilmesi için her gün düzenli bir bakıma gereksinimi vardı. Wesley&rsquo;in teorik bilgisinden yararlanan ve mekaniğe olan yatkınlığını kullanan Dnnys bir süre sonra sorunun kaynağını buldu. Yabancı bir ırkın teknisyenleri için yapılmış olan boşluğa sırtüstü yatarak sığmaya çalıştı ve bir kontrol kutusunun içine elini uzatarak kararmış metal bir çip çıkarttı.</p>
<p>&ldquo;Sigortalardan biri atmış,&rdquo; dedi Wesley elindeki devreyi inceleyerek. &ldquo;Güç alanına girdiğimizde yanmış olmalı.&rdquo; Atılgan&rsquo;ın otomatik hata bulma sistemleri yıldız gemisinde buna benzer bir çok hata tespit etmişlerdi ancak kuluçka makinesi bu türden bir hasar kontrolü için fazlasıyla eskiydi. Dnnys&rsquo;e yeni bir çip uzattı ve duvardaki panellerin yeni okumalara göre ayarlanmasını izledi. </p>
<p>Karmakarışık paneldeki bir bölüm derhal ilgilerini çekti. İki çocuk boş bakışlarla önlerindeki kronometreye baktılar. Göstergedeki rakamlar birer birer artıyordu.</p>
<p>&ldquo;Boşaltma döngüsü başlıyor,&rdquo; diye bağırdı Dnnys. &ldquo;İlk boşaltım sadece birkaç gün sonra.&rdquo; Çocuk boşluktan sürünerek çıktı ve yüzünü en yakındaki kuluçka penceresine dayadı. Soluk kırmızı bir ışık, büyümekte olan bir embriyo şeklini açığa vuruyordu. Son baktığından bu yana büyümüştü. Bir sonraki bölmeye geçerek yakut rengi camın içindeki görüntüyü inceledi. Bu embriyo daha da büyüktü. Organları bile belirginleşmeye başlamıştı. Küçük bir ayak hareket etti. </p>
<p>&ldquo;Döngüyü durduramaz mısın?&rdquo; diye sordu Wesley.</p>
<p>&ldquo;Büyük bir kayıp oranını göze almadan durduramam,&rdquo; dedi Dnnys. &ldquo;Wes, bilmem gerek. Boşaltım başlamadan New Oregon&rsquo;a varma şansımız var mı?&rdquo;</p>
<p>Wesley başını salladı. Gecikmenin sebebini açıklayamazdı ancak nasıl olsa geciktiklerini bütün koloniciler yakında farkedecekti. </p>
<p>&ldquo;Eh!&rdquo; dedi Çiftçi. &ldquo;Yakında boğazınıza kadar domuzlar ve koyunlara batacaksınız. Tavuklar ve köpekler de cabası. Umarım kaptanınız hayvanları seviyordur.&rdquo;</p>
<p>&ldquo;Galiba köprüye haber versem iyi olacak,&rdquo; diye yanıtladı Wesley. Şansı yaver giderse sorunu önce Yarbay Riker&rsquo;a açıklama fırsatı bulabilirdi. </p>
<p>&nbsp;</p>
</body>
</html>