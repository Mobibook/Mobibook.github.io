<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="style.css"/>
<title>VII</title>
</head>
<body>
<p class="p4"><span class="t6"><b>VII</b></span></p>
<p>&nbsp;</p>
<p>&nbsp;&ldquo;Hayvanlar uzay boşluğuna mı bırakılacak?&rdquo; diye sordu Patrisha umutsuzlukla.</p>
<p>&ldquo;Tabii ki hayır,&rdquo; dedi Riker. Böyle korkunç bir davranışı bekliyor olamazdı. &ldquo;Döngüyü tamamlayan hayvanlara zarar vermek niyetinde değiliz.&rdquo; </p>
<p>&ldquo;Öyleyse hepsini nereye koyacağız?&rdquo;</p>
<p>Aynı soruyu Picard da sormuştu, hem de mantıklı bir yanıt bekleyerek. Riker yetenekli bir birinci subaya yakışacak şekilde, kargo bölümünde büyümekte olan problemi kaptana veya Çiftçilere açmadan önce, bu sorunun yanıtı hazırlamıştı. &ldquo;Geminin sanal güverteleri ahır ve çayırlar içerecek şekilde yeniden programlanabilir. Wesley Crusher şu anda bilgisayar programını hazırlıyor.&rdquo;</p>
<p>Kaptan sanki kötü haber için haberciyi cezalandırırmış gibi görevin Wesley&rsquo;e verilmesinde ısrar etmişti. Oysa Wesley simülasyon parametrelerini değiştirme işini memnunlukla kabul etmişti. Dnnys&rsquo;in de Çiftçilerin gereksinimlerini tanımlamak için danışman olarak katılmasıyla görev bir anda işten çok oyun halini almıştı. </p>
<p>Patrisha&rsquo;nın yüzü hala endişeli ve gergindi. &ldquo;Sanal güverte ha!&rdquo; </p>
<p>&ldquo;Bir terslik mi var?&rdquo; diye sordu Riker. Dnnys çözümü hemen ve kolayca kabul etmişti oysa annesi şimdi öncekinden de endişeli görünüyordu. </p>
<p>&ldquo;Gerçekten de tek yol bu. Bunu anlıyorum,&rdquo; dedi Çiftçi. &ldquo;Yine de sanal güverteler…&rdquo; Çaresizce omuz silkti. </p>
<p>&ldquo;Şeytan işi mi?&rdquo; diye önerdi Riker, kastetmediği bir saygısızlıkla.</p>
<p>&ldquo;Batıl inançlı değiliz, Bay Riker.&rdquo; Patrisha&rsquo;nın canının sıkıldığı kolayca görülüyordu, neyse ki fazla alınmamıştı. &ldquo;Biz Çiftçiler, makinelere olan bağımlılığımızı azaltmak için gereksiz teknolojiden uzak durmaya çalışırız.&rdquo;</p>
<p>&ldquo;Ancak kurallarınız kuluçka makinesine izin veriyor,&rdquo; dedi Riker. Tüm koloniciler arasında söylenenlerden alınmaya en az eğilimli olan bu kadındı, ancak Riker, Troi&rsquo;un da yanında olmasını tercih edebileceğini kendi kendine itiraf etti. </p>
<p>&ldquo;Sadece çok mecbur kaldığımız için,&rdquo; dedi kadın. &ldquo;Başka çaremiz yoktu. Durumun aciliyetine rağmen pek çok Çiftçi hayvanların taşınması için böylesine alışılmadık bir yöntemin kullanılmasına karşı çıktılar. Makinenin hata yapması görüşlerini güçlendirmiş oldu. Öyle çok görüş var ki.&rdquo;</p>
<p>Riker, Patrisha&rsquo;nın endişelerinin azaldığını hissetti. Sanki kadın mesafesini korumak için fazla yorulmuş gibiydi. İlk kez olarak Riker&rsquo;a kamarasındaki kanepeye oturmasını işaret etti. Kendisi de daha ufak bir iskemleye oturdu. Hala gergin görünüyordu ancak artık daha az içine kapanıktı.</p>
<p>&ldquo;Bizler gezgin insanlarız, kumandan. Ziedorf, en yaşlımız, iki yüzyıl önce Titan&rsquo;da doğmuş. Annem ve teyzem Yonada&rsquo;da, bense Gryzdc&rsquo;e giderken yolda. Her yeni dünyayı mükemmel bir yer olarak&nbsp; değerlendiriyorduk. Yerel geleneklerin bir kısmına uyum sağlamaya çalışıp, isimlerimizi yerel dile uyacak şekilde değiştiriyorduk. Ancak değişimler hep yüzeysel kaldı. Herşeyden önce biz hep Oregonlu Çiftçilerdik ve farklılıklarımız her defasında ayrılmamıza neden oldu. Yeni bir gezegene gitmek için her taşınmamızda cemaatimiz biraz daha küçüldü ve sahip olduğumuz şeyler giderek azaldı.&rdquo;</p>
<p>&ldquo;Ve New Oregon&rsquo;da yeni bir dünya daha.&rdquo;</p>
<p>&ldquo;Sonuncusu olur umarım,&rdquo; dedi Riker ve acıyla gülümsedi. &ldquo;Aynısını annem Grzydc için söylemişti.&rdquo; Kadın kendini toparladı ve daha canlı bir şekilde devam etti. &ldquo;Kızım Krn, bizi tarıma uygun hale getirilen yeni topraklarımızda bekliyor. Kolonimiz için son hazırlıkları yapıyor. Orayı, en eski evimizden, Dünya&rsquo;daki Oregon&rsquo;dan esinlenerek isimlendirdik. Üç yüzyıl önce oradan yaklaşık bin kişi ayrılmıştı. O gruptan geriye kalan sadece bizleriz. Ve hayvan embriyoları da sahip olduklarımızdan geriye kalan tek şey.&rdquo;&nbsp; </p>
<p>&ldquo;Sizi anlıyorum, Çiftçi Patrisha.&rdquo; Riker ayrılmak üzere ayağa kalktı. &ldquo;Atılgan sizi ve hayvanlarınızı güvenli bir şekilde New Oregon&rsquo;a ulaştıracak.&rdquo; Riker, kadın &lsquo;ne zaman&rsquo; diye sormadığı için rahatlamıştı. </p>
<p>&nbsp;&ldquo;Yılın hangi zamanını istersin?&rdquo; diye sordu Wesley. Bilgisayar panelinde yer alan program sabrısızlıkla yeni girdiyi bekliyordu. </p>
<p>Dnnys hiç düşünmeden yanıtladı. &ldquo;Bahar!&rdquo; Grzydc yılı çok uzundu ve tüm hayatı boyunca bu harika mevsimi sadece dört kez görmüştü. Dünya&rsquo;da baharın nasıl olduğu hakkında hiçbir fikri yoktu, ancak gezegenden ayrıldığından beri gördüğü her şeyde olduğu gibi Grzydc&rsquo;dekinden güzel olacağından emindi. </p>
<p>&ldquo;Bir kaç özel ekleme yapıyorum,&rdquo; dedi Wesley. Bir yandan da sanal güverte programına bazı yeni veriler girmeye devam ediyordu. &ldquo;Yarbay Riker der ki, &lsquo;bir projeyle onu iyi yapacak kadar uğraştıysan, biraz daha sıkı çalışarak onu harika yapabilirsin.&rdquo;</p>
<p>&ldquo;Bu, Dolora&rsquo;nın konuşmalarını andırıyor,&rdquo; diye iç çekti Dnnys. &ldquo;Ancak Bay Riker&rsquo;dan duyunca o kadar da rahatsız edici gelmiyor. Onu sevdim.&rdquo;</p>
<p>&ldquo;Ben de seviyorum.&rdquo; Wesley&rsquo;nin parmakları klavye üzerindeki danslarına ara verdiler. &ldquo;Bazen düşünüyorum da…&rdquo; Ama cümlesini bitirmedi. </p>
<p>&ldquo;Devam et,&rdquo; diye üsteledi Dnnys</p>
<p>&ldquo;Babam öldüğünde çok küçüktüm. Bazen onu anımsamaya çalışıyorum ama bu çok zor.&rdquo; Kuşkusuz bunu annesine itiraf etmek de aynı derecede zor olurdu. Annesi kesinlikle duygularını anlardı ama Wesley&rsquo;nin babasına ait anılarının giderek belirsizleşmeye başladığını bilmek kadını üzecekti. &ldquo;Bazen acaba Bay Riker gibi birisi miydi diye merak ediyorum.&rdquo;</p>
<p>&ldquo;Babasız büyümek benim bir dayımın olmaması gibi bir şey olmalı,&rdquo; dedi Çiftçi çocuk. &ldquo;Tek fark sen gerçek bir insanın eksikliğini hissediyorsun bense hiç olmamış bir dayının.&rdquo; Wesley, Bir Numara hayalini hiç kimseye açmamıştı ancak arkadaşının kendisini anlayacağını biliyordu.</p>
<p>Bir süre için simülasyon programı unutulmuştu. &ldquo;Bu senin de canını sıkıyor mu?&rdquo;</p>
<p>&ldquo;Çok sık değil, doğrusu,&rdquo; dedi Dnnys omuz silkerek. Bazen haftalarca bir dayısı olmadığını farketmiyordu bile. Diğer zamanlarda bu boşluk duygusu onu gerçekte hiç hoşlanmadığı ama en azından etten ve kemikten olan Tomas&rsquo;ı bulmaya itiyordu. &ldquo;Annemle oldukça iyi geçiniriz. Ablam Krn&rsquo;in aksine. Hep kavga ederler. Bence Krn&rsquo;in New Oregon&rsquo;a gruptan önce gitmeye gönüllü olmasının nedeni de buydu.&rdquo;</p>
<p>Wesley, kızıl saçlı ablayı kızgın bir şekilde annesine bağırırken gözünün önüne getirmeye çalıştı ve bu fikir çocuğun neşeyle gülmesine neden oldu. &quot;Birbirlerinden hoşlanmıyorlar mı?&rdquo;</p>
<p>&ldquo;Tabii ki hoşlanıyorlar. En azından birbirlerini seviyorlar.&rdquo; Bunu her iki kadından da daha iyi görebiliyordu. &ldquo;Tomas, birbirlerine gerektiğinden çok benzediklerini söylüyor.&rdquo;</p>
<p>Derinden gelen bir erkek sesi son sözcükleri tekrarladı. &ldquo;Demek birbirlerine gerektiğinden çok benziyorlar!&rdquo; Dnnys&rsquo;in konuşmasının bitmesiyle birlikte Riker odaya girmişti. &ldquo;Siz burada bir çiftlik mi hazırlıyorsunuz, yoksa dalga mı geçiyorsunuz bakalım?&rdquo;</p>
<p>Çocuklar güldüler ve hevesle birinci subayı yaptıkları işi gözden geçirmesi için bilgisayarın başına çağırdılar. Sanal güverte projesinin gerekleri dayılar ve babalar hakkındaki düşünceleri unutturmuştu.</p>
<p>Picard genellikle köprünün tam ortasında bulunan koltuğunda oturmayı tercih ederdi. Choraii gemisini aramaları sürerken Tasha Yar&rsquo;ın yüzünde beliren somurtmayı farketti. Somurtma artığı halde Tasha hala sessizliğini koruyunca kaptan kadının yanına yöneldi. Güvenlik Şefi bazen aklındakileri söylemek için aceleci davranıyor olabilirdi ancak bu aceleciliğini disiplin altına alma çabası aşırıya kaçabilirdi. Yar, tedbirli olmak adına göz ardı edilmemesi gereken iyi önsezilere sahipti. </p>
<p>&ldquo;Bir şey mi buldunuz, Yüzbaşı?&rdquo; diye sordu Picard sadece merak etmiş gibi davranarak. </p>
<p>Sorusu Tasha&rsquo;yı hazırlıksız yakaladı. &ldquo;Evet, efendim,&rdquo; dedi. Sonra düzeltti. &ldquo;Yani, belki.&rdquo;</p>
<p>Picard araştırma ekranına baktı. Normal görünüyordu. &ldquo;Bir önsezi mi?&rdquo;</p>
<p>Tasha huzursuzca kıpırdandı. &ldquo;Belki de sadece bozuk bir sinyaldir, Kaptan.&rdquo; Parmağıyla tarama alanının kenarındaki ufak bir dalgalanmaya işaret etti. &ldquo;Bu koordinatlar Geordi&rsquo;nin şu anki rotasında yok.&rdquo;</p>
<p>&ldquo;Bay Data, Yüzbaşının elde ettiği bu veriler size birşey ifade ediyor mu?&rdquo;</p>
<p>Data&rsquo;nın dalgalanmaya ilişkin yorumu da aynı oranda belirsizdi. &ldquo;Eğer Choraii aracı buysa, olmamız gereken rotadan oldukça uzaktayız demektir.&rdquo;</p>
<p>&ldquo;Ne rotası?&rdquo; diye sordu Geordi. Vizörlü gözleri bilgisayar sinyalini izlemesini sağlayan yön bulma panosuna kilitlenmişti. &ldquo;Bu adamlar daireler çizerek hareket ediyorlar, düz çizgiler halinde değil. Gemileri her yerde olabilir.&rdquo;</p>
<p>Picard hızla subaylarının söylediklerini değerlendirdi. Bu şartlar altında vermesi gereken karar mantıktan çok içgüdüye dayanmak zorunda gibiydi. Yar&rsquo;ın aksine, önsezilere dayanarak hareket etmekle ilgili korkusunu kontrol altına almıştı. &ldquo;Bay La Forge, bizi tarayıcıdaki dalgalanmaya doğrudan götürecek bir rota çizin.&rdquo;</p>
<p>&ldquo;Emredersiniz, Kaptan,&rdquo; dedi pilot. Ana ekrandaki yuvarlanan yıldızlar son bir yavaş dönüşten sonra yerlerinde sabitlendiler. </p>
<p>&ldquo;Bilgisayar uçuşunun bazı avantajları olduğu kesin, değil mi, Yüzbaşı Worf.&rdquo;</p>
<p>Worf ciddiyetle başını salladı. O taraftan gelen garip bir gurultu Picard&rsquo;a, Klingonun, Dr. Crusher&rsquo;ın mide bulantıları konusunda önerdiği tedaviyi geri çevirdiğini anımsattı. Yüzbaşıdan yayılan seslere bakılırsa, Klingonlar da en az insanlar kadar, baş dönmesine ve mide bulantısına maruz kalıyorlardı, her ne kadar rahatsızlıklarını belli etmek konusunda daha az istekli olsalar da.</p>
<p>Choraii gemisini takip ederken izledikleri saçma sapan rotadan kaynaklanan ufak tefek sorunların en azından bir süre için çözüldüğüne emin olan Picard, komuta bölgesine geri döndü. Göğüs amblemine bir kaç seri dokunuşla Troi ve Riker&rsquo;ı köprüye çağırdı. Büyükelçi Deelor&rsquo;a köprü mürettebatıyla konuştuktan sonra&nbsp; haber verecekti. Kaptan, bu görevde tam işbirliği sözü vermişti ve Deelor bunu alacaktı, ancak bu körlemesine itaat anlamına gelmiyordu. Picard, büyükelçinin hareketlerini yakından izlemek niyetindeydi.</p>
<p>Andrew Deelor&rsquo;un uykusu hafifti. Köprüden gelen çağrı onu derhal uyanık bir duruma geçirdi ve Picard&rsquo;la konuştuğunda sesinde uykudan eser kalmamıştı. Konuşma kısa sürdü ve iletişim kesilir kesilmez Deelor yataktan kalktı. Atılgan, Choraii gemisinin izini bulduğundan beri, her an köprüden gelebilecek bir çağrıya hazırlıklı olmak için yatağa giysileriyle giriyordu.</p>
<p>&ldquo;Ruthe?&rdquo; Kamara ışıklarını yaktı. Birden yanan ışık bir kez gözlerini kırpıştırmasına neden oldu. Sonra çevirmenin gri pelerinin aramaya başladı. Onu pelerinin altına kıvrılmış bulacağını biliyordu. Önceki gece Ruthe&nbsp; yataktaki tüm yastıkları yere sermiş ve yerde uyumuştu, ancak bu gece onu kamaranın köşesindeki bir sandalyeye kıvrılmış olarak buldu.</p>
<p>Deelor, onu sarsarak uyandırdı ve haberleri kulağına fısıldadı. Ruthe yüksek sesten nefret ederdi. Tembelce gerindi ve kalktı. Kamarayı terk etmeye hazırdı. Ortak çok yönleri vardı: her ikisi de hafif yolculuk ediyorlardı.</p>
<p>Geminin koridorları boştu karşılaştıkları birkaç kişi tek başlarına yürüyordu ama köprü şaşırtıcı derecede hareketli ve gürültülüydü. Deelor asansörden çıktıklarında Ruthe'un ürktüğünü hissetti. </p>
<p>&ldquo;Gemi tarayıcı sınırımıza girip çıkıyor,&rdquo; diye açıkladı Picard, Deelor ve Ruthe&rsquo;a. Komuta merkezine, kaptanın yanına geldiler. &ldquo;Temiz ve kesin veriler elde edecek kadar yaklaşamıyoruz.&rdquo;</p>
<p>&ldquo;Boşuna uğraşmayın,&rdquo; dedi Deelor. Eliyle birinci subaya kenara çekilmesini işaret etti ve kaptanın sağındaki koltuğa oturdu. &ldquo;Choraiiler doğrudan takibe tepki vermezler.&rdquo;</p>
<p>&ldquo;Neye tepki verirler öyleyse?&rdquo; sordu Picard hafif bir mizah dokunuşuyla. </p>
<p>&ldquo;Buna.&rdquo; Ruthe pelerininin kollarını sıvadı. Üç parçadan oluşan ve garip bir biçimde oyulmuş tahta bir boru tutuyordu. Alışkanlıktan gelen rahatlıkla parçaları birleştirerek tek bir alet haline getirdi. </p>
<p>Deelor&rsquo;un ayaklarının dibine bağdaş kurup oturdu. Müzik aletini dudaklarına götürerek bir flüt gibi tuttu ve üfledi. Çıkan ses flütünkinden daha derin ve etkili titreşimlere sahipti. Aletten yayılan sesler bir obua ya da basonunkini andırıyorsa da, aynı tiz tona sahip değildi. </p>
<p>&ldquo;İletişimi başlatın. Hemen,&rdquo; diye emir verdi Deelor. Yar&rsquo;ın komutayı aniden ele alışına direnişini farketti. Kadın, kaptan başıyla onaylayana kadar bekledi, gerekli işareti aldıktan sonra iletişim kanalını açtı. Picard&rsquo;ın otoritesinin tamamını devretmesinin zamanı yaklaşıyordu. Yakında, ancak henüz değil.</p>
<p>Flütten çıkan notaların alçalıp yükselişi Deelor&rsquo;un zihninin tekrar Ruthe&rsquo;a yönelmesine neden oldu. Çaldığı melodi basitti. Sürekli tekrarlana bir kalıbın değişik ritim ve tempoda varyasyonlarından oluşuyordu. Yine de büyüleyiciydi. Tüm bölümler aynı notayla bitiyordu. Melodi sürekli aynı nota etrafında dolaşıyor, türlü varyasyonlardan sonra tekrar başlangıç notasına dönüyordu.</p>
<p>&ldquo;Si bemol,&rdquo; dedi Riker birkaç dakika dinledikten sonra. &ldquo;Değişik oktav aralıklarında, ama hep si bemol.&rdquo;</p>
<p>&ldquo;Bu, Choraii gemisi için herhangi bir isim kadar iyi,&rdquo; diye karşılık verdi Deelor.</p>
<p>Selamlamasının sonuna gelen Ruthe, nefesi bitene kadar aynı notada kaldı. Aleti kucağına bıraktı ve beklemeye başladı. </p>
<p>Yanıt olarak gelen yayın daha karmaşıktı. Üç farklı flüt veya ses, dördüncü bir müzisyen tarafından sabit olarak seslendirilen Si bemol etrafında gidip geliyorlardı. Biraz dinledikten sonra Ruth tekrar çalmaya başladı. Kendi çaldığı parçayı diğerlerinin arasına katıyordu. Bu birkaç dakika kadar sürdükten sonra sonunda sesler tek tek susarak Ruthe&rsquo;u tekrar tek başına bıraktılar.</p>
<p>Tasha Yar, Choraii gemisinin tarayıcı menzili dışına çıktığını duyurduğunda Ruthe gözleri çevresindeki insanlara kapalı olmasına rağmen hala çalıyordu. Deelor hafifçe omzuna dokundu. Kadın bir transtan uyanıyorcasına aniden durdu. </p>
<p>&ldquo;Bizimle buluşmadan önce bitirmeleri gereken bir şarkıları varmış ancak bir randevu konusunda anlaştık.&rdquo;</p>
<p>&nbsp;&ldquo;Gemilerine verdiğimiz hasara rağmen mi?&rdquo; diye sordu Picard. &ldquo;Yeni bir görüşme ayarlamanın daha zor olacağını düşünmüştüm.&rdquo;</p>
<p>Ruthe omuz silkti. &ldquo;Kimse yaralanmamış. Gemi de iyileşmiş.&rdquo;</p>
<p>&ldquo;Onlarla nerede ve ne zaman buluşacağız?&rdquo;</p>
<p>Ruthe biraz tereddüt etti sonra tekrar flütünü aldı. Aralarında geçen iletişimin kısa bir bölümünü bir kez daha çaldı sonra da sözcüklere çevirdi. &ldquo;Sizin saatlerinizden yirmisi geçince. Yeri ben seçtim. Onlara sekiz, beş, altı&nbsp; nokta on iki koordinatlarında buluşacağımızı söyledim.&rdquo;</p>
<p>&ldquo;Bu noktaya, Warp altıyla giderek kararlaştırılan zamanda ulaşabiliriz,&rdquo; dedi Data koordinatları konsolunda işaretledikten sonra. &ldquo;Ama neden o nokta? Bu yerin herhangi belirgin bir özelliği yok.&rdquo;</p>
<p>&ldquo;Çıkardığı sesi sevdim.&rdquo;</p>
<p>Riker, androidin şaşkınlığı karşısında gülümsedi. &ldquo;Bazen sunum içerikten daha önemlidir, Data.&rdquo;</p>
<p>&ldquo;Fakat anlayamıyorum…&rdquo;</p>
<p>&ldquo;Daha sonra, Bay Data,&rdquo; dedi kaptan kesin bir şekilde. &ldquo;Şimdi randevuyu ayarladığımıza göre geminin gövde bölümü ayrılıp geride kalabilir. Choraiilerle buluşmaya motor bölümüyle gideceğiz.&rdquo;</p>
<p>&ldquo;Hiçbir şart altında kabul edilemez!&rdquo; dedi Deelor. &ldquo;Gemi tek parça kalacak.&rdquo;</p>
<p>Picard, Deelor&rsquo;un tepkisi karşısında direnme ihtiyacı hissediyordu. &ldquo;Bu şartlar altında yolcuları olası bir çatışmaya karıştıramam.&rdquo;</p>
<p>&ldquo;Silahlı bölümle birlikte olmaları onlar için de tek başlarına olmalarından daha güvenli. Choraiiler yön bulma konusunda çok iyi değillerdir ve rahatlıkla aynı noktadan iki kez geçebilirler. Bu durumda gövde bölümü onlar için kolay bir av olur.&rdquo;</p>
<p>&ldquo;Demek istediğinizi anlıyorum,&rdquo; dedi Picard iç çekerek. &ldquo;Yolcular her iki durumda da tehlike altındalar.&rdquo;</p>
<p>&ldquo;Kesinlikle.&rdquo; Deelor konuyu tartışmaya istekli görünmüyordu. Ayağa kalktı ve Ruthe&rsquo;a köprüyü kendisiyle birlikte terketmesi için işaret etti. Asansörün içinden son bir emir savurdu. &ldquo;Gemiyi randevu noktasına götürebilirsiniz, Kaptan Picard.&rdquo;</p>
<p>&nbsp;&ldquo;Büyükelçinin daha iyi tavırlara gereksinimi var,&rdquo; diye söylendi Picard, asansör Deelor&rsquo;u köprüden uzaklaştırdıktan sonra. Dümene, Ruthe&rsquo;un verdiği koordinatlara kilitlenmelerini söyledi, ancak biraz rahatsızdı. Picard bir müzisyen değildi; Riker performansı büyülenmiş gibi dinlerken, kaptan kendisine bir şey ifade etmeyen iletişime giderek artan bir huzursuzlukla kulak vermişti. </p>
<p>&ldquo;Aralarında ne konuştuklarına ilişkin onun bize söylediklerinden başka güvenebileceğimiz hiçbir şey yok,&rdquo; diye belirtti Riker&rsquo;a. &ldquo;Gerçi söylediklerine inanmamak için bir sebep göremiyorum ama kızgınlıkla ellerini iki yana açtı ne ona, ne de Deelor&rsquo;a güvenmiyorum.&rdquo; </p>
<p>Kaptan düşüncesini öğrenmek için Troi&rsquo;a baktı fakat danışmanın o an için söyleyebileceği fazla bir şey yoktu. &ldquo;Ruthe sadece yaptığı müziği düşünüyordu. Deelor ise her zamanki gibi duygularını maskelemek konusunda dikkatliydi. Yarı Betazoid olduğumu biliyor ve ben yakınlardayken konsantrasyonu oldukça yüksek oluyor.&rdquo;</p>
<p>&ldquo;Tüm iletişimin bir kaydını yaptım, Kaptan,&rdquo; dedi kaptanın ilgi sıralamasında bir sonraki kişi olan Data. &ldquo;Teorik olarak dil bilgisayarları bir çeviri yapabilir. Ancak Choraii dili oldukça karmaşık. Tümüyle duygulara dayalı gibi görünüyor. Çevirinin kalitesini ve çeviri işleminin hızını artırmak için daha fazla bilgiye gereksinimim olacak.&rdquo;</p>
<p>Picard, birinci subayına döndü. &ldquo;Sen müzisyensin, Bir Numara. Seni trombon çalarken duymuştum.&rdquo;</p>
<p>&ldquo;Ben sadece bir amatörüm,&rdquo; diye karşı çıktı Riker. &ldquo;Ve sadece cazdan anlarım.&rdquo;</p>
<p>&ldquo;Amatör de olsan rütbesi güvenlik kısıtlamalarına uygun olanlar arasında Choraii dilinin müziksel yapısına bir yakınlığı olabilecek bir tek sen varsın.&rdquo; Kaptan, birinci subayının çalışma saatleri dışındaki diğer ilgi alanlarını bir düşündü ve kendi kendine yaptığı seçimin uygunluğunu onayladı. &ldquo;Evet, eminim ki Çevirmen Ruthe&rsquo;u işiyle ilgili sohbet etmeye ikna edebilirsin.&rdquo;</p>
<p>&ldquo;Ama, Kaptan…&rdquo;&nbsp; </p>
<p>&ldquo;Bu, Angel 1&rsquo;de Hanımefendi Beata ile ilgili görevinden çok da farklı bir iş değil. Etkili konuşman Hanımefendinin, Odin&rsquo;in mürettebatına merhamet göstermesine neden olmuş.&rdquo; Bazı gayrıresmi bilgi kaynaklarına göre Riker&rsquo;ın ikna yeteneği bu olayda sadece etkili konuşmasıyla sınırlı kalmamıştı. Riker&rsquo;ın kulak uçlarının pembeleşmesi Picard&rsquo;ın bu raporları daha inanılır bulmaya başlamasına neden oldu. </p>
<p>&ldquo;Denerim, efendim.&rdquo;</p>
<p>Picard, birinci subayın rahatsızlığına rağmen bu görevi belli bir miktar hevesle kabul ettiğini hissetti. &ldquo;Bunu yaparken Deelor&rsquo;un etrafta olmamasına dikkat et yeter. Bana biraz kıskanç biri gibi göründü.&rdquo;</p>
<p>Deelor&rsquo;u uzaklaştırma işi kolaylıkla ayarlandı. Dr. Crusher, Deelor&rsquo;un tıbbi muayenesinin Riker&rsquo;ın aktivitelerini maskelemek için kullanılmasından pek hoşlanmadıysa da ısrar edilince büyükelçi ile bir randevu ayarlamayı kabul etti. Ruthe&rsquo;u kamaradan dışarı çıkartmak daha zordu. Riker&rsquo;ın kapıyı ısrarlı çalışına birkaç dakika sonra yanıt verdi. Riker&rsquo;ın gemiyi gezdirme teklifi boş bakışlarla karşılandı ama kadın gitmesini söylemediği için Riker bu kez daha doğrudan bir şekilde tekrar denedi. </p>
<p>&ldquo;Köprüde, flüt çalışın büyüleyiciydi. Benim için çalar mısın?&rdquo;</p>
<p>&ldquo;Burada mı?&rdquo; diye sordu Ruthe biraz şaşırarak.</p>
<p>Riker bu yanıtı ricasına olumlu bir karşılık olarak kabul etmekte ısrarlı davrandı ancak yakındaki dinlenme salonunun daha uygun bir yer olacağını önerdi. Biraz daha ısrar edince Ruthe onu minderli koltukların ve bitkilerin bulunduğu açık alana kadar izlemişti. Salon boştu. Bu Ruthe&rsquo;un hoşuna gitmiş olmalıydı çünkü direnişi sona ermişti. Riker&rsquo;ın biraz ilerisine geçip dışarı bakan bir koltuğa oturdu. Kadın önünde yer alan uçsuz bucaksız uzayın etkileyici görüntüsü karşısında gülümsedi. Manzara onun da hoşuna gitmiş olmalıydı.</p>
<p>Sıradan gibi görünen ortam yanıltıcıydı. Yüzbaşı Yar&rsquo;ın güvenlik görevlileri bu bölüme açılan bütün koridorları kapatmışlardı. Ruthe&rsquo;u Andrew Deelor&rsquo;dan ayırma planı, mümkün olabilecek kısa sürede en iyi sonucu almak üzere dikkatle tasarlanmıştı.</p>
<p>Riker açılış stratejisini, geminin arşivindeki müzik dosyalarına kısaca gözden geçirerek hazırlamıştı. &ldquo;İletişim sırasında dinlediğim Choraii müziği bana ortaçağa ait Dünya müziğini anımsattı. Batı müziği formları çokseslilik içeriyorlardı ancak melodi veya ritimle birbirine bağlanmış halde değildi. Her parça kendi başına hareket ediyordu.&rdquo;</p>
<p>Ruthe bu yoruma şaşırdı. Gözlerini yıldızlardan ayırıp Riker&rsquo;a baktı. &ldquo;Evet, polifonik gelişim benziyor, ancak Choraii armonik yapıları yirminci yüzyılda Schönberg tarafından geliştiren kalıplara daha yakındır.&rdquo;</p>
<p>&ldquo;Demek bir müzisyensin?&rdquo; diye sordu Riker. Bir önceki cümle kadının şimdiye kadar yaptığı en uzun konuşmaydı ve Riker onu daha fazla konuşturmak istiyordu. Oysa sorusu ters etki yapmıştı.</p>
<p>Ruthe tekrar pencereye döndü. &ldquo;Müzik tarihi okudum,&rdquo; dedi kısaca. Ve tekrar sustu. </p>
<p>&ldquo;Çaldığın şu selamlama Riker köprüde duyduğu melodinin bir kısmını mırıldandı senin kendi besten mi yoksa Choraiilerin başka bir gemiyle karşılaştıklarında çaldıkları standart bir parça mı?&rdquo;</p>
<p>&ldquo;Notalar hep aynıdır,&rdquo; diye yanıtladı Ruthe &ldquo;ama ritim serbest.&rdquo; Flütünün parçalarını çıkarttı. &ldquo;Şarkı her çaldığımda değişiyor.&rdquo;</p>
<p>Riker, Ruthe&rsquo;un flütün parçalarını birleştirmesini izlerken kadının güzelliği onu bir kez daha çarptı. Zihninin bir kısmı kadının flütünden yayılan müziğe yoğunlaşırken, diğer kısmı da flüte üfleyen kadının düzgün profilini ve boşluklar üzerinde gezinen zarif parmaklarını beğeniyle izliyordu.</p>
<p>Data salona girdiğinde, Ruthe çalmaya ara vermedi, sadece Data&rsquo;nın oturmasını izlerken melodisi biraz yavaşladı. Android müzikten daha çok yanında getirdiği dosyalarla ilgili görünüyordu. Ruthe kısa bir duraklamadan sonra yeniden eski temposuna geri döndü. Riker, Data&rsquo;nın elindeki vokoderin her notayı kaydetmekte olduğunu biliyordu. </p>
<p>Odaya giren bir sonraki kişi Deanna Troi&rsquo;du. Riker, danışmanın varlığının Ruthe&rsquo;u rahatsız edeceğinden endişelenmişti ancak çevirmen kendisini tamamen şarkısına kaptırmıştı ve bir fazla dinleyicisi olması onu etkilemedi. Artan dinleyicilerden rahatsız olan sadece Riker gibiydi.</p>
<p>Müziğin sesinden yararlanan Deanna, Riker&rsquo;a fısıldadı: &ldquo;Belki daha rahat bir ortamda daha iyi konsantre olurdun!&rdquo;</p>
<p>Ruthe&rsquo;un şarkısı uzayan bir si bemolle sona erdi. </p>
<p>&ldquo;Çok güzeldi, ne anlama geldiğini pek anlamasam da,&rdquo; dedi Riker. &ldquo;Herhalde Choraiiler de bizim konuşmamızı aynı derecede garip buluyorlardır.&rdquo;</p>
<p>Ruthe başını salladı. &ldquo;Hiç de değil. Choraiiler Federasyonun Standart Dili&rsquo;ni çocuklardan öğrendiler. Aslında oldukça da iyi konuşabiliyorlar. Fakat o kadar çirkin ve hantal bir iletişim biçimi ki, kullanmamayı tercih ediyorlar.&rdquo;</p>
<p>Bu bilgi kuşkusuz Picard&rsquo;a iletmeye değerdi. Riker&rsquo;ın çevirmenden öğrenebildiği son yararlı bilgi parçacığı da bu olmuştu.</p>
<p>&ldquo;Will…&rdquo; Troi&rsquo;un uyarısı geldiğinde Büyükelçi Deelor sadece bir kaç metre uzaktaydı. </p>
<p>&ldquo;Nerede olduğunu merak ediyordum...&rdquo; dedi Deelor.</p>
<p>&ldquo;Kamarada beklemekten sıkıldım.&rdquo;</p>
<p>&ldquo;Bu tekrar olmayacak, revir ziyaretlerim artık bitti.&rdquo; Deelor kendisine oynan bu masum oyunun ve onu düzenleyenin farkına vardığını ima eden bakışlarla Riker&rsquo;a baktı.</p>
<p>Büyükelçi, Ruthe&rsquo;u yanına çağırdı. Kadın koltuğundan kalktı ve adamın arkasından salonu terketti. </p>
<p>Riker tek bir söz etmeden ve arkalarına bakmadan çıkıp gitmelerini izledi. &ldquo;Deelor&rsquo;un ona bu şekilde emir verip durmasından hoşlanmıyorum.&rdquo;</p>
<p>&ldquo;O buna pek aldırmıyormuş gibi görünüyor,&rdquo; dedi Troi. &ldquo;Sen niye&nbsp; dert ediyorsun ki?&rdquo;</p>
<p>Riker yanıt vermek için döndü ama Data&rsquo;nın hala yanlarında oturduğunu görünce durdu. Android kayıtsız duruşunu terketmiş artık saklamadığı bir ilgiyle onları izliyordu. </p>
<p>&ldquo;Data, gitme zamanın gelmedi mi?&rdquo;</p>
<p>Data gitmesini gerektirecek herhangi bir randevusu olup olmadığından emin olabilmek için bir çırpıda belleğini taradı. &ldquo;Bu saat için önceden planlanmış herhangi bir işim yok.&rdquo; Riker&rsquo;ın yüzündeki ifadeyi daha dikkatle inceledi. &ldquo;Gitmemi mi istiyorsunuz?&rdquo;</p>
<p>&ldquo;Evet, Data,&rdquo; dedi Troi kesin bir şekilde. </p>
<p>Android kımıldamadı. &ldquo;Eğer doğrudan gözlem için daha fazla fırsatım olsaydı insanlar arası ilişkiler konusundaki anlayışımı geliştirebilirdim. Konuşmanız benim için çok önemli ipuçları içerecek gibi görünüyor.&rdquo;</p>
<p>&ldquo;Data, özel konuşmak istiyoruz.&rdquo;</p>
<p>&ldquo;Ama insanlar arası ilişkilerin inceliklerini anlama konusundaki çabalarımın önünü tıkayan tam da bu &lsquo;özel&rsquo; konuşma gereksinimi.&rdquo;</p>
<p>&ldquo;Güle güle, Data,&rdquo; dedi Riker. Data iskemlesinden kalkıp odayı terketti ancak her zamankinden daha yavaş yürüyordu. Birinci subay androidin duyma kapasitesinin sınırlarını tam olarak bilmediği için Data tamamen gözden kaybolana kadar konuşmadan beklemeyi tercih etti. &ldquo;Deanna, seni bu kadar iyi tanımasam kıskandığını düşünürdüm.&rdquo;</p>
<p>&ldquo;Kıskanmaya hakkım yok. Ayrılmış olmamız kıskanmamam için başlı başına yeterli bir neden.&rdquo;</p>
<p>&ldquo;Ayrıca kıskanmana gerek de yok.&rdquo;</p>
<p>&ldquo;Biliyorum, Will,&rdquo; diye kabul etti Troi iç çekerek. &ldquo;Doğru, Ruthe&rsquo;a belli bir ilgi duyduğunu görebiliyorum, güzelliğini takdir ediyorsun ama gerçek bir çekim değil. Fakat o…&rdquo;</p>
<p>Riker&rsquo;ın gururu bir an Ruthe&rsquo;un ne hissettiği merak etmesine neden oldu. &ldquo;Benden hoşlanmadığını mı söylemek istiyorsun?&rdquo;</p>
<p>&ldquo;Hayır. Hayır senden hoşlanmıyor,&rdquo; diye yanıtladı Troi, Riker&rsquo;ın beklediğinden daha kesin bir şekilde. &ldquo;Hatta senle hiç ilgilenmediğini söyleyebilirim.&rdquo; Adamın yüzünde beliren hoşnutsuz ifade Troi&rsquo;un gülümsemesine neden oldu. Kadının sonraki sözleri ise Riker&rsquo;ın biraz olsun rahatlamasını sağlayacaktı. &ldquo;Sorun da bu. Müziğinden başka hiçbir şeyle ilgilenmiyor. O bomboş, Will. Tamamen duygulardan arınmış.&rdquo;</p>
<p>&nbsp;</p>
</body>
</html>