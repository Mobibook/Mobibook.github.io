<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirminci Bölüm</h1>

    <p>“Buraya gel oğlum. Sana midenin bulantısını geçirecek bir şey vereceğim.”</p>

    <p>Bay Dolphus Raymond kötü bir insan olduğu için çağrısını istemeye istemeye kabul ettim. Bay Raymond’la arkadaş olmamızın Atticus’un hoşuna gitmeyeceğini biliyordum. Alexandra hala da istemezdi.</p>

    <p>İçinden bir kamışın çıktığı kesekâğıdını Dill’e uzatarak, “Al,” dedi. “Bir yudum iç. İyi gelir.”</p>

    <p>Dill, kamışı emdi. Gülümsedi. Sonra doya doya emdi.</p>

    <p>“Çok güzel,” dedi Bay Raymond. Bir çocuğa kötülük etmekten zevk aldığı belliydi.</p>

    <p>“Dikkat et,” diyerek Dill’i ikaz ettim.</p>

    <p>Dill kamışı bıraktı. “Scout, içindeki koladan başka bir şey değil.”</p>

    <p>Bay Raymond sırtını ağaca dayayarak çimenlerin üstüne oturdu. “Beni ele vermeyeceksiniz değil mi? Sonra şöhretimi zedelersiniz.”</p>

    <p>“Yani siz hep bu kesekâğıdının içinden kola mı içiyorsunuz? Sade kola mı?”</p>

    <p>“Evet küçükhanım,” diye onayladı Bay Raymond. Bay Raymond’ın kokusu hoşuma gitmişti. Pamuk tohumu, deri ve at kokuyordu. Hayatımda ilk kez İngiliz tipi binici çizmeleri giymiş birini görüyordum. “Hep bunu içerim. Çoğunlukla elbette.”</p>

    <p>“O halde yarısı... Özür dilerim efendim,” diyerek kendimi tuttum. “Maksadım...”</p>

    <p>Bay Raymond keyifle güldü. Hiç de alınmışa benzemiyordu.</p>

    <p>Terbiyeli olmaya çalışarak, “Peki bu yaptığınızı niçin yapıyorsunuz?” diye sordum.</p>

    <p>“Ne... Ha, evet... Niçin içiyormuş gibi yaptığımı soruyorsun. Çok basit. Bazı kimseler yaşadığım hayatı beğenmiyorlar. Canları cehenneme... Hiçbiri umurumda değil. Ama yine de olmuyor. Anlaşıldı mı?”</p>

    <p>“Hayır efendim.”</p>

    <p>“Onların eline bir neden veriyorum, tamam mı. Böylece olayları bir nedene bağlama fırsatını buluyorlar. Arada sırada kasabaya iniyorum. Elimde bir kesekâğıdı olunca millet Raymond yine içiyor diyor. Artık değişemez diyorlar. Elinde değil. Onun için böyle yaşıyor.”</p>

    <p>“Doğru yapmıyorsunuz Bay Raymond...”</p>

    <p>“Doğru değil ama çok yardımı oluyor. Aramızda kalsın Bayan Finch, ben içkiye düşkün değilim. Ama hiçbir zaman yaşadığım hayatı, yaşamak istediğim hayat olduğu için yaşadığımı anlayamayacaklar.”</p>

    <p>Bu melez çocuk sahibi, kimseye aldırış etmeyen günahkâr adamı dinlememin doğru olmadığını biliyordum. Ama büyülenmiş gibiydim. Kendini bu kadar mahkûm eden bir insanla ilk olarak karşılaşıyordum. Peki, niçin bize en gizli sırrını açmıştı? Nedenini sordum.</p>

    <p>“Çünkü siz çocuksunuz. Anlarsınız,” dedi. “Sonra duydum ki...”</p>

    <p>Başını Dill’den yana salladı. “Bunun duyguları daha sertleşmemiş. Bir parça büyüsün, hoş görmeyi, katlanmayı öğrenecektir. Hastalanmayacak, ağlamayacaktır. İnsan olarak birçok şeye üzülecektir ama... artık ağlamayacaktır. Ancak birkaç yıl ister.”</p>

    <p>“Ağlamak mı Bay Raymond, neye?” diye sordu Dill. Erkek olduğunu kavramaya başlamıştı sanırım.</p>

    <p>“İnsanların birbirlerine verdikleri acıya... Kimilerinin hiç düşünmeden neden oldukları felaketlere. Beyazların siyahlara yaşattığı cehennem hayatına... Onların da birer insan olduklarını akıllarına bile getirmeyişlerine...”</p>

    <p>“Atticus, bir zenciyi aldatmanın, bir beyazı aldatmaktan on kere daha kötü olduğunu söyler,” diye mırıldandım. “Bir insanın yapabileceği en kötü harekettir.”</p>

    <p>“O kadar da değil Bayan Finch... Babanız eşsiz bir insandır... Henüz dünyayı yeteri kadar görmediniz. Bu kasabayı bile iyice tanımıyorsunuz... Şimdi yerlerimize gidebiliriz...”</p>

    <p>Bay Gilmer’ın sorgulamasını kaçırmak üzere olduğumuzu hatırladım. Güneşe baktım. Meydanın batı yakasından mağaza çatılarının gerisine hızla çekiliyordu.</p>

    <p>“Hadi Dill,” dedim. “Artık iyisin değil mi?”</p>

    <p>“Evet. Tanıştığımıza memnun oldum Bay Raymond. İçki için teşekkür ederim. İyi geldi.”</p>

    <p>Yıldırım hızıyla adliye binasına girdik, merdivenleri ikişer üçer atlayarak balkona çıktık. Peder Sykes’ın önüne geldik. Yerlerimiz korunmuştu.</p>

    <p>Salon sessizdi. Bebeklerin nerede olduklarını yine merak ettim. Yargıç Taylor’ın purosu dudaklarının ortasında kahverengi bir leke haline gelmişti. Bay Gilmer, masasındaki sarı kâğıtlardan birine bir şeyler yazıyordu. Mahkeme kâtibiyle yarış eder gibiydi. “Eyvah,” dedim. “Kaçırdık.”</p>

    <p>Atticus, jüriye yaptığı konuşmasının yarısına gelmişti. Sandalyesinin yanında duran çantasından birtakım kâğıtlar almıştı. Tom Robinson bu kâğıtlarla oynuyordu.</p>

    <p>“Sağlam bir delil olmadan bu adam işlemediği bir suçla itham ediliyor ve hayatına kastediliyor...”</p>

    <p>Jem’i dürttüm, “Ne kadar zamandır konuşuyor?”</p>

    <p>“Yeni başladı. Kazanacağız Scout. Kazanmamamız diye bir şey yok. Beş dakikadır konuşuyor. Her şeyi o kadar açık ve basit bir biçimde... neyse sonra anlatırım.”</p>

    <p>“Bay Gilmer?”</p>

    <p>“Yeni bir şey yok... Her zamanki gibi.”</p>

    <p>Yeniden aşağı baktık. Atticus, mektup yazdırdığı zamanki gibi yansız bir sesle, güçlük çekmeden konuşuyordu. Jürinin önünde ağır ağır bir ileri bir geri yürüyordu. Jüri dikkat kesilmişe benziyordu. Başları yukarıda, Atticus’u izliyorlardı.</p>

    <p>Atticus durdu. Sonra her zaman yaptığı bir şeyi yaptı. Saatini zinciriyle birlikte çıkardı. “Mahkemenin izniyle,” diyerek masanın üstüne koydu.</p>

    <p>Yargıç Taylor başıyla onayladı. O zaman Atticus, yine, o zamana kadar ne herkesin içinde ne de yalnız başınayken yaptığı bir şey yaptı. Yeleğinin düğmelerini çözdü. Yakasını açtı. Kravatını gevşetti. Yatma vakti gelip de soyunması gerektiği zamana kadar elbisesinin en küçük bir yerinin bile yerinden oynamadığına alıştığımız için Atticus karşımıza çırılçıplak çıkmış gibi geldi. Dehşetle bakıştık.</p>

    <p>Atticus, ellerini cebine soktu. Jüriye dönerken altın yaka düğmesinin ve dolmakalemiyle kurşunkaleminin uçlarının ışıkta parladığını gördüm.</p>

    <p>“Baylar,” dedi. Jem’le yine bakıştık. Atticus, “Scout!” dese bu kadar olurdu. Sesinin yansız, uzak, ağırbaşlı havası yok olmuştu. Jüriyle içtenlikle, sanki postanenin köşesinde duran sıradan insanlarmış gibi konuşuyordu.</p>

    <p>“Baylar,” diyordu. “Kısa keseceğim. Geri kalan vaktimi, size, bu davanın zor bir dava olmadığını anlatmakla geçirmek istiyorum. İstediğim, davalının bütün kuşkulara karşılık suçlu olmadığına karar vermenizdir. Bu dava ak ile kara kadar basit bir davadır.</p>

    <p>Tom Robinson’ın işlediği iddia edilen suçu, tıbbi yollarla kanıtlamaktan yoksunuz. Eyalet bize bu hakkı tanımıyor. İki tanığın sözlerine kulak vermemiz gerekiyor. Davalı suçlu değil, ama bu salonda suçlu biri oturuyor.</p>

    <p>Suçlu diyorum baylar, çünkü Bayan Mayella’yı bu yola sürükleyen şey, içindeki suçluluk duygusudur. Bayan Mayella bir suç işlemiş değildir. Yalnız zamanın koyduğu sert bir kuralı bozarak hayatımızı altüst etmiştir. Bayan Mayella, korkunç bir bilgisizliğin ve yoksulluğun kurbanıdır. Ama yine de ona acımıyorum. Çünkü o beyaz. Yani kabahatinin, kötülüğünün tamamıyla farkında. Ama istekleri bozduğu kuraldan daha güçlü olduğu için bozmakta sakınca görmedi. Diretti. Her çocuğun yapmak eğiliminde olduğu şeyi yaptı... Suçunu üzerinden atmak istedi. Ama bu davada, Bayan Mayella, çaldığı eşyayı saklamaya çalışan bir çocuk kadar masum olsaydı sorun olmazdı. Fakat o kurbanını öldürmeye çalışıyor... Kurbanını uzaklaştırmaya, bu dünyadan yok etmeye, kabahatinin delilini yok etmeye...</p>

    <p>Kabahatinin delili nedir? Tom Robinson, bir insan. Bayan Mayella Tom Robinson’ı ortalıktan kaldırmalıydı. Tom Robinson ona her gün yaptığı şeyi hatırlatıyordu. Bayan Mayella ne yaptı? Bir zenciye aşk ilan etti.</p>

    <p>Bayan Mayella bir zenciyi baştan çıkarmak istemişti. Toplum yaşamımızda sözü bile edilemeyecek bir şey bu. Siyah bir adamı öpmüştü. Yaşlı bir amcayı değil de güçlü kuvvetli bir zenciyi. Kuralı bozduğu zaman bir şeyin farkında değildi. Ama sonra her şey bir kâbus gibi üzerine çöktü.</p>

    <p>Babası görmüştü. Davalı, Bayan Mayella’nın babasının sözlerini yineledi. Babası ne yapmıştı? Bilmiyorum. Ama Mayella Ewell’ı, birisi kıyasıya dövmüştü. Bay Ewell’ın ne yaptığını tamamıyla bilmiyoruz. Bu koşullar altında Tanrı’dan korkan namuslu bir beyazın yapacağı şeyi yaptı... Sol eliyle imzaladığından kuşku duymadığımız bir ifade verdi. Şimdi karşınızda oturan Tom Robinson bunu biricik sağlam eli olan sağ eliyle yaptı.</p>

    <p>Ve böylece namuslu, alçakgönüllü ve sessiz, bir beyaz kadına acıyacak kadar duygulu bir zenci, iki beyazın sözlerini yalanlamak zorunda kaldı. Sizlere bu iki beyazın davranışlarını ve durumlarını anlatacak değilim... Kendiniz gördünüz. Hepsi, Maycomb şerifi dışında, hepsi yaptıkları tanıklıktan kuşkuya düşülmeyeceğini, bütün zencilerin yalan söylediğini, bütün zencilerin ahlakı bozuk insanlar olduklarını önceden kabul edeceğinize karşı duydukları bir güven havası içinde konuştular.</p>

    <p>Baylar, bunun bir yalan olduğunu, Tom Robinson’ın derisinin siyah olduğunu bildiğimiz kadar iyi biliyoruz. Gerçek şudur. Bazı zenciler yalan söylerler, bazı zenciler kadınlara karşı saygısızdır, beyaz kadın olsun, siyah kadın olsun, fark etmez. Fakat bütün bunlar yalnız bir ırkı değil, bütün insanlığı ilgilendiren suçlardır. Bu salonda hayatında yalan söylememiş, ahlaksız bir davranışta bulunmamış bir insan olabileceğini sanmıyorum. Bir kadına istekle bakmayan bir erkeğin bulunabileceğinden de kuşkuluyum.”</p>

    <p>Atticus sustu. Mendilini çıkardı. Sonra gözlüklerini sildi. Bir “ilk”e daha tanık olduk. Atticus’un terlediğini hiç görmemiştik. Yüzü, hiç terlemeyenlerdendi. Ama şimdi derisi pırıl pırıl parlıyordu.</p>

    <p>“Karşınızdan ayrılmadan önce bir şey daha söyleyeceğim efendim. Thomas Jefferson insanların eşit yaratıldığını söylemişti. Bu Kuzeylilerin ve Washington’ın kadın memurlarının bize dikte etmeye bayıldıkları bir cümledir. İçinde bulunduğumuz 1935 yılında bu cümleyi gereksiz yerlerde, her türlü koşullara uyacak biçimde kullanma eğilimi var. Aklıma gelen en komik örnek, okullarda tembel çocukların çalışkanlarla birlikte sınıf geçirilmeleri. Eğitimciler, geride bırakılan çocukların aşağılık duygusuna kapılacaklarını ciddiyetle savunuyorlar. Çünkü insanlar eşit yaratılmıştır. Hepimiz insanların eşit haklara sahip olmadığını biliyoruz. Daha doğrusu bazılarının bizi inandırmaya çalışmaları biçiminde eşit olmadıklarını biliyoruz. Kimileri başkalarından daha zekidirler, kimilerinin ellerinde daha çok fırsat vardır! Çünkü bu fırsatlarla doğmuşlardır. Kimileri başkalarından daha çok para kazanır... Kimileri normal bir insandan daha yetenekli doğmuştur.</p>

    <p>Ama bu ülkede öyle bir yer vardır ki, orada bir dilenci Rockefeller, bir aptal Einstein, bir cahil herhangi bir kolej müdürüyle eşittir. Aynı haklara sahiptir. Baylar, bu yer bir mahkemedir. Bu Birleşik Devletler Yüksek Mahkemesi olabildiği gibi herhangi bir eyaletin küçük mahkeme salonu da olabilir. Başka birçok kurum gibi bizimkinin de bazı eksiklikleri elbette vardır. Ama bu ülkede, mahkemelerimiz eşitçidirler ve mahkemelerimiz için de bütün insanlar eşit yaratılmışlardır.</p>

    <p>Ülkemizin adaletine bütün yüreğimle inanacak kadar ülkücü bir insan değilim. Jüri düzeni de benim için ideal değildir. Baylar, bir mahkeme, sizin, karşımda oturan sizlerin her birinizden daha üstün değildir. Bir mahkeme ancak jürisinin kusursuzluğu kadar kusursuz olabilir. Bir jüri de onu oluşturan insanlara bağlıdır. Baylar, dinlediklerinizi duygularınıza kapılmadan gözden geçireceğinize, bir karara varacağınıza ve davalıyı ailesine geri vereceğinize inanıyorum. Tanrı adına, görevinizi yerine getirin.”</p>

    <p>Atticus’un sesi alçalmıştı. Jürinin önünden çekilirken duyamadığım bir şey söyledi. Jüriden çok kendi kendine söylemişti galiba. Jem’i dürttüm. “Ne dedi?”</p>

    <p>“Tanrı adına Tom’a inanın dedi galiba.”</p>

    <p>Birden Dill üzerimden Jem’e uzanıp omzunu sarstı. “Şuraya bak.”</p>

    <p>Deli gibi çarpan yüreklerimizle Dill’in parmağını izledik... Aşağıda, Calpurnia, dosdoğru Atticus’un yanına gidiyordu.</p>
  </div>
</body>
</html>
