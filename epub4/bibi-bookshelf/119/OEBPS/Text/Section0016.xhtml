<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dokuzuncu Bölüm</h1>

    <p>“Geri al oğlum!”</p>

    <p>Bu emri Cecil Jacobs’a verdiğim zaman hayatımızın karışık bir döneminin başlangıcında bulunuyorduk. Yumruklarımı sıkmıştım. Karşımdakinin üstüne atılmaya hazırdım. Atticus, arkadaşınla dövüştüğünü duyarsam derini yüzerim, demişti. Artık böyle çocukça işlere girişmeyecek kadar büyümüştüm. Kendimi tutmayı ne kadar becerirsem, herkes de o kadar rahat edecekti. Bütün bunlar çoktan aklımdan çıkmıştı.</p>

    <p>Cecil Jacobs unutturmuştu. Bir gün önce okulun bahçesinde, herkesin önünde, Scout Finch’in babasının, zencileri savunduğunu duyurmuştu. Ben bu suçlamaya kesinlikle karşı koydum, ama Jem kabul etti.</p>

    <p>“Ne demek istiyorsun?” diye sordum.</p>

    <p>“Hiç,” diye cevap verdi Jem. “Atticus’a sor. Sana anlatır.”</p>

    <p>O akşam, “Siz zencileri mi savunuyorsunuz Atticus?” diye sordum.</p>

    <p>“Tabii savunuyorum. Zenci deme Scout. Çok kaba bir şey,” diye cevap verdi.</p>

    <p>“Okulda herkes öyle söylüyor...”</p>

    <p>“Bundan sonra bu herkesten bir kişi eksik olacak.”</p>

    <p>“Madem böyle konuşmamı istemiyorsunuz, beni niçin okula yolluyorsunuz?”</p>

    <p>Babam yüzüme tatlı tatlı baktı. Gözlerinde sevecen bir ışıltı vardı. Aramızda anlaşmamıza karşın, okula gitmeme konusundaki kavgam şu ya da bu biçimde sürüp gidiyordu. Eylül ayının başlarında hafif bir baş dönmesi ve boğaz ağrılarından yakındım. Daha sonra, başımı, yüzünde halka halka yaralar çıkaran Bayan Rachel’ın aşçısının oğlunun başına sürmek için para bile vermiştim. Ama hastalığı kapmamıştım.</p>

    <p>Şimdi derdim başkaydı. “Atticus, bütün avukatlar zencileri savunurlar mı?”</p>

    <p>“Elbette Scout.”</p>

    <p>“Peki, arapları sizin savunduğunuzu niçin söylediler? Cecil Jacobs, sanki kötü bir şey yapıyormuşsunuz gibi konuştu.”</p>

    <p>Atticus içini çekti. “Sorun çok basit,” dedi. “Bir zencinin savunmasını üstüme aldım. Adı Tom Robinson. Calpurnia’nın bağlı olduğu kilisenin üyelerinden. Calpurnia, bu aileyi iyi tanıyor. İyi insanlar olduklarını söyledi. Scout, henüz birçok şeyi anlayamayacak kadar küçüksün. Kasabada, bu adamın savunmasını yapmamam gerektiğini söylüyorlar. Garip bir dava... Yaz tatilinden sonra davaya bakılmaya başlanacak... Yargıç John Taylor, hazırlanmamız için bir hayli zaman verdi.”</p>

    <p>“Savunmamanız gerekiyorsa, niçin savunuyorsunuz?”</p>

    <p>Atticus, “Bu başkalarının düşüncesi, benim değil,” dedi. “Eğer bu davayı almazsam, bir daha insanların içinde başım dik dolaşamam. Eyalet meclisindeki yerimi koruyamam. Hatta sana ve Jem’e bir daha şunu yapın, bunu yapmayın demeye hakkım kalmaz.”</p>

    <p>“Yani bu adamı savunmazsanız, Jem’in ve benim size saygımız kalmaz mı?”</p>

    <p>“Evet.”</p>

    <p>“Niçin?”</p>

    <p>“Çünkü bir daha sizden bana saygı göstermenizi isteyemem. Scout, her avukat hayatını bütün ömrünce etkileyecek bir davayla karşılaşır. Benimki de bu olacak sanırım. Okulda bazı çirkin konuşmalara tanık olacağını tahmin ediyorum. Benim için bir tek şey yap: Başını dik, yumruklarını sıkı, ama iki yanında tut. Kim ne derse desin sakın karşılık verme. Bu kez de kendi kendinle savaşarak sakin olmaya çalış.”</p>

    <p>“Atticus, davayı kazanacak mıyız?”</p>

    <p>“Hayır tatlım.”</p>

    <p>“O halde, niçin...”</p>

    <p>“Yüz yıl geri kalmamız, kazanmaya gayret etmememizi gerektirmez.”</p>

    <p>“Tıpkı kuzen Ike Finch gibi konuşuyorsun,” dedim. Kuzen Ike Finch, Kuzey-Güney Savaşı’nda çarpışmış, hayatta olan birkaç eski askerden biriydi. Doksan yaşına yakındı. Yılda hiç olmazsa bir kere, Atticus, Jem ve ben onu görmeye giderdik. Onu öpmek zorundaydık. Feci bir şeydi bu. Atticus’la kuzen Ike’ın, Kuzey-Güney Savaşı’ndan söz edişlerini saygıyla dinlerdik. Kuzen Ike, “Biliyor musun Atticus,” derdi. “Missouri Antlaşması’yla davayı kaybettik. Ama şimdi tekrar çarpışmaya başlasak, yine aynı yoldan gider, fakat bu kez yenerdim... 1864’te Stonewall Jackson geldiği zaman, pardon, çocuklar var... neyse Tanrı günahlarım bağışlasın...”</p>

    <p>Atticus, “Buraya gel Scout,” dedi, kucağına çıktım. Başımı çenesinin altına koydum. Bana sarıldı. Hafif hafif salladı. “Şimdi iş başka,” dedi. “Bu kez, Kuzeylilerle çarpışmıyoruz. Dostlarımızla, arkadaşlarımızla çarpışacağız. Şunu sakın unutma, sorun ne kadar kötü bir yön alırsa alsın, yine de her biri arkadaşımız olmayı sürdürecektir. Bu kasaba kasabamız, bu ev de bizim evimiz olacak...”</p>

    <p>Bunu aklımda tutarak ertesi sabah Cecil Jacobs’un karşısına geçtim. “Sözünü geri alacak mısın oğlum?”</p>

    <p>“Adamsan aldır bakalım. Babam, babanın Maycomb için bir yüz karası olduğunu, o arabın da asılması gerektiğini söyledi.”</p>

    <p>Önce oğlanın üstüne atılacak gibi oldum. Sonra aklıma Atticus’un sözleri geldi. Yumruklarımı indirdim. Kulaklarımda, “Scout korkağın biri!” sözleri çınlaya çınlaya oradan uzaklaştım. Ömrümde ilk kez bir kavgadan kaçıyordum.</p>

    <p>Neden bilmiyorum, Cecil’le dövüştüğüm takdirde, Atticus’u üzeceğimi hissediyordum. Atticus, benden ve Jem’den kendisi için bir şey yapmamızı o kadar az isterdi ki, onun uğruna korkak diye alay edilmeye razıydım. Üç hafta kadar yaptığım fedakârlıktan memnun bir şekilde dolaştım. Sonra Noel geldi. Felaket de çattı.</p>

    <p>Jem’le, Noel’i karışık duygularla beklerdik. Noel’in iyi yanı çam ağacı ve Jack Finch amcaydı. Her Noel günü, Jack amcayı, Maycomb İstasyonu’nda karşılardık. Yanımızda bir hafta kalırdı.</p>

    <p>Alexandra halanın kocası Jimmy enişteyi de sevmemiz gerek belki ama hayatım boyunca bana, “Parmaklığın önünden çekil,” demekten başka bir tek kelime söylemediği için onu hesaba katmaya bir neden göremiyorum. Alexandra hala da kocasına değer vermezdi. Çok zaman önce, birbirleriyle dost oldukları bir zamanda, Alexandra hala ve Jimmy enişte, ortaya Henry adında bir oğlan çıkarmışlardı. Henry, mümkün olabilecek en kısa sürede evden uzaklaşıp evlenmiş, Frances adında bir oğlu olmuştu. Henry’yle karısı, Frances’i her Noel, babaanne ve dedesinin yanına bırakır, kendi başlarına eğlenmeye giderlerdi.</p>

    <p>Ne kadar içimizi çekersek çekelim, hiçbir şey Atticus’u, Noel’i evde geçirmemize kandırmaya yetmezdi. Finch çiftliğine giderdik. Hatırlayabildiğim bütün Noel’lerde kendimi Finch çiftliğinde bulurdum. Dini bir tatili Frances’le geçirmek zorunda oluşumu, Alexandra halanın mükemmel aşçılığı telafi ederdi. Frances benden bir yaş büyüktü. Genel olarak ondan uzak dururdum: Benim hoşuma gitmeyen her şeyden hoşlanır, benim çocukça eğlencelerimi beğenmezdi.</p>

    <p>Jack amca, Noel günü trenden inince, hamalın iki uzun paketi getirmesini bekledik. Jack amcanın, Atticus’u yanaklarından öpmesini Jem’le tuhaf karşılardık. Birbirini öptüğünü gördüğümüz ilk iki erkek onlardı. Jack amca, Jem’le tokalaştı, beni de havaya kaldırdı. Ama yeteri kadar kaldıramadı. Jack amca, Atticus’tan bir karış kısaydı. Alexandra halanın küçüğüydü. Ama birbirlerine pek benzerlerdi. Jack amca mimiklerini daha iyi kullanırdı. Onun keskin burun ve çene hatlarından hiç korkmazdık.</p>

    <p>Beni ürkütmeyen çok az doktordan biriydi. Belki de hiçbir zaman bir doktor gibi davranmamasının rolü vardı bunda. Ne zaman Jem’e ya da bana bakacak, ayağımızdaki bir dikeni çıkarmak gibi basit işlerden birini yapacak olsa, hep ne yapacağını, canımızın ne kadar acıyacağını, kullandığı araçların yararını anlatırdı. Bir Noel günü ayağıma diken batmıştı. Köşelere saklanarak kimseyi yanıma sokmuyordum. Sonunda Jack amcaya yakalandığım zaman, amcam, kiliseye gitmekten nefret ettiği için, cüppesini giyerek evinin bahçe kapısının önünde durup gelip geçene vaaz veren bir vaizden söz ederek, beni güldürdü. Jack amcamın sözünü keserek, dikeni çıkaracağı zamanı bildirmesini söyledim. Ama o, kanlı bir diken parçasını göstererek, ben gülerken çektiğini söyledi. İşte böyleydi Jack amcanın doktorluğu.</p>

    <p>Uzun ince paketleri göstererek, “Bunların içinde ne var?” diye sordum.</p>

    <p>“Seni ilgilendirmez,” diye cevap verdi.</p>

    <p>Rose Aylmer, Jack amcamın kedisidir. Jack amca bu kedinin katlanabildiği çok az dişiden biri olduğunu söylerdi. Elini cebine soktu. Birkaç resim çıkardı. Hayranlıkla baktık.</p>

    <p>“Şişmanlamış,” dedim.</p>

    <p>“Evet, haklısın. Hastanede ameliyatlardan artakalan bütün parmakları ve kulakları yiyor.”</p>

    <p>“Üf, pek ürkütücü bir hikâye bu,” dedim.</p>

    <p>“Efendim?”</p>

    <p>Atticus, “Sen ona aldırma Jack,” dedi. “Seni alt etmeye uğraşıyor. Calpurnia’nın anlattığına göre bir haftadır öfkesi üstündeymiş.”</p>

    <p>Jack amca, kaşlarını kaldırdı. Bir şey söylemedi. Ben de uzun bir süredir kullanmaktan hoşlandığım kelimeleri okulda öğrendiğimi açıklarsam Atticus’un beni okula yollamayacağını hesaplıyordum.</p>

    <p>Fakat o akşam yemekte Atticus’a o lanet olası tereyağını uzatmasını söyleyince, Jack amca benden yana döndü. “Sizinle yemekten sonra görüşmek istiyorum küçükhanım,” dedi.</p>

    <p>Yemekten sonra Jack amca oturma odasına gidip koltuğa gömüldü. Dizlerine vurarak yanına gitmemi, kucağına oturmamı işaret etti. Jack amcamın kokusu hoşuma giderdi. İçki ve bir başka şey karışımıydı. “Sen annenden çok Atticus’a benziyorsun,” dedi. “Artık pantolonuna da sığmamaya başlamışsın.”</p>

    <p>“Bence sığıyorum.”</p>

    <p>“Lanet olası ve kahrol gibi kelimeleri seviyorsun, değil mi?” Sevdiğimi söyledim.</p>

    <p>“Ben hiç sevmiyorum,” dedi Jack amca. “Elbet bu kelimelerin kullanılmasını gerektirecek bir durum olduğunda iş değişir. Bir hafta buradayım. Bu bir hafta süresince kelimelerine dikkat etmeni istiyorum Scout, böyle kelimeler kullanırsan başın belaya girer. Mükemmel bir hanımefendi olmak istiyorsun, değil mi?”</p>

    <p>İstemediğimi söyledim.</p>

    <p>“İstersin. Hadi şimdi ağacın yanına gidelim.”</p>

    <p>Yatma zamanına kadar ağacı süsledik. Geceleyin benimle Jem’e gelen paketleri düşündüm. Ertesi sabah kutuların üstüne balıklama atladık. Armağanlar Atticus’tandı. Alması için Jack amcaya ısmarlamıştı. Tam istediğimiz şeylerdi.</p>

    <p>Jem, tüfeğiyle duvardaki bir resme nişan alınca Atticus, “Evin içinde kullanma,” diye ihtarda bulundu.</p>

    <p>Jack amca, “Onlara nişan almasını öğretmelisin,” dedi.</p>

    <p>“Bu senin görevin,” diye karşılık verdi Atticus. “Ben yalnızca seyirciyim.”</p>

    <p>Ağacın başından uzaklaşmamız için Atticus’un, mahkemeye çıktığı zamanki ses tonunu kullanması gerekti. Silahlarımızı çiftliğe götürmemize izin vermemekle gözümüzü korkuttu. (Şimdiden Frances’i nasıl vuracağımı kuruyordum.) Bir tek yanlış davranışımızı görürse silahları elimizden alacaktı.</p>

    <p>Finch çiftliği, bir uçurumdan aşağı üç yüz altmış altı basamakla inilen bir yerdeydi. Çiftlik bir iskeleyle sona eriyordu. Uçurumun gerisinde, nehrin aşağısında, Finch’lere ait zencilerin pamuk yükleyip boşalttıkları, buz, un, şeker ve kadın giyim eşyalarını getiren gemilerin yanaştığı iskele vardı. Nehir boyunca toprak bir yol uzanıyor, sık ağaçlar arasında kayboluyordu. Yolun sonunda, beyaz, iki katlı bir bina vardı. Katların ikisi de verandalarla çevriliydi. Evi atamız Simon Finch, durmadan söylenen karısını mutlu etmek için yaşlılığında yaptırmıştı. Evin içi, Simon Finch’in torunlarına duyduğu büyük sevgi ve içtenliğini yansıtıyordu.</p>

    <p>Üst katta altı yatak odası vardı. Dört tanesi kız çocukları, bir tanesi tek erkek çocuk olan Welcome Finch, bir tanesi de konuk gelen akrabalar içindi. Her şey son derece sade ve basitti. Kızların odalarına bir merdivenle, konuklarla oğlan odalarına da başka bir merdivenle çıkılıyordu. Kızların merdiveni, anne babalarının alt kattaki yatak odalarından başlıyordu. Böylece Simon Finch kızlarının eve geliş ve gidiş saatlerini daima kontrol altında tutabilmişti.</p>

    <p>Evden ayrı olarak bir de mutfak vardı. Tahta döşenmiş bir yolla eve bağlanmıştı. Evin arka bahçesinde, bir direğin üstünde paslı bir çan duruyordu. Bu çan tarladaki işçileri çağırmak ya da bir felaketi bildirmek için kullanılıyordu. Çatıda bir kule vardı. Buradan Simon, işçilerinin kâhyasını, nehirdeki gemileri gözler, komşu çiftliktekileri seyredermiş.</p>

    <p>Çiftliğe vardığımızda, Alexandra hala, Frances, Jack amcayı öptüler. Jimmy enişte, Jack amcanın elini sıktı. Jem’le beraber, Frances’e armağanlarımızı verdik. O da bize bir tane verdi. Jem yaşını hesaba katarak büyüklerin yanına gitti. Kuzenimizi eğlendirme işini bana bıraktı. Frances sekiz yaşındaydı. Saçını yağlayıp geriye doğru taramıştı.</p>

    <p>Nazik bir tavırla, “Noel’de ne hediye aldın?” diye sordum.</p>

    <p>“İstediğimi verdiler,” dedi. Frances uzun bir pantolon, kırmızı bir deri okul çantası, beş gömlek, bir de hazır bağlanmış kravat istemişti.</p>

    <p>“Pek güzel,” diye yalan söyledim. “Jem’le ben de tüfek aldık. Jem’in ayrıca bir de kimya araçları takımı var...”</p>

    <p>“Oyuncaktır tabii...”</p>

    <p>“Hayır, hakiki. Bana görünmez bir mürekkep yapacak. O mürekkeple Dill’e mektup yazacağım.”</p>

    <p>Frances, bunun neye yarayacağını sordu.</p>

    <p>“Mektubu açıp da boş bir kâğıtla karşılaşınca ne durumda kalacağını düşünebiliyor musun? Deliye dönecek.”</p>

    <p>Frances’le konuşurken, okyanusun dibine çöker gibi oluyordum. Eteklerim suya batıyordu. Şimdiye kadar içime bunca sıkıntı veren bir çocukla karşılaşmamıştım. Mobile’da oturduğu için beni okul idaresine şikâyet etmekle korkutamazdı. Ama her şeyi Alexandra halaya yetiştiriyordu. Alexandra hala da, Atticus’a aklına geleni söylüyordu. Atticus da söyleneni ya unutuyor ya da bana cehennem hayatı yaşatıyordu. Atticus’un sert bir tonda biriyle konuştuğuna ilk olarak, “Alexandra! Onları elimden geldiği kadar iyi yetiştirmeye çalışıyorum,” dediğinde tanık oldum. Konunun benim pantolonumla ilgisi vardı.</p>

    <p>Alexandra hala, kıyafetim konusunda son derece titizdi. Erkek gibi pantolon giyersem bir hanımefendi olmayı aklıma getiremezdim. Elbiseyle oyun oynayamayacağımı söylediğim zaman, Alexandra hala pantolon giymeyi gerektirecek oyunlar oynamamamı söyledi. Alexandra hala küçük sobalar, oyuncak çay takımları, tabaklarla oynamamı ve doğumumda hediye ettiği inci kolyeyi takmamı istiyordu. Babamın hayatında bir güneş ışığı olmam da isteniyordu. Bir insanın pantolonla da güneş ışığı olabileceğini iddia edince, Alexandra hala pantolonlu bir kızın sadece bir gölge olacağını söyledi. Doğuştan iyi bir insan olarak doğmuştum ama her yıl daha kötü bir durum alıyordum. Alexandra hala durmadan duygularımı incitti. Dişlerimi gıcırdatıp durdum. Durumu Atticus’a anlatınca, ailede yeterince güneş ışığının bulunduğunu, bunu dert etmememi söyledi. Olduğum gibi, Atticus’un hoşuna gidiyordum.</p>

    <p>Noel yemeğinde, ben yemek odasındaki küçük masada oturdum. Hala, Jem’le Frances’i büyük masada oturttu. Çoğunlukla, acaba hala ne yapacağımı sanıyor, kalkıp bir şey atacağımı mı, diye düşünürdüm. Arada sırada beni de onlarla birlikte oturtmasını rica etmeyi düşündüm. Ne kadar uygar olduğumu gösterme fırsatını bulacaktım. Hem evde her gün babamla aynı masada yemek yiyordum. Öyle büyük bir hata da yaptığım olmamıştır. Atticus’a ağırlığını koymasını rica edince, hiç ağırlığı olmadığını söyledi... Orada konuktuk. Ev sahibinin otur dediği yerde oturmak zorundaydık. Alexandra halanın kız çocuğu olmadığı için, kızların ruhsal durumundan anlamadığını da ekledi.</p>

    <p>Halanın yemekleri her şeyi unutturmaya yetti: Üç çeşit et yemeği, bahçesinde yetiştirdiği sebzelerden bir yemek, şeftali konservesi, iki çeşit pasta. Yemekten sonra büyükler oturma odasına geçtiler. Jem yere uzandı. Ben de arka bahçeye gittim. Atticus uykulu bir sesle, “Ceketini giy,” diye seslendi. Duymadım.</p>

    <p>Arka merdivenlerde oturdum. Frances de yanıma geldi. “Bu kadar iyi bir yemek yememiştim,” dedim.</p>

    <p>“Büyükannem olağanüstü bir aşçı,” dedi Frances. “Bana da öğretecek.”</p>

    <p>“Erkekler yemek pişirmez,” diyerek güldüm. Aklıma, önünde önlükle Jem gelmişti.</p>

    <p>“Büyükanne, bütün erkekler yemek pişirmesini bilirlerse kadınlara daha incelikli davranıp yardımcı olacaklarını söylüyor,” dedi.</p>

    <p>“Ben Dill’in bana yardımcı olmasını istemem,” dedim. “Ben ona iş görürüm daha iyi.”</p>

    <p>“Dill mi?”</p>

    <p>“Evet, o işte.”</p>

    <p>“Ben onu iyi tanıyorum.”</p>

    <p>“Nereden tanıyorsun?”</p>

    <p>“Büyükanne o oğlanın ailesinin olmadığını söylüyor...”</p>

    <p>“Nereden biliyorsun?”</p>

    <p>“Akrabaları arasında dolaşıyormuş. Yazları da Bayan Rachel yanına alıyormuş.”</p>

    <p>“Frances, öyle değil!”</p>

    <p>Frances yüzüme karşı sırıttı. “Bazen pek aptallaşıyorsun Jean Louise. Bir şey bilmiyorsun sen.”</p>

    <p>“Ne demek istiyorsun?”</p>

    <p>“Büyükannenin dediği gibi, eğer Atticus dayı senin serserilerle dolaşmana izin veriyorsa bu onun suçu. Senin değil. Sana söylüyorum, ailenin adı lekelenecek...”</p>

    <p>“Frances, ne demek istiyorsun?”</p>

    <p>“Söylediğimi. Büyükanne diyor ki, Atticus dayının seni başıboş bırakması bir yana şimdi de zencilerin tarafını tutuyor. Maycomb’da dolaşamayacağız artık. Aileyi mahvediyor”</p>

    <p>“Etmiyor,” diye kükredim. “Neden söz ettiğini bilmiyorum. Ama hemen susarsan iyi edersin lanet olası!”</p>

    <p>Merdivenlerden sıçrayarak indim. Frances’i dövmek çok kolaydı. Sözlerini hemen geri almasını istedim. Frances, mutfağa doğru koşarak, “Zenci dostu!” diye bağırdı.</p>

    <p>İnsan, avına yaklaşırken acele etmemeli. Vakit kazanmaya çalışmalı. Konuşmayınca meraklanıp ortaya çıkacaktı. Frances tekrar kapısında göründü. “Hâlâ kızgın mısın Jean Louise?” diye sakınarak sordu.</p>

    <p>“Konuşmaya değmez,” diye cevap verdim.</p>

    <p>Ortaya çıktı.</p>

    <p>“Sözlerini geri al Frances!” Acele etmiştim. Frances tekrar mutfağa kaçtı. Ben de merdivenlere çekildim. Sabırla bekleyecektim. Aradan henüz beş dakika geçmemişti ki Alexandra halanın, “Frances nerede?” diye sorduğunu duydum.</p>

    <p>“Şurada mutfakta.”</p>

    <p>“Orada oynamasının yasak olduğunu biliyor.”</p>

    <p>Frances kapıya gelip, “Büyükanne, Jean Louise beni buraya kıstırdı. Dışarı çıkmama izin vermiyor,” diye haykırdı.</p>

    <p>“Burada ne oluyor Jean Louise?”</p>

    <p>Başımı kaldırıp Alexandra halaya baktım. “Onu oraya ben sokmadım hala,” dedim. “Ben bir şey yapmıyorum.”</p>

    <p>Frances, “Yapıyor,” diye atıldı. “Beni dışarı çıkarmıyor.”</p>

    <p>“Kavga mı ettiniz?”</p>

    <p>“Jean Louise bana kızdı büyükanne,” dedi Frances.</p>

    <p>“Frances buraya gel. Jean Louise senden bir söz daha duyarsam babana söylerim. Biraz önce kötü bir söz kullandığını duydum.”</p>

    <p>“Hayır, kötü söz kullanmadım.”</p>

    <p>“Bir daha duymayayım.”</p>

    <p>Alexandra hala, demek ki başkalarının konuşmalarını gizlice dinliyordu. Hala gözden kaybolur kaybolmaz, Frances ortaya çıktı. Benden uzak durarak, “Benimle uğraşma,” dedi.</p>

    <p>Çimenlerin üzerinde gezinmeye başladı, arada sırada bana dönüp gülümsüyordu. Jem verandaya çıktı. Bize bakıp yine içeri girdi. Frances mimoza ağacına tırmandı. İndi. Ellerini cebine soktu. Avlunun etrafını dolaştı. “Hah,” dedi. Kendini Jack amca mı sandığını sordum. Frances bana orada oturmamın, kendisine karışmamamın söylendiğini hatırlattı.</p>

    <p>“Seni rahatsız etmiyorum,” dedim.</p>

    <p>Frances yüzüme dikkatle baktı. Gerçekten sakinleştiğimi söyledi. Fısıltılı bir sesle, “Zenci dostu...” dedi.</p>

    <p>Ona küfrederek sol yumruğumu çenesine yerleştirdim. Elim kanadı. Sağ yumruğumu havaya kaldırmıştım ki, Jack amcam kollarımdan yakalayarak, “Dur,” dedi.</p>

    <p>Alexandra hala, Frances’in yanına koştu. Mendiliyle gözyaşlarını sildi. Yanağını okşayıp başını sıvazladı. Atticus, Jem, Jack amca verandaya çıkınca, Frances hıçkıra hıçkıra ağlamaya başladı. Jack amca, “Kavgaya kim başladı?” diye sordu.</p>

    <p>Frances’le ikimiz birbirimizi gösterdik. Frances, “Büyükanne,” diye uludu. “Bana orospu çocuğu dedi ve üstüme atladı.”</p>

    <p>Jack amca, “Doğru mu Scout?” diye sordu.</p>

    <p>“Doğru galiba.”</p>

    <p>“Kötü söz söyleyince başının belaya gireceğini söylemiştim. Değil mi?”</p>

    <p>“Evet efendim. Fakat...”</p>

    <p>“Şimdi başın derde girdi. Burada bekle.”</p>

    <p>Orada durmakla durmamak arasında kararsızdım. Karar vermekte geç kaldım: Tam kaçmak için harekete geçmiştim ki, Jack amca yetişti. Birden kendimi, bir ekmek kırıntısıyla cebelleşen bir karıncaya bakar buldum.</p>

    <p>“Bir daha sizinle asla konuşmayacağım! Sizden nefret ediyorum. Umarım yarın ölürsünüz!” Avunmak için Atticus’a koştum. Buna kendisinin neden olduğunu, artık eve dönme zamanının geldiğini söyledi. Hiç kimseye veda etmeden arabanın arkasına geçip oturdum. Eve gelince hemen odama koştum. Kapıyı kapadım.</p>

    <p>Üstümü çıkarınca yalnızca birkaç ufak berem olduğunu gördüm. Derin bir düşünceye daldığım sırada kapı vuruldu. Kim o diye sordum. Jack amca cevap verdi.</p>

    <p>“Gidin!”</p>

    <p>Bu biçimde konuşursam yeniden döveceğini söyleyince sustum. Odama girdi. Bir köşeye çekildim. Arkamı döndüm. “Scout,” dedi. “Benden hâlâ nefret ediyor musun?”</p>

    <p>“Lütfen gidin efendim.”</p>

    <p>“Beni suçlu bulacağını aklıma bile getirmemiştim. Beni düş kırıklığına uğrattın... Ne olacağını biliyordun, yine de yaptın.”</p>

    <p>“Bilmiyordum.”</p>

    <p>“Tatlım, herkese öyle...”</p>

    <p>“Adil değilsiniz,” dedim. “Değilsiniz.”</p>

    <p>Jack amcamın kaşları havaya kalktı. “Değil mi? Nasıl?”</p>

    <p>“Çok iyi insansınız Jack amca,” dedim. “Bütün yaptıklarınıza rağmen sizi yine de seviyorum. Ama çocukları anlamıyorsunuz.”</p>

    <p>Jack amca ellerini beline koydu, bana baktı. “Çocukları nasıl anlamıyormuşum Bayan Louise?” diye sordu. “Senin davranışın pek az anlayış isterdi. Son derece kötü, saygısızca bir davranıştı.”</p>

    <p>“Her şeyi anlatmama izin verecek misiniz? Hep anlatmaya çalıştım ama dinlemediniz.”</p>

    <p>Jack amcamın kaşları aşağı indi. Yatağımın üstüne oturdu. “Başla,” dedi.</p>

    <p>Derin bir soluk aldım. “Bir kere,” dedim. “Bana hiçbir şey sormadınız. Beni hemen suçlu buldunuz. Biz, Jem’le kavga ettiğimizde, Atticus hiçbir zaman yalnız Jem’i dinlemekle yetinmez. Benim anlattıklarımı da dinler. Sonra bana çok gerekmezse, kötü söz kullanmamamı söylemiştiniz. Frances beni öylesine çileden çıkardı ki kafasını kırmamak için kendimi güç tuttum.”</p>

    <p>Jack amca başını kaşıdı. “Peki sorun neydi Scout?”</p>

    <p>“Frances, Atticus için bir şey söyledi. Yutulacak gibi bir şey değildi.”</p>

    <p>“Ne dedi?”</p>

    <p>“Zenci dostu. Bunun ne demek olduğunu pek kestiremiyorum. Fakat Frances’in söyleyişinden kötü bir şey olduğunu çıkardım. Jack amca, orada öylece oturup, Frances’in, Atticus’un aleyhinde konuşmasına izin veremezdim.”</p>

    <p>“Demek Atticus için böyle söyledi?”</p>

    <p>“Evet efendim. Daha başka şeyler de söyledi. Atticus’un aileyi mahva sürüklediğini. Benimle Jem’i başıboş bıraktığını...”</p>

    <p>Jack amcanın durumunu görünce yine fena bir şeyler söylediğimi sandım. Ama, “Bu konuyu halledeceğiz,” deyince Frances’in işinin iş olacağına karar verdim. “Bu akşam çiftliğe gitmeye niyetim var.”</p>

    <p>“Yalvarırım efendim. Üstünde durmayın. Ne olur.”</p>

    <p>“Bu işi burada bırakmaya hiç niyetim yok,” diye karşılık verdi. “Bundan Alexandra’nın haberi olmalı. Oğlanı bir elime geçireyim de gör...”</p>

    <p>“Jack amca, bana söz verir misiniz, yalvarırım, Atticus’a bundan hiç söz etmeyin, olur mu? Bir keresinde benden, kendisi için hiç kimseyle kavga etmememi istemişti. Frances’le bambaşka bir konu dolayısıyla kavga ettiğimizi sansın istiyorum. Lütfen söz verin...”</p>

    <p>“Ama Frances’in böyle bir şey...”</p>

    <p>“Yalvarırım. Elimi sarar mısınız? Hâlâ kanıyor da.”</p>

    <p>“Tabii sararım bebeğim. Bu kadar zevkle saracağım bir el az bulunur. Buraya gelir misin?”</p>

    <p>Jack amca beni banyoya soktu. Parmaklarımdaki sıyrıkları temizleyip sararken, bana, Hodge adında bir kedisi olan, şehre inerken, kaldırımdaki bütün çatlak izlerini sayan minyon bir ihtiyardan söz etti. “İşte,” dedi. “Nişan yüzüğünü takacağın parmağında bu yaranın izi kalacak.”</p>

    <p>“Teşekkür ederim efendim! Jack amca?”</p>

    <p>“Efendim?”</p>

    <p>“Oruspu çocuğu ne demek?”</p>

    <p>Jack amca, Avam Kamarası’nda, üyeler birbirleriyle tartışırken, havaya üflediği tüyleri boşlukta tutmaya çalışan yaşlı bir başbakanın hikâyesini anlatmaya daldı. Galiba sorumu cevaplandırmaya çalışıyordu. Ama ben bir şey anlamadım.</p>

    <p>Daha sonra, yatmış olmam gerektiği bir anda su içmek için aşağı indim. Atticus ve Jack amcanın sesleri oturma odasından geliyordu.</p>

    <p>“Ben asla evlenmeyeceğim Atticus!”</p>

    <p>“Niçin?”</p>

    <p>“Çocuklarım olabilir.”</p>

    <p>“Öğrenmen gereken çok şey var Jack,” dedi Atticus.</p>

    <p>“Biliyorum, kızın bugün ilk dersimi verdi. Çocukları pek anlamadığımı söyledi, nedenini anlattı. Haklıydı. Atticus, ona karşı nasıl davranmam gerektiğini anlattı... Scout’a karşı sert davrandığım için öyle üzgünüm ki.”</p>

    <p>Atticus güldü. “Hak etmişti. Onun için üzülmeye değmez.”</p>

    <p>Diken üstünde bekledim. Jack amcanın, Atticus’a olayın benim yönümden görünüşünü anlatacağım umuyordum. Ama anlatmadı. Yalnız, “Söylediği şeylerin anlamlarını bilmeden söylüyor. Bana orospu çocuğu ne demektir diye sordu.”</p>

    <p>“Anlattın mı?”</p>

    <p>“Hayır, William Melbourne’den söz ettim.”</p>

    <p>“Jack, çocuk sana bir şey sorarsa cevap ver, Tanrı aşkına başka konulara geçme. Çocuklar çocuktur ama kaçamak cevabın hemen farkına varlar. Şaşırırlar.” Sonra düşünerek, “Bugün öğleden sonra olanın cevabını verebilirim. Bütün çocukların, kötü sözleri kullandıkları bir dönem vardır. Bu gibi sözleri kullanmakla dikkati üzerlerine çekemeyeceklerini anlayınca unutur giderler. Üzerlerine gidersen bir yararı olmaz, Scout kendini tutmayı öğrenmeli. Hem de çok çabuk. Şu gelecek birkaç ay içinde ne olacağı hiç belli değil. Neyse durumundan memnunum. Jem olgunlaşıyor. Scout da onu izlemeli. Scout’ın arada sırada yardıma ihtiyacı var daha,” dedi.</p>

    <p>“Atticus, Scout’ı hiç dövmedin değil mi?”</p>

    <p>“Evet, dövmedim. Şimdiye kadar gözünü korkutarak durumu idare edebildim. Jack, Scout söylediklerimi uygulamak için elinden geleni yapıyor. Arada sırada sözümden dışarı çıkıyor ama bu hep istemeyerek oluyor.”</p>

    <p>“Bu benim istediğim cevap değil,” dedi Jack amca.</p>

    <p>“Biliyorum. Scout, elinden geleni yaptığını bildiğimi bilmiyor. İstediğin cevap bu. Beni endişelendiren taraf Scout ve Jem’in pek yakında hiç hoşlarına gitmeyecek şeyleri sineye çekmek zorunda kalacak olmaları. Ama Scout’ın onuruna dokunulursa yapmayacağı şey yoktur...”</p>

    <p>Tekrar Jack amcanın verdiği sözü bozmasını bekledim. Bozmadı.</p>

    <p>“Atticus, bu konu, ne kadar kötüye gidebilir? Artık fazla vaktin kalmadı sayılır.”</p>

    <p>“Çok kötü olabilir Jack. Elimizdeki tek kanıt, bir zencinin Ewell’lar aleyhine söylediği şeyler... Jürinin Tom Robinson’ın Ewell’lar aleyhinde söylediklerine jürinin inanmasını bekleyemem... Evvell’ları tanıyor musunuz?”</p>

    <p>Jack amca tanıdığını söyledi. Hatırlıyordu. Hatırlayabildiklerini Atticus’a anlattı. Ama Atticus, “Sen bir kuşak geri kalmışsın,” dedi. “Şimdi durum daha da kötü.”</p>

    <p>“Peki, ne yapacaksın?”</p>

    <p>“Önce, jüriyi bir parça zorlayacağım... Sonra temyiz hakkımız da var. Şimdiden bir şey söyleyemem Jack. Biliyorsun, bütün hayatım boyunca bu tür bir davadan kaçınmaya çalıştım. Ama John Taylor beni gösterip, ‘Sen alacaksın!’ deyince çare kalmadı.”</p>

    <p>“İşin altından kalkacağını umuyorum.”</p>

    <p>“Başka türlü çocuklarımın yüzüne bakabilir miyim, söyle? Sen de benim kadar olacakları biliyorsun Jack. Jem ve Scout’ı bu badireden yarasız beresiz atlatmak için dua ediyorum. Her şeyden çok Maycomb’un hastalığının onlara geçmemesini istiyorum. Gayet mantıklı, aklı başında insanlar, bir zenci sorunu ortaya çıktı mı, sanki bambaşka insanlar oluyorlar... Böyle bir davranışı anlatmaya çalışmak elimden gelmez... Jem ve Scout’ın başkalarının sözlerini dinleyecekleri yerde, doğru bana gelmelerini isterim. Umarım bana bu kadarcık güvenleri vardır. Jean Louise?”</p>

    <p>Yerimden sıçradım. Köşeden kafamı uzattım.</p>

    <p>“Efendim?”</p>

    <p>“Yatağına git.”</p>

    <p>Alelacele odama çıkıp yatağıma girdim. Beni ele vermediği için Jack amca dünyanın en büyük insanıydı. Atticus’un kendilerini dinlediğimi nasıl anladığını bir türlü çıkaramadım. Ancak uzun yıllar sonra, söylediği her sözü duymamı istediğini kavradım.</p>
  </div>
</body>
</html>
