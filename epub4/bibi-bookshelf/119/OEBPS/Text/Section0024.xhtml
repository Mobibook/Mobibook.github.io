<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Yedinci Bölüm</h1>

    <p>“Jem,” dedim. “Şurada oturanlar Ewell’lar mı?”</p>

    <p>Jem, “Sus,” dedi. “Bay Heck Tate tanıklık edecek.” Bay Tate, tanıklık edeceği için üniformasını çıkarmıştı. Basit bir iş elbisesi giymişti. Bu haliyle herhangi bir insandan farkı kalmamıştı. Uzun çizmeleri, deri ceketi ve kurşun dolu kemeri yoktu. O anda artık beni korkutan insan olma özelliğini yitirmişti. Tanık sandalyesinde, öne doğru eğik bir durumda oturuyordu. Ellerini, dizlerinin arasına sıkıştırmıştı. Dikkatle savcıyı dinliyordu.</p>

    <p>Savcı Bay Gilmer, çevremizde tanınan biri değildi. Kendisi Abbottsville’dendi. Onu yalnız mahkeme sırasında görürdük. O da pek sık olmazdı. Çünkü ben ve Jem, mahkemeye karşı fazla ilgi duymazdık. Saçları dökülmüş, sakin yüzlü, kırk ila altmış yaşları arasında bir adamdı. Sırtı bize dönük olmasına karşılık, gözlerinden birinin şehla olduğunu ve bundan yararlandığını biliyorduk. Bazen birine bakıyor gibi görünmesine karşılık gerçekte bambaşka bir yöne bakar, böylece jüri ile tanıkları şaşkına çevirmesini becerirdi. Jüri üyeleri kendilerinin sıkı bir biçimde gözlendiklerini sanır, dikkat kesilir, tanıklar aynı duyguya kapılıp tedirginleşirlerdi.</p>

    <p>Bay Gilmer, “Kendi kelimelerinizle Bay Tate,” dedi.</p>

    <p>Bay Tate gözlüklerini düzelterek, “Pekâlâ,” diye konuşmaya başladı. Lafı dizlerine anlatıyor gibiydi. “Çağırdıkları zaman...”</p>

    <p>“Jüriye anlatır mısınız Bay Tate? Tamam. Teşekkür ederim. Sizi o gece kim çağırdı?”</p>

    <p>“Hangi gece efendim?”</p>

    <p>“Kasım ayının yirmi birinci gecesi.”</p>

    <p>“Eve gitmek için ofisten çıkıyordum ki Bay Ewell geldi. Çok heyecanlıydı. Hemen evine gelmemi, kızına bir zencinin tecavüz ettiğini söyledi.”</p>

    <p>“Gittiniz mi?”</p>

    <p>“Elbette. Arabaya atladım. Son hızla gittim.”</p>

    <p>“Ne gördünüz?”</p>

    <p>“Kızını ön odada, yerde yatarken buldum. Perişan bir durumdaydı. Onu kolundan tutup ayağa kaldırdım. Bir köşede duran kovada elini yüzünü yıkadı. Kendine geldiğini söyledi. Kendisini kimin bu duruma getirdiğini sordum. Tom Robinson dedi...”</p>

    <p>Dikkatini tırnaklarına vermiş gibi görünen Yargıç Taylor bir itiraz bekliyormuş gibi birden başını kaldırdı. Fakat Atticus hiç sesini çıkarmadı.</p>

    <p>“Kendisini Tom’un mu dövdüğünü sordum. Evet dedi. Kendisinden istifade edip etmediğini sordum. Ettiğini söyledi. Bunun üstüne Tom Robinson’ın evine gittim. Tom’u alıp getirdim. Kızla yüzleştirdim. Kız, kendisine tecavüz edenin Tom olduğunda ısrar edince, Tom’u hapse attım. Hepsi bu kadar.”</p>

    <p>Bay Gilmer, “Teşekkür ederim,” dedi.</p>

    <p>Yargıç Taylor, “Bir şey soracak mısın Atticus?” diye sordu.</p>

    <p>Babam, “Evet,” dedi. Masasında oturuyordu. Sandalyesini bir yana yaslamıştı. Bacak bacak üstüne atmıştı. Kolu da sandalyesinin arkasındaydı.</p>

    <p>“Bir doktor çağırttınız mı şerif? Bir doktor çağıran oldu mu?”</p>

    <p>Bay Tate, “Hayır efendim,” diye cevap verdi.</p>

    <p>“Doktor çağırmadınız mı?”</p>

    <p>Bay Tate, “Hayır, çağırmadık efendim,” diye yineledi.</p>

    <p>“Niçin çağırmadınız?” Atticus’un sesi kızgındı.</p>

    <p>“Nedenini söyleyebilirim. Gerek yoktu. Bay Finch, kız feci bir durumdaydı. Bir şeylerin olduğu apaçıktı.”</p>

    <p>“Ama doktor çağırmadınız değil mi? Siz oradayken doktor çağıran, getiren ya da kızı doktora götüren oldu mu?”</p>

    <p>“Hayır efendim...”</p>

    <p>Yargıç Taylor araya girdi. “Soruya üç kez cevap verdi Atticus. Doktor çağırmamış.”</p>

    <p>Atticus, “Sadece emin olmak istedim sayın yargıç,” dedi. Yargıç gülümsedi.</p>

    <p>Jem’in balkon parmaklığının üstünde duran eli kasıldı. Birden derin bir nefes aldı. Aşağı baktım. Jem’in bu biçimde davranmasını gerektirecek dramatik bir şey göremedim. Dill sessizce oturuyordu. Yanındaki Peder Sykes da öyle. “Ne var?” diye fısıldadım. Sert bir, “Şişt,” cevabı aldım.</p>

    <p>Atticus, “Şerif,” diyordu. “Kızın perişan bir durumda olduğunu söylediniz. Ne bakımdan perişan bir durumdaydı?”</p>

    <p>“Şey...”</p>

    <p>“Yalnız yaralarının nerelerde olduğunu say Heck.”</p>

    <p>“Bir kere başına vurulmuştu. Kollarında da morluklar vardı. Olay yarım saat önce olmuş...”</p>

    <p>“Nereden biliyorsun?..”</p>

    <p>“Affedersiniz,” dedi Bay Heck. Gülümsedi. “Kendileri söylediler. Her neyse, oraya vardığımda kızın her yanı yara bere içindeydi. Gözü de morarıyordu.”</p>

    <p>“Hangi gözü?”</p>

    <p>Bay Tate gözlerini kırpıştırdı. Saçlarını sıvazladı. Alçak bir sesle, “Bakayım,” dedi, sonra soruyu çok çocukça bulmuş gibi Atticus’a baktı.</p>

    <p>Atticus, “Hatırlayamıyor musun?” diye sordu.</p>

    <p>Bay Tate sanki karşısında biri duruyormuş gibi parmağını uzatarak, “Sol gözü,” diye işaret etti.</p>

    <p>Atticus, “Bir dakika şerif,” dedi, “Seninle karşı karşıya dururkenki sol gözü mü, yoksa seninle aynı istikamete bakarkenki sol gözü mü?”</p>

    <p>Bay Tate, “A, evet,” dedi. “O zaman sağ gözü olur. Sağ gözüydü Bay Finch, şimdi hatırladım. Yüzünün bir yanına feci bir tokat yemişti...”</p>

    <p>Bay Tate tekrar gözlerini kırpıştırdı. Sanki birdenbire her şeyi daha açık, daha geniş bir açıdan anlamış gibiydi. Sonra başını çevirdi. Tom Robinson’a baktı. İçgüdüsel olarak Tom Robinson da başını kaldırdı.</p>

    <p>Atticus ayağa kalktı. “Şerif, lütfen söylediklerinizi yineleyin,” dedi.</p>

    <p>“Sağ gözüydü dedim.”</p>

    <p>“Hayır...”</p>

    <p>Atticus kâtibin yanına gitti. Tutanağa doğru eğildi. Kâtip yazmayı keserek, “Bay Finch,” diye okudu. “Kızın yüzünün bir yanına vurulmuştu.”</p>

    <p>Atticus, “Hangi yanı Heck, bir daha söyle?” dedi.</p>

    <p>“Sağ yanı Bay Finch. Daha başka yaraları da vardı. Dinlemek istemez misiniz?”</p>

    <p>Atticus başka sorular hazırlıyor gibiydi. Ama, “Evet,” diyerek düşüncesini değiştirdi. “Başka ne yaraları vardı?”</p>

    <p>“Kolları yaralıydı. Bana boynunu da gösterdi. Parmak izleri çok belirgindi.”</p>

    <p>“Boynunun çevresinde mi? Arkasında mı?”</p>

    <p>“Her yanında Bay Finch.”</p>

    <p>“Her yanda olduğuna emin misin?”</p>

    <p>“Evet efendim. Küçük bir boynu vardı. Herkes iki...”</p>

    <p>“Lütfen soruya, evet veya hayır diye cevap verin şerif,” dedi Atticus. Bay Tate sustu.</p>

    <p>Atticus yerine oturdu. Savcıya başını salladı.</p>

    <p>Savcı, yargıca işaret etti. Yargıç Bay Tate’e baktı. Bay Tate yerinden kalktı. Tanık kürsüsünden indi.</p>

    <p>Altımızda başlar döndü. Ayaklar yere süründü. Bebekler omuzlara kaldırıldı. Birçok çocuk salondan dışarı çıkarıldı. Arkamızda zenciler kendi aralarında fısıldaşıyorlardı. Dill, Peder Sykes’a olanları sordu. Peder bilmediğini söyledi. Buraya kadar her şey son derece sıkıcıydı: Hiç kimse kükrememiş, taraflar arasında sert tartışmalar olmamıştı. Herkes düş kırıklığına uğradı sanırım. Atticus işini sakince görüyordu. Dalgalı denizleri yatıştırmak konusundaki bitmez enerjisiyle, bir tecavüz davasını, kuru bir vaaz durumuna indirmeyi becermişti. Kafamdaki içki ve ahır kokan asık suratlı insanların, “Çocukları gönderin Bay Finch,” diyen boğuk, genizden gelen sesin ürküntüsü çoktan yok olmuştu. Karabasanımız gün ışığıyla sona ermişti. Her şey yoluna girmişti.</p>

    <p>Jem’den başka bütün dinleyiciler, Yargıç Taylor kadar rahat ve sakindi. Yargıç Taylor’ın dudakları bilinçli bir yarım gülümsemeyle kıvrılmıştı. Gözler çevrede sevinç ve mutlulukla dolaşıyordu.</p>

    <p>“Bob Ewell!”</p>

    <p>Kâtibin salonda yankılar çıkartan sesine cevap olarak ufak tefek, sineksıklet bir adam yerinden kalktı. Tanık kürsüsüne yürüdü. Yemin etmek için dönünce yüzünün de boynu kadar kırmızı olduğunu gördük. Yeni yıkandığı belli olan bir tutam saç alnından tepeye doğru dikilmişti. İnce, sivri ve yağlı bir burnu vardı. Çene denebilecek bir çenesi yoktu. Kırış kırış olmuş boynuyla karışmıştı sanki.</p>

    <p>“Tanrım, yardımcım ol!” diye horoz gibi öttü.</p>

    <p>Maycomb büyüklüğündeki her kasabanın Ewell’lar gibi aileleri vardı. Hiçbir ekonomik değişiklik, onların düzenlerini bozmaz... Ewell’lar gibileri, kasabanın bolluk zamanında da darlık zamanında da normal yaşamlarına devam ederler. Hiçbir okul müdürü onların çocuklarını okulda tutamaz. Hiçbir sağlık memuru, onları, çevrelerinin ve yaşayışlarının verdiği hastalıklardan, mikroplardan ve doğuştan olan sakatlıklardan koruyamaz.</p>

    <p>Maycomb’un Ewell’ları bir zamanlar bir zenciye ait olan bir kulübede oturuyorlardı. Kulübe, kasabanın çöplerinin döküldüğü yerdeydi. Kulübenin tahta duvarları, paslı demir parçalarıyla sağlamlaştırılmıştı. Damı düzleştirilmiş teneke kutularla kaplıydı. Yalnız genel görünüşüyle orijinal denebilirdi. Küçük bir hole açılan dört odası vardı. Pencereleri, duvardaki deliklerdi. Yazın, Maycomb’un kabul etmediği böceklerden, sineklerden korunmak için çuval parçalarıyla kapatılırdı.</p>

    <p>Burada kaç çocuğun bulunduğunu kimse kestiremezdi. Bazıları altı, bazıları dokuz olduğunu söylüyordu... Kulübenin önünden geçerken daima pencerede kirli bir çocuk yüzü görülürdü. Ewell’ların kulübesinin önünden yalnızca kilisenin sepetlerini dağıtmak ve belediye başkanının isteği üzerine Noel çamı satın almak için zenci mahallesine gittiğimiz zaman geçerdik.</p>

    <p>Atticus, belediye başkanının isteğini yerine getirdiği geçen Noel’de bizi de yanına almıştı. Anayoldan, Ewell’ların beş yüz metre kadar gerisine, küçük zenci mahallesine kadar toprak bir yol uzanır. Anayola geri geri giderek çıkmak ya da toprak yolu olduğu gibi katedip geri dönmek gerekir. Çoğu zenci kulübelerinin bahçeleri düzenlidir, bacalarından yükselen soluk mavi duman ve içeride yanan ocakların ateşiyle rahat, sıcak bir hali vardır. Çevrede nefis kokular duyulur: Tavuk, tereyağı kokusu burun deliklerinizi titretir. Bu kokular Ewell’ların evinin önünden geçerken yok olur.</p>

    <p>Tanık kürsüsünde duran adamı en yakın komşusundan üstün kılan şey, iyi bir sabunla iyice ovulduğunda altından rengi çıkacak olan beyaz derisiydi.</p>

    <p>Bay Gilmer, “Bay Bob Ewell mısınız?” diye sordu.</p>

    <p>Tanık, “Evet efendim,” dedi.</p>

    <p>Bay Gilmer’ın sırtı dikleşir gibi oldu. Ona acıdım. Belki şimdi bir şeyi daha iyi açıklayabilirim. Avukatların çocuklarının babalarını mahkemede hararetli bir tartışma sırasında gördüklerinde yanlış bir inanışa saplandıklarını duymuştum. Karşı tarafın, babalarının düşmanı olduğunu sanırlar, işkence içinde kıvranırlar, ilk celseden sonra onları kol kola dışarı çıkarken görünce de hayretler içinde kalırlardı. Bu, benimle Jem için söz konusu değildi. Babamızın bir davayı kaybettiğini gördüğümüzde hiç kimseye düşman olmazdık. Bu konuda herhangi bir hatıram olmamasına şimdi üzülüyorum. Hayatımda Atticus’un bir sağır ya da tanıktan başka hiç kimseyle bağırarak konuştuğuna şahit olmadım. Atticus gibi, Bay Gilmer da üzerine düşen görevi yerine getiriyordu, o kadar. Hem Bay Ewell, Bay Gilmer’ın tanığıydı. Ona karşı kaba davranmasına neden yoktu.</p>

    <p>İkinci soru, “Mayella Ewell’ın babası mısınız?” oldu.</p>

    <p>“Değilsem bile artık elimden bir şey gelmez. Çünkü annesi çoktan öldü.”</p>

    <p>Yargıç Taylor, kıpırdandı. Döner sandalyesinde ağır ağır tanığa doğru döndü. Onu iyice süzdü. Aşağıdaki dinleyicileri susturan bir ses tonuyla, “Mayella Ewell’ın babası sen misin?” diye sordu.</p>

    <p>“Evet efendim.”</p>

    <p>Yargıç Taylor, iyi niyetini belirtmeye çalışan bir tavırla, “İlk kez mahkemeye çıkıyorsun galiba?” diye sözünü sürdürdü. “Seni burada ilk kez görüyorum. Haberin olsun. Ben bu koltukta oturduğum sürece hiçbir soruya karşılık, çirkin imalarda bulunan cevaplar verilmeyecektir. Anlaşıldı mı?”</p>

    <p>Bay Ewell başını salladı. Ama anladığını sanmıyorum. Yargıç Taylor içini çekti. “Siz devam edebilirsiniz Bay Gilmer,” dedi.</p>

    <p>“Teşekkür ederim efendim. Bay Ewell, kendi kelimelerinizle kasım ayının yirmi birinci günü olanları anlatır mısınız lütfen?”</p>

    <p>Jem gülümsedi... Alnındaki saçı geriye itti. Kendi kelimelerinizle deyimi Bay Gilmer’ın hep kullandığı bir sözdü. Bay Gilmer’ın tanığın bildiklerini kimin kelimeleriyle anlatmasından korktuğunu hep merak ederdik.</p>

    <p>“Şey, kasım ayının yirmi birinci günü, bir çuval yakacakla ormandan dönüyordum. Mayella’nın bir dişi domuz gibi haykırdığını duydum...”</p>

    <p>Yargıç Taylor burada tanığa sert bir bakışla baktı. Önce karışacak gibi oldu, sonra vazgeçti.</p>

    <p>“Saat kaç sıralarında Bay Ewell?”</p>

    <p>“Güneş batmadan önceydi. Ne diyordum. Mayella, İsa’yı yerinden...” İkinci sert bir bakış Bay Ewell’ı susturdu.</p>

    <p>“Devam edin. Mayella bağırıyor muydu?” diye sordu Bay Gilmer.</p>

    <p>Bay Ewell, şaşkın bakışlarla Bay Gilmer’a bakıyordu. “Evet Mayella öyle bağırıyordu ki, sırtımdaki yükü fırlatıp bütün hızımla koştum. Parmaklıklara çarpmışım. Bu kez pencereye atıldım ve...” Bay Ewell’ın yüzü kıpkırmızı oldu. Ayağa kalktı. Tom Robinson’ı gösterdi. “Bu zenciyi Mayella’mın üstünde çiftleşirken gördüm!”</p>

    <p>Yargıç Taylor’ın baktığı davalar o kadar sakin ve güzel geçerdi ki, tokmağını kullandığına çok az tanık olurduk. Bu kez tam üç beş dakika önündeki kürsüye vurmak zorunda kaldı. Atticus ayaktaydı. Eğilmiş yargıca bir şeyler söylüyordu. Eyaletin bir numaralı memuru olması sıfatıyla Bay Heck Tate kalabalığı yatıştırmaya çalışıyordu. Arkamızdaki zencilerden bastırmaya çalıştıkları öfkeli bir uğultu yükseldi.</p>

    <p>Peder Sykes bana ve Dill’e doğru eğildi. “Bay Jem,” dedi. “Bayan Jean Louise’yi eve götürseniz iyi olur. Bay Jem duydunuz mu?”</p>

    <p>Jem, başını çevirdi. “Scout, hadi eve dön,” dedi. “Dill, sen Jean Louise’le eve git.”</p>

    <p>Atticus’un öğütlerini düşünerek, “Beni eve sen götür,” dedim.</p>

    <p>Jem, öfkeyle yüzüme baktı. Sonra Peder Sykes’a, “Merak etmeyin peder,” dedi. “Hiçbir şey anlamıyor.”</p>

    <p>Çok kötü kırılmıştım. “Pekâlâ anlıyorum,” diye karşı çıktım. “Senin anladığın her şeyi anlayabilirim.”</p>

    <p>“Of, sus! Bir şey anlamadı peder. Daha dokuz yaşında bile değil.”</p>

    <p>Peder Sykes’ın kara gözleri kuşkuluydu. “Bay Finch’in burada olduğunuzdan haberi var mı?” diye sordu. “Burası ne sizin için ne de Bayan Jean Louise için uygun bir yer.”</p>

    <p>Jem, “Çok uzaktayız. Buradan bizi göremez. Merak etmeyin siz peder,” dedi.</p>

    <p>Jem’in kazanacağını biliyordum. Çünkü artık onu buradan kimseler uzaklaştıramazdı. Dill’le ben de emniyetteydik ama Atticus bakarsa bizi pekâlâ görebilirdi.</p>

    <p>Yargıç Taylor tokmağını vurmayı sürdürüyordu. Tanık, sandalyesinde sessiz sakin oturuyordu. Bir tek cümleyle, eğlenmeye, vakit geçirmeye gelen kalabalığı öfkeli, sinirli bir duruma getirmeyi becermişti. Şimdi salondan çıt çıkmıyordu.</p>

    <p>Yargıç Taylor sandalyesine yaslandı. Birdenbire yorgun düşmüş gibiydi. Artık daha yaşlı gösteriyordu. Atticus’un söylediğini düşündüm. Yargıç Taylor’la karısı sık sık öpüşmezlerdi. Yargıç Taylor yetmiş yaşlarında olmalıydı.</p>

    <p>Yargıç Taylor, “Salonun boşaltılması, hiç olmazsa kadınlarla çocukların dışarı çıkarılması önerildi,” dedi. “Ben de şimdilik bu öneriyi reddettim. İnsanlar, genellikle görmek istedikleri şeyi görür, duymak istediklerini duyarlar. Buna çocuklarını da ortak etmeye hakları vardır. Yalnız şunu bilmenizi isterim: Gördüğünüz ya da duyduğunuzu sakince karşılamazsanız salonu boşalttırmak zorunda kalacağım. Bay Ewell, lütfen mümkünse daha terbiyeli bir dil kullanmanızı rica edeceğim. Devam edin Bay Gilmer.”</p>

    <p>Bay Ewell, bana sağır dilsiz birini hatırlattı. Yargıç Taylor’ın kendisine söylediklerini duymadığından emindim. Dudakları yargıcın kelimelerini yinelemişti, ama yüzünde inatçı bir ciddiyet belirmişti. Fakat bununla Yargıç Taylor’ı kandıramazdı. Bay Ewell, tanık kürsüsünde oturduğu sürece Yargıç Taylor, bakışlarını yüzünden ayırmadı. Sanki bir yanlış yapmasını bekliyordu.</p>

    <p>Bay Gilmer’la Atticus bakıştılar. Atticus yumrukları çenesine dayalı bir vaziyette oturuyordu. Yüzünü göremiyorduk... Bay Gilmer’ın bakışları yalvarıyor gibiydi. Yargıç Taylor’ın bir sorusuyla kendine geldi. “Bay Ewell, davalının, kızınızla cinsel ilişkide bulunduğunu mu gördünüz?”</p>

    <p>“Evet efendim.”</p>

    <p>“Pencere yerden ne kadar yüksekliktedir?”</p>

    <p>“Aşağı yukarı bir metre.”</p>

    <p>“Odayı iyice görebildiniz mi?”</p>

    <p>“Evet efendim.”</p>

    <p>“İçerisi nasıldı?”</p>

    <p>“Sanki kavga edilmiş gibi karmakarışıktı.”</p>

    <p>“Davalıyı görünce ne yaptınız?”</p>

    <p>“İçeri girmek için kapıya koştum. Fakat o benden önce dışarı çıktı. Koşa koşa kaçtı. Kim olduğunu görmüştüm. Mayella’yı o kadar merak etmiştim ki, adamın peşinden gidemedim. Eve girdim. Mayella yerde yatıyordu. Bağıra bağıra...”</p>

    <p>“Sonra ne yaptınız?”</p>

    <p>“Hemen Tate’e koştum. Her şeyi görmüştüm. Adamın kim olduğunu biliyordum. Zenci mahallesinde oturan, her gün evimizin önünden geçen bir zenciydi. Sayın yargıç, ben on beş yıldır evimin çevresine yerleşen bu zencileri oradan atması için Eyalet’e ricada bulunurum...”</p>

    <p>Bay Gilmer alelacele, “Teşekkür ederim,” dedi.</p>

    <p>Tanık, kürsüden hızla inerken, soru sormak için kalkan Atticus’a çarptı. Yargıç, dinleyicilerin gülüşmelerine tepki vermedi. Atticus nezaketle, “Bir dakika efendim,” dedi. “Size bir iki soru sorabilir miyim?”</p>

    <p>Bay Ewell, tanık kürsüsüne geri döndü. Oturdu, Atticus’a küstah bir ifadeyle baktı.</p>

    <p>Atticus, “Bay Ewell,” diye başladı. “O gece herkes bir hayli korkmuş. Baktım, eve koştuğunuzu, pencereye koştuğunuzu, içeri koştuğunuzu, Bay Tate’e koştuğunuzu söylediniz. Bütün bu koşuşturmalar sırasında hiç, bir doktora koştuğunuz oldu mu?”</p>

    <p>“Gerek yoktu. Olanları görmüştüm.”</p>

    <p>Atticus, “Anlayamadığım bir şey var,” dedi. “Mayella’nın durumuyla ilgilenmediniz mi?”</p>

    <p>“Elbette ilgilendim. Kim olduğunu görmüştüm.”</p>

    <p>“Sağlık durumuyla demek istedim. Yaralarının tıbbi bir müdahaleyi gerektirdiğini düşünmediniz mi?”</p>

    <p>“Ne?”</p>

    <p>“Mayella’yı hemen bir doktorun görmesi gerektiğini düşünmediniz mi?”</p>

    <p>Tanık böyle bir şey düşünmemişti. Hayatında evindeki hiç kimse için doktor çağırdığını hatırlamıyordu. Doktor çağırmak en az beş dolara mal olurdu. “Hepsi bu kadar mı?”</p>

    <p>Atticus, “Hayır,” dedi. “Bay Ewell, şerifin tanıklığını dinlediniz değil mi?”</p>

    <p>“O da ne demek?”</p>

    <p>“Bay Heck Tate, tanık kürsüsündeyken siz de salondaydınız değil mi? Söylediği her şeyi dinlediniz değil mi?”</p>

    <p>Bay Ewell soruyu dikkatle düşündü. Sonunda sorunun tehlikeli bir şey olmadığına karar verdi.</p>

    <p>“Evet,” dedi.</p>

    <p>“Mayella’nın yara berelerini tanımladı. Bunları siz de kabul ediyor musunuz?”</p>

    <p>“Efendim?”</p>

    <p>Atticus, Bay Gilmer’a baktı. Gülümsedi. Bay Ewell, savunma avukatına fırsat vermemek istiyordu.</p>

    <p>“Bay Tate, kızınızın sağ gözünün morarmış olduğunu, dövüldüğünü söyle...”</p>

    <p>Tanık, “Evet,” diye atıldı. “Bay Tate’in söylediklerini olduğu gibi kabul ediyorum.”</p>

    <p>Atticus sakin bir ses tonuyla, “Demek kabul ediyorsunuz?” dedi. “Emin olmak istedim de.” Kâtibe yaklaştı. Bir şeyler söyledi. Kâtip, sanki borsa haberiymiş gibi Bay Tate’in söylediklerini bir bir okuyarak bizi birkaç dakika eğlendirdi...</p>

    <p>“Hangi gözü. Ah evet, o zaman sağ gözü olur. Evet Bay Finch, hatırladım. Sağ gözüydü.” Kâtip sayfayı çevirdi. “Yüzünün o yanına vurulmuştu. Şerif, lütfen söylediklerinizi yineleyin... Sağ gözü dedim...”</p>

    <p>Atticus, “Teşekkür ederim Bert,” dedi. “Duydunuz Bay Ewell. Buna eklenecek bir şeyiniz var mı? Şerifin söyledikleriyle aynı düşüncede misiniz?”</p>

    <p>“Tate’in söylediklerini kabul ediyorum. Gözü morarmıştı. Bir güzel dövülmüştü.”</p>

    <p>Ufak tefek adam, yargıcın uyarısını unutmuş gibiydi. Atticus’u kolay yutulur bir lokma saydığı da belliydi. Yeniden kabalaşmıştı. Göğsünü şişirmişti. Küçük bir dövüş horozunu andırıyordu. Atticus’un sorduğu soruyla neredeyse gömleğini paralayacağını sandım.</p>

    <p>“Bay Ewell, okuma yazma biliyor musunuz?”</p>

    <p>Bay Gilmer, “İtiraz ediyorum,” diyerek araya girdi. “Davacının okuma yazma bilip bilmemesiyle davanın bir ilgisi yok.”</p>

    <p>Yargıç Taylor konuşmak üzereyken Atticus, “Sayın yargıç, sorumun cevaplandırılmasına izin verirseniz davayla ilgisini göreceksiniz,” dedi.</p>

    <p>Yargıç izin verdi.</p>

    <p>Bay Gilmer da, Ewell’ın öğreniminin davayla ne ilgisi olduğunu merak ediyor gibiydi.</p>

    <p>Atticus, “Soruyu yineleyeceğim Bay Ewell,” dedi. “Okuma yazma biliyor musunuz?”</p>

    <p>“Elbette.”</p>

    <p>“Adınızı yazıp bize gösterir misiniz?”</p>

    <p>“Elbette, Yardım çeklerini nasıl imzalıyorum sanıyorsunuz?”</p>

    <p>Bay Ewell, kendini kasaba halkına sevdirmeye çalışıyordu. Aşağıdan yükselen fısıltılar, kahkahalar bunu gösteriyordu.</p>

    <p>Sinirlenmeye başlamıştım. Atticus’un ne yaptığını bilen bir durumu vardı. Ama bana boşuna uğraşıyor gibi geldi. Tanığa vereceği cevabı bilmediğin bir soruyu hiçbir zaman sorma, adeta annemin karnında öğrendiğim bir kuraldı. Cevabının ne olacağını bilmediğin bir soruyu sorduğunda istemediğin bir cevap alacak, böylece dava berbat olacak, karışacaktı.</p>

    <p>Atticus elini ceketinin iç cebine soktu. Bir zarf çıkardı. Yelek cebinden dolmakalemini çekti. Döndü. Jürinin kendisini iyice görebileceği bir biçimde duruyordu. Dolmakalemin kapağını açtı. Kalemi hafifçe silkti. Sonra zarfla birlikte tanığa uzattı. “Lütfen adınızı yazar mısınız?” dedi. “Ağır ağır. Jüri ne yaptığınızı görsün.”</p>

    <p>Bay Ewell zarfın arkasına ismini yazdı. Başını kaldırıp, kendisini tanık kürsüsünde açan ender bir gardenyaymış gibi seyreden Yargıç Taylor’a memnun bir tavırla baktı. Bay Gilmer masasında yarı oturmuş, yarı ayaktaydı. Jüri ona bakıyordu. İçlerinden biri parmaklığa yaslanmıştı.</p>

    <p>Bay Ewell, “Bunda bu derece ilgi çekici ne var?” diye sordu.</p>

    <p>Yargıç Taylor, “Solaksınız Bay Ewell,” dedi.</p>

    <p>Bay Ewell öfkeyle yargıca döndü. Solak oluşunun davayla ne ilgisi olduğunu sordu. Tanrı’dan korkan bir kişi olduğunu, Atticus Finch’in sorduğu her soruya dürüstçe cevap verdiğini söyledi. Onlara ne olduğunu anlatmıştı... Tekrar tekrar anlatabilirdi... Anlattı da. Atticus’un sorduğu hiçbir soru, Bay Ewell’ın söylediklerini değiştirmedi. Pencereden bakmış, zenci kaçmış, o da şerife koşmuştu. Sonunda Atticus soru sormaktan vazgeçti.</p>

    <p>Bay Ewell’a, Bay Gilmer bir tek soru sordu. “Bay Ewell, iki elinizi de istediğiniz biçimde kullanabilir misiniz?”</p>

    <p>“Sağ elimi de öteki elim kadar iyi kullanırım.”</p>

    <p>Jem’e bir şeyler olmuştu. Balkonun parmaklığına hafif darbeler indiriyordu. “Ele geçirdik onu,” diye fısıldadı.</p>

    <p>Ben hiç de aynı düşüncede değildim. Atticus, bana göre, Bay Ewell’ın Mayella’yı dövebileceğini kanıtlamaya çalışıyordu... Bu kadarını anlayabilirdim artık. Eğer kızın sağ gözü morarmışsa, daha çok yüzünün sağ tarafına vurulmuşsa onu solak birinin dövdüğünü anlamamaya imkân yoktu. Sherlock Holmes’la Jem Finch iyi anlaşırlardı sanırım. Ama Robinson da pekâlâ solak olabilirdi. Tıpkı Bay Heck Tate gibi, ben de, hayalen karşıma birini diktim. Şöyle hızlı bir akıl yürütmeyle, kızı, her kim dövdüyse, sağ eliyle tutup yüzüne sol eliyle vurduğuna kanaat getirdim. Aşağı baktım. Tom Robinson arkası bize dönük oturuyordu; geniş omuzlarını, kalın ensesini görebiliyordum. Tom Robinson, kızı kolayca dövebilirdi. Galiba Jem şapa oturacaktı.</p>
  </div>
</body>
</html>
