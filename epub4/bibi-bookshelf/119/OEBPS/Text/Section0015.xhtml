<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sekizinci Bölüm</h1>

    <p>Maycomb’daki en kehanet sahibi kişilerin bile anlayamadıkları bir nedenden ötürü, o yıl, sonbahar kışa döndü. Atticus’un dediğine göre 1885’ten beri yaşanan en soğuk sonbaharmış bu. Bay Avery, Reşit Taşı’nın üstünde, çocuklar anne ve babalarının sözlerini dinlemedikleri, sigara içtikleri ve birbirleriyle kavga ettikleri zaman mevsimin değişeceğinin yazdığını anlattı. Jem’le benim, mevsimin bu şekilde değişikliğe uğramasında payımız vardı. Yani komşularımıza ve kendimize karşı suçluyduk.</p>

    <p>İhtiyar Bayan Radley o kış öldü. Fakat ölümü hiçbir etki yaratmadı. Mahallede çok az görülürdü. Yalnız çiçeklerini sulamak için ortaya çıkardı. Jem’le, Boo’nun en sonunda annesini öldürdüğüne karar verdik. Atticus başsağlığından dönüşünde, ihtiyar kadının eceliyle öldüğünü söyledi. Bayağı düş kırıklığına uğradık.</p>

    <p>Jem, “Sor,” diye fısıldadı.</p>

    <p>“Sen sor. Sen büyüksün.”</p>

    <p>“Küçük olduğun için sormanı istiyorum.”</p>

    <p>“Atticus,” dedim. “Bay Arthur’u gördünüz mü?”</p>

    <p>Atticus, gazetesinin kenarından sert bir bakışla yüzüme baktı.</p>

    <p>“Görmedim,” diye cevap verdi.</p>

    <p>Jem daha çok soru sormaktan beni alıkoydu. Atticus’un bizden hâlâ kuşkulandığını, bu yüzden kuşkuyu daha çok üstümüze çekmenin doğru olmayacağını söyledi. Jem geçen yaz, poker oynuyorduk dediğimiz gece söylediklerimize, Atticus’un pek inanmadığı düşüncesindeydi. Bu düşüncesinden emin değildi. Yalnızca seziyordu.</p>

    <p>Ertesi sabah uyanınca pencereden dışarı baktım. Dehşetten neredeyse oracıkta düşüp ölecektim. Haykırışlarım, Atticus’u banyodan, yarım tıraşıyla yukarı getirdi.</p>

    <p>“Dünyanın sonu geldi Atticus! Ne olur bir şey yap.” Onu pencerenin önüne çektim. Dışarıyı gösterdim.</p>

    <p>“Merak etme, bir şey yok,” dedi. “Sadece kar yağıyor”</p>

    <p>Telefon çaldı. Atticus, cevap vermek için kahvaltı masasından kalktı. Dönüşünde, “Eula May’di,” dedi. “1885’ten beri Maycomb’a kar yağmadığından okul bugün tatil edilmiş.”</p>

    <p>Eula May, Maycomb’un santralinin baş memuresiydi. Halkı ilgilendiren haberleri iletmek, düğün davetlerini yapmak, yangın düdüğünü çalmak ve Doktor Reynolds’ın yokluğu sırasında gereken ilkyardım bilgisini vermek gibi işlerde ona güvenilebilirdi.</p>

    <p>En sonunda Atticus, bizi kahvaltı masasına çağırdı. Pencereden çekilmemizi söyledi. Jem, “Kardan adam nasıl yapılır?” diye sordu.</p>

    <p>Atticus, “En küçük bir fikrim yok,” diye cevap verdi. “Düş kırıklığına uğramanızı istemem ama kartopu oynayacak kadar bile kar tutacağını sanmıyorum.”</p>

    <p>Calpurnia içeri girdi. Karın tuttuğunu haber verdi. Arka bahçeye koştuk. Yerde incecik, sulu bir kar tabakasının toplanmış olduğunu gördük.</p>

    <p>Jem, “Üzerlerine basmayalım,” dedi. “Bak her adımımız karı bir parça daha berbat ediyor.”</p>

    <p>Arkaya, içleri su dolmuş ayak izlerime baktım. Jem, bir parça daha yağıp bir kardan adam yapacak kadar olunca hepsini bir araya toplayacağımızı söyledi. Dilimi çıkardım. İri bir kar parçası yaladım. Dilim yandı.</p>

    <p>“Jem, kar sıcak!”</p>

    <p>“Hayır, değil. Çok soğuk olduğu için sıcak gibi geliyor. Yeme Scout. Boşa harcıyorsun. Bırak yağsın.”</p>

    <p>“Ben üzerinde yürümek istiyorum ama!”</p>

    <p>“Bak ne diyeceğim: Gidip Bayan Maudie’nin bahçesinde gezelim.”</p>

    <p>Jem, ön avludan geçti. Ben de ardından gittim. Tam Bayan Maudie’nin evinin önüne gelmiştik ki, bizi Bay Avery durdurdu. Pespembe bir yüzü ve kocaman bir göbeği vardı.</p>

    <p>“Bak ne yaptınız?” dedi. “Ne zamandan beri kar yağmıyordu. Sizin gibi yaramaz çocuklar mevsimlerin değişmesine neden oluyorlar.”</p>

    <p>Eğer yaramazlıklarımızın karşılığı olarak kar yağdıysa, günahın o kadar da kötü bir şey olmadığına karar verdim. Bay Avery’nin meteoroloji haberlerini nereden aldığını bilmiyorum ama herhalde Reşit Taşı’ndan alıyordu.</p>

    <p>“Jem Finch. Hey Jem Finch!”</p>

    <p>“Bayan Maudie seni çağırıyor Jem.”</p>

    <p>“Avlunun ortasında durun! Kımıldamayın! Verandanın yanında, karın altına gömülü bir çiçek var. Üzerine basarsınız!”</p>

    <p>Jem, “Peki efendim!” diye bağırdı. “Ne kadar güzel yağıyor, değil mi Bayan Maudie?”</p>

    <p>“Sen onu babana anlat. Bu gece don yaparsa bütün hanımelilerim donar!”</p>

    <p>Bayan Maudie’nin hasır güneş şapkası kar taneleriyle parlıyordu. Eğilmiş bir bitkiyi çuvala sarıyordu. Jem, bitkiyi niçin sardığını sordu.</p>

    <p>“Sıcak dursun,” diye cevap verdi Bayan Maudie.</p>

    <p>“Çiçekler nasıl sıcak durur? Onların kan dolaşımları yok ki.”</p>

    <p>“Bu soruya cevap veremeyeceğim Jem Finch. Eğer don olursa, bütün bu çiçekler de donar. Bütün bildiğim bu. Donmasın diye sarıyorum... Anlaşıldı mı?”</p>

    <p>“Evet efendim. Bayan Maudie?”</p>

    <p>“Ne var efendim?”</p>

    <p>“Scout’la ben karınızdan bir parça alabilir miyiz?”</p>

    <p>“Hey Tanrım! Alın, hepsini alın! Verandanın altında eski bir şeftali sepeti var. Onunla taşıyın,” diye cevap verdi Bayan Maudie. Sonra gözlerini kısarak, “Jem Finch, bu karla ne yapacaksınız?” diye sordu.</p>

    <p>Jem, “Göreceksiniz,” diye cevap verdi. Bayan Maudie’nin bahçesinden gücümüz yettiği kadar çok kar taşıdık.</p>

    <p>“Ne yapacağız Jem?” diye sordum.</p>

    <p>“Göreceksin,” dedi. “Şimdi sepeti al. Arka taraftaki karı ön tarafa taşımaya çalış. Gidip gelirken hep aynı yerlere bas.”</p>

    <p>“Kardan bebek mi yapacağız Jem?”</p>

    <p>“Hayır, gerçek bir kardan adam. Çok çalışmalıyız.”</p>

    <p>Jem arka bahçeye koştu. Bahçe çapasını aldı. Odun yığınının arkasını deşmeye başladı. Bulduğu solucanları itinayla alıp bir kenara koyuyordu. Sonra eve girdi. Çamaşır sepetiyle döndü. İçine kazdığı toprakları doldurup ön bahçeye geçti.</p>

    <p>Beş sepet toprak, iki sepet kar taşıdıktan sonra, Jem işe başlamak için hazır olduğumuzu bildirdi.</p>

    <p>“Ortalık biraz karışık değil mi?” diye sordum.</p>

    <p>“Şimdi öyle görünüyor ama bitince göreceksin,” diye cevap verdi.</p>

    <p>Jem bir kürek toprak aldı. Bir yığın yapıp düzeltti. Buna bir kürek toprak daha ekledi. Bir insan gövdesi meydana getirinceye kadar uğraştı.</p>

    <p>“Jem, hiç zenci kardan adam olduğunu duymamıştım.”</p>

    <p>“Siyah kalmayacak, meraklanma.”</p>

    <p>Arka bahçeden birkaç ağaç dalı getirdi. Kırıp kollarını yaptı.</p>

    <p>“Ellerini kalçalarına koymuş bir Stephanie Crawford’a benziyor,” dedim. “Ortası şişman, kolları küçük.”</p>

    <p>Jem, “Büyüteceğim,” dedi. Çamurdan adamın üstüne su serpti. Biraz daha çamur ekledi. Bir an karşısına geçip düşünceli düşünceli baktı. Sonra belinden aşağıya kocaman bir göbek ekledi. Gözleri parlayarak yüzüme baktı. “Bay Avery, tam kardan adama örnek olacak bir tip, değil mi?” dedi.</p>

    <p>Bundan sonra Jem, çamurun üstüne kar yapıştırmaya başladı. Bana sadece arka tarafını bıraktı. Görünecek yerlerini kendisi yapıyordu. Yavaş yavaş Bay Avery beyazlaştı.</p>

    <p>Jem, göz, burun, ağız ve düğmeler için tahta parçaları kullanarak, Bay Avery’ye öfkeli bir görünüm vermeyi başardı. Bir baston da ekleyince iş tamamlanmış oldu. Sonra geriye çekildi. Yaptığına baktı.</p>

    <p>“Çok güzel oldu Jem,” dedim. “Nerdeyse konuşacak gibi duruyor.”</p>

    <p>Utangaç bir tavırla, “Öyle, değil mi?” dedi.</p>

    <p>Atticus’un yemeğe gelmesini beklemeye sabrımız yoktu. Telefon edip ona büyük bir sürprizimizin olduğunu söyledik. Arka bahçenin olduğu gibi ön bahçeye taşınmış olduğunu görünce Atticus önce şaşırdı. Sonra büyük bir iş başardığımızı söyledi. Jem’e, “Artık ne olacağını düşünmeye gerek görmüyorum oğlum,” dedi. “Her şey için bir fikrin olduğunu sevinçle görüyorum.”</p>

    <p>Atticus’un iltifatı karşısında Jem’in kulakları kıpkırmızı oldu. Fakat Atticus’un bir adım gerilediğini görünce, başını kaldırıp dikkatle baktı. Atticus, kardan adamı, bir süre gözlerini kısarak inceledi. Önce sırıttı. Sonra kahkahalarla güldü. “Oğlum, avukat mı, mühendis mi, yoksa bir portre ressamı mı olacaksın bilemiyorum. Burada gerçek bir benzerlik yaratmışsın. Başın belaya girebilir. Onun için arkadaşı bir parça değiştirmeliyiz.”</p>

    <p>Atticus, Jem’in yapıtının biraz abartılı olduğunu ileri sürdü. Bastonun yerine süpürge koydu. Beline de bir önlük taktı.</p>

    <p>Jem, bu değişiklikle kardan adamın çamurlaşacağını ve kardan adam olmaktan çıkacağını öne sürdü.</p>

    <p>Atticus, “Ne yaparsan yap değiştir,” dedi.</p>

    <p>Jem, “Tıpkı aslına benziyor,” diye karşılık verdi.</p>

    <p>“Bay Avery seninle aynı düşüncede değildir.”</p>

    <p>“Aklıma bir şey geldi!” diye fırladı Jem. Bayan Maudie’nin arka bahçesinde kayboldu. Sonra koşarak geri döndü. Bayan Maudie’nin hasır şapkasını kardan adamın başına koydu, bahçe makasını da eline verdi. Atticus yapılan değişikliği beğendi.</p>

    <p>Bayan Maudie’nin ön kapısı açıldı. Gülümseyerek ortaya çıktı. “Jem Finch,” diye seslendi. “Seni şeytan seni, şapkamı geri getir bakayım.”</p>

    <p>Jem, Atticus’a baktı. Atticus başını salladı. “Şaka yapıyor,” dedi.</p>

    <p>Atticus, Bayan Maudie’nin evinin önüne doğru yürüdü. El kol hareketleriyle bir şeyler konuştular. Tek duyabildiğim cümle, “Atticus, onlara asla bakamayacaksın!” oldu.</p>

    <p>Öğleden sonra kar durdu. Derece düştü. Geceleyin, Bay Avery’nin kötü tahminleri gerçekleşti. Calpurnia, evdeki bütün sobaları gürül gürül yaktığı halde üşüyorduk. Atticus, akşam eve dönünce, Calpurnia’ya geceyi bizimle geçirip geçirmeyeceğini sordu. Calpurnia başını kaldırıp yüksek tavanlara, uzun pencerelere baktı. Sonra evinde daha iyi ısınacağını söyledi. Atticus, onu arabayla evine bıraktı.</p>

    <p>Yatmadan önce Atticus, odamdaki sobaya yeniden kömür attı. Derecenin sıfırın altında on altıyı gösterdiğini, hatırlayabildiği en soğuk gecenin bu gece olduğunu, dışarıdaki kardan adamımızın olduğu gibi donduğunu söyledi.</p>

    <p class="paragraf">Bana birkaç dakika gibi görünen bir zamandan sonra birinin sarsmasıyla uyandım. Üzerime Atticus’un paltosu örtülmüştü. “Sabah mı oldu?”</p>

    <p>“Kalk bebeğim.”</p>

    <p>Atticus, bornozumu ve ceketimi uzatıyordu. “Önce elbiseni giy,” dedi.</p>

    <p>Jem, Atticus’un yanında duruyordu. Paltosunun yakasını gırtlağına kadar kapamıştı. Sağ eli cebindeydi. Garip bir biçimde büyümüş gibi duruyordu.</p>

    <p>Atticus, “Acele et tatlım,” dedi. “İşte ayakkabıların ve çorapların.”</p>

    <p>Sersem bir halde giyindim. “Sabah mı oldu?”</p>

    <p>“Hayır. Saat biri birkaç dakika geçiyor. Çabuk ol.”</p>

    <p>O zaman, durumda bir olağanüstülük olduğunu sezebildim. “Ne oldu?” diye sordum.</p>

    <p>Ne olduğunu söylemelerine gerek yoktu artık. Kuşların, yağmur yağınca nereye gideceklerini bildikleri gibi ben de bizim sokakta bir şeyler olduğunu anlamıştım. Yumuşak sesler, hışırtılar içimi dehşetle doldurmuştu. Yangın vardı.</p>

    <p>“Kiminki?” diye sordum.</p>

    <p>“Bayan Maudie’nin tatlım.”</p>

    <p>Ön kapıya çıkınca, Bayan Maudie’nin evinin yemek odası pencerelerinden alevlerin dışarı fırladığını gördük. Sanki gördüğümüzü doğrulamak ister gibi tam o sırada itfaiyenin sireni işitildi.</p>

    <p>Atticus, “Beni dinleyin,” dedi. “Gidip Radley’lerin evinin önünde durun. Ayakaltından çekilin. Anladınız mı? Rüzgârın ne yöne estiğine dikkat edin.”</p>

    <p>Jem, “Ah,” dedi. “Atticus, evin eşyasını dışarı taşıyacak mıyız dersin?”</p>

    <p>“Henüz sırası değil oğlum. Siz söylediğimi yapın. Koşun bakayım. Jem, Scout’a göz kulak ol, duydun mu? Gözünün önünden ayırma.”</p>

    <p>Atticus, arkamızdan iterek bizi Radley’lerin bahçe kapısına doğru koşturdu. Alevler Bayan Maudie’nin evini sessiz sedasız yutarken, sokak insanlar ve arabalarla doldu. “Niçin acele etmiyorlar, niçin acele etmiyorlar...” diye mırıldanıyordu Jem.</p>

    <p>Nedenini anladık. Eski itfaiye arabasının soğuktan motoru donmuştu. İtile itile geliyordu. Hortumu yangın musluğuna bağlandığı zaman, hortum patladı. Su, fıskiye gibi çevreye yayıldı.</p>

    <p>“Ah, Tanrım, Jem...”</p>

    <p>Jem kolunu omzuma dolayarak, “Şışşt... Scout,” dedi. “Daha meraklanmaya gerek yok. Ben sana ne zaman üzülmeye başlayacağını söylerim.”</p>

    <p>Maycomb’un, kimi giyinik kimi yarı çıplak bütün erkekleri, Bayan Maudie’nin evinden eşyaları karşıdaki evin bahçesine taşıyorlardı. Atticus’un, Bayan Maudie’nin ağır meşe koltuğunu kurtardığını gördüm. Bayan Maudie’nin çok sevdiği bu koltuğu kurtarmakla Atticus’a bence büyük bir iş yapmıştı.</p>

    <p>Arada sırada çığlıklar duyuyorduk. Sonra Bay Avery’nin yüzü, bir üst kat penceresinden göründü. Pencereden sokağa bir battaniye fırlattı. Üstüne eşyaları atmaya koyuldu. Aşağıdan, “İn oradan Dick! Merdivenler alev aldı,” diye bağırdılar.</p>

    <p>Bay Avery pencereden inmeye başladı.</p>

    <p>Jem dehşetle, “Scout, kafese girdi...” diye mırıldandı. “Ah, Tanrım...”</p>

    <p>Bay Avery bir çiviye takılmıştı. Başımı, Jem’in kolunun altına soktum. Jem, “Kurtuldu Scout,” diye bağırıncaya kadar çıkarmadım.</p>

    <p>Başımı kaldırınca, Bay Avery’nin, üst kat balkonunda olduğunu gördüm. Parmaklığın üstüne çıktı. Ayaklarını sallandırdı. Sonra Bayan Maudie’nin çiçeklerinin üstüne atladı.</p>

    <p>Birden erkeklerin, Bayan Maudie’nin evinden geriye doğru çekildiklerini gördüm. Bize doğru geliyorlardı. Artık eşya da taşımıyorlardı. Alevler ikinci katı sarmış, çatıya doğru gidiyordu. Pencere pervazları, turuncu renkteki parlaklığın ortasında simsiyah duruyorlardı.</p>

    <p>“Jem, balkabağına benziyor...”</p>

    <p>“Scout, bak!”</p>

    <p>Dumanlar bizim ve Bayan Rachel’ın evini sarmıştı. Hortumları oraya doğru çekiyorlardı. Abbottsville’in itfaiye arabası sirenini çala çala geldi, bizim evin önünde durdu.</p>

    <p>“O kitap...” dedim.</p>

    <p>Jem, “Ne?” diye sordu.</p>

    <p><em>“Tom Swift,”</em> dedim. “Bizim değil, Dill’indi.”</p>

    <p>“Üzülme Scout. Sırası değil daha,” dedi Jem. “Şuraya bak.”</p>

    <p>Atticus, bir grup komşu arasında duruyordu. Ellerini paltosunun cebine sokmuştu. Sanki bir futbol maçı seyrediyor gibiydi. Yanında Bayan Maudie vardı.</p>

    <p>Jem, “Bak gördün mü, o da kaygılanmıyor daha,” dedi.</p>

    <p>“Niçin evlerden birinin damına çıkmıyor?”</p>

    <p>“Çok ihtiyar da ondan. Sonra boynunu kırar.”</p>

    <p>“Eşyalarımızı çıkartsak mı dersin?”</p>

    <p>“Karışmayalım. Atticus her şeyin sırasını bilir,” dedi Jem.</p>

    <p>Abbottsville’in itfaiye arabası evimize su sıkmaya başladı. Damda duran biri, en çok su isteyen yerleri işaret ediyordu. Kardan adamımızın önce simsiyah kesilişini, sonra çöküşünü seyrettim. Bayan Maudie’nin şapkası yığının üstünde kalmıştı. Bahçe makasını göremiyordum. Bizim, Bayan Rachel’ın ve Bayan Maudie’nin evleri arasındaki cehennemde erkekler ceketleriyle paltolarını içine soktukları pijamalarıyla sağa sola koşuşuyorlardı. Ama ben durduğum yerde yavaş yavaş donmak üzere olduğumu fark ettim. Ancak olduğum yerde zıplamaya başlayınca ayaklarımın varlığını hissetmeye başladım.</p>

    <p>Bir başka itfaiye arabası daha geldi. Bayan Stephanie Crawford’ın evinin önünde durdu. Bunun hortumunu takmak için musluk yoktu. Bayan Crawford’ın evine kovalarla su dökmeye başladılar.</p>

    <p>Sokak boşaldığında şafak sökmek üzereydi. Çalışanlar önce teker teker, sonra grup grup gittiler. Maycomb’un itfaiye arabası eski yerine itildi. Abbottsville’inki gitti. Üçüncüsü kaldı. Ertesi gün bu üçüncü arabanın altmış mil uzaktan geldiğini öğrendik.</p>

    <p>Jem’le birlikte sokağı geçtik. Bayan Maudie, bahçesinde tüten simsiyah enkaza bakıyordu. Atticus, Bayan Maudie’nin şimdilik, Bayan Stephanie’yle beraber oturacağını söyledi.</p>

    <p>“Sıcak kakao isteyen var mı?”</p>

    <p>Atticus’un mutfakta ateş yakacağı düşüncesi beni dehşetle titretti.</p>

    <p>Kakaomuzu içerken Atticus’un bana baktığına dikkat ettim. Önce merakla, sonra ciddiyetle baktı. “Sen ve Jem’e olduğunuz yerde beklemenizi söylemiştim sanırım,” dedi.</p>

    <p>“Ne oldu, bekledik ya...”</p>

    <p>“Peki, bu battaniye kimin?”</p>

    <p>“Battaniye mi?”</p>

    <p>“Evet küçükhanım. Bu bizim değil ki?”</p>

    <p>Üstüme baktım. O zaman kahverengi bir battaniyeye sarınmış olduğumu gördüm...</p>

    <p>“Atticus, bilmiyorum efendim... Ben...”</p>

    <p>Bir cevap bulmak için Jem’e dönüp baktım. Jem benden daha şaşkın bir durumdaydı. Battaniyenin omuzlarıma nasıl, nereden geldiğini bilmediğini söyledi. Biz, Atticus’un dediğini yapmıştık. Herkesten uzakta, Radley’lerin kapısı önünde beklemiştik. Oradan bir adım ne ileri, ne geri gitmiştik... Jem birden sustu.</p>

    <p>Sonra, “Yangın yerinde bir adam gördüm...” diye kekeledi. “Onu gördüm, gördüm onu... Sonra Radley’lerin evine girdi... Atticus, yemin ederim ki...”</p>

    <p>Atticus ağır ağır gülümseyerek, “Anlaşıldı oğlum...” dedi. “Bu gece bütün Maycomb’lular şu ya da bu biçimde dışarı çıktılar galiba. Jem, her şeyi olduğu gibi anlatmanı istiyorum.”</p>

    <p>Jem, kendinin değilse bile benim esenliğimi hiçe sayarak, her şeyi, bütün sırlarımızı teker teker anlatmaya koyuldu. Ne ağaçtaki kovuğu, ne de pantolon meselesini atlamıştı.</p>

    <p>“Kovuğu Bay Nathan çimentolamadı. Orada bir şey bulmayalım diye Boo Radley yaptı bunu... Deli o galiba... Ama yemin ederim ki bize bir zararı dokunmadı Atticus. O gece benim boğazımı bir kulağımdan ötekine kadar kesebilirdi. Ama tutup pantolonumun söküğünü dikti... Bizi hiç incitmedi Atticus...”</p>

    <p>Atticus öylesine incelikle, “Dur oğlum,” dedi ki, kendime geldim. Çünkü söyleyiş biçiminden Jem’in anlattıklarının hiçbirine kulak vermemiş olduğunu anlamıştım. Sonra yalnız, “Haklısın,” demekle yetindi. “Battaniyeyi vermeyelim. Bizde kalsın. Belki bir gün Scout, üstünü örttüğü için ona teşekkür etme fırsatını bulur.”</p>

    <p>“Kime teşekkür edeceğim?” diye sordum.</p>

    <p>“Boo Radley’e. Yangına öyle dalmışsın ki, onun omzuna battaniyeyi koyduğunu fark etmemişsin bile.”</p>

    <p>Midem bulanır gibi oldu. Jem battaniyeyi açıp bana doğru gelince avaz avaz bağırmak geldi içimden. “Evden gizlice dışarı çıkıp yavaşça sokuldu... Sonra tekrar sürüne sürüne evine girdi.”</p>

    <p>Atticus, sert bir tonda, “Bu durum sana yeni ilhamlar vermesin Jeremy,” dedi.</p>

    <p>Calpurnia bizi öğlene doğru uyandırdı. Atticus, o gün okula gitmemizi doğru bulmamıştı. Uykusuz bir geceden sonra fazla bir şey öğrenemeyeceğimizi söylemişti. Calpurnia, ön bahçeyi temizlememizi istedi.</p>

    <p>Bayan Maudie’nin hasır şapkası, ince bir kar tabakasının üstünde duruyordu. Bahçe makasını bulabilmek için çamur yığınını deşmemiz gerekti. Bayan Maudie, arka bahçesindeydi. O alıştığımız tebessüme benzer bir gülümseyişle, “Hep daha küçük bir ev istemiştim,” dedi. “Böylece bahçem daha da büyür, çiçeklerime yer açılır Jem Finch.”</p>

    <p>Hayretle, “Üzülmüyor musunuz Bayan Maudie?” diye sordum. Atticus, Bayan Maudie’nin varının yoğunun bu ev olduğunu söylemişti.</p>

    <p>“Üzülmek mi? Niçin üzüleyim çocuğum... O eski inek ahırından hep nefret ederdim. Kaç kere evi ateşe vermeyi düşündüm. Hapse atılma korkusuyla çekindim.”</p>

    <p>“Ama...”</p>

    <p>“Benim için kendini üzme Jean Louise. Yeni bir ev yapar yeni pansiyonerler alırım.”</p>

    <p>“Yangın nasıl çıktı Bayan Maudie,” diye sordu Jem.</p>

    <p>“Bilmiyorum Jem. Herhalde bacadan. Siz şimdi onu boş verin de şu battaniye meselesini anlatın bakalım.”</p>

    <p>“Nereden biliyorsunuz?”</p>

    <p>“Atticus, bu sabah işe giderken anlattı. Sana bir şey söyleyeyim mi, ben de yanında olmak isterdim. Dönüp arkama bakacak kadar da aklım başımda olurdu.”</p>

    <p>Bayan Maudie beni şaşırtıyordu. Evi tamamen yanmış, sevgili bahçesi harabeye dönmüş olduğu halde, tatlı, incelikli bir tavırla Jem’le benim işlerimizle ilgileniyordu.</p>

    <p>Şaşkınlığımı anlamış olacak ki, “Dün gece beni üzen tek şey,” dedi. “Yangının ortaya çıkardığı karışıklık ve yorgunluk. Bütün mahalleyi ayağa kaldırdı. Bay Avery, belki bir hafta yataktan çıkamayacaktır. Böyle işlere gelemeyecek kadar yaşlı artık. Kendisine söyledim ama dinlemedi. Ortalığı hale yola koyduktan sonra, ona şöyle kocaman bir pasta yapacağım. Tabii, Stephanie Crawford’ın gözüne görünmeden. Stephanie tam otuz yıldır bu pastanın tarifini almaya çalışıyor. Kendisiyle birlikte oturuyorum diye pastanın tarifini vereceğimi sanıyorsa çok aldanıyor.”</p>

    <p>Bayan Maudie, inadından vazgeçip pastanın tarifini verse bile, yine de Bayan Stephanie Crawford’ın bir şey beceremeyeceğini düşündüm. Bir defasında Bayan Maudie’yi, bu pastayı yaparken seyretmiştim: İçine, birçok şeyin dışında, büyük bir bardak şeker de koymuştu.</p>

    <p>Sakin bir gündü. Hava o kadar soğuk ve dupduruydu ki, adliye binasındaki saatin çanı çalmaya başlamadan önce gerildiğini, kurulduğunu bile işittik. Bayan Maudie’nin burnu şimdiye kadar görmediğim bir renkteydi. Nedenini sordum.</p>

    <p>“Saat altıdan beri buradayım,” diye cevap verdi. “Şimdiye kadar donmadığıma şükrediyorum.” Ellerini uzattı. Avuçlarının içi çamur ve kan içindeydi.</p>

    <p>Jem, “Ellerinizi berbat etmişsiniz,” dedi. “Neden bir zenci işçi tutmadınız?” Sonra, “Ya da benimle Scout’ı çağırsaydınız. Size yardım ederdik,” derken sesinde en küçük bir yasak savıcı bir anlam yoktu. Önerisinde çok içtendi.</p>

    <p>Bayan Maudie, “Teşekkür ederim efendim,” diye cevap verdi. “Sizin işiniz kendinize yeter.” Bizim ön bahçeyi gösteriyordu.</p>

    <p>“Ha, şu mu?” dedim. “Onu bir dakikada küreleriz biz.”</p>

    <p>Bayan Maudie, dikkatle yüzüme baktı. Dudakları sessiz sessiz kımıldıyordu. Birden ellerini başına götürdü. Öksürür gibi sesler çıkardı. Yanından ayrıldığımız zaman hâlâ katılırcasına gülüyordu.</p>

    <p>Jem, Bayan Maudie’nin nesi olduğunu anlamadığını söyledi... Bayan Maudie böyleydi işte.</p>
  </div>
</body>
</html>
