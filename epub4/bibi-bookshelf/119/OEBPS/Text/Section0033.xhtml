<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Altıncı Bölüm</h1>

    <p>Okul başladı. Okulla birlikte Radley’lerin evinin önünden geçmeye başladık. Jem yedinci sınıftaydı. İlkokulun arkasındaki liseye gidiyordu. Ben de üçüncü sınıftaydım. Programlarımız o kadar ayrıydı ki Jem’i yalnız sabahları okula giderken bir de öğle yemeklerinde görebiliyordum. Futbol takımındaydı. Ama oyunculara su taşımaktan başka iş yapamayacak kadar ince yapılı ve küçüktü. Bunu bile heyecanla yapıyordu. Çoğu günler eve, akşam güneş battıktan sonra dönüyordu.</p>

    <p>Artık Radley’lerin evinden korkmaz olmuştum. Ancak yine de büyük meşe ağaçlarının altındaki bina eskisi kadar kasvetli, sıkıntılı ve ilgi çekiciydi. Güzel havalarda Bay Nathan Radley kasabaya gidip geliyordu. Boo Radley’in evde olduğunu biliyorduk. Çünkü henüz mezarına götürecek araba kapılarına dayanmamıştı. Bazen eski evin önünden geçerken Boo Radley’e derin bir acı verdiğini umduğum işlere karıştığım için içimde vicdan azabına benzer bir şeyler duyuyordum: Pencere aralığından içeri kâğıt uzatmaya çalışmak, geceleri bahçesinde dolaşmak, evin içerisini gözetlemeye kalkmak...</p>

    <p>Ama hatırladığım şeyler de vardı. Üzerinde Kızılderili başı bulunan iki eski para, çiklet, sabunlar, bebekler, paslanmış bir madalya, kırık bir saat ve zincir, Jem bunları bir yere kaldırmış olacaktı. Bir öğleden sonra durup ağaca baktım: Ağacın gövdesi, çimentolanmış oyuğun çevresinde gelişip büyüyordu.</p>

    <p>Boo Radley’i bir iki kez görecek durumlara geldik.</p>

    <p>Yine de evin önünden geçtiğim her seferinde onu görmek için bakınıyordum. Belki bir gün Boo Radley’i görecektik. Bunun nasıl olacağını hayalimde hep canlandırıyordum: Onu gördüğümde hamağında oturuyor olacaktı. Sanki bütün hayatımca demişim gibi, “Nasılsınız Bay Radley?” diyecektim. O da sanki bütün hayatınca demiş gibi, “İyi akşamlar Jean Louise,” diye cevap verecekti. “Havalar çok güzel gidiyor, değil mi?” “Evet efendim,” deyip yoluma devam edecektim.</p>

    <p>Bir hayalden başka bir şey değildi bu. Boo’yu asla görmeyecektim. Belki de ay battıktan sonra dışarı çıkıyor, pencereden Bayan Stephanie Crawford’ı gözetliyordu. Ben olsam gözetleyecek başka birini bulurdum. Ama bu konu kendisini ilgilendirirdi. Bizi asla gözetlemeyeceğini biliyordum.</p>

    <p>Bir akşam, ölmeden önce bir kerecik olsun, Boo Radley’i görmek istediğime dair bir şeyler söyleyince, Atticus, “Yeniden başlamıyorsunuz ya?” dedi. “Eğer böyle bir niyetiniz varsa, hemen vazgeçin. Ardınıza düşüp sizi Radley’lerin bahçesinden kovalayamayacak kadar yaşlıyım. Sonra tehlikeli de, vurulabilirsiniz. Bay Nathan’ın gördüğü her gölgeye ateş ettiğini biliyorsunuz. O zaman vurulmadığınıza şükredin.”</p>

    <p>Hemen sesimi kestim. Aynı zamanda hayret de ettim. Atticus ilk olarak, bizim kendisinin bildiğini sandığımızdan daha çoğunu bildiğini sezdiriyordu. Hem de bu olay yıllar önce olmuştu. Yo hayır, daha geçen yaz olmuştu... Hayır, geçen yıldan önceki yaz... Zaman benimle alay ediyor gibiydi. Jem’e ne zaman olduğunu sormalıydım.</p>

    <p>Başımıza öyle şeyler gelmişti ki, Boo Radley korktuklarımızın sonunda geliyordu. Atticus, sorunların, büyük yankılar yaratmış olaylarının zamanla durulacağını, unutulup gideceğini söylemişti. Bir zaman gelecek insanlar bir Tom Robinson davası olduğunu bile hatırlamayacaklardı.</p>

    <p>Belki de Atticus haklıydı. Fakat yazın olayları, kapalı bir odadaki duman gibi başlarımızın üstünde dolaşıyordu. Maycomb’un büyükleri olayları asla Jem ve benimle tartışmaz, konuşmazlardı. Kendi çocuklarıyla konuşuyorlar ve bir karara varıyorlardı. Atticus’u babamız olarak biz seçmemiştik. Başka türlüsü elimizden gelmezdi. Onun için çocukları her şeye karşılık bizimle konuşmak, arkadaşlık etmek lütfunda bulunmalıydılar. Bizden başımızı dik tutmamız, bir hanımefendi ve beyefendi gibi davranmamız isteniyordu. Tıpkı, Bayan Henry Lafayette Dubose’un döneminde yaşadığımızı yaşıyorduk. Eksik olan onun bağırışları, azarlarıydı. Fakat öyle garip bir yanı vardı ki, bunun bir türlü içinden çıkamıyordum: Bir baba olarak beğenilmemesine karşılık Maycomb’lular Atticus’u o yıl eyalet meclisine seçtiler. Hem de oybirliğiyle. Sonunda insanların garip yaratıklar olduğuna, zorunlu olmadıkça uzun uzun onları düşünmemeye karar verdim.</p>

    <p>Ama bir gün okulda buna zorunlu kaldım. Haftada bir kez, güncel olaylar diye bir ders saatimiz vardı. Öğrencilerden her biri gazeteden istediği bir konuyu kesip üzerinde düşünür ve bundan sınıfta söz ederdi. Bu ders, birçok eksikliğin giderilmesine yarardı: Sınıfın kürsüsüne, arkadaşlarının önüne çıkıp konuşmak yetenek gerektirir. Kısa bir konuşma yapmayı öğrenmek kelimelerin yerinde kullanılmasını sağlar; seçtiğin konuyu öğrenmek, belleği güçlendirir; onların önünde konuşma yapmak topluluğa ait olma duygusunu güçlendirir.</p>

    <p>Düşünce güzeldi. Ama Maycomb’da uygulanması güç oldu. Bir kere çok az öğrencinin gazete alacak parası vardı. Böylece, güncel olaylar dersi yalnız şehirli öğrencilere uygulanır oldu. Bu da çiftçi çocuklarının, şehirli öğrencilere ayrıcalık yapıldığı duygusuna kapılmalarına neden oldu.</p>

    <p>Sonra çocukların çoğu güncel olaylar nedir bilmiyordu. İnekler ve onların bakımı konusunda yüz yıllık bir bilgiye sahip olan Küçük Chuck, bir “Natchell Amca” hikâyesinin yarısına gelmişti ki, Bayan Gates, “Chuck, anlattığın güncel bir olay değil bir reklam,” dedi.</p>

    <p>Cecil Jacobs güncel olayın ne olduğunu biliyordu. Sırası gelince sınıfın önüne çıktı. “Şu Hitler,” diye başladı.</p>

    <p>Bayan Gates, “Adolf Hitler, Cecil,” dedi. “Konuşmaya hiçbir zaman böyle bir hitapla başlanmaz.”</p>

    <p>Cecil, “Peki efendim,” dedi. “Adolf Hitler, Yahudilerin peşine düşmüş, onları teker teker yakalatıp hapishanelere koymuş. Mallarını mülklerini ellerinden almış. Hiçbirinin ülkeden çıkmasına izin vermemiş. Bütün yarım akıllıları yıkatmış...”</p>

    <p>“Yarım akıllıları yıkatmış?”</p>

    <p>“Evet efendim. Öyle zannediyorum ki, yıkanmayı akıl edemeyecek kadar aptalmışlar sanırım. Aptallar kendilerini temiz tutmazlar. Her neyse, Hitler bir plan hazırlayarak bütün Yahudileri toplamış, hatta yarım kan Yahudileri de, bir gün gelir başıma iş açarlar diye teker teker öldürtmüş.”</p>

    <p>Sınıfın arkasından bir parmak kalktı. “Bunu nasıl yapabilir?”</p>

    <p>“Çok güzel Cecil.” Cecil öfleyip püfleyerek yerine oturdu.</p>

    <p>“Kim neyi nasıl yapabilir?” diye sordu Bayan Gates.</p>

    <p>“Adolf Hitler, onca insanı nasıl öldürtebilir demek istiyorum,” dedi parmağın sahibi.</p>

    <p>Bayan Gates, “Hitler hükümettir,” dedi. “Ve bir şey öğretmek için eline güzel bir fırsat geçtiğini anlayarak hemen tebeşiri kaptı. Karatahtaya büyük harflerle DEMOKRASİ yazdı. “Demokrasi,” dedi. “Bu kelimenin anlamını bilen var mı?”</p>

    <p>Elimi kaldırdım. Atticus’un bir sözü aklıma gelmişti.</p>

    <p>“Ne demek Jean Louise?”</p>

    <p>“Herkese eşit haklar tanımak, hiç kimseye ayrıcalıklı davranmamak,” dedim.</p>

    <p>“Çok güzel Jean Louise, çok güzel,” diyerek gülümsedi Bayan Gates. DEMOKRASİ kelimesinin başına BİZ BİR kelimelerini yazdı. “Şimdi, hep beraber söyleyelim,” dedi. “BİZ BİR DEMOKRASİ’yiz.”</p>

    <p>Söyledik. Sonra Bayan Gates, “İşte Amerika ile Almanya arasındaki ayrım bu. Biz demokrasi, Almanya ise diktatörlükle idare ediliyor. Biz ülkemizde kimsenin işkenceye uğrayacağını, izleneceğini aklımıza getirmeyiz. Aşağılık duygusu olan insanlar başkalarına işkence etmekten hoşlanırlar,” dedi. Sonra dikkatle, “Dünyada Yahudilerden daha mükemmel insanlar olamaz,” diye ekledi. “Hitler’in niçin Yahudilerden hoşlanmadığı benim için büyük bir sorundur.”</p>

    <p>Sınıfın ortalarında oturan meraklı biri kalkıp, “Yahudileri niçin sevmiyorlar?” diye sordu.</p>

    <p>“Bilmiyorum Henry. Yahudiler yaşadıkları bir topluma uyum sağlarlar. Son derece dindardırlar da. Hitler, dinleri ortadan kaldırmak istiyor. Bu yüzden Yahudileri istemiyordur belki.”</p>

    <p>Cecil, “Emin değilim ama,” dedi. “Yahudiler beyazdır, değil mi?”</p>

    <p>“Daha büyük sınıflara geçtiğin zaman Yahudileri ve tarihin ilk günlerinden beri işkenceye uğradıklarını öğreneceksin Cecil. Hatta yurtlarından bile kovulmuşlardır. Şimdi artık aritmetik yapalım çocuklar.”</p>

    <p>Aritmetik dersinden hiç hoşlanmadığım için zamanı pencereden dışarı bakarak geçirdim. İlk kez Atticus’un öfkelenip küfrettiğini gördüğüm gün radyoda, Elmer Davis haberleri okuyordu. Hemen radyonun düğmesini çevirdi. Bir gün, Hitler’den niçin hoşlanmadığını sordum. Atticus, “Çünkü Hitler bir manyaktır,” dedi.</p>

    <p>Sınıf, toplamalarla, çıkarmalarla uğraşırken, böyle bir şey olamaz, diye düşündüm. Bir manyak ve milyonlarca Alman... Hitler onları bir hapishaneye kapatacağına, onlar Hitler’i bir yere kapatmalıydılar. Anlamadığım nokta buydu... Bunu niçin yapmıyorlardı? Bunları babama soracaktım.</p>

    <p>Sordum. Cevabını bilmediği için sorumu cevaplandıramayacağını söyledi.</p>

    <p>“Ama Hitler’den nefret etmek doğru mu?”</p>

    <p>“Doğru değil,” dedi. “Kim olursa olsun, nefret etmek doğru bir hareket değildir.”</p>

    <p>“Atticus,” dedim. “Anlamadığım bir şey var. Bayan Gates, Hitler’in yaptıklarını feci bir şey olarak nitelendirdi. Yüzü de kıpkırmızı oldu.”</p>

    <p>“Öyle olmalı.”</p>

    <p>“Fakat...”</p>

    <p>“Efendim?”</p>

    <p>“Hiç efendim.” Atticus’un yanından uzaklaştım. Aklımdakini ona açık seçik bir biçimde açıklayabileceğimden emin değildim. Hatta bunun bir sezgiden ileri gidip gitmediğinden de kuşkuluydum. Jem, sorumun cevabını verebilirdi belki. Jem, okuldaki sorunları, Atticus’tan daha iyi anlıyordu.</p>

    <p>Jem, o gün su taşımaktan bitkin bir hale gelmişti. Yatağının altında en azından yirmi muz kabuğu vardı. Boş bir süt şişesinin çevresine toplanmışlardı.</p>

    <p>“Niçin bu kadar tıkınıyorsun?” diye sordum.</p>

    <p>“Antrenör, gelecek yıl değil, daha öbür yıla kadar on iki kilo alırsam beni takıma alacağını söyledi. Kilo almanın en kolay ve çabuk yolu bu.”</p>

    <p>“Sana bir şey sormak istiyorum Jem.”</p>

    <p>Hemen kitabını bıraktı. Bacaklarını uzatarak, “Sor,” dedi.</p>

    <p>“Bayan Gates kibar bir hanım, değil mi?”</p>

    <p>Jem, “Elbette,” diye cevap verdi. “Onun sınıfındayken kendisini severdim.”</p>

    <p>“Hitler’den çok nefret ediyor...”</p>

    <p>“Peki ne olmuş?”</p>

    <p>“Bugün Hitler’in Yahudilere yaptıklarının ne kadar kötü olduğunu söyledi. Birine işkence etmek iyi değildir, değil mi Jem? Hatta bunu düşünmek bile kötüdür, değil mi?”</p>

    <p>“Tanrı aşkına, ne derdin var senin Scout?”</p>

    <p>“Şey... o akşam mahkemeden çıkarken... Bayan Gates bizim önümüzden gidiyordu. Sen görmedin. Bayan Stephanie Crawford’la konuşuyordu. Bayan Gates’in, bunlara bir ders vermenin zamanı geldi, neredeyse bir gün bizlerle evlenmeye kalkışacaklar, dediğini duydum. Jem, Hitler konusunda bu kadar kötü şeyler düşünürken nasıl olur da, kendi ülkesinde, kendi vatandaşlarına karşı çirkin davranışlarda bulunur...”</p>

    <p>Jem birden öfkelendi. Yataktan fırladı. Yakamdan yakalayıp beni bir güzel silkeledi. “Mahkemeden söz edildiğini duymak istemiyorum, anlaşıldı mı, istemiyorum,” diye bağırdı. “Bir daha orası için bana bir tek kelime söyleme. Hadi bakalım, şimdi işine yollan.”</p>

    <p>Ağlayamayacak kadar çok şaşırmıştım. Jem’in odasından sessizce çıktım. Kapıyı yavaşça kapadım. Gürültünün sinirlerini yeniden bozmasından korkuyordum. Birden kendimi çok yorgun hissettim. Atticus’u aradım. Oturma odasındaydı. Yanına gittim. Kucağına oturmaya çalıştım.</p>

    <p>Atticus gülümsedi. “Artık büyüdün,” dedi. “Artık kucağıma sığmazsın.” Bana sıkıca sarıldı. Kulağıma, “Scout,” dedi. “Jem’in kusuruna bakma. Seni sinirlendirmesine aldırma. Bugünlerde çok güç anlar yaşıyor. Tartışmanızı duydum.”</p>

    <p>Atticus, bir şeyi unutmak için Jem’in bütün gücüyle uğraştığını, gerçekte unutmak istediği şeyi içine attığını, sırası gelince bunu ortaya çıkarıp çözebileceğini söyledi. Jem, düşünmeye korktuğu şeyi kabul ettiği anda yine eski Jem olacaktı.</p>
  </div>
</body>
</html>
