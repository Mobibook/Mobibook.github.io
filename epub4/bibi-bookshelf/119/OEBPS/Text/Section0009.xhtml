<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">İkinci Bölüm</h1>

    <p>Dill eylülün ilk günlerinde Meridian’a döndü. Onu beş otobüsüyle yolcu ettik. Bir hafta sonra okula başlayacağım aklıma gelinceye kadar kendimi son derece perişan hissettim. Hayatımda hiçbir şeyi bu kadar istememiştim. Kışın saatler boyunca, Jem’in verdiği teleskopla ağacın tepesinden okulda oynayan çocukları seyreder, oyunlarını öğrenmeye, üzerinde kırmızı ceketiyle körebe oynayan Jem’in başarılarını ve yenilgilerini gizlice paylaşmaya çalışırdım. Ben de onların arasına katılmak istiyordum.</p>

    <p>Jem ilk gün beni okula götürmeyi kabul etti. Bu iş çoğunlukla veliler tarafından yapılıyordu ama Atticus, Jem’in beni okula götürmekten, sınıfımı göstermekten pek memnun kalacağını söylemişti. Bu işi yapsın diye galiba Jem’e para da vermişti. Çünkü Radley’lerin evini geçip köşeyi dönerken Jem’in cebinden alışmadığım bir şıngırtı geldi. Okulun avlusu boyunca yürürken, Jem okul içinde kendisini rahatsız etmememi, <em>Tarzan</em>’dan bir sahneyi oynamamızı istemeye kalkışmamamı, özel hayatını ilgilendiren sorunlarla kendisini zor durumda bırakmamamı, hele öğle tatili ya da teneffüs saatlerinde gelip koluna yapışmamamı tembih etti. Kısacası onu kendi haline bırakacaktım.</p>

    <p>“Artık beraber oynamayacağız mı demek istiyorsun?” diye sordum.</p>

    <p>“Evde her zamanki gibi hareket edeceğiz,” diye cevap verdi. “Bak göreceksin... okul bambaşkadır.”</p>

    <p>Gerçekten başkaydı. Daha ilk günün sabahı sona ermeden öğretmenimiz Bayan Caroline Fisher beni tahtaya kaldırdı. Elime cetvelle vurdu. Sonra da öğlene kadar köşede ayakta bekletti.</p>

    <p>Bayan Caroline yirmi bir yaşından fazla yoktu. Parlak kahverengi saçları, pembe yanakları vardı. Tırnaklarını kıpkırmızı boyuyordu. Yüksek topuklu ayakkabılar ve kırmızı beyaz çizgili bir elbise giyiyordu. Tıpkı bir naneşekerine benziyordu, naneşekeri gibi kokuyordu. Bayan Maudie Atkinson’ın bir kapı aşağımızdaki evinin üst odalarından birinde kalıyordu. Bayan Atkinson bizi onunla tanıştırdığı zaman Jem günlerce hayal kurarak dolaştı durdu.</p>

    <p>Bayan Caroline küçük harflerle adını tahtaya yazdı ve, “Bu adımın Bayan Caroline Fisher olduğunu gösteriyor,” dedi. “Kuzey Carolina’nın Winston kasabasındanım.” Çokları endişeli bir tavırla bir şeyler mırıldandılar. Acaba öğretmen o bölgeye has özellikleri üzerinde taşıyor muydu –Alabama 11 Ocak 1861’de Birlik’ten ayrıldığı zaman Winston da Alabama’dan ayrılmıştı. Maycomb’da bunu bilmeyen yoktu. Kuzey Carolina içki endüstrisi, büyük hayvanlar, çelik şirketleri, Cumhuriyetçiler, profesörler ve geçmişi olmayan insanlarla doluydu.</p>

    <p>Bayan Caroline, ilk güne bir masal okumakla başladı. Masal kedilerle ilgiliydi. Kediler birbirleriyle uzun uzun konuşuyorlar, garip elbiseler giyiyor, mutfak sobasının altındaki sıcak bir yerde oturuyorlardı. Anne kedi, şekerciden çikolatalı bir fare şekerlemesi istediği zaman, sınıf üzüm kurtları gibi fıkır fıkır kaynamaya çoktan başlamıştı. Bayan Caroline, kaba pamuklu kumaştan gömlekli, çuvaldan pantolonlu, çoğu yürümeye başladığı günden beri pamuk tarlalarında çalışmaya, domuz beslemeye başlamış bu perişan birinci sınıf çocuklarının masal edebiyatına karşı ilgisiz kaldıklarının farkında değil gibiydi. Masalın sonuna gelince başını kaldırdı, “Ne güzel, değil mi?” dedi.</p>

    <p>Sonra kalkıp karatahtaya gitti. Alfabeyi büyük harflerle kocaman kocaman yazdı. Sınıfa dönerek, “Bunların ne olduğunu bilen var mı?” diye sordu.</p>

    <p>Herkes biliyordu. Çünkü sınıfın çoğunu çift dikişler oluşturuyordu.</p>

    <p>Beni seçmesindeki sebep adımı bildiğinden dolayıydı sanıyorum. Ben alfabeyi okurken kaşlarının arasında hafif bir çizgi meydana geldi. Birinci sınıf kitabının birkaç satırını ve gazetedeki borsa haberlerini okuttuktan sonra okuma bildiğimi anladı ve yüzüme küçümseyerek baktı. Babama, bana artık hiçbir şey öğretmemesini söylememi istedi. Okulda öğrendiklerimle karışırdı sonra.</p>

    <p>Hayretle, “Bana ders vermesin mi dediniz?” diye sordum. “Babam bana hiçbir şey öğretmedi Bayan Caroline,” dedim. “Atticus’un bana ders verecek zamanı yoktur ki.” Bayan Caroline gülümseyip başını sallayınca, “Atticus akşamları işten o kadar yorgun gelir ki oturma odasında oturup okumaktan başka bir şey yapamaz,” diye de ekledim.</p>

    <p>Bayan Caroline, “Peki baban öğretmediyse kim öğretti?” diye sordu sevecen bir ses tonuyla. “Birinin öğretmesi gerek. Okumayı doğuştan öğrenmedin ya.”</p>

    <p>“Jem’in dediğine göre doğduğumdan beri biliyormuşum. Bir kitaptan okuduğuma göre ben Finch değil de Bullfinch’mişim. Jem asıl adımın Jean Louise Bullfinch olduğunu söylüyor. Doğduğum zaman beni değiş tokuş etmişler ve...”</p>

    <p>Bayan Caroline’in yalan söylediğimi sandığını görüyordum. “Boş işlerle bu kadar çok uğraşma tatlım,” dedi bana. “Babana söyle de artık sana ders vermesin. Taze bir bellekle okuma öğrenmek daha iyidir. Ona, benim işe buradan başlayacağımı ve yapılan bu büyük yanlışı düzeltmeye çalışacağımı söyle.”</p>

    <p>“Efendim?”</p>

    <p>“Baban nasıl öğretileceğini bilmiyor. Artık oturabilirsin.”</p>

    <p>Özür dilemeye benzer bir şeyler mırıldandım. Ne gibi bir suç işlediğimi düşünerek yerime oturdum. Okumayı bile bile öğrenmemiştim. Ama her nasılsa gündelik gazeteleri okuyabildiğimi fark etmiştim. Kilisede geçen uzun saatler sırasında mı öğrenmiştim yoksa? İlahileri okuyamadığım bir zamanı hatırlamıyordum. Okumayı kendiliğinden öğrendiğimi sanıyorum. Atticus’un parmağının altından geçtiği satırların ne zaman kelimelere ayrıldığının farkında değilim. Fakat hatırlayabildiğim zamandan beri bu kelimelere bakıyordum. Günlük haberleri, yasalaşacak kararları, Lorenzo Dow’ın hatıralarını dinliyordum. Atticus’un, kucağına oturduğum sırada okuduğu her şeyi dinledim. Okumayı asla sevmezdim. İnsan soluk almaktan hoşlanmaz ki.</p>

    <p>Bayan Caroline’i kızdırdığımın farkındaydım. Onun için köşeme çekildim. Teneffüs saatine kadar pencereden dışarı baktım. Teneffüste Jem yanıma geldi. İşlerin nasıl gittiğini sordu, anlattım.</p>

    <p>“Kalmak istemesem hemen ayrılırdım buradan Jem. Şu lanet kadın, Atticus’un bana okuma öğrettiğini, artık öğretmemesi gerektiğini söylüyor”</p>

    <p>Jem, “Üzülme Scout,” diyerek beni teselli etti. “Bizim öğretmen, Bayan Caroline’in yeni bir öğretme yöntemi uygulayacağını söyledi. Kolejde öğrenmiş. Yakında bütün sınıflarda aynı yöntem uygulanacak. Bu yöntemde kitaptan fazla bir şey öğrenmek zorunda değilsin... Söz gelişi inekler hakkında bilgi edinmek istediğin zaman gidip bir tanesini sağacaksın. Anlaşıldı mı?”</p>

    <p>“Anladım Jem. Ama ben ineklerle uğraşmak istemiyorum ki. Ben...”</p>

    <p>“İstemek zorundasın. İnekleri iyice öğrenmelisin. Onlar Maycomb’daki yaşamın en önemli ayrıntısıdır.”</p>

    <p>Jem’e aklını mı kaçırdığını sordum.</p>

    <p>“Ben sana sadece uygulanacak yeni yöntemi anlatmaya çalışıyorum inatçı keçi. Buna Dewey Ondalık Sistemi diyorlar.”</p>

    <p>Jem’in fikirlerine hiçbir zaman karşı gelmemiştim. Bu kez de karşı koymak için bir neden bulamadım. Bayan Caroline’in Dewey Ondalık Sistemi denen yöntemi bize üzerinde “Kedi”, “Fare”, “İnsan” ve “Sen” yazılı karton parçalarını kaldırıp göstermesiydi. Bizden hiçbir şey istenmiyordu. Sınıf bu öğretiş şeklini sessiz bir ilgisizlikle karşılıyordu. Ben çok sıkılıyordum. Bu yüzden Dill’e bir mektup yazmaya başladım. Bayan Caroline beni mektup yazarken yakaladı. Yeniden, babamın bana ders vermekten vazgeçmesini kendisine söylememi tembihledi. “Sonra,” dedi. “Biz birinci sınıfta küçük harflerle yazmayız, büyük harflerle yazarız. Küçük harfleri ancak üçüncü sınıfta kullanacaksınız.”</p>

    <p>Bu da Calpurnia’nın suçuydu. Öyle sanıyorum ki yağmurlu günlerde dışarı çıkamadığımız zaman evde kendisini deli etmem için Calpurnia bu yolu bulmuştu. Bir tahtanın üstüne alfabeyi, onun altına da İncil’den bir ayeti yazar, önüme koyardı. Eğer bu yazdıklarım, onun beğeneceği kadar güzel yazacak olursam beni üzeri tereyağlı ve şekerli bir dilim ekmekle ödüllendirirdi. Calpurnia asla duygularına kapılmazdı: Onu binde bir hoşnut ederdim, o da beni binde bir ödüllendirirdi.</p>

    <p>Bayan Caroline, “Eve yemeğe gidecekler parmaklarını kaldırsın,” deyince Calpurnia’ya karşı duyduğum öfkeyi unuttum.</p>

    <p>Kasabada oturan öğrencilerin hepsi evlerine gideceklerdi. Bayan Caroline hepimize bir baktı. “Burada yiyecek olanlar yemeklerini sıranın üstüne çıkarsınlar,” dedi.</p>

    <p>Nereden çıktığı belli olmayan paketler, termoslar sıraların üstüne yayıldı. Tavana madeni ışıklar aksetti. Bayan Caroline sıraların arasında dolaşarak paketlerin içindeki yiyeceklere baktı. Memnun olduğu zaman gülümsüyor, olmadığı zaman da hafifçe kaşlarını çatıyordu. Walter Cunningham’ın sırasına gelince durdu. “Senin nerede?” diye sordu. “Bu sabah yemeğini getirmeyi mi unuttun?”</p>

    <p>Walter önüne bakıyordu. Zayıf çenesinde bir kasın oynadığını fark ettim.</p>

    <p>“Evet efendim,” diye mırıldandı.</p>

    <p>Bayan Caroline masasına gitti. Çantasını açtı... Walter’a, “Al sana bir çeyrek,” dedi. “Bugün yemeğini dışarda ye. Yarın borcunu ödersin.”</p>

    <p>Walter başını salladı. “Hayır, teşekkür ederim efendim,” dedi.</p>

    <p>Bayan Caroline’in sesinden canının sıkılmaya başladığı anlaşılıyordu. “Hadi Walter,” dedi. “Gel al.”</p>

    <p>Walter yine başını salladı.</p>

    <p>“Benim durumumun nasıl olduğunu sen söyle,” diye fısıldadı.</p>

    <p>Dönüp baktım. Bütün çocukların bana baktıklarını o zaman fark ettim. Bayan Caroline’le iki kere konuşmuştum. Çocuksu bir inançla, öğretmenle aramda bir yakınlığın doğduğunu ve benim sözümü dinleyeceğini sanıyorlardı.</p>

    <p>Walter’ın yardımına koştum. Terbiyeli bir tavırla yerimden kalktım.</p>

    <p>“Efendim!”</p>

    <p>“Ne var Jean Louise?”</p>

    <p>“Bayan Caroline, Walter, Cunningham ailesindendir.”</p>

    <p>Sonra yerime oturdum.</p>

    <p>Her şeyi, gayet açık bir şekilde anlattığımı sanmıştım. Biz hepimiz anlamıştık. Walter yemeğini getirmeyi unutmamıştı. Getirecek yemeği yoktu. Bugün yoktu, yarın da daha ertesi gün de olacağı kuşkuluydu. Ömründe üç çeyreği bir arada görmüş değildi. Tekrar anlatmaya çalıştım. “Walter, Cunningham’lardandır Bayan Caroline.”</p>

    <p>“Ne demek istediğini anlamıyorum Jean Louise?”</p>

    <p>“Zararı yok efendim. Zamanla kasabadaki herkesi tanıyacaksınız. Cunningham’lar ödeyemeyeceklerini bildikleri hiçbir şeyi kabul etmezler... Ne kiliseden sadaka ne de başka bir şey. Kimseden bir şey almazlar. Ellerindekiyle geçinmeye bakarlar. Pek fazla bir şeyleri yoktur ama yine de geçinip giderler,”</p>

    <p>Cunningham’lar hakkındaki bilgimi geçen kış edinmiştim. Walter’ın babası, babamın müvekkillerindendi. Bir gece ikisi oturma odasında oturup meseleyi görüşmüşlerdi. Walter’ın babası Bay Cunningham ayrılırken, “Borcumu ne zaman ödeyebileceğimi bilmiyorum Bay Finch,” demişti.</p>

    <p>Atticus, “Bunun için üzülme,” diye karşılık vermişti.</p>

    <p>Atticus’a Bay Cunningham’ın borcunu ödeyip ödemeyeceğini sorunca, “Para vererek ödemeyecek,” diye cevap vermişti. “Ama yıl sona ermeden Bay Cunningham’ın bana borcu kalmayacağından eminim. Sen de göreceksin.”</p>

    <p>Bekledik. Bir sabah Jem’le arka bahçede bir çeki odun bulduk. Daha sonra bir çuval yabani fıstık belirdi. Noel’de bir kocaman çam ve hatmi çiçekleri geldi. O ilkbaharda da, bir küçük çuval dolusu şalgam bulunca Atticus, Bay Cunningham’ın borcunu ödediğini, hatta fazlasını bile verdiğini söyledi.</p>

    <p>“Niçin borcunu bu şekilde ödüyor?” diye sordum.</p>

    <p>“Çünkü bu şekilde ödeyebilir. Parası yok.”</p>

    <p>“Biz yoksul muyuz Atticus?”</p>

    <p>Atticus başını sallayarak, “Yoksuluz,” dedi.</p>

    <p>Jem burnunu karıştırarak, “Cunningham’lar kadar yoksul muyuz?” diye sordu.</p>

    <p>“O kadar değil. Cunningham’lar köylüdür. Çiftçi insanlar. Bunalım onları daha çok etkiledi.”</p>

    <p>Atticus, köylülerin yoksullaşması yüzünden şehirlilerin de yoksul olduklarını anlattı. Alabama tarımla geçinen bir eyalet olduğundan doktor, dişçi ve avukat için para bulmak pek güç oluyordu. Bay Cunningham topraklarını ipotekleyerek geçinmeye bakıyordu. Atticus, Bay Cunningham’ın soylu bir aileden geldiğini eklemeyi unutmadı.</p>

    <p>Cunningham’ların bir avukata verecek paraları olmadığından bize borçlarını ellerinde olanla ödemeye çalışmışlardı. Atticus, “Biliyor musun?” dedi. “Doktor Reynols da aynı şekilde çalışıyor. Doğuma girdiğinde karşılığında bir çuval patates alıyor.”</p>

    <p>Bütün bunları Bayan Caroline’e anlatabilsem bir hayli dertten, öğrencilerinin karşısında küçük düşmekten kurtulacaktı. Ne yazık ki onları Atticus kadar güzel anlatacak yetenekte değilim. Bu yüzden, “Walter’ı utandırıyorsunuz Bayan Caroline,” dedim. “Walter’ın yarın getirecek bir çeyreği yok. Size de çalı çırpı getiremez.”</p>

    <p>Bayan Caroline yıldırım çarpmış gibi bir an hareketsiz kaldı. Sonra beni yakamdan yakalayarak sürükler gibi masasının başına götürdü. “Jean Louise, bu sabahlık senden çektiklerim yeter,” dedi. “Her şeyi yanlış yoldan çözmeye bakıyorsun. Uzat elini bakayım.”</p>

    <p>Avucuma tükürecek sandım. Maycomb’da ancak bunun için el açıp uzatılırdı: Sözlü anlaşmaların onayında gerçekleştirilen onurlu bir davranıştı bu. Bayan Caroline’le ne gibi bir anlaşma yaptığımızı merak ederek sınıftan yana döndüm. Onlar da bana, benim kadar şaşkın bakıyorlardı. Bayan Caroline, cetvelini aldı, avucuma beş altı kere vurdu. Sonra köşede durmamı söyledi. Bayan Caroline’in beni dövdüğünü kavradıklarında sınıftan bir kahkaha tufanıdır koptu.</p>

    <p>Bayan Caroline onları da aynı şekilde cezalandıracağını söyleyince birinci sınıf yeniden coştu. Ancak Maycomb’un yerlilerinden olduğu için Bayan Caroline’in öğretme yöntemlerinden habersiz olan Bayan Blount kapıda görününce ortalığı bir sessizlik kapladı. Bayan Blount elleri kalçasında kapıda duruyordu. “Bu odadan çıt çıktığım duyarsam hepinizi teker teker yakarım,” dedi. “Bayan Caroline, altıncı sınıf ders takip edemiyor. Gürültüyü kesin lütfen!”</p>

    <p>Sınıfın köşesinde dikilişim pek fazla sürmedi. Zilin çalışıyla cezadan kurtuldum. Bayan Caroline, çocuklar sınıftan çıkana kadar bekledi. Sınıftan en son çıkan ben olduğumdan onun sandalyesine çöker gibi oturduğunu, başını avuçlarının içine aldığını yalnız ben gördüm. Bana karşı iyi davranmış olsaydı onun için üzüntü duyardım. Çok tatlı bir kızdı çünkü.</p>
  </div>
</body>
</html>
