<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Üçüncü Bölüm</h1>

    <p>Bahçede Walter Cunningham’ın peşinden koşup yakalamış, büyük bir zevkle oğlanın burnunu toprağa sürtüyordum ki Jem yetişti. Bırakmamı söyledi. “Sen Walter’dan daha büyüksün,” dedi.</p>

    <p>“Neredeyse senin yaşında,” diye karşılık verdim. “Sınıfta hata yapmama sebep oldu.”</p>

    <p>“Bırak Scout. Ne oldu?”</p>

    <p>“Yemek getirmemiş,” dedim. Olanları anlattım. Walter yerden kalkmış sessiz sedasız beni ve Jem’i dinliyordu. Sanki üstüne yürüyecekmişiz gibi yumruklarını sıkmıştı. Jem düşünceli bir tavırla Walter’ı süzdü. “Babanı tanıyorum,” dedi.</p>

    <p>Walter ferahlamış gibiydi. Dill Harris’inkiler kadar mavi olan gözlerinin etrafı kırmızı ve nemliydi. Islak bir pembelikteki burnunun ucundan başka yüzünde renk namına bir şey yoktu. Madeni halkalarla oynayarak parmaklarını pantolonunun üstünde gezdiriyordu.</p>

    <p>Jem birden ona gülümsedi. “Bizimle eve yemeğe gel Walter,” dedi. “Çok seviniriz.”</p>

    <p>Walter’ın yüzü önce sevinçle aydınlandı. Sonra karardı.</p>

    <p>“Babamız, senin babanın arkadaşı. Scout’a bakma sen... Delidir o. Tekrar vurmaya kalkmaz merak etme.”</p>

    <p>“Bundan pek emin değilim,” dedim. Sonra Jem’in benim için düşündüklerinden sıkılarak, “Evet Walter,” dedim. “Tekrar kavga çıkarmam. Aşçımız Cal nefis yemekler yapar.”</p>

    <p>Welter dudaklarını ısırarak olduğu yerde duruyordu. Ben üstelemekten vazgeçtim. Neredeyse Radley’lerin evinin önüne gelmiştik ki Walter, “Hey durun, geliyorum,” diye seslendi.</p>

    <p>Welter yanımıza gelince Jem onunla nazik nazik konuşmaya başladı. Radley’lerin evini göstererek, “Burada bir hayalet yaşıyor,” dedi. “Hiç söz edildiğini duydun mu Walter?”</p>

    <p>“Duydum galiba,” diye cevap verdi Walter. “Okula geldiğim ilk yıl az kalsın ölüyordum. Cevizleri yedim. Onun bu cevizleri zehirlediğini ve okulun bahçesine bıraktığını söylüyorlar.”</p>

    <p>Jem’in Boo Radley’e karşı olan korkusu eskisi kadar değildi. Onun için ben ve Walter onun yanında rahat rahat yürüyorduk. Gerçekten de Jem, “Bir defasında ben, evin duvarına kadar gidip geldim,” diyerek Walter’a övündü.</p>

    <p>Havaya bakarak, “Eve kadar giden birinin artık önünden her geçişinde koşmasına gerek yok,” dedim.</p>

    <p>“Kim koşuyormuş bakayım?”</p>

    <p>“Sen. Yanında kimse olmadığı zaman öyle bir koşuyorsun ki.”</p>

    <p>Evimize vardığımızda, Walter, bir Cunningham olduğunu çoktan unutmuştu. Jem mutfağa koşarak Calpurnia’ya masaya bir tabak daha koymasını söyledi. Atticus, Walter’a hoş geldin dedi. Hemen buğday hakkında ne benim ne de Jem’in anlayabildiği bir tartışmaya daldılar.</p>

    <p>“Birinci sınıfı baharda tarlada babama yardım etmek zorunda olduğum için bir türlü geçemedim Bay Finch. Ama şimdi babama yardımcı olabilecek bir kardeşim var.”</p>

    <p>“Doğduğunda doktora bir çuval patates verdiniz mi?” diye sordum. Fakat Atticus bana sert bir bakış fırlattı.</p>

    <p>Walter tabağını yemekle doldururken, bir yandan da babamla ciddi ciddi konuşuyordu. Jem’le ben şaşkınlık içindeydik. Atticus tarla işlerinden söz ederken Walter sözünü kesip şurup olup olmadığını sordu. Calpurnia şurup sürahisiyle göründü. Walter işini bitirinceye kadar durup bekledi. Walter sebze ve etinin üstüne cömert bir şekilde şurup döktü. Eğer ben ne yaptığını sormasam belki de sütüne bile şurup koyacaktı. Sürahiyi büyük bir gürültüyle masaya koydu. Sonra ellerini tabağından çekti. Başını önüne eğdi. Çıkardığı gürültüden dolayı utanç içindeydi ve ben de ona kötü kötü bakıyordum.</p>

    <p>Atticus tekrar bana kaşlarını çatarak baktı. “Ama yemeğini şurupla çorbaya çevirdi,” diye itiraz ettim. “Her yerine döktü.”</p>

    <p>İşte o zaman Calpurnia beni mutfağa çağırdı.</p>

    <p>Çok kızmıştı. Kızdığı zaman Calpurnia’nm dili dolaşır, konuşması bozulur. Sakin zamanlarda dili onun kadar düzgün olan pek az kişi vardı Maycomb’da. Atticus, Calpurnia’nın birçok zenciden daha kültürlü olduğunu söylemişti.</p>

    <p>Gözlerini kısarak yüzüme bakınca gözlerinin etrafındaki kırışıklıklar derinleşti. “Bizim gibi yemek yemeyenler de vardır,” dedi sert bir şekilde. “Senin gibi yemek yemiyorlar diye masada onlara hakaret etmen gerekmez. O çocuk sizin misafiriniz. Eğer masa örtüsünü yemeye kalksa, bırakacaksın yesin.”</p>

    <p>“Misafir değil Calpurnia. Sadece bir Cunningham.”</p>

    <p>“Yavaş konuş! Sorun kim olduğu değil. Bu evden içeri adımını atan herkes senin misafirin sayılır. Sanki sen çok önemli biriymişsin gibi onu bunu eleştirdiğini duymayayım bir daha! Sizin durumunuz Cunningham’lardan daha iyi olabilir. Ama bu onları aşağılamam gerektirmez... Mademki masada yemek yiyemeyecek kadar görgü kurallarından habersizsin, oturup burada, mutfakta yersin!”</p>

    <p>Calpurnia arkama bir şaplak atarak beni masaya oturttu. Yemeğimi orada bitirdim. Tekrar masadakilerle yüz yüze gelmediğim için kendimi şanslı sayıyordum. Calpurnia’ya sabretmesini, ondan öç alacağımı söyledim. O, işleriyle uğraşırken, gidip kendimi nehre atacaktım. Bak o zaman bu yaptıklarına ne kadar üzülecekti. Sonra onun yüzünden başım zaten derde girmişti. Bana yazı yazmasını öğretmişti. Hep onun suçuydu. “Sus bakayım,” dedi.</p>

    <p>Jem’le Walter, benden önce okula gittiler: Calpurnia’nın yaptıklarını Atticus’a anlatabilmem için yalnız kalmam gerekiyordu. Yakınmalarımı, “Calpurnia, Jem’i benden daha çok seviyor,” diyerek bitirdim. Atticus’un, onu hiç geciktirmeden, evine yollamasını önerdim.</p>

    <p>Atticus kaşlarını çatarak, “Hiç düşündün mü?” dedi. “Jem onu senin yarın kadar üzmüyor. Şimdi veya sonra Calpurnia’yı evine yollamaya hiç niyetim yok. Onsuz ne yaparız? Calpurnia’nın senin için neler yaptığını bir düşün de ona göre hareket et anladın mı?”</p>

    <p>Calpurnia’dan nefret ederek okula döndüm. Ani bir feryatla yerimden fırlayıncaya kadar da Cal’a olan öfkem geçmemişti. Baktım. Bayan Caroline sınıfın ortasına gelmiş, yüzünü elleriyle kapamıştı.</p>

    <p>“Canlı!” diye bağırıyordu.</p>

    <p>Sınıfın erkek öğrencileri yıldırım gibi yardıma koştular. Ben Bayan Caroline’in bir fareden korktuğunu sanmıştım. Hayvanlara karşı olan düşkünlüğüyle tanınan Küçük Chuck, “Nereye gitti Bayan Caroline?” diye telaşla soruyordu. “Çabuk söyleyin nereye gitti?” Hemen arkasında duran bir oğlana dönerek, “Kapıyı kapa,” dedi, “Fareyi yakalayacağız. Çabuk. Efendim, nereye gitti?”</p>

    <p>Bayan Caroline, titreyen parmağıyla ne yerdeki ne de sıranın üstündeki bir şeyi işaret etti. Tanımadığım kambur bir çocuğu gösterdi. Küçük Chuck’ın suratı buruştu. Nazik bir tavırla, “Bunu mu demek istediniz efendim?” dedi. “Evet, canlı. Demek sizi korkutan bu?”</p>

    <p>Bayan Caroline perişan bir halde, “Tam yanından geçiyordum ki saçlarının arasından çıktı... Saçlarının arasından çıktı...” dedi.</p>

    <p>Küçük Chuck rahat bir gülümseyişle, “Bitten korkulacak bir şey yok efendim,” dedi. “Hiç bit görmemiş miydiniz? Artık korkmayın. Masanıza geçin. Derse başlayın.”</p>

    <p>Küçük Chuck da bir dahaki öğününün nereden geleceğini bilmeyenlerdendi. O da doğuştan centilmendi. Bayan Caroline’i dirseğinden tutarak onu masasına götürdü. “Artık sakinleşin efendim,” dedi. “Ben size bir bardak soğuk su getireyim.”</p>

    <p>Bitin sahibi sebep olduğu bu karışıklığa en küçük bir ilgi göstermemişti. Alnının üstündeki saçlarını karıştırdı. Davetsiz misafiri buldu. Ve parmaklarının arasında ezdi.</p>

    <p>Bayan Caroline olanları ürküntüyle seyrediyordu. O sırada Küçük Chuck kâğıt bardakta su getirdi. Bayan Caroline suyu içti. Sonunda kendine gelerek, müşfik bir tonda, “Senin adın ne oğlum?” diye sordu.</p>

    <p>Oğlan gözlerini kırpıştırarak, “Kimin, benim mi?” dedi.</p>

    <p>Bayan Caroline başını salladı. “Evet senin.”</p>

    <p>“Burris Ewell.” Bayan Caroline yoklama defterine baktı. “Burada bir Ewell var ama adı yazılı değil,” dedi. “Bana adını heceler misin?”</p>

    <p>“Nasıl hecelendiğini bilmiyorum. Evde bana Burris derler.”</p>

    <p>“Pekâlâ Burris,” dedi Bayan Caroline. “Öğleden sonra serbestsin, eve gidip saçlarını yıkamanı istiyorum.”</p>

    <p>Bayan Caroline masasının çekmecesinden ciltli, kalın bir kitap çıkardı. Sayfalarını karıştırdı. Bir şey okudu. “Burris için iyi bir ev ilacı... Burris eve gitmeni, başını yıkamanı, sonra da gazla ovuşturmanı istiyorum.”</p>

    <p>“Niçin efendim?”</p>

    <p>“Şeyden... bitlerden kurtulman için Burris. Diğer çocuklara da geçebilir sonra. Bunu sen de istemezsin değil mi?”</p>

    <p>Çocuk yerinden kalktı. Şimdiye kadar, bu kadar pis bir insan görmemiştim. Ensesi simsiyah, ellerinin üstü nasırlı, tırnakları dibine kadar kirle doluydu. Bayan Caroline’i şöyle bir süzdü. Kimse onun farkına varmamıştı. Çünkü sabahtan beri sınıfı ben oyalamıştım.</p>

    <p>“Sonra tepeden tırnağa bir yıkan Burris,” diye ekledi Bayan Caroline.</p>

    <p>Çocuk kaba bir biçimde güldü. “Beni siz eve yollamıyorsunuz efendim.” dedi. “Ben zaten gitmek üzereydim. Bu yıllık vazifemi yerine getirdim.”</p>

    <p>Bayan Caroline şaşırdı. “Ne demek istiyorsun?” diye sordu.</p>

    <p>Çocuk cevap vermedi. Kısa ve alaycı bir tebessümle güldü.</p>

    <p>Sınıfın büyüklerinden biri cevap verdi. “Burris, Ewell ailesinden efendim,” dedi. Bu anlatımın benimki kadar başarılı olup olmadığını merakla bekledim. Fakat bu sefer Bayan Caroline dinliyordu. “Bütün okul onlarla doludur. Her yılın ilk gününde gelirler, sonra ortadan kaybolurlar. Şerife şikâyet edilmekle korkutuldukları için gelirler. Fakat okul yönetimi onları okulda tutmaya çalışmaktan çoktan vazgeçti. Yılın geri kalan döneminde onları hep yok diye işaretleyeceksiniz.”</p>

    <p>Sevecen bir ilgiyle bakan Bayan Caroline, “Peki, bu çocukların anne babaları ne diyor?” diye sordu.</p>

    <p>“Anneleri yok, öldü.”</p>

    <p>Burris Ewell kendisi için söylenen bu sözlerden pek memnun kalmışa benziyordu. “Üç yıldır, birinci sınıfın birinci gününe geliyorum,” dedi. “Belki bu yıl beni ikinci sınıfa geçirirler.”</p>

    <p>Bayan Caroline, “Yerine otur Burris,” dedi. Bunu söylediği anda büyük bir yanlış yapmış olduğunu anladı. Burris’in duyduğu hoşnutluk birden öfkeye döndü.</p>

    <p>“Siz beni oturtmaya çalışın da görelim.”</p>

    <p>Küçük Chuck yerinden kalktı. “Bırakın gitsin efendim,” dedi. “Çok terbiyesiz bir insandır. Her şeyi yapabilir. Sınıf küçük çocuklarla dolu.”</p>

    <p>Küçük Chuck’ın kendisi mini mini bir şeydi. Ama Burris Ewell ondan yana dönünce, Küçük Chuck’ın eli sağ cebine doğru gitti. “Kendine gel Burris,” dedi. “Seni bir anda öldürebilirim. Artık evine git.”</p>

    <p>Yarısına zor gelen bu çocuktan, Burris korkmuş gibiydi. Bayan Caroline de kararını vermişti. O da, “Burris, evine git,” dedi. “Gitmezsen müdürü çağırırım. Zaten durumu bildirmem gerekiyor.”</p>

    <p>Burris, adeta burnundan soluyarak ağır ağır kapıya gitti. Güvenli bir uzaklığa varınca döndü, “Ne yaparsan yap lanet olası!” diye bağırdı. “Senin gibi bir öğretmen bozuntusu bana bir şey yaptırtamaz! Beni bir yere gönderemezsiniz. Unutmayın, beni bir yere gönderemezsiniz.”</p>

    <p>Bayan Caroline’in ağladığını görünceye kadar bekledi. Sonra çıkıp gitti.</p>

    <p>Çok geçmeden hepimiz Bayan Caroline’in çevresini almıştık. Kendimize göre onu yatıştırmaya çalışıyorduk... Çok terbiyesiz bir çocuk... Böyle çocuklara ders vermeye gelmediniz... Maycomb böyle değildir Bayan Caroline, değildir... Üzülmeyin efendim... Bayan Caroline... Niçin bize bir masal okumuyorsunuz? Bu sabahki kedi masalı pek hoşumuza gitti.</p>

    <p>Bayan Caroline gülümsedi. Burnunu sildi. “Teşekkür ederim tatlılarım,” diyerek bizi yerlerimize gönderdi. Bir kitap açtı. Ve bizi bir delikte yaşayan karakurbağa masalıyla büyüledi.</p>

    <p class="paragraf">Dördüncü kez, ikisi koşa koşa, Radley’lerin evinin önünden geçerken içimdeki sıkıntı evin boğucu görünüşüne uyacak dereceye gelmişti. Eğer yılın geri kalan günleri de bugünkü gibi geçecek olursa bir parça eğlenebilirdim. Fakat dokuz ayı hep bildiğim şeyleri yazıp okumakla geçireceğimi düşündükçe içimden kaçmak geliyordu.</p>

    <p>Akşama doğru Atticus’u karşılamak için Jem’le kaldırımı koşarak geçtik. Fakat Atticus’un yanına varmak için o kadar acele etmedim. Oysa Atticus’u postanenin köşesini dönerken gördüğümüz anda, koşarak yanına gitmek âdetimizdi. Atticus öğlenki olayı bütünüyle unutmuşa benziyordu. Durmadan okulla ilgili sorular sordu. Cevaplarım hep kısaydı ama beni fazla sıkıştırmadı.</p>

    <p>Belki de, Calpurnia ne feci bir gün geçirdiğimin farkındaydı. Bu yüzden olacak yemeği hazırlayışını seyretmeme izin verdi. “Gözlerini kapa, ağzını aç, bir sürprizim var,” dedi.</p>

    <p>Çıtır ekmeği sık sık yapmazdı. Hep zamanının olmadığını ileri sürerdi. Şimdi ikimiz de okulda olduğumuz için rahat rahat iş görebilmişti. Çıtır ekmeği sevdiğimi biliyordu.</p>

    <p>“Bugün seni özledim,” dedi. “Ev o kadar ıssız geldi ki radyoyu açmak zorunda kaldım.”</p>

    <p>“Neden? Jem’le ikimiz yağmur yağmadıktan sonra zaten içerde durmayız ki.”</p>

    <p>Calpurnia, “Biliyorum,” diye karşılık verdi. “Ama hep sesinizi duyabileceğim bir yerde olurdunuz. Acaba günün kaç saatini size seslenmekle geçirirdim. İşte böyle...” Sonra sandalyesinden kalktı. “Sen şimdi git. Ben masayı hazırlayayım.”</p>

    <p>Calpurnia eğildi. Beni öptü. Acaba nesi var diye düşünerek mutfaktan çıktım. Benimle barışmak istemişti galiba. Bana karşı hep çok sert davranırdı. Sonunda ne kadar yanlış yaptığını anlamıştı. Üzülüyordu. Yanlışını itiraf edemeyecek kadar da inatçıydı.</p>

    <p>Yemekten sonra Atticus gazetesini alıp yerine oturdu. “Scout, okumaya hazır mısın?” diye seslendi. Kendimi tutmaya çalışarak, ön verandaya geçtim. Atticus peşimden geldi.</p>

    <p>“Ne var Scout?”</p>

    <p>Atticus’a iyi olmadığımı, eğer kendisi kabul ederse artık okula gitmek istemediğimi söyledim.</p>

    <p>Atticus salıncağa oturdu. Bacak bacak üstüne attı. Parmakları cep saatine doğru gitti. Ancak saatine dokunarak iyi düşünebildiğini söylerdi. Bir süre sesini çıkarmadan bekledi. Söyleyeceklerimi pekiştirmek için, “Siz hiç okula gitmemişsiniz,” dedim. “Yine de başarmışsınız. Ben de evde kalacağım. Tıpkı dedemin size ve Jack amcama öğrettiği gibi siz de bana öğretirsiniz.”</p>

    <p>Atticus, “Öğretemem,” diye karşılık verdi. “Benim para kazanmam gerekli. Sonra seni evde alıkoyarsam beni hapse atarlar. Bu akşam sana bir aspirin veririm. Sabahleyin okula gidersin.”</p>

    <p>“Hasta değilim.”</p>

    <p>“Ben de öyle sanıyorum. Sorun nedir?”</p>

    <p>Parça parça ona, günün olaylarım anlattım.</p>

    <p>“Bayan Caroline bana hep yanlış şeyler öğretmiş olduğunuzu söyledi. Bir daha birlikte okuyamayacağız işte. Rica ederim, beni okula yollamayın efendim.”</p>

    <p>Atticus oturduğu yerden kalktı. Verandanın ucuna doğru gitti. Asma ağacını gözden geçirdikten sonra, yanıma geldi.</p>

    <p>“Her şeyden önce,” dedi. “Basit bir kuralı öğrenirsen, herkesle daha iyi geçinirsin Scout. Bir insanı, sorunu onun açısından düşünmeye alışmadıkça anlaman olanaksızdır.”</p>

    <p>“Efendim?”</p>

    <p>“Derisinin içine girip gezineceksin.”</p>

    <p>Atticus, bugün birçok şey öğrendiğimi, Bayan Caroline’in de kendi hesabına birçok şey öğrendiğini söyledi. Bir kere bir Cunningham’a hiçbir şey verilemeyeceğini öğrenmişti. Ama Walter ve ben kendimizi öğretmenimin yerine koyarsak Bayan Caroline’in hiç de kötü niyetle davranmadığını anlardık. Ondan bütün Maycomb geleneklerini bir günde öğrenmesini bekleyemezdik. Bilmediği bir şey için de sorumlu tutulamazdı.</p>

    <p>“Ben inat edeceğim,” dedim. “Kendisi istediği için okumaktan başka çarem yoktu. Tutup beni azarladı... Dinle Atticus, okula gitmek zorunda değilim.” Birden aklıma gelen bir düşünceyle heyecanlanmıştım. “Burris Ewell’ı hatırlıyor musun? Yalnız okulun açıldığı ilk gün geliyor okula. Adı, yoklama defterine geçince sorun bitiyor.”</p>

    <p>Atticus, “Sen bunu yapamazsın Scout,” dedi. “Bazen, bazı durumlarda yasayı esnetmek daha doğru olur. Senin durumundaysa yasa yasadır. Onun için okula gideceksin.”</p>

    <p>“O gitmediği halde ben niçin gitmek zorunda kalıyorum bilmem.”</p>

    <p>“O halde dinle.”</p>

    <p>Atticus üç kuşaktan beri Ewell’ların, Maycomb’un yüz karası olduklarını anlattı. Hatırladığına göre, içlerinden bir tanesi olsun bir tek iyi iş yapmamıştı şimdiye kadar. Bir gün, o taraflardan geçeceği zaman beni de yanına alacaktı. Nasıl yaşadıklarını gösterecekti. İnsandılar ama hayvan gibi yaşıyorlardı. “Ne zaman isterlerse okula gidip eğitim görebilirler,” dedi Atticus. “Onları okulda yasa zoruyla tutabilirler. Ama Ewell gibilerini, bilmedikleri bir ortamda tutmak kadar büyük bir aptallık olamaz.”</p>

    <p>“Yarın okula gitmezsem beni zorlayacaksın yani?”</p>

    <p>“Sorunu şöyle ele alalım,” dedi Atticus sert bir şekilde. “Sen, Bayan Finch, herkes gibi bir vatandaşsın. Yasalara boyun eğeceksin.” Sonra EweH’ların, Ewell’lardan oluşmuş bir topluma ait olduklarını söyledi. Bazı durumlarda, Ewell’ların bazı davranışları gözmezlikten gelinerek onlara bazı haklar tanınmaktaydı. Söz gelişi okula gitmek zorunda olmamaları, Burris’in babası Bay Bob Ewell’ın her mevsim avlanabilmesi gibi.</p>

    <p>“Atticus, bu çok kötü ama,” dedim.</p>

    <p>Mevsimin dışında avlanmak Alabama Eyaleti’nin bu konudaki yasalarını hiçe saymak olduğu gibi halkın gözünde cinayet işlemek kadar büyük bir suçtu.</p>

    <p>“Haklısın, yasaya karşı geliyor,” dedi Atticus. “Çok kötü bir şey. Ama bir baba eline geçirdiği parayı içkiye verirse çocukları açlıktan ölebilecek duruma gelirler. Tek çare de avlanmasıdır. Başka yolu yoktur bence.”</p>

    <p>“Bay Ewell yapmamalı...”</p>

    <p>“Haklısın. Yapmamalı. Ama değişeceğini, davranışlarını değiştireceğini sanmıyorum. Ona karşı duyduğumuz nefreti çocuklarına da duymamıza neden yok, değil mi?”</p>

    <p>“Hayır, yok efendim,” diye mırıldandım. “Ama ben okula gidersem, artık geceleri sizinle okuyamayacağım.”</p>

    <p>“Bu seni çok üzüyor, değil mi?”</p>

    <p>“Evet efendim.”</p>

    <p>Atticus’un bakışlarında, bana hep bir şeyler ümit ettiren bir anlatım belirmişti. “Biliyor musun ne yapacağız?” dedi.</p>

    <p>“Yasaya karşı mı geleceğiz?”</p>

    <p>“Hayır. Karşılıklı bir anlaşma yapacağız,” diye cevap verdi. “Şöyle olacak: Sen okula gitmeye karar verirsen, her gece okumamızı sürdüreceğiz. Anlaştık mı?”</p>

    <p>“Evet efendim!”</p>

    <p>Atticus tükürmek için avucumu açtığımı görünce, “Aramızda işi sağlama bağladık sayılır. Törene gerek yok,” dedi.</p>

    <p>İçeri girmek için tel kapıyı açarken Atticus arkamdan, “Aramızdaki anlaşmadan kimseye söz etme Scout,” diye seslendi.</p>

    <p>“Niçin?”</p>

    <p>“Korkarım ki bizden daha bilgili kimseler aramızdaki anlaşmaya karşı çıkacaklardır.”</p>

    <p>Atticus’a, anlamadığımız bir şey için her an soru sorabilirdik.</p>

    <p>“Anlamadım efendim?”</p>

    <p>“Ben hiç sizin okula gelmedim,” dedi. “Bayan Caroline’e her gece okuduğumu söylersen peşime düşecektir sanırım. Ben de böyle bir şey istemiyorum.”</p>

    <p>O akşam Atticus ciddi bir tavırla bize, belirli bir neden olmadan bayrak direğinin üstünde oturan bir adamla ilgili haberi okudu. Bu, cumartesi günü Jem’in bütün gününü ağaç evin tepesinde geçirmesine yetti. Kahvaltıdan sonra ağaca çıktı. Ta akşam yemeğine kadar orada kaldı. Bense günümü koşturarak, Jem’in istediklerini taşımakla geçirmiştim. Yemek, kitap ve su götürmüştüm. Tam çarşaf götürüyordum ki Atticus, aldırış etmediğim takdirde Jem’in biraz sonra aşağı ineceğini söylemişti. Atticus haklıydı.</p>
  </div>
</body>
</html>
