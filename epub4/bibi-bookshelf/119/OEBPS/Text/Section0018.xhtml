<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Birinci Bölüm</h1>

    <p>Küçükken oyun alanımızı, mahallemizin güney sınırının ötesine taşırmazdık. Ama ikinci sınıfın sonuna geldikten ve Boo Radley’i dışarı çıkartma düşüncesi ortadan kalktıktan sonra, Maycomb’un merkezi bizi kendine doğru çekti. Sık sık Bayan Henry Lafayette Dubose’un evinin önünden geçip anacaddeye çıkmaya başladık.</p>

    <p>Bayan Dubose, yanındaki zenci hizmetçi kızla, bizden iki kapı ileride, dik merdivenli evinde yapayalnız otururdu. Çok yaşlıydı. Günün büyük bir bölümünü yatağında, geri kalanını da tekerlekli sandalyesinde geçirirdi. Sayısız şallarının, örtülerinin altında bir tabanca sakladığını söylerlerdi.</p>

    <p>Jem’le ondan nefret ediyorduk. Biz geçerken verandadaysa, dehşet dolu bakışlarıyla karşılaşır, davranışımız hakkındaki sert sözlerini, büyüdüğümüz zaman ne olacağımız konusundaki kötümser tahminlerini dinlerdik. Onun evinin Önüne gelince karşı kaldırımdan yürümeye çoktan son vermiştik. Çünkü bu, Bayan Dubose’un sesini bir parça daha yükseltmesinden başka işe yaramıyordu.</p>

    <p>Onu sevindirecek bir şey yapamıyorduk. Eğer elimden geldiği kadar neşeli bir biçimde, “Merhaba Bayan Dubose,” desem, “Bana merhaba deme çirkin kız,” diye cevap alırdım. “Tünaydın de!”</p>

    <p>Bayan Dubose kötü yürekli bir kadındı. Bir keresinde Jem’in babama, Atticus dediğini işitti. Bayılacak hallere geldi. Önünden geçen en arsız, en saygısız haylazlar olduğumuzu söylüyordu. Annemizin ölümünden sonra babamızın evlenmemesi ve Atticus Finch’in çocuklarını böyle başıboş bırakması acınacak şeydi. Ben annemizi hatırlamıyordum. Jem hatırlıyordu... O bana annemizi anlatmalıydı... Bayan Dubose bize bunları söylediği zaman Jem’in kasıldığını sezdim.</p>

    <p>Jem, Boo Radley’i, kuduz köpeği ve diğer korkunç şeyleri alt ettikten sonra Bayan Rachel’ın kapısının önünde durmanın korkakça bir davranış olacağını ileri sürdü. İşten dönen Atticus’u karşılamak için postaneye kadar koşmamızı önerdi. Ondan sonra Atticus, sayısız akşamlar, Jem’in Bayan Dubose’un sözlerine kızdığına, içerlediğine tanık oldu.</p>

    <p>Atticus, “Alttan al oğlum,” derdi. “Çok yaşlı bir kadın. Hasta da. Başını dik tutup bir centilmen gibi davranmaya çalış. Ne söylerse söylesin, öfkelenmemek senin elinde.”</p>

    <p>Jem, “Böyle bağırabildiğine göre o kadar hasta olmamalı,” diye cevap verirdi. Bayan Dubose’un evinin önüne gelince, Atticus hemen şapkasını çıkarır, bir şövalye gibi selamlayarak, “Tünaydın Bayan Dubose,” derdi. “Bu akşam tıpkı bir tablo gibisiniz.”</p>

    <p>Atticus’un onun ne tablosuna benzediğini söylediğine hiç tanık olmadım. Ona mahkemeden haberler verir, ertesi günü iyi geçireceğini ümit ettiğini söylerdi. Şapkasını başına geçirir, onun önünde beni omzuna alır, öylece evimize dönerdik. İşte böyle zamanlarda, silahlardan nefret eden, hiç savaşa gitmemiş olan babamla övünürdüm.</p>

    <p>Jem’in on ikinci yaş gününün ertesi günü, parası cebini yakıyordu. Onun için öğleden sonra erkenden çarşıya gitmek üzere yola koyulduk. Jem, kendisi için minyatür bir buharlı lokomotif, benim için de bir baton almaya yetecek kadar parası olduğunu sanıyordu.</p>

    <p>Gözüm çoktandır o batondaydı: Üzeri işlemeli ve boyalıydı. On yedi sentti. O sıralarda büyümek ve okul bandosunun önünde batonumu çevirmek isteğiyle yanıyordum. Fırlattığım yerden düşen sopayı yakalamak konusunda yeteneğimi geliştirmeye çalıştığım için elimde bir sopa gördüğünde, Calpurnia beni içeri sokmazdı. Elimde gerçek bir baton olduğunda bu işi daha iyi becereceğime inanıyordum. Jem’in bana bu batonu almasını çok cömert bir hareket sayıyordum.</p>

    <p>Geçerken Bayan Dubose’un verandada olduğunu gördük.</p>

    <p>“Siz ikiniz bu saatte nereye gidiyorsunuz?” diye sordu. “Kâğıt oynadığınıza eminim. Okulun müdürüne sizi şikâyet edeceğim.”</p>

    <p>Jem, “Bugün cumartesi Bayan Dubose,” dedi.</p>

    <p>“Bu bir şeyi değiştirmez. Acaba babanız nerede olduğunuzu biliyor mu?”</p>

    <p>“Bayan Dubose, biz şu kadarcıktan beri çarşıya yalnız başımıza gideriz.” Jem eliyle diz hizasında bir yerleri göstermişti.</p>

    <p>Bayan Dubose, “Bana yalan söyleme,” diye haykırdı. “Jeremy Finch, Maudie Atkinson söyledi, bu sabah saksısını kırmışsın. Babanıza söyleyecek. O zaman doğduğunuza pişman olacaksınız! Gelecek haftaya kadar ıslahevine yollanmazsanız, bana Dubose demesinler!”</p>

    <p>Jem, geçen yazdan beri Bayan Maudie’nin asmasının yanına yaklaşmadığını, yaklaşsa bile Bayan Maudie’nin Atticus’a bir şey demeyeceğini söyledi.</p>

    <p>Bayan Dubose, “Bana karşı gelme!” diye bağırdı. “Senin,” dedi romatizmalı parmağıyla beni göstererek. “Bu pantolonlarla işin ne? Elbise giymelisin küçükhanım! Biri çıkıp davranışlarını düzeltmezse hizmetçi olacaksın! Hizmetçilik eden bir Finch... Hah!”</p>

    <p>Dehşet içinde kalmıştım. Jem’in elini tuttum.</p>

    <p>“Gel Scout,” diye fısıldadı. “Aldırma. Başını dik tut, bir soylu gibi davran.”</p>

    <p>“Hizmetçi gibi davranmakla kalmıyor, mahkemelerde zencileri de savunuyorsunuz!” diye ekledi Bayan Dubose.</p>

    <p>Jem kasıldı. Bayan Dubose’un oku yerini bulmuştu. Bunu kendisi de biliyordu.</p>

    <p>“Bir Finch kendisini yetiştirenlerin karşısında olursa siz varın bu dünyanın halini hesap edin,” diye sürdürdü sözünü. Elini ağzına götürdü. Çekti. “Babanız, zencilerden, yardıma çalıştığı o insanlardan daha iyi değil.”</p>

    <p>Jem pancar gibi kıpkırmızı olmuştu. Kolunu yakaladım.</p>

    <p>Ailemizin düştüğü kötü durumu düşünerek yürüdük. Annemiz sağ olsaydı elbette bu hale düşmeyecektik.</p>

    <p>Jem’in en çok neye sinirlendiğini bilmiyorum. Atticus’a kırıcı şeyler söylenmesine yavaş yavaş alışıyordum. Ama bu kez Atticus aleyhine konuşan yaşlı bir insandı. Atticus hakkında söyledikleri bir yana bırakılacak olursa, Bayan Dubose’un sözleri hemen hemen her gün aynıydı. Havada yazın geldiğine dair bir koku vardı. Gölgeler serindi ama güneş artık ısıtıyordu. Yani okulların kapanma zamanı yaklaşıyordu. Dill de gelecekti.</p>

    <p>Jem buharlı lokomotif ve baton alışverişinden memnun kalmışa benzemiyordu. Oyuncağını olduğu gibi cebine tıkmış, konuşmadan yürüyordu. Eve dönerken batonu neredeyse Bay Link Deas’ın başına çarpıyordum. Bayan Dubose’un evinin önüne geldiğimizde baton yere düşe düşe toz toprak içinde kalmıştı.</p>

    <p>Daha sonra çoğu kez, Jem’in bu biçimde davranmasına, “Bir centilmen ol oğlum,” öğüdünü tutmamasına ve son zamanlarda edindiği o türlü davranışlarına dikkat etmeyişine neyin neden olduğunu düşünmüşümdür. Jem, aslında sakin, kolay kolay sinirlenmeyen bir yapıya sahipti. Yaptığına bir anlam verebilmek için, Jem’in bir an için aklını kaçırmış olması gerektiğini düşündüm.</p>

    <p>Tam Bayan Dubose’un kapısının önüne gelmiştik ki, Jem elimdeki batonu kaptı. Son hızla verandanın merdivenlerini çıktı. Atticus’un bütün söylediklerini, Bayan Dubose’un şalının altında tabanca bulunduğunu tamamen aklından çıkarmıştı.</p>

    <p>Bayan Dubose’un bütün kamelyalarının başlarını kopartıncaya, yerler yeşil tomurcuklar ve yapraklarla doluncaya kadar sakinleşmedi. Sonra batonumu dizine dayadı. İki yanından bastırıp kırdı. Fırlatıp attı.</p>

    <p>Artık hıçkıra hıçkıra ağlıyordum. Jem saçımı çekti. Aldırış etmediğini, gerekirse tekrar yapacağını, susmazsam saçımı başımı yolacağını söyledi. Susmadım. Beni tekmeledi. Dengemi kaybedip yüzüstü düştüm. Jem, hemen beni tutup kaldırdı. Yine kabaydı ama bana üzülmüş gibi geldi. Söylenecek bir şey kalmamıştı.</p>

    <p>O akşam Atticus’u karşılamaya çıkmak için ikimizde de yürek yoktu. Calpurnia bizi dışarı atıncaya kadar mutfakta oyalandık. Nereden öğrenmişti? Calpurnia’nın her şeyden haberi var gibiydi. Bize bir hayli yakınlık gösterdi. Cesaret vermek istiyordu ki Jem’e sıcak, tereyağlı bisküvi yaptı. Jem, bunu ikiye bölüp benimle paylaştı. Tadı saman gibiydi.</p>

    <p>Atticus, oturma odasının ışıklarını yaktı. Biz donmuş bir halde orada öylece oturuyorduk. Bir elinde benim kırık baton vardı. Yırtılmış sarı yaldızı halının üstünde sürünüyordu. Öbür elini uzattı. İçinde bir kamelya tomurcuğu vardı.</p>

    <p>“Jem,” dedi. “Bunun sorumlusu sen misin?”</p>

    <p>“Evet efendim.”</p>

    <p>Jem alçak sesle, “Sizin arapların davalarına baktığınızı söyledi,” dedi.</p>

    <p>“Böyle söylediği için mi yaptın?”</p>

    <p>Jem’in dudakları kımıldadı. Fakat, “Evet efendim,” sözü güçlükle duyuldu.</p>

    <p>“Oğlum, bir zencinin savunmasını üzerime aldım diye, arkadaşlarının seni sinirlendirdiklerini biliyorum. Ama yaşlı ve hasta bir kadına bu yaptığın affedilecek şey değil. Gitmeni, Bayan Dubose’la konuşmanı, özür dilemeni istiyorum.”</p>

    <p>Jem yerinden kımıldamadı.</p>

    <p>“Hadi bakalım,” dedi.</p>

    <p>Jem’in arkasına takılarak oturma odasından çıktım. Atticus bana, “Buraya gel,” dedi. Dediğini yaptım.</p>

    <p>Atticus, Jem’in kalktığı koltuğa oturarak gazetesini eline aldı. Biricik oğlu ölüm tehlikesiyle karşı karşıya gelirken, onun öyle soğukkanlılıkla nasıl oturup da gazete okuyabildiğini anlayamıyordum. Jem beni bazen öyle sinirlendirirdi ki, onu öldüresim gelirdi. Ama işin gerçek yanı şu ki bütün varım yoğum da Jem’di. Atticus bunu bilmiyordu galiba. Veya aldırış etmiyordu.</p>

    <p>Bu yüzden, Atticus’tan nefret ediyordum. Ama insanın başı dertte oldu mu çabuk uykusu geliyor. Çok geçmeden kucağına gömülmüştüm. Atticus’un kolları beni sarmıştı.</p>

    <p>“Artık bir hayli büyüdün,” dedi.</p>

    <p>“Ona ne olursa olsun aldırmıyorsunuz,” dedim. “Jem’in bütün yaptığı sizi savunmak olduğu halde siz tutup onu ölüm tehlikesi içine attınız.”</p>

    <p>Atticus başımı çenesinin altına soktu. “Henüz merak etmek için vakit erken,” dedi. “Böyle bir şey için Jem’in kendinden geçeceğini aklıma bile getirmezdim.”</p>

    <p>Okulda hiç kimsenin hiçbir şey için kendini tutmaya çalışmadığını, bizim çalışmamız için de bir neden görmediğimi söyledim.</p>

    <p>Atticus, “Scout,” diye karşılık verdi. “Yaz geldiğinde daha kötü olaylar karşısında kendini tutmaya çalışacaksın... Seninle Jem’in durumunun hiç de kolay olmadığını kabul ediyorum. Belki haksızlık ediyorum... Ama bazen, bazı olaylarda elimizden geleni yapmamız gerek... Zaman geçtikten, büyüdükten sonra, bu olayı anlayışla karşılayacağınıza, sizi hiçbir zaman düş kırıklığına uğratmadığımı anlayacağınıza güvenim var. Bu dava, Tom Robinson davası insanın vicdanını ilgilendiren bir dava Scout, eğer bu adamı savunmazsam, bir daha kiliseye gidip Tanrı’ya yalvaramam...”</p>

    <p>“Atticus, yanılmış olmanız...”</p>

    <p>“Nasıl olur?”</p>

    <p>“Çünkü insanların çoğu sizin haksız, kendilerinin haklı olduğunu düşünüyor.”</p>

    <p>“Herkesin, istediği gibi düşünmeye ve düşündüklerinin doğru olduğuna inanmaya hakkı var,” dedi Atticus. “Ama ben, başkalarından önce kendi kendimle yaşamak zorundayım.”</p>

    <p>Jem döndüğü zaman beni Atticus’un kucağında buldu. Atticus, “Ne oldu oğlum?” diye sordu. Beni yere indirdi. Jem’i tepeden tırnağa süzdüm. Bir yerinde bir değişiklik yoktu. Fakat yüzünde garip bir anlam vardı. Belki de Bayan Dubose, ona bir tutam kalomel vermişti.</p>

    <p>“Verandasını temizledim. Özür diledim. Üzgün olduğumu söyledim ama değilim, cumartesi günleri çalışıp çiçeklerini yeniden yetiştireceğimi söyledim.”</p>

    <p>“Madem üzgün değildin, üzgün olduğunu söylemene gerek yoktu,” dedi Atticus. “Jem, Bayan Dubose hem yaşlı hem hasta. Söylediği ya da yaptığı şeyler için kendisini sorumlu tutamazsın. Elbet, söylediğini, sizin yerinize bana söylemesini isterdim. Ama biz her zaman kendimizi kontrol altında tutmalıyız.”</p>

    <p>Jem, halının üstündeki kamelyaya hayran olmuş gibiydi. “Atticus,” dedi. “Kendisine kitap okumamı istiyor.”</p>

    <p>“Kitap okumanı mı?”</p>

    <p>“Evet efendim. Her gün okuldan sonra ve cumartesileri kendisine iki saat kitap okumamı istedi. Atticus, bunu yapmak zorunda mıyım?”</p>

    <p>“Elbette.”</p>

    <p>“Ama bir ay gidip gelmemi istiyor”</p>

    <p>“Sen de gidersin.”</p>

    <p>Jem, başparmağını dikkatle kamelyanın ortasına bastırarak, “Atticus, kaldırımın kenarında okuyacak olsam sorun değil,” dedi. “Ama içerisi karanlık. Tavanda gölgeler, bir şeyler dolaşıyor...”</p>

    <p>Atticus gaddarca gülümsedi. “Bu da senin hayal gücüne faydalı olur. Radley’lerin evinde olduğunu varsay.”</p>

    <p class="paragraf">Ertesi pazartesi günü öğleden sonra, Jem’le Bayan Dubose’un dik merdivenlerini tırmandık. Koltuğunun altında <em>Ivanhoe</em> ve kafası parlak düşüncelerle yüklü bir halde Jem, soldaki kapıyı çaldı.</p>

    <p>“Bayan Dubose?” diye seslendi.</p>

    <p>Jessie tahta kapıyı, sonra tel kapının kilidini açtı.</p>

    <p>“Siz misiniz Jem Finch?” dedi. “Kız kardeşinizi de getirmişsiniz. Bilmiyordum...”</p>

    <p>Bayan Dubose, “İkisini de içeri al Jessie,” diye seslendi. Jessie bizi içeri sokup mutfağa gitti.</p>

    <p>Eşikten adımımızı atar atmaz burnumuza bunaltıcı bir koku doldu. Yağ kandillerinin yandığı, suların sızdığı ve çamaşırların iyi yıkanmadığı evlerde karşılaştığım türden bir kokuydu bu. Beni hep ürkütür, korkutur, kötü şeyler olacağı hissini verirdi.</p>

    <p>Odanın köşesinde pirinç bir karyola, karyolanın üstünde de Bayan Dubose duruyordu. Jem’in yüzünden yatağa düştüğünü düşündüm. Kadıncağıza acıdım. Yığın yığın örtülerin altında yatıyordu. Dostça bir tavrı var gibiydi.</p>

    <p>Yatağının yanında mermer kaplamalı bir lavabo duruyordu. Üzerinde içinde kaşık bulunan bir bardak, kırmızı bir damlalık, bir kutu pamuk ve üç ayaklı, madeni bir çalar saat vardı.</p>

    <p>“Demek küçük, pis kız kardeşini de getirdin ha?” diyerek bizi selamladı.</p>

    <p>Jem soğukkanlılıkla, “Kız kardeşim pis değildir. Sizden de korkmaz,” diye karşılık verdi. Ama Jem’in dizlerinin titrediğini seziyordum.</p>

    <p>Uzun bir nutuk çekecek diye bekliyordum. Ama yalnızca, “Okumaya başlayabilirsin Jeremy!” demekle yetindi.</p>

    <p>Jem, oturacak yeri hasır olan bir sandalyeye kuruldu. <em>Ivanhoe</em>’yu açtı. Ben de bir sandalye çekip yanına sokuldum.</p>

    <p>Bayan Dubose, “Yaklaşın,” dedi. “Yatağın yanına gelin...”</p>

    <p>İkimiz birden sandalyelerimizi yatağa yaklaştırdık. Bayan Dubose’un yanına bu kadar yaklaştığım hiç olmamıştı. O anda en çok yapmak istediğim şey sandalyemi hemen geriye çekmekti.</p>

    <p>Korkunçtu. Yüzü, kirli bir yastık örtüsü rengindeydi. Ağzının kenarları ıslaktı. Islaklık, çenesini çevreleyen derin kırışıklıklara kadar bir buzul gibi ilerliyordu. Yanakları, karaciğeri bozuk kimselerde görülen kırmızı lekelerle benek benekti. Soluk gözlerinin iğne başı kadar bebekleri vardı. Elleri bükük duruyordu. Tırnaklarının etleri, tırnaklarını kapatacak kadar uzamıştı. Ne alt, ne de üst dudağı vardı. Arada sırada dudaklarını içeri çekince bütün çenesi içeri giriyordu. Bu da ıslaklığın daha da artmasına neden oluyordu.</p>

    <p>Bakmak zorunda olduğumdan daha fazla bakmamaya çalışıyordum. Jem, <em>Ivanhoe</em>’yu açtı. Okumaya başladı. Ben de onu izlemek istedim. Ama çok hızlı gidiyordu. Bilmediği bir kelimeye gelince, onu atlamaya kalktı. Fakat Bayan Dubose anlayıp okuttu. Jem anlasın diye kendisi heceledi. Jem’in okuduğu yirmi dakika içinde is içinde kalmış şömineye, pencereden dışarıya, beni, Bayan Dubose’a bakmaktan alıkoyacak her şeye baktım. Jem okumasını sürdürürken, Bayan Dubose’un düzeltmelerinin seyrekleştiğini, arasının uzadığını, hatta Jem’in tamamlamadığı bir cümlenin bile farkına varmadığını sezdim. Bayan Dubose dinlemiyordu.</p>

    <p>Yatağa baktım.</p>

    <p>Bayan Dubose’a bir şeyler olmuştu. Örtüleri çenesine kadar çekmiş, sırtüstü yatıyordu. Sadece başı ve omuzları görünüyordu. Başı yavaş yavaş iki yana sallanıyordu. Zaman zaman ağzını açtığını, dilinin hafifçe kımıldadığını görüyordum. Ağzının kenarlarında halka halka salya birikiyordu. Ağzının kendine özgü bir özelliği var gibiydi. Kendi başına, vücudun öteki parçalarına bağlı olmadan çalışmıyordu. Arada sırada, sanki yapışkan bir madde, kaynama derecesine gelmiş gibi, “Sıss,” diye ses çıkarıyordu.</p>

    <p>Jem’in kolunu çektim.</p>

    <p>Önce bana, sonra yatağa baktı. Bayan Dubose’un başı bizden yana dönüktü. Jem, “Bayan Dubose, iyi misiniz?” diye sordu. Bayan Dubose duymadı.</p>

    <p>Çalar saat çalmaya başladı. Bu bizi yerimizden sıçrattı. Bir dakika sonra sinirlerimiz aynı gerginlikte, kaldırımda eve doğru yürüyorduk. Oradan kaçmamıştık. Jessie artık gidebileceğimizi söylemişti.</p>

    <p>“Şışşş,” demişti. “Artık gidebilirsiniz.”</p>

    <p>Jem kapıda duraksamıştı.</p>

    <p>Jessie, “İlacının vakti geldi,” demişti. Kapı arkamızdan kapanırken, Jessie Bayan Dubose’un yatağına doğru gidiyordu.</p>

    <p>Eve vardığımızda saat daha dörde çeyrek vardı. Atticus’u karşılama saati gelinceye kadar arka bahçede top oynadık. Atticus, benim için renkli kalemler, Jem için de bir futbol dergisi getirmişti. Bunlar, Bayan Dubose’la geçirdiğimiz ilk günün armağanıydı sanırım. Jem, Atticus’a, olanları anlattı.</p>

    <p>Atticus, “Seni korkuttu mu?” diye sordu.</p>

    <p>Jem, “Hayır efendim,” diye cevap verdi. “Ama çok kötü yürekli. Galiba da hasta. Durmadan tükürüyor.”</p>

    <p>“Elinde değil. İnsanlar hasta oldukları zaman çoğunlukla çirkinleşir.”</p>

    <p>“Ben korktum,” dedim.</p>

    <p>Atticus, gözlüklerinin üstünden bana baktı. “Sen, Jem’le gitmek zorunda değilsin, biliyorsun,” dedi.</p>

    <p>Ertesi gün de Bayan Dubose ilk günkü gibiydi. Daha ertesi gün de... Böylece durum ortaya çıktı. Başlangıçta her şey normal olarak başlıyordu... Yani bir süre Bayan Dubose, Jem’i sevdiği konular üzerinde sınava çekiyor, kamelyalarından, babamızın zenci sevgisinden söz ediyordu. Sonra yavaş yavaş sessizleşiyor ve bizden uzaklaşıyordu. Daha sonra çalar saat çalmaya başlıyor, Jessie bizi dışarı çıkarıyordu. Artık geri kalan gün bizim demekti.</p>

    <p>Bir akşam, “Atticus,” dedim. “Zenci dostu tam olarak ne demek?”</p>

    <p>Atticus’un kaşları çatıldı. “Kim söyledi bunu sana?”</p>

    <p>“Bayan Dubose sizin için kullandı. Her gün söylüyor. Geçen Noel’de de Frances söylemişti. İlk kez ondan duymuştum.”</p>

    <p>Atticus, “Onun için mi Frances’le kavga ettin?” diye sordu.</p>

    <p>“Evet efendim...”</p>

    <p>Atticus’a beni, Frances’in söylediğinin değil de, söyleyiş biçiminin kızdırdığını anlatmaya çalıştım.</p>

    <p>Atticus, “Scout,” dedi. “Zenci dostu deyiminin hiçbir anlamı yok. Cahil kimseler, birinin zencileri koruduğunu, daha doğrusu kendilerinden üstün tuttuğunu görünce böyle söylerler.”</p>

    <p>“Siz gerçekte bir zenci dostu değilsiniz, değil mi?”</p>

    <p>“Elbette zenci dostuyum. Herkesi sevmek için elimden geleni yaparım... Anlatması güç... Bazen bebeğim, birinin kötü saydığı bir sıfatla çağrılmak hakaret sayılmaz. Bu bize yalnızca, karşımızdakinin ne kadar zayıf bir zavallı olduğunu gösterir... Sana bir zararı dokunmaz. Onun için Bayan Dubose’un sizi yenmesine izin vermeyin. Kadıncağızın derdi kendine yeter.”</p>

    <p>Bir ay sonra bir akşamüzeri, Jem, Sir Walter Scott’ı katletmeye, Bayan Dubose da her satırda onun yanlışını düzeltmeye çalışıyordu ki, kapı vuruldu. Bayan Dubose, “Girin,” diye bağırdı.</p>

    <p>Gelen Atticus’tu. Yatağa yaklaştı. Bayan Dubose’un elini tuttu. “Ofisten dönüyorum,” dedi. “Çocukları göremedim. Burada olacaklarını düşündüm.”</p>

    <p>Bayan Dubose, Atticus’a gülümsedi. Atticus’tan onca nefret eder görünmesine karşın nasıl olup da böyle gülümseyebildiğine bir türlü akıl erdiremedim. “Saat kaç biliyor musun Atticus,” dedi. “Tam beşi yirmi dakika geçiyor. Çalar saati beş buçuğa kurmuştum. Bilmeni isterim.”</p>

    <p>O zaman, Bayan Dubose’un yanında her gün biraz daha fazla kaldığımızı anladım. Çalar saat her gün birkaç dakika daha geç çalıyordu. Çaldığı zaman da Bayan Dubose’un krizlerinden biri daha tutmuş oluyordu. Bugün Jem’i neredeyse iki saat işkence içinde bırakmıştı. Krizi tutacağı da yoktu. Ümitsiz bir şekilde kapana kıstırıldığımızı seziyordum. Çalar saat kurtuluş anımızın müjdecisiydi. Bir gün çalmazsa, halimiz nice olurdu?</p>

    <p>“Jem’in okuma günlerinin sayılı olduğunu sanıyordum,” dedi Atticus.</p>

    <p>Bayan Dubose, “Bir hafta daha uzadı,” diye cevap verdi. “Emin olmak için...”</p>

    <p>Jem ayağa kalktı. “Ama...” diye kekeledi.</p>

    <p>Atticus işaret etti. Jem sustu. Eve dönerken, Jem anlaşmanın bir ay için yapıldığını, sürenin sona erdiğini, bunun haksızlık olduğunu söyledi.</p>

    <p>“Sadece bir hafta daha oğlum,” dedi Atticus.</p>

    <p>Jem, “Olmaz,” dedi.</p>

    <p>Atticus, “Olur,” dedi.</p>

    <p>Ertesi hafta, biz yine Bayan Dubose’un odasındaydık. Çalar saat artık çalmıyordu. Ama Bayan Dubose bizi, “Artık yeter,” diyerek o kadar geç saatlerde salıyordu ki, eve döndüğümüzde, Atticus’u koltuğuna oturmuş, gazetesini okurken buluyorduk. Bayan Dubose’un krizleri sona ermiş olmasına karşılık başka bakımdan hiç değişmemişti. Yine aynıydı. Sir Walter Scott şatoları, sarayları uzun uzun tasvire geçtiği zaman sıkılıyor, bizimle uğraşmaya başlıyordu.</p>

    <p>“Jeremy Finch, kamelyalarımı yerlerinden sökmenin cezasını çekeceğini söylemiştim. Şimdi pişmansın, değil mi?”</p>

    <p>Jem, elbette pişman olduğunu söylerdi.</p>

    <p>“Hanımelilerimi koparıp mahvettim sanıyorsun, değil mi? Halbuki Jessie üstten filiz saldıklarını söyledi. Bir dahaki sefere daha dikkatli olursun, değil mi? O zaman köklerinden çeker atarsın, değil mi?”</p>

    <p>Jem, elbette kökünden koparacağını söylerdi.</p>

    <p>“Bana cevap verme çocuk! Başını kaldır ve hep, ‘Evet efendim,’ de. Senin baban gibi babası olan birinin başını pek dik tutmak isteyeceğini sanmam.”</p>

    <p>O zaman Jem’in çenesi dikleşirdi. Bayan Dubose’un yüzüne öfkeden uzak bir bakışla bakardı. Aradan haftalar geçtikten sonra, Bayan Dubose’a karşı nazik, ilgisiz bir tavır takınmasını öğrenmişti. Onun insanın kanını donduran sataşmalarına hep aynı soğukkanlılıkla cevap verirdi.</p>

    <p>Nihayet son gün gelip çattı. Bir gün Bayan Dubose, “Artık yeter,” dedi. Arkasından, “Bitti,” diye ekledi. “İyi günler.”</p>

    <p>Sona ermişti. Eve doğru avaz avaz bağırıp, hoplayıp zıplayarak bir kuş gibi uçarak döndük.</p>

    <p class="paragraf">O ilkbahar iyi geçti. Günler uzadığından oynayacak daha çok vaktimiz olurdu. Jem’in aklı, ülkemizdeki kolej futbol takımlarında oynayanların adları ve oynadıkları mevkilerle meşguldü. Her akşam, Atticus bize, gazetenin spor sayfasını okurdu. Bir akşam telefon çaldığında, Atticus, Windy Seaton’ın sütununun orta yerindeydi.</p>

    <p>Telefona cevap verdi. Sonra hole doğru gitti. “Ben biraz Bayan Dubose’a gidiyorum. Geç kalmam,” dedi.</p>

    <p>Ama Atticus benim yatma saatimden çok sonra geldi. Elinde bir pasta kutusu vardı. Odasına geçti. Kutuyu koltuğunun yanına, yere koydu.</p>

    <p>Jem, “Ne istiyormuş?” diye sordu.</p>

    <p>Bayan Dubose’u görmeyeli bir ay olmuştu. Evinin önünden geçtiğimizde, verandada göremiyorduk.</p>

    <p>Atticus, “Bayan Dubose öldü oğlum,” dedi. “Birkaç dakika önce öldü.”</p>

    <p>Jem, “Oh,” dedi. “İyi.”</p>

    <p>Atticus, “İyi söyledin,” diye karşılık verdi. “Artık ıstırap çekmiyor. Uzun zamandır hastaydı. Oğlum, krizlerinin ne krizi olduğunu bilmiyor muydun?”</p>

    <p>Jem bilmediğini söyledi.</p>

    <p>Atticus, “Bayan Dubose, morfin bağımlısıydı,” dedi. “Yıllardan beri ağrılarını dindirmesi için alıyordu. Doktorlar vermişti. Hayatının geri kalan kısmım morfinle yaşadı. Fazla acı çekmeden öldü. Fakat çok huysuzlaşmıştı... Senin ona yaptığın o yaramazlıktan birkaç gün önce vasiyetnamesini yazdırmak için beni çağırmıştı. Doktor Reynolds yaşayacak birkaç haftası kaldığını söylemiş. O da bana anlatacağı bazı şeyler olduğunu söyledi.”</p>

    <p>Jem hayretle, “Neymiş?” diye sordu.</p>

    <p>“Bu dünyayı kimseye ve hiçbir şeye borçlu kalmadan terk edeceğini söyledi. Jem, sen onun hasta olduğu kadar hasta olsan, hayatını kolaylaştırmak için her şeye çabucak boyun eğerdin. Ölmeden önce kendini morfinden kurtaracağını söyledi. Söylediğini de yaptı.”</p>

    <p>“Bu yüzden mi kriz geliyordu?”</p>

    <p>“Evet. Ona kitap okuduğun sırada, çoğunlukla okuduklarının tek kelimesini bile duyduğundan kuşkuluyum. Bütün aklı ve bedeniyle, o çalar saati düşünüyordu. Eğer onun eline düşmemiş olsaydın bile, kitap okuman için seni ben yollayacaktım. Vaktini kolay geçirmesine oldukça yardım ettin.”</p>

    <p>“Öldüğünde kurtulmuş muydu?”</p>

    <p>“Evet, Hemen hemen son ana kadar kendindeydi!” dedi Atticus. Kendi kendine gülümsedi. “Son ana kadar da beni eleştirdi. Davranışlarımdan hiç hoşlanmazdı. Hayatımın geri kalanım, senin peşinde, hapishaneden hapishaneye koşarak geçireceğimi söyledi. Senin için, Jessie’ye bu kutuyu hazırlattı.”</p>

    <p>Atticus eğildi. Pasta kutusunu aldı. Jem’e uzattı.</p>

    <p>Jem kutuyu açtı. İçinden nemli pamukla sarılmış, çok güzel, mumlu, bembeyaz bir kamelya çıktı.</p>

    <p>Jem’in gözleri yuvalarından uğradı sanki. “İhtiyar şeytan!” diye bağırarak çiçeği yere çarptı. “Beni niçin rahat bırakmıyor.”</p>

    <p>Atticus bir anda yerinden fırladı. Jem’in yanına geldi. Jem başını Atticus’un göğsüne dayadı. Atticus, “Şışş,” dedi. “Sana böyle anlatmak istedi. Artık her şey yolunda Jem, her şey. Büyük bir hanımefendiydi o.”</p>

    <p>Jem başını kaldırdı. “Hanımefendi mi?” diye sordu. Yüzü kıpkırmızıydı. “Hakkınızda söylediği onca şeyden sonra mı?”</p>

    <p>“Hanımefendiydi. Benimkilerden çok farklı olmasına karşın kendine özgü ilkeleri vardı... Belki söylemişimdir oğlum, eğer sen sinirlenip de çiçeklerini yolmasaydın, seni ona ben zaten yollayacaktım. Onu tanımanı, görmeni istiyordum. Gerçekten yürekli olan bir insanı tanımanı istiyordum, Yalnız elinde silah tutan adamların yürekli olduğu gibi bir düşünceye kapılmanızı istemiyordum. İnsan çok az kazanır. Fakat Bayan Dubose kazandı. Kendine göre kimseye, hiçbir şeye borçlu kalmadan öldü. Bayan Dubose tanıdığım en yürekli insandı.”</p>

    <p>Jem pasta kutusunu aldı. Ateşe attı. Kamelyayı yerden kaldırdı. Yatmaya giderken kamelyanın yapraklarını okşadığını gördüm. Atticus gazetesini okuyordu.</p>
  </div>
</body>
</html>
