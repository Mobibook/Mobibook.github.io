<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On İkinci Bölüm</h1>

    <p>Jem on iki yaşındaydı. Onunla geçinmek bir hayli güçleşmişti. Saati saatine uymaz asık suratlı bir insan olmuştu. İştahı korkunç derecede artmıştı. Atticus’a, “Acaba karnında solucan mı var?” diye sordum. Atticus, “Hayır,” diye cevap verdi. Jem büyüyordu. Sabırlı olmalı, Jem’i olabildiğince az rahatsız etmeliydim.</p>

    <p>Jem’deki bu değişiklik birkaç hafta içinde belirdi. Belki Bayan Dobuse, mezarında soğumamıştı bile... Ona kitap okumaya giderken, yanında bulunmamdan Jem pek memnun görünmüştü. Ama bir gece içinde değişmiş, bazı yeni değerler edinmiş ve bunlarla beni yargılamaya başlamıştı. Birçok zaman, hem de gereğinden çok, ne yapmam gerektiği hakkında bana öğüt verdi. Şiddetli bir tartışma sırasında, “Artık bir kız gibi davranmanın sırası geldi!” diye bağırınca gözyaşları içinde Calpurnia’nın yanına koştum.</p>

    <p>Calpurnia, “Bay Jem’in durumuna o kadar üzülme!” dedi.</p>

    <p>“Bay Jem mi?”</p>

    <p>“Evet, Bay Jem olmasının tam zamanıdır.”</p>

    <p>“O kadar büyük değil ki!” diye karşı çıktım. “Şöyle bir güzel dayak istiyor, hepsi o kadar. Ben de ona dayak atacak kadar büyük değilim.”</p>

    <p>“Bebeğim,” dedi Calpurnia. “Eğer Bay Jem büyüyorsa, bu benim elimde olan bir şey değil. Artık eskisinden daha çok başına buyruk olmak, erkek çocuklarının yaptığı şeyleri yapmak isteyecek. Onun için, kendini yalnız hissettiğin anlarda doğru bana gel. Burada birlikte yapacak birçok şey buluruz.”</p>

    <p>O yaz, işte bunun gibi, benim için hiç de hayra alamet olmayan değişikliklerle başladı. Dill gelinceye kadar Calpurnia’yla idare edebilirdim. Mutfağa gittiğim zaman seviniyordu. Ona baka baka, kız olmanın da bambaşka tarafları olduğunu öğrenmeye başladım.</p>

    <p>Ama yaz geldi. Dill ortada görünmedi. Ondan bir mektupla bir fotoğraf aldım. Mektubunda fotoğrafını yolladığı kimsenin yeni babası olduğunu, birlikte bir balıkçı kayığı yapacakları için Meridian’da kalmak zorunda olduğunu yazıyordu. Babası, Atticus gibi bir avukattı. Yalnız Atticus’tan çok daha gençti. Dill’in yeni babasının hoş bir yüzü vardı. Dill adına sevinmiştim. Ama üzüntüm de az değildi. Dill mektubuna, beni sonuna kadar seveceğini, yeterli para toplar toplamaz gelip benimle evleneceğini yazarak son veriyor, mektup yazmamı istiyordu.</p>

    <p>Dill’in yokluğunu telafi edecek güçte hiçbir şeye sahip değildim. Benim için yaz Dill demekti. Havuz kenarında kâğıttan sigara yapan, Boo Radley’i dışarı çıkarmak için gözleri çeşitli planlarla pırıl pırıl parlayan, Jem’in bakmadığı zamanlarda uzanıp beni öpen Dill demekti. Yaz, hareket, heyecan doluydu. Onsuz hayat çekilir gibi değildi. İki gün kadar perişan bir halde dolaştım.</p>

    <p>Sanki bu yetmiyormuş gibi, eyalet meclisi ani olarak toplantıya çağrıldı. Atticus, iki hafta evden uzak kaldı. Vali, bazı memurlardan hoşnut değildi. Birmingham’da grevler oluyordu. Şehirlerdeki ekmek kuyrukları gittikçe uzuyordu. Halk gittikçe daha yoksullaşıyordu. Ama bunlar benimle Jem’in dünyasından uzak olaylardı.</p>

    <p>Bir sabah, <em>Montgomery Advertiser</em> gazetesinin birinci sayfasında “Maycomb’lu Finch” başlıklı bir karikatür görerek şaşırdık. Bu karikatürde Atticus, yalınayak, üstünde bir külotla bir masaya zincirlenmişti. Hararetle önündeki kâğıda bir şeyler yazıyordu. Hafifmeşrep oldukları belli olan kızlar da ona, “Hey!” diye sesleniyorlardı.</p>

    <p>Jem, “Bu bir iltifat,” dedi. “Atticus, vaktini başkalarının yapmadığı işleri tamamlamakla geçiriyor.”</p>

    <p>“Hı?”</p>

    <p>Jem’in yeni edindiği davranışlardan biri de, insanı deli eden bir bilgiçlik taslamasıydı.</p>

    <p>“Scout,” dedi. “Bu, eyaletin vergi ve öteki işlerini ayarlamak gibi bir şey. Bu gibi şeyler birçokları için nazik işlerdir.”</p>

    <p>“Nereden biliyorsun?”</p>

    <p>“Hadi işine git. Beni rahat bırak. Gazete okuyacağım.”</p>

    <p>Jem’in isteği yerine geldi. Mutfağa gitmek üzere yanından ayrıldım.</p>

    <p>Calpurnia şeftalilerin çiçeklerini ayıklarken, “Bu pazar bütün gün kilise var. Sizi ne yapacağım?” dedi.</p>

    <p>“Hiç!” dedim. “Atticus koleksiyonunu bıraktı. Onunla ilgileniriz.”</p>

    <p>Calpurnia’nın gözleri kısıldı. Aklından ne geçirdiğini biliyordum. “Cal,” dedim. “Uslu duracağımızı biliyorsun. Yıllardan beri kiliseye gideriz. Bir yaramazlık etmedik ki.”</p>

    <p>Calpurnia, babasız ve öğretmensiz kaldığımız bir pazar gününü hatırlamıştı.</p>

    <p>Sonra üstüne basarak, “Cal,” dedim. “Atticus bizi ilk kez yalnız bırakmıyor ki...”</p>

    <p>“Doğru. Ama her zaman öğretmenine de kilisede olmasını öğütlerdi. Bu kez böyle bir şey söylemedi... Belki de unuttu.” Calpurnia başını kaşıdı. Sonra, “Yarın seninle Bay Jem benimle kiliseye gelseniz nasıl olur? Hı?” dedi gülümseyerek.</p>

    <p>“Sahi mi söylüyorsun?”</p>

    <p>“Elbette.”</p>

    <p>Calpurnia beni hiç o cumartesi gecesi kadar tepeden tırnağa dikkatle yıkamamıştı. İki kere sabunladı. Her durulamada lavabodaki suyu değiştirdi. Başımı musluğun altına sokup bir güzel ovdu. Jem’e yıllardan beri güvenip onu kendi haline bırakmıştı. Fakat o akşam, Jem’in de işini bozdu. Gürültülü bir itirazla karşılandı.</p>

    <p>“İnsan bu evde, bütün ailesi başına toplanmazsa yıkanamaz mı?” Ertesi sabah, her zamankinden erken hazırlığa başladı. Bütün elbiselerimizi gözden geçirdi. Calpurnia bizimle kaldığı zaman mutfakta, seyyar karyolada yatardı. O sabah yatağın üstü, kilise kıyafetlerimizle kaplanmıştı. Elbisemi öylesine kolalayıp ütülemişti ki oturduğum zaman tepeme çıkıyordu. Elbisemin altına bir jüpon giydirdi. Belime de pembe bir kuşak bağladı. Siyah rugan ayakkabılarımı, üstünde yüzünü görebilecek hale getirinceye kadar parlattı.</p>

    <p>“Nereye, Mardi Gras Festivali’ne mi gidiyoruz?” diye sordu Jem.</p>

    <p>“Hiç kimsenin, çocuklarıma bakamadığımı söylemesini istemem,” diye mırıldandı Cal. “Bay Jem, o elbiseyle o kravatı takamazsınız, kravat yeşil.”</p>

    <p>“Ne olur?”</p>

    <p>“Elbiseniz mavi. Uyum denen şeyi bilmiyor musunuz?”</p>

    <p>Kahkahayla güldüm. “Jem, renkkörü olmuş.”</p>

    <p>Jem’in yüzü öfkeyle kıpkırmızı oldu. Fakat Cal, “Susun bakayım,” dedi. “Kiliseye giderken yüzünüz gülmeli.”</p>

    <p>Calpurnia’nın kilisesi, eski değirmenin karşısında, kasabanın güneyindeydi. Maycomb’un çanı ve kulesi bulunan tek kiliseydi. Azat edilmiş kölelerin ilk kazançlarıyla kurulduğu için de, İlk Gündelik Kilisesi denmişti. Burada zenciler pazar günleri Tanrı’ya yakarır, hafta içinde ise beyazlar kumar oynarlardı.</p>

    <p>Kilisenin bahçesi, bitişiğindeki mezarlık gibi sert kildendi. Topraktı. Kurak bir günde biri öldüğü zaman, yağmur yağıp toprağı yumuşatıncaya kadar cesedi büyük buz kalıplarının arasında saklanırdı. Mezarlıkta pek az mezar beyaz mezar taşlarıyla süslenmişti. Yeniler, parlak renkli camlar ve kola şişeleriyle çevrelenmişlerdi. Çocuk mezarlarında yarıya kadar yanmış mumlar vardı. Burası mutlu bir mezarlıktı.</p>

    <p>Tertemiz zencilerin ılık kokusu, kilisenin bahçesine girerken burnumuza geldi. Jem’le beni Calpurnia’yla görünce erkekler geriye çekilip şapkalarını çıkardılar, kadınlar da ellerini önlerinde kavuşturdular. Bu bir saygı işaretiydi, iki yana ayrıldılar. Kilise binasına kadar yol açtılar. Calpurnia parlak giyimli ahbaplarını selamlayarak Jem’le benim aramda yürüyordu.</p>

    <p>Arkamızdan bir ses, “Maksadın ne Bayan Cal?” diye sordu.</p>

    <p>Calpurnia’nın elleri omuzlarımızı sardı. Dönüp baktı. Arkamızda, uzun boylu bir zenci kadın duruyordu. Ağırlığını bir ayağı üstünde toplamıştı. Sol dirseğini kalçasının oyuğuna yerleştirmişti. Sivri kafalı, garip, çekik gözleri olan bir kadındı.</p>

    <p>Calpurnia’nın elinin adeta omzuma saplandığını hissettim. Şimdiye kadar hiç duymadığım bir sesle, “Ne istiyorsun Lula?” diye sordu. Soğukkanlılıkla ve küçümseyerek konuşuyordu.</p>

    <p>“Beyaz çocukları zenci kilisesine niçin getirdiğini öğrenmek istiyorum?”</p>

    <p>Calpurnia, “Onlar benim konuğum!” diye cevap verdi. Sesi yine tuhaftı. Zencilerin konuştuğu gibi konuşuyordu.</p>

    <p>Kalabalıkta bir mırıltı dolaştı. Calpurnia bana, “Sinirlenme!” dedi. Fakat sinirinden şapkasındaki güllerin bile titrediğini gördüm.</p>

    <p>Lula bize doğru gelmeye başlayınca, Calpurnia, “Olduğun yerde dur arap!” dedi.</p>

    <p>Lula durdu. Ama, “Beyaz çocukları buraya getirmeye hakkın yok!” dedi. “Onların kilisesi ayrı bizimki ayrı. Bu bizim kilisemiz, öyle değil mi Bayan Cal?”</p>

    <p>“Tanrı aynı Tanrı değil mi?”</p>

    <p>Jem, “Hadi eve dönelim Cal, bizi burada istemiyorlar,” dedi.</p>

    <p>Ben de aynı düşüncedeydim: Bizi burada istemiyorlardı. Başımı kaldırıp Calpurnia’ya baktım. Gözlerinde garip bir sevinç ışıltısı vardı. Yeniden yola baktığımda, Lula ortadan kaybolmuştu. Yerinde bir yığın halinde siyah insan vardı.</p>

    <p>İçlerinden biri ilerledi. Öne çıktı. Bu, çöpleri toplayan Zeebo’ydu. “Bay Jem,” dedi. “Buraya geldiğinize çok sevindik. Lula’ya aldırış etmeyin. Peder Sykes, onu kiliseden atmakla tehdit ettiği için öfkeli. Eskiden beri kavgacı bir insandır. Ona bakmayın. Biz sizi aramızda görmekten fazlasıyla mutluyuz.”</p>

    <p>Bundan sonra Calpurnia bizi kiliseye doğru götürdü. Kilisenin kapısında bizi Peder Sykes karşıladı. Alıp ön sıraya oturttu.</p>

    <p>İlk Gündelik Kilisesi’nin içi süssüz ve boyasızdı. Duvarlarına gaz lambaları asılmıştı. Kaba meşe ağacından kürsünün gerisine de pembe ipek kumaştan bir bayrak gerilmişti. Ortada ne piyanodan, ne orgdan, ne ilahi kitabından, ne de kilise programlarından eser vardı... İçerisi loştu.</p>

    <p>Calpurnia, benimle Jem’e, sıranın son tarafını işaret etti. Kendisi aramıza oturdu. Çantasını karıştırdı. Bir mendil çıkardı. İçine katlamış olduğu parayı açtı. Benimle Jem’e verdi. Jem, “Bizim paramız var,” dedi. Calpurnia, “Kendininkini sakla,” diye karşılık verdi. “Şimdi benim konuğumsunuz,” Jem’in yüzünde, kendi parasını saklamak konusunda bir süre kararsızlığa benzer bir anlam belirdi, sonra inceliği üstün geldi.</p>

    <p>Ben de hiç tereddütsüz onun gibi yaptım.</p>

    <p>“Cal,” diye fısıldadım. “İlahi kitapları nerede?”</p>

    <p>“Yok,” diye cevap verdi.</p>

    <p>“Peki, nasıl...”</p>

    <p>“Suss...” dedi. Peder Sykes kürsüye çıkmış cemaate bakıyordu. Kısa boylu, tıknazca bir adamdı. Siyah bir elbise, beyaz gömlek giymiş, siyah kravat takmıştı. Altın saat zinciri buzlu camlardan giren ışıkta parıldıyordu.</p>

    <p>“Kardeşlerim,” dedi. “Bu sabah Bay ve Bayan Finch’i aramızda görmekten son derece mutluyuz. Babalarını hepiniz tanırsınız. Başlamadan önce bir bildirim var.”</p>

    <p>Peder Sykes önündeki kâğıtları karıştırdı. Bir tanesini seçti. “Misyonerler Kurulu perşembe günü Annette Reeves’in evinde toplanacak. Dikişinizi getirin,” diye okudu. Bir başka kâğıdı alarak, “Tom Robinson’ın durumunu biliyorsunuz,” diye sürdürdü sözünü. “Çocukluğundan beri kilisemize devam etmiş bir kardeşimiz. Bugün ve öteki üç pazar gününde toplanacak paralar, karısı Helen’a evini geçindirmesi için verilecek.”</p>

    <p>Jem’i çimdikledim. “Atticus’un...”</p>

    <p>“Susss!”</p>

    <p>Calpurnia’ya döndüm. Ama daha ağzımı açmaya fırsat kalmadan susturuldum. Dikkatimi Peder Sykes’ın üstünde topladım. Sanki benim uslu durmamı bekliyordu. “Müzikle ilgilenen kardeşimiz ilk ilahiyi başlatabilir mi?” dedi.</p>

    <p>Zeebo yerinden kalktı. Orta yere çıktı. Önümüzde, yüzü cemaate dönük bir şekilde duruyordu. Elinde paramparça olmuş bir ilahi kitabı vardı. Açtı ve, “İki yüz yirmi üçüncü ilahiyi okuyacağız,” dedi.</p>

    <p>Artık bu kadarı da fazlaydı. “Elimizde kitap olmadan nasıl okuyacağız?” diye sordum.</p>

    <p>Calpurnia gülümseyerek, “Sus bebeğim!” diye fısıldadı. “Birazdan anlarsın.”</p>

    <p>Zeebo genzini temizledi. Uzaktan atılan top atışını andıran bir sesle başladı.</p>

    <p>“Nehrin ötesinde bir yer var.”</p>

    <p>Hayret edilecek derecede bir uygunlukla yüzlerce ses, Zeebo’nun sözlerini yineledi. Son sözcük boğuk bir tınıyla duvarlarda yankılanırken, Zeebo devam etti.</p>

    <p>“Oraya cennet diyoruz.”</p>

    <p>Çevremizde müzik yeniden yükseldi. Kiliseyi tatlı bir melodi doldurdu. Son nota biterken yine Zeebo araya girdi.</p>

    <p>“Sahile ancak imanımızın gücüyle varabiliriz.”</p>

    <p>Cemaat duraksadı. Zeebo mısrayı yineledi. Bu kez cemaat de söyledi. Koro söylemeye başlayınca Zeebo elindeki kitabı kapadı. Bu, cemaatin onun yardımı olmadan devam edebileceği anlamına geliyordu.</p>

    <p>Jem’e baktım. Gözünün ucuyla Zeebo’yu süzüyordu. Peder Sykes hastalara ve acı çekenlere yardımcı olması için Tanrı’ya dua etti. Vaaz verdi. Jem’le bu vaazları yıllar yılı her pazar dinliyorduk. Peder Sykes, kürsüsünü daha özgürce kullanıyor, düşüncelerini söylemekte güçlük çekmiyordu. Jim Hardy beş pazardır kiliseye gelmiyordu. Hasta değildi. Constance Jackson bir parça davranışlarına dikkat etmeliydi. Komşularıyla kavga edecek kadar ileri gidiyordu.</p>

    <p>Peder Sykes söyleyeceklerini bitirdikten sonra, kürsünün önündeki bir masanın başında durdu. O sabahki bağışların yapılmasını istedi. Jem’le benim için garip bir gürültüydü bu... Cemaat teker teker gelip teneke bir kahve kutusuna paralarını atmaya başladı. Jem’le ben de sıraya girdik. Paralarımız kutunun içinde tıngırdarken yumuşak bir, “Teşekkür ederim,” ile karşılandık.</p>

    <p>Sonra pederin kutuyu avucuna boşalttığına hayretle tanık olduk. Elindeki paralara baktı. Dikleşti. “Bu yeterli değil,” dedi. “On dolar olmalı.”</p>

    <p>Cemaat kımıldandı. “Paranın niçin toplandığını biliyorsunuz... Tom hapisteyken, Helen çalışmak için çocukları yalnız bırakamaz. Eğer herkes bir parça daha fedakârlık ederse...” Elini arka tarafa doğru sallayarak, “Alec, kapıları kapa!” dedi. “On dolar toplanmadan kimse buradan dışarı çıkamaz.”</p>

    <p>Calpurnia çantasını karıştırdı. Parça parça olmuş bir deri cüzdan çıkardı. Jem’in avucuna yine para sıkıştırmaya kalkışınca, Jem, “Hayır Cal!” dedi. “Bu kez kendi paramızı veririz. Bana harçlığını ver Scout.”</p>

    <p>Peder, “Carlow Richardson,” dedi. “Kutuya para attığını görmedim.” Cemaat bunu mırıldanarak onayladı. “Çocuğu olmayanların fedakârlık edip biraz daha para atmalarını istiyorum,” diye devam etti.</p>

    <p>Ağır ağır, acıyla on dolar tamamlandı. Kapı açıldı. İçeri dolan temiz havayla canlandık. İbadet sona ermişti.</p>

    <p>Ben kalmak, çevreyi dolaşmak istiyordum. Ama Calpurnia beni önüne katıp dışarı doğru yürüttü. Kilisenin kapısında Cal, Zeebo ve karısıyla konuşurken biz de Peder Sykes’la çene çaldık. Kafamda cevaplandırılması gereken bir yığın soru birikmişti. Ama bekleyip bunları evde Cal’a sormaya karar verdim.</p>

    <p>Peder, “Sizi aramızda görmekten çok mutlu olduk,” dedi. “Bu kilisenin babanız kadar büyük bir dostu olamaz.”</p>

    <p>Merakım üstün geldi. “Niçin Tom Robinson’ın karısı için para topladınız?” diye sordum.</p>

    <p>“Bilmiyor musunuz? Helen’in üç küçük çocuğu var. Çalışmaya gidemez...”</p>

    <p>“Peki çocuklarını niçin yanına alıp gitmiyor?” Tarlada çalışan zencilerin çocuklarını da yanlarına almaları, bir gölgeliğe yatırmaları âdetti. Genellikle bebekler, iki pamuk yığını arasındaki gölgelikte yatarlardı. Oturamayan bebekler de annelerinin sırtına bağlanırdı. Peder bir an düşündü. Sonra, “Doğrusunu isterseniz Bayan Finch,” dedi. “Helen iş bulmakta güçlük çekiyor... Pamuk toplama zamanı gelince Bay Link Deas’ın onu işe alacağını zannetmiyorum.”</p>

    <p>“Neden almasın peder?”</p>

    <p>Pederin cevap vermesine meydan kalmadan Cal’ın elini omzumda hissettim. Elinin ağırlığı gittikçe artıyordu. “Bizi aranıza aldığınız için teşekkür ederiz,” demeyi akıl ettim.</p>

    <p>Jem de benim sözlerimi yineledi. Yola koyulduk.</p>

    <p>“Cal,” diye sordum. “Tom Robinson’ın hapiste olduğunu, fena bir şey yaptığını biliyorum. Ama niçin Helen’a iş vermiyorlar?”</p>

    <p>Calpurnia, denizci mavisi elbisesi ve güllerle süslü şapkasıyla Jem’le benim aramda yürüyordu. “Tom’un yaptığını söyledikleri şey yüzünden o aileyle hiç kimse ilişkide bulunmak istemiyor.”</p>

    <p>“Peki ne yaptı Cal?”</p>

    <p>Calpurnia içini çekti. “İhtiyar Bay Ewell, Tom’u kızının ırzına geçmekle suçladı. Ve hapse attırdı.”</p>

    <p>“Bay Ewell mı?” Şöyle bir düşündüm. “Bu Evvell’ın her yıl, okulun açıldığı gün okula gelen, sonra ortalıkta görülmeyen Evvell’larla bir ilişkisi var mı? Atticus, onların son derece ahlaksız insanlar olduğunu söylemişti. Atticus, kimse için, onlar hakkında konuştuğu gibi konuşmaz...”</p>

    <p>“Evet, işte o Evvell’lar.”</p>

    <p>“Maycomb’da herkes, Evvell’ların nasıl insanlar olduğunu bilir. Helen’i işe almaktan memnun olmaları gerekir. Irza geçmek ne demek Cal?”</p>

    <p>“Bunu bay Finch’e sor,” diye cevap verdi. “O sana benden daha iyi açıklar. Peder bu sabah sözü pek uzattı. Her zaman bu kadar sıkıcı değildir.”</p>

    <p>Jem, “Tıpkı bizim pedere benziyor,” dedi. “İlahileri niçin böyle söylüyorsunuz?”</p>

    <p>“Satırlamayı mı demek istedin?”</p>

    <p>“Siz buna satırlamak mı diyorsunuz?”</p>

    <p>“Evet. Bildim bileli böyle yaparlar.”</p>

    <p>Jem toplanan paraların bir yıl biriktirilip ilahi kitapları alınabileceğini söyledi. Calpurnia gülerek, “Yararsız,” dedi. “Okuyamazlar ki.”</p>

    <p>“Okuyamazlar mı?” diye sordum. “Bütün o insanlar okuma bilmiyor mu?”</p>

    <p>Calpurnia, “Bilmezler,” dedi. “Kilisede okuma yazma bilen dört kişi var. Biri de benim.”</p>

    <p>Jem, “Sen nerede okudun Cal?” diye sordu.</p>

    <p>“Hiçbir yerde. Durun bakayım, bana okumayı kim öğretmişti? Bayan Maudie Atkinson’ın halası, ihtiyar Bayan Buford öğretmişti...”</p>

    <p>“Sen o kadar yaşlı mısın Cal?”</p>

    <p>Calpurnia gülerek, “Ben babanızdan da büyüğüm!” dedi. “Kaç yaşında olduğumu bilmiyorum ama... bir defasında birlikte kaç yaşında olduğumu hesaplamaya kalkıştık. Babanızın bildiklerinden pek az şey hatırlayabildim. Onun için babanızdan daha yaşlı değilim. İşin doğrusuna bakarsanız, erkeklerin belleği, kadınlarınki kadar güçlü değildir.”</p>

    <p>“Doğum günün ne zaman Cal?”</p>

    <p>“Doğum günümü Noel’de kutluyorum. Hatırlaması daha kolay oluyor... Aslına bakarsanız bir doğum günüm yok.”</p>

    <p>Jem, “Cal,” dedi. “Sen Atticus’tan büyük olduğunu söyledin ama onun kadar yaşlı göstermiyorsun ki.”</p>

    <p>“Zenciler yaşlarını kolay kolay belli etmezler.”</p>

    <p>“Belki de okuma bilmediklerinden belli etmiyorlar. Zeebo’ya okumayı sen mi öğrettin?”</p>

    <p>“Evet Bay Jem, çocukluğunda okul bile yoktu. Ama ben çalıştırıp öğrettim.”</p>

    <p>Zeebo, Calpurnia’nın en büyük oğluydu. Eğer düşünmüş olsaydım, Calpurnia’nın olgunluk çağında olduğunu anlayacaktım. Çünkü Zeebo’nun neredeyse yetişmiş çocukları vardı. Ama hiç üstünde durmadım.</p>

    <p>“Ona da bizim gibi kitaptan mı öğrettin?”</p>

    <p>“Hayır. Her gün İncil’den bir parça kopya ettirip ezberlettim. Sonra Bayan Buford’un bana ders verdiği kitap vardı... Bu kitabı nasıl ele geçirdiğimi bilemezsiniz, değil mi?”</p>

    <p>“Bilmiyoruz.”</p>

    <p>“Dedeniz Finch vermişti.”</p>

    <p>“Sen çiftlikten mi geldin?” diye sordu Jem. “Hiç anlatmadın.”</p>

    <p>“Elbette çiftlikten Bay Finch, Buford Malikânesi’yle çiftlik arasında yetiştim. Bütün günlerimi Finch’ler ya da Buford’ların yanında çalışmakla geçirdim. Babanız annenizle evlenince de Maycomb’a geldim.”</p>

    <p>“Kitabın adı ne Cal?” diye sordum.</p>

    <p>“Blackstone’un <em>Tefsirler</em>’i.”</p>

    <p>Jem’e yıldırım çarpmış gibiydi. Hayretle, “Zeebo’ya okumayı bu kitaptan mı öğrettin?” diye sordu.</p>

    <p>“Şey, elbette Bay Jem,” diye cevap verdi Cal. Utangaç bir tavırla ellerini dudaklarına götürdü. “Elimdeki tek kitap buydu. Dedeniz, Bay Blackstone’un iyi bir yazar olduğunu söylemişti...”</p>

    <p>“Demek konuşman bu yüzden ötekilerden farklı!” dedi Jem.</p>

    <p>“Ötekiler de kim?”</p>

    <p>“Öteki zencilerden. Fakat kilisede tıpkı onlar gibi konuştun...”</p>

    <p>Calpurnia’nın alçakgönüllü bir çifte hayat sürdüğü hiç aklıma gelmemişti. Bizim evimizin dışında başka bir varlığa bürünmesi bizim için yepyeni bir gerçekti.</p>

    <p>“Cal, kendi ahbaplarınla, doğru olmadığım bildiğin halde niçin zenci gibi konuşuyorsun?” diye sordum.</p>

    <p>“Bir kere ben bir zenciyim.”</p>

    <p>Calpurnia şapkasını kaldırıp başını kaşıdı. Sonra tekrar şapkasını dikkatle kulaklarına kadar çekti. “Anlatması güç,” dedi. “Diyelim ki sizinle Scout’ın evde zenci gibi konuştuğunuzu varsayın... Hiç uymaz değil mi? İşte komşularımla ya da kilisede bu yüzden kendi dilimi konuşuyorum. Kilisede ya da ahbaplarımla, beyazların konuştuğu gibi konuşsam, onlardan ayrılırım. Bana kendini beğenmiş züppe derler.”</p>

    <p>“Ama Cal, sen daha bilgilisin,” dedim.</p>

    <p>“İnsanın bütün bildiklerini söylemesi gerekli değildir. Hanımefendilere yakışmaz. Sonra hiç kimse yanında, kendisinden daha bilgili birini istemez. Rahatsız olurlar. Doğru konuşmakla onlara doğru konuşmayı öğretemezsiniz. Kendileri öğrenmeliler... Bir şeyler öğrenmek istedikleri zaman ağzınızı kapatıp onlar gibi konuşmaktan başka çare kalmaz.”</p>

    <p>“Cal, bazen seni görmeye gelebilir miyim?”</p>

    <p>Eğilip bana baktı. “Görmeye mi tatlım? Ama beni her gün görüyorsunuz ya!”</p>

    <p>“Evine,” dedim. “Bazen işten sonra? Atticus gelir beni alır”</p>

    <p>“Ne zaman istersen,” dedi. “Seviniriz.”</p>

    <p>Radley’lerin evinin önündeki kaldırımdaydık.</p>

    <p>Jem, “Verandaya bakın,” dedi.</p>

    <p>Radley’lerin verandasına baktım. Hayaleti dışarı çıkmış hamakta güneşlenirken göreceğimi sanıyordum. Hamak boştu.</p>

    <p>Jem, “Bizim veranda demek istedim,” dedi.</p>

    <p>Baktım. Sanki bütün hayatı boyunca her gün o koltukta oturmuş gibi Alexandra hala, dimdik, inatçı ve aksi bir tavırla salıncaklı koltuğa kurulmuştu.</p>
  </div>
</body>
</html>
