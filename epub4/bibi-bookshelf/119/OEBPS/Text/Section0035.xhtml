<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Sekizinci Bölüm</h1>

    <p>Ekim ayının son günü için hava fazlasıyla sıcaktı. Ceketlerimizi bile giyme gereğini duymadık. Rüzgâr gittikçe şiddetleniyordu. Jem eve varmadan önce yağmurun başlayacağını söyledi.</p>

    <p>Köşedeki elektrik lambası Radley’lerin evine sert gölgeler düşürüyordu. Jem’in hafif bir sesle güldüğünü duydum. “Radley’leri bu gece rahatsız eden çıkmaz,” dedi. Jambon kostümünü beceriksizce taşıyordu. Doğrusu, kostümü elimden alıp taşımaya kalkarak büyük bir incelik göstermişti.</p>

    <p>“Radley’lerin evi insanın içine ürküntü veriyor, değil mi?” dedim. “Boo Radley’in kimseye zararı dokunmamış ama Jem yine de yanımda olduğuna seviniyorum.”</p>

    <p>Jem, “Biliyor musun,” dedi. “Atticus, okula tek başına gitmene izin vermeyecekti.”</p>

    <p>“Neden? Uzak bir yer değil ki.”</p>

    <p>Jem, “O yakın dediğin yer, küçük bir kızın yalnız başına gidemeyeceği kadar uzak,” diyerek beni azarladı. “Hayaletlerden korkuyor musun?”</p>

    <p>Gülüştük. Güneşin sisi kaldırması gibi, aradan geçen yıllarda, hayalet hikâyeleri, hortlaklar dünyamızdan uzaklaşmışlardı. Jem, “Neydi o?” diye sordu. “Hani hayaletlerden korunmak için bir şey söylerdik.”</p>

    <p>“Sus,” diyerek atıldım. “Radley’lerin evinin önündeyiz.”</p>

    <p>Jem, “Boo evde değildir,” dedi. “Dinle.”</p>

    <p>Üstümüzden, ağaçların birinin dallarına tünemiş bir kuşun insanın içine huzur veren sesi geliyordu. Köşeyi döndük. Ayağım yola kadar uzanmış bir ağaç köküne takıldı. Sendeledim. Jem bana yardım etmek istedi. Elindeki kostümü de yere düşürmek istemiyordu. Hemen dengemi sağladım. Yeniden yola koyulduk.</p>

    <p>Yoldan sapıp okulun bahçesine girdik. Bahçe zifiri karanlıktı.</p>

    <p>Birkaç adım ilerledikten sonra, “Nerede olduğumuzu nasıl bileceğiz Jem?” diye sordum.</p>

    <p>“Şimdi meşe ağacının altında olduğumuzu söyleyebilirim. Çünkü serin bir yerden geçiyoruz. Dikkat et, yine düşme.”</p>

    <p>Sakınarak ilerliyorduk. Ağacın gövdesine çarpmamak için dikkat ediyorduk. Meşe ağacı çok eski, yaşlı bir ağaçtı. İki çocuk el ele tutuşup kucaklamaya çalışsa, kucaklayamazdı. Gövdesi o kadar kalındı. Radley’lerin evlerinin bahçesine çok yakındı.</p>

    <p>Uzakta, okulun konferans salonunun ışıkları parlıyordu. O yana bakınca gözlerimiz körleşiyor, görmez oluyorduk. “İleriye bakma Scout,” dedi Jem. “Yere, önüne bak. Düşersin.”</p>

    <p>“Fenerini yanına almalıydın Jem.”</p>

    <p>“Bu kadar karanlık olacağını bilemezdim. Akşamüzeri hava bu kadar bulutlu değildi.”</p>

    <p>Biri üstümüze atladı.</p>

    <p>Jem, “Tanrım,” diye bağırdı.</p>

    <p>Yüzümüze bir ışık tutuldu. Cecil Jacobs’un keyiften dört köşe olmuş yüzü göründü. “Ha ha ha! Bu yönden geleceğinizi kestirmiştim,” dedi.</p>

    <p>“Buralarda yapayalnız ne yapıyorsun oğlum. Boo Radley’den korkmadın mı?”</p>

    <p>Cecil Jacobs’u ailesi getirmişti. Cecil bizi salonda göremeyince buradan geleceğimizi düşünüp beklemişti. Yine de Atticus’un yanımızda olacağını düşünmüştü.</p>

    <p>Cecil’in yürekliliğini kabul etmek zorundaydık. Bir kere bizi korkutmuştu. Bununla yarın okulda övünecekti.</p>

    <p>“Hey,” dedim. “Bu akşam inek olmayacak mısın? Kostümün nerede?”</p>

    <p>“Sahneye götürüp bıraktım. Bayan Merriweather daha epey vakit olduğunu söyledi. Sen de kendininkini benimkinin yanına bırak. Biraz oyun oynarız.”</p>

    <p>Bu çok güzel bir düşünceydi, Jem de memnun olmuştu. Böylece ben Cecil’le oynarken o da kendi akranlarının yanına gidebilecekti.</p>

    <p>Salona varınca Atticus’tan başka bütün Maycomb’un orada olduğunu gördük. Kasabanın hanımları salonu süslemek için ellerinden geleni yapmışlardı. Uzun koridorun iki yanına tezgâhlar kurulmuştu. Bunları görünce, “Ah, Jem,” diye içimi çektim. “Paramı almayı unuttum.”</p>

    <p>Jem, “Atticus unutmadı,” dedi. “Al otuz sent. İstediğin gibi harca.”</p>

    <p>Cecil ve otuz sentle yetinmeliydim. Cecil’le yan yapıların birinden geçerek sahnenin arkasına gittik. Kostümümü Cecil’inkinin yanına yatırarak son hızla geri döndük.</p>

    <p>Cecil’e, “Ne kadar paran var?” diye sordum. Cecil’in de otuz senti vardı. Böylece birbirimize eşittik. İlk beş sentimizi Dehşetler Odası’nda harcadık. Bir kere olsun korkmadık. Sonra daha birçok odaya girip çıktık. Bayan Taylor’ın çöreklerinden bir külah dolusu aldık. Bir başka odaya dalmak üzereydik ki, Bayan Merriweather’ın yolladığı çocuklar geldi. Hemen sahneye gelmemizi söylediler. Konferans salonu dolmaya başlamıştı. Maycomb bandosu sahnenin altındaki yerini almıştı. Sahnenin ışıkları yanmıştı. Kırmızı kadife perde, arkadaki çalışmaların etkisiyle kıpırdıyordu.</p>

    <p>Kulisin çocuklarla dolu olduğunu gördüm. Aralarında büyükler de vardı. Çeşitli ürünlerin kostümlerine bürünmüş olan çocuklar bir pencerenin altında toplanmışlardı.</p>

    <p>Acıyla, “Biri kostümümü ezmiş,” diye haykırdım. Bayan Merriweather yetişti. Telleri düzeltti. Beni içine soktu.</p>

    <p>Cecil, “Nasılsın Scout?” diye sordu. “Sesin o kadar uzaktan geliyor ki sanki bir başka yere gitmiş gibisin.”</p>

    <p>“Sen de pek yakında değilsin,” dedim.</p>

    <p>Bando milli marşı çalmaya başladı. Konukların ayağa kalktığını duyduk. Sonra işaret verildi. Bayan Merriweather bandonun yanındaki yerini aldı. Temsilin içeriğini anlattı. Cecil, “Sanki söylemese kimse ne olduğunu bilmeyecek,” dedi.</p>

    <p>“Bütün kasaba biliyor,” dedim.</p>

    <p>“Çiftçiler de var ama.”</p>

    <p>Bir erkek sesi, “Susun bakayım,” dedi. Sustuk.</p>

    <p>Bandonun trampeti, Bayan Merriweather’ın her sözünden sonra çalıyordu. Bayan Merriweather ağlamaklı bir sesle, Maycomb’un devletten daha eski olduğunu, önceleri Mississippi’nin, sonra Alabama’nın bir parçası olduğunu, buraya ilk ayak basanın ünlü bir hazine avukatının büyükbabası olduğunu, daha sonra buraya adını verenin kahramanlığıyla ün yapmış Albay Maycomb olduğunu anlattı.</p>

    <p>Bundan sonra Bayan Merriweather yarım saat kadar Albay Maycomb’un yaptıklarından söz etti. Bu arada ben dizlerimi bükersem pekâlâ oturabileceğimi anladım. Oturdum. Bayan Merriweather’ın sesini ve düzenli aralıklarla çalınan trampeti dinlemeye koyuldum. Çok geçmeden uyuyakalmıştım.</p>

    <p>Daha sonra Bayan Merriweather’ın temsili büyük bir jestle bitirmeye hazırlandığını, kendine güvenen bir sesle, “Domuz,” diye seslendiğini, birkaç saniye bekleyip bir daha, “Domuz,” dediğini, ortaya hiç kimsenin çıkmaması üzerine, avaz avaz, “Domuz!” diye bağırdığını anlattılar.</p>

    <p>Bayan Merriweather’ın sesini uykumda duymuş olmalıyım; belki de bandonun çaldığı Dixie Marşı’yla kendime gelmiştim. Bayan Merriweather bayrakla zafer kazanmış gibi sahneye çıktığı zaman ben de ortaya çıktım. Davranışım yerindeydi: Ötekilerin peşine takılırım diye düşündüm.</p>

    <p>Daha sonra, Yargıç Taylor’ın, salonun arka tarafına kaçtığını, durmadan dizlerine vura vura güldüğünü, bunun üstüne Bayan Taylor’ın onu zorlukla sakinleştirdiğini anlattılar.</p>

    <p>Bayan Merriweather, sanki dayak yemiş gibiydi. Salon gülmekten kırılıyordu, ama Bayan Merriweather beni sahnenin arkasında yakalayarak her şeyi berbat ettiğimi söyledi. Çok canımı sıktı.</p>

    <p>Jem beni almaya geldiğinde oturduğu yerden beni pek göremediğini, kostümün içinde kendimi pek iyi hissetmediğimi de fark ettiğini söyledi. Rolümü iyi becerdiğimi eklemeyi de unutmadı. Jem zamanla, işler kötü gittiğinde insanın içine huzur veren, Atticus kadar iyi bir insan oluyordu. Kadar diyorum, çünkü Jem ne yaparsa yapsın beni o kalabalığın arasından geçmeye razı edemezdi. Seyirciler dağılıncaya kadar beklemeyi kabul etti.</p>

    <p>“Kostümü çıkaracak mısın Scout?”</p>

    <p>“Hayır, dursun,” dedim. Utancımı bu şekilde daha iyi gizleyebilecektim.</p>

    <p>Biri, “Sizi eve götüreyim mi?” diye sordu. Jem, “Hayır efendim, teşekkür ederiz,” diye cevap verdi. “Evimiz yakın.” Sonra bana, “Artık kimseler kalmadı Scout,” dedi.</p>

    <p>Salondan geçip koridora çıktık. Merdivenlerden indik. Okulun bahçesi hâlâ kapkaranlıktı. Kalan arabalar binanın arkasına park edilmişlerdi. Farlarının bir yararı olmuyordu. “Bizim evin olduğu yöne giden olsa, yolumuzu daha iyi görürdük,” dedi Jem.</p>

    <p>“Ben pekâlâ görüyorum.”</p>

    <p>“Evet. Ama dengeni yitirebilirsin.” Başımda bir ağırlık hissettim. Jem jambonun ucunu tutuyordu anlaşılan.</p>

    <p>“Tuttun mu?” diye sordum.</p>

    <p>“Hı,” dedi.</p>

    <p>Önümüzü görmeye çalışarak karanlık bahçede ilerlemeye başladık. “Jem,” dedim. “Ayakkabılarımı unuttum. Sahnede kaldı.”</p>

    <p>“Hadi dönüp alalım.” Tam geri dönmüştük ki, konferans salonunun ışıklarının söndüğünü gördük. Jem, “Yarın gelip alırsın,” dedi. Yeniden yürümeye başladı.</p>

    <p>“Ama yarın pazar.”</p>

    <p>“Kapıcı seni içeri alır... Scout?”</p>

    <p>“Efendim?”</p>

    <p>“Hiç.”</p>

    <p>Jem uzun süredir içine kapanmaktan vazgeçmişti. Acaba yine ne düşünüyor diye merak ediyordum. Bir şey söyleyecek gibi olup vazgeçmişti. Eve döndüğümüzde anlatacağına inanıyordum. Birden kostümün üstünden kafamı kavradığını hissettim. Çok fazla sıkıyordu. Başımı salladım. “Jem, yapma...”</p>

    <p>“Bir dakika sus Scout,” dedi.</p>

    <p>Konuşmadan yürüdük. “Dakika bitti,” dedim. “Ne oluyor?” Dönüp ona bakmak istedim. Karanlıkta görmem olanaksızdı.</p>

    <p>“Kulağıma bir ses gelir gibi oldu,” dedi. “Dur bakayım.”</p>

    <p>Durduk.</p>

    <p>“Hayır.”</p>

    <p>Beş adım kadar gitmiştik ki beni yine durdurdu.</p>

    <p>“Bir şey duydun mu?” diye sorulu.</p>

    <p>“Jem beni korkutmaya mı çalışıyorsun? Artık büyüdüğümü biliyorsun...”</p>

    <p>“Sus,” dedi. O zaman şaka yapmadığını anladım.</p>

    <p>Gece sessizdi. Jem’in soluk alışını bile duyuyordum. Arada sırada da çıplak bacaklarıma sert bir rüzgâr değiyordu. Ortalıkta fırtınadan önceki sessizlik vardı. Etrafa iyice kulak kabarttık.</p>

    <p>“Bir köpek sesi duydum,” dedim.</p>

    <p>“O değil,” diye cevap verdi Jem. “Yürüdüğümüz sırada duyuyorum. Durduğumuzda ses kesiliyor.”</p>

    <p>“Kostümüm hışırdıyordun”</p>

    <p>Aslında bunu sadece kendimi inandırmak için söylemiştim, çünkü yürümeye başladığımız zaman, Jem’in sözünü ettiği sesi ben de duydum. Kostümün hışırtısı değildi bu.</p>

    <p>Jem hemen, “Yine Cecil’in işi,” dedi. “Ona korktuğumuzu belli etmeyelim.”</p>

    <p>Santim santim yürümeye başladık. Cecil’in bu karanlıkta bizi nasıl izleyebileceğini sordum. Jem, “Ben seni görebiliyorum Scout,” dedi.</p>

    <p>“Nasıl olur? Ben seni göremiyorum.”</p>

    <p>“Bayan Crenshaw, jambonun her yerini yaldızlamış. Onlar parlıyor. Cecil de seni görebilir.”</p>

    <p>Cecil’e, peşimizden geldiğini bildiğimizi anlatmak için, “Cecil Jacobs kocaman bir korkaktır,” diye bağırdım.</p>

    <p>Durduk. Korkak kelimesinin okul duvarından geri dönen yankısından başka ortalıkta çıt yoktu.</p>

    <p>Jem, “Ben onu yakalarım,” dedi. “Hey!”</p>

    <p>Jem’in bağırışı okul duvarında tekrar yankılandı.</p>

    <p>Cecil’in bu kadar uzun zaman saklanması, ortaya çıkmaması olacak şey değildi. Cecil hoşuna giden bir oyun buldu mu bunu boyuna yapardı. Jem, yeniden ses çıkarmamamı söyledi. Sonra alçak bir sesle, “Sırtındakini çıkarabilir misin?” diye sordu.</p>

    <p>“Çıkarırım ama altında pek fazla bir şeyim yok.”</p>

    <p>“Elbisen bende, al.”</p>

    <p>“Karanlıkta giyinemem ki.”</p>

    <p>“Pekâlâ. Dursun.”</p>

    <p>“Jem, korkuyor musun?”</p>

    <p>“Hayır. Neredeyse meşe ağacına geliyoruz. Ondan sonra caddeye birkaç metre kalıyor. Sokağın ışığını neredeyse görürüz.” Jem düz bir sesle acele etmeden konuşuyordu. Bu Cecil masalını ne kadar devam ettirecek diye merak ettim.</p>

    <p>“Şarkı söyleyeyim mi Jem?”</p>

    <p>“Hayır, çok sessiz ol.”</p>

    <p>Adımlarımızı hızlandırmıştık. Jem de bir taşa çarpmadan ya da tökezlemeden yürünemeyeceğini benim kadar biliyordu. Sonra ben yalınayaktım. Belki de duyduğumuz ses, ağaç dallarının hışırtısıydı. Ama hiç rüzgâr esmiyordu. Büyük meşe ağacından başka ağaç da yoktu.</p>

    <p>Peşimizde ya da arkamızda ne varsa sanki ayakkabıları ağır geliyormuş gibi ayaklarını sürüyerek yürüyordu. Ayağında da pamuklu bir pantolon olmalıydı. Çünkü çıkardığı hışırtıdan bu kadarını anlayabiliyordum.</p>

    <p>Ayaklarımın altında toprağın serinlediğini hissettim. Demek ki, meşe ağacına gelmiştik. Jem başıma vurdu. Durup dinledik.</p>

    <p>Ayaklarını sürüyerek yürüyen bu kez bizimle birlikte durmamıştı. Pantolon paçaları durmadan birbirine sürtünüyordu. Sonra bu ses de kesildi. Koşuyordu. Bize doğru, çocuk adımlarına benzeyen adımlarla koşuyordu.</p>

    <p>Jem, “Kaç Scout! Koş! Koş!” diye bağırdı.</p>

    <p>Uzun bir adım attım. Sendeledim. Karanlıkta kollarımın bir yararı yoktu. Dengemi sağlayamıyordum.</p>

    <p>“Jem. Jem, bana yardım et Jem!”</p>

    <p>Bir şey, beni çeviren tel kafese çarptı. Metalik bir ses çıktı. Yere yuvarlandım. Tel kafesten kurtulmaya çalışarak yuvarlanabildiğim kadar yuvarlandım. Birilerinin itişip kakıştığını duyabiliyordum. Biri üstüme yuvarlandı. Jem’di. Şimşek gibi yerinden fırladı. Beni de birlikte kaldırdı. Başımı ve omuzlarımı kostümden kurtarmıştım ama yine de pek fazla uzağa gidemedik.</p>

    <p>Jem elimi bıraktığında neredeyse yola varmıştık. Birinin Jem’i sertçe geriye çekip yere çarptığını hissettim. Boğuk bir çatırtı oldu. Jem bağırdı.</p>

    <p>Jem’in sesinin geldiği yana koştum. Birisinin yumuşak, sarkık karnına tosladım. Bir erkek sesi, “Of!” dedi. Kollarımı yakalamaya çalıştı. Fakat kollarım gövdeme yapışmış gibiydi. Adamın karnı yumuşaktı ama kolları çelik gibiydi. Yavaş yavaş soluğum kesilir gibi oldu. Kımıldayamıyordum. Birden adamı birisi geriye doğru çekti. Yere fırlattı. Jem’in ayağa kalktığını düşündüm.</p>

    <p>Bazen insanın kafası pek ağır çalışıyor. Sersemlemiş bir halde öylece dikilip kalmıştım. Gürültüler kesilir gibi oldu. Hırıltılı bir ses duydum. Sonra gece eski sessizliğine kavuştu.</p>

    <p>Gecenin içinde birinin soluk alışlarından başka ses duyulmuyordu. Adam, güçlükle, ağır ağır soluk alıyordu. Galiba meşe ağacına doğru gitti. Hızlıca öksürdü. Hıçkırığı andıran, insanın içini sarsan bir öksürüktü bu.</p>

    <p>“Jem?”</p>

    <p>Adamın soluk alışlarından başka ses yoktu.</p>

    <p>“Jem?”</p>

    <p>Jem cevap vermedi.</p>

    <p>Adam dolaşmaya başladı. Bir şey arıyor gibiydi. İnlediğini, sonra ağır bir şeyi yola doğru çektiğini duydum... Sanki ağacın altında dört kişi vardı.</p>

    <p>“Atticus?”</p>

    <p>Adam, ağır ağır yola doğru yürüyordu.</p>

    <p>Çılgın bir halde adamın bulunduğunu sandığım yöne doğru gittim. Ayaklarımla yerleri yokladım. Sonunda birine değdim.</p>

    <p>“Jem, sen misin?”</p>

    <p>Eğildim. Pantolon kemerinin tokası, düğmeler tanımadığım birinindi. Yüzüne dokundum. Bu Jem değildi. Jem’in yüzü değildi. Burnuma pis bir içki kokusu geldi.</p>

    <p>Yola doğru yürümeye başladım. Daha doğrusu yolun olduğunu düşündüğüm yöne doğru. Çünkü karanlıkta o kadar çok yuvarlanmış, dönüp durmuştum ki artık yönümü bulmam çok zordu. Birden ileride sokak lambasının cılız ışığını fark ettim. Lambanın altından bir adam geçiyordu. Ağır yük taşıyan bir insanın adımlarıyla yürüyordu. Köşeyi döndü. Kucağındaki Jem’di. Jem’in kolu bir yandan cansız bir biçimde sallanıyordu.</p>

    <p>Köşeye vardığımda adam bizim ön bahçeyi geçmek üzereydi. Ön kapımızın ışığında bir an Atticus’u görür gibi oldum. Atticus merdivenlerden aşağı koştu. Adamla birlikte Jem’i yukarı taşıdılar.</p>

    <p>Holden geçtikleri sırada ben kapıya gelmiştim. Alexandra hala bana doğru koştu. “Doktor Reynolds’ı çağırın!” diye seslendi Atticus. “Scout nerede?”</p>

    <p>Alexandra hala beni de kendisiyle telefona doğru sürüklerken, “Burada,” diye cevap verdi. Kuşkuyla omuzlarıma sarıldı. “İyiyim, bir şeyim yok hala,” dedim. “Siz telefon edin.”</p>

    <p>Ahizeyi eline aldı. “Eula May,” dedi. “Doktor Reynolds’ı bulun. Acele edin!”</p>

    <p>“Agnes, babanız evde mi? Ah, Tanrım, nerede? Eve gelir gelmez buraya göndermenizi rica ediyorum. Acil bir durum var.”</p>

    <p>Alexandra halanın kendini tanıtmasına gerek yoktu. Maycomb’da herkes birbirini sesinden tanırdı.</p>

    <p>Atticus, Jem’in odasından çıkıp geldi. Alexandra halanın konuşması biter bitmez telefonu eline aldı. “Eula May, bana şerifi verin,” dedi.</p>

    <p>“Heck? Ben Atticus Finch. Biri çocuklarıma saldırmış, Jem yaralı. Evle okul arasında. Oğlumun yanından ayrılamam. Benim için oraya sen git. Adam hâlâ orada mı bak. Kaçmıştır sanıyorum, ama yine de bir bak. Teşekkür ederim Heck.”</p>

    <p>“Atticus, Jem öldü mü?”</p>

    <p>“Hayır Scout.” Tekrar Jem’in yanına giderken Alexandra halaya, “Scout’la meşgul ol,” dedi.</p>

    <p>Alexandra halanın tel kafesi üstümden çıkarmaya çalışan parmakları titriyordu. “İyi misin tatlım?” diye üst üste soruyordu.</p>

    <p>O kostümden kurtulunca yeniden dünyaya gelmiş gibi oldum. Kollarım uyuşmuştu. Üzerlerinde küçük kırmızı benekler belirmişti. Kollarımı ovuşturdum.</p>

    <p>“Hala, Jem öldü mü?” diye sordum.</p>

    <p>“Hayır... ölmedi tatlım. Sadece baygın. Doktor gelmedikçe durumunun ne olduğunu bilemeyiz. Jean Louise, ne oldu?”</p>

    <p>“Bilmiyorum.”</p>

    <p>Alexandra hala daha çok üstelemedi. Üzerime giyecek bir şey getirdi. Sonra bir daha asla ömrümce unutamayacağım bir şey yaptı: Alexandra hala bana pantolonumu uzattı. “Bunu giy tatlım,” dedi. Dünyada en nefret ettiği giysiyi elime tutuşturdu.</p>

    <p>Jem’in odasına koştu. Yeniden yanıma geldi. Başımı okşadı. Sonra Jem’in yanına gitti.</p>

    <p>Evin önünde bir araba durdu. Doktor Reynolds’ın adımlarının sesini babamınki kadar iyi tanırdım. Jem’i ve beni dünyaya getiren oydu. Sonra Jem’in ağaç evden düştüğü zaman dahil olmak üzere bütün dertlerimizde yanı başımızda bulunurdu. Doktor Reynolds’la olan ahbaplığımız hiçbir zaman bozulmamıştı.</p>

    <p>Doktor Reynolds kapıda beni görünce, “Sen hâlâ yatmadın mı?” dedi. Sonra içeri girdi. Evin bütün odalarını bilirdi. Ben hasta olduğum zaman Jem’in de hasta olduğunu çok iyi bilirdi.</p>

    <p>Sonsuzluk kadar süren on dakikalık süreden sonra, Doktor Reynolds dışarı çıktı. Ben Jem’in odasının kapısında bekliyordum.</p>

    <p>“Jem öldü mü?” diye sordum.</p>

    <p>Yanıma diz çökerek, “Jem ölümden bir daha asla olamayacağı kadar uzak,” diye cevap verdi. “Tıpkı senin gibi, başı şişmiş, kolu kırılmış. Sanki biri kolunu bükmüş...”</p>

    <p>“Demek ölmedi.”</p>

    <p>“Hayır.” Doktor Reynolds ayağa kalktı. “Bu gece fazla bir şey yapamayacağız,” dedi. “Jem’i elimden geldiği kadar rahat ettirmeye çalışacağım, o kadar. Yarın kolun röntgenini alacağız. Merak etme iyi olacak.”</p>

    <p>Konuşurken Doktor Reynolds dikkatle yüzüme bakıyordu. Şişmeye başlayan başımı yoklarken, “Bir yerin kırılmadı değil mi?” diye sordu.</p>

    <p>“Demek Jem’in öldüğünü sanmıyorsunuz?”</p>

    <p>Doktor Reynolds şapkasını giydi. “Belki yanılmış da olabilirim. Ama Jem şimdi sağ. Bütün belirtiler sağ olduğunu gösteriyor. Gir bir de kendin bak, karar ver.”</p>

    <p>Doktor Reynolds’ın adımları çevik ve hareketliydi. Bay Heck Tate’inkiler ise tersine. Ağır çizmeleri verandayı gıcırdatarak kapıyı çaldı. O da doktor gibi kapıyı açar açmaz, “İyisin ya Scout?” dedi.</p>

    <p>“Evet efendim. Atticus da Jem’in odasında.”</p>

    <p>Bay Tate, “Hadi yanlarına gidelim,” dedi.</p>

    <p>Alexandra hala Jem’in başucundaki lambayı bir havluyla karartmıştı. Jem sırtüstü yatıyordu. Yüzünün bir yanında çirkin bir leke vardı. Sol kolu gövdesinden ayrılmış gibi duruyordu. Dirseği ters yöne doğru hafifçe bükülmüştü. Jem’in kaşları çatıktı.</p>

    <p>“Jem?”</p>

    <p>Atticus, “Seni duymaz Scout,” dedi. “Şimdi baygın. Ayılıyordu ama Doktor Reynolds tekrar uyuttu.”</p>

    <p>“Peki efendim,” diyerek çekildim. Jem’in odası kare biçiminde ve genişti. Alexandra hala şöminenin yanındaki sallanan sandalyede oturuyordu. Jem’i eve getiren adam bir köşede durmuş, duvara dayanmıştı. Tanımadığım biriydi. Belki de okul temsiline gelmiş, bizim boğuşmamızı duyup yardıma koşmuştu.</p>

    <p>Atticus, Jem’in yatağının yanında ayakta duruyordu.</p>

    <p>Bay Heck Tate, şapkası elinde bekliyordu. Pantolon cebine sokuşturulmuş el fenerinin yarısı dışarıda duruyordu.</p>

    <p>Atticus, “İçeri gir Heck,” dedi. “Bir şey bulabildin mi? Böyle bir şey yapabilecek birini düşünemiyorum. Umarım adamı bulmuşsundur.”</p>

    <p>Bay Heck Tate burnunu çekti. Köşede duran adama sert bir bakışla baktı. Başıyla selamladı. Sonra Jem’e, Alexandra halaya ve Atticus’a döndü.</p>

    <p>Sakin bir sesle, “Oturun Bay Finch,” dedi.</p>

    <p>Atticus, “Hep birlikte oturalım,” diye karşılık verdi. “Şu iskemleyi sen al Heck. Ben oturma odasından bir tane daha getireyim.”</p>

    <p>Bay Heck Tate iskemleye oturdu. Atticus oturma odasından aldığı sandalyeyle geldi. Köşedeki adam için de bir tane getirmemesine şaştım. Ama Atticus terbiye kurallarını benden daha iyi bilirdi. Atticus bazı müşterilerini içeri bile almaz, kapıdan konuşurdu. Belki de bu adam köşede ayakta durmayı seçmişti.</p>

    <p>Bay Tate, “Bay Finch,” dedi. “Ne bulduğumu söyleyeceğim. Küçük bir kız elbisesi buldum... Arabamda duruyor. Senin elbisen mi Scout?”</p>

    <p>“Evet efendim. Pembe bir elbisedir.” Bay Heck Tate sanki tanık kürsüsünde oturuyormuşum gibi davranıyordu.</p>

    <p>Bay Tate çaresiz bir tavırla elini kalçasına doğru götürdü. Durdu. Jem’in şöminesinin üstündekilere baktı. Parmakları uzun burnuna gitti.</p>

    <p>Atticus, “Ne var Heck?” diye sordu.</p>

    <p>Bay Tate’in eli ensesine gitti. Ovuşturdu. “Bay Bob Ewell, meşe ağacının altında, kaburga kemiklerine bir ekmek bıçağı saplı olarak yatıyordu,” dedi. “Ölmüş Bay Finch.”</p>
  </div>
</body>
</html>
