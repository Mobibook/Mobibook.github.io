<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Birinci Bölüm</h1>

    <p>Boo Radley ayağa kalkınca oturma odasının ışıkları alnına vurdu. Her davranışı kararsızdı. Sanki elleriyle ayaklarına güvenemiyordu. O feci öksürüğüyle yeniden öksürdü. Öylesine sarsıldı ki yerine oturmak zorunda kaldı. Elinin içine öksürdü... Sonra alnını sildi.</p>

    <p>Bunca zamandır orada oturuyordu ve hiç sesi çıkmamıştı.</p>

    <p>Yeniden ayağa kalktı. Bana doğru döndü. Başıyla ön kapıyı gösterdi.</p>

    <p>“Jem’e iyi geceler dilemek istersiniz değil mi Bay Arthur?” dedim. “Gelin.”</p>

    <p>Holden geçirdim. Alexandra hala, Jem’in başucunda oturuyordu. “İçeri gel Arthur,” dedi. “Jem hâlâ uyuyor. Doktor Reynolds kuvvetli bir uyuşturucu verdi. Jean Louise, baban oturma odasında mı?”</p>

    <p>“Evet efendim. Sanırım.”</p>

    <p>“Atticus’la bir şey konuşmak istiyorum. Doktor Reynolds bir şeyler bıraktı...”</p>

    <p>Boo uzaktan Jem’e bakıyordu. Elinden tuttum. Eli beyazlığıyla ölçülemeyecek kadar sıcaktı. Hafifçe çektim. Jem’in yatağına doğru getirdim.</p>

    <p>Doktor Reynolds, Jem’in kolunu çadıra benzer bir şeyin altına koymuştu. Boo eğilip örtünün üstünden görmeye çalıştı. Sanki daha önce hiç çocuk görmemiş gibi yüzünde çekingen bir merak vardı. Ağzı hafifçe aralıktı. Jem’e tepeden tırnağa baktı. Eli havaya kalktı. Ama sonra yanına düştü.</p>

    <p>“Okşayabilirsiniz Bay Arthur,” dedim. “Uyanık olsaydı okşayamazdınız ama... İzin vermezdi. Hadi.”</p>

    <p>Boo’nun eli Jem’in başı üzerinde kararsızca gezindi.</p>

    <p>“Korkmayın, uyuyor.”</p>

    <p>Jem’in başını okşadı.</p>

    <p>Yavaş yavaş Boo’nun dilini öğreniyordum. Hafifçe elimi sıktı. Bundan artık gitmek istediğini anladım.</p>

    <p>Ön verandaya geçtik. Durdu. Hâlâ elimi tutuyordu. Bırakmayı da istemiyor gibiydi.</p>

    <p>“Beni eve götürür müsün?”</p>

    <p>Bunu fısıldamıştı sanki. Karanlıktan korkan bir çocuğa benziyordu.</p>

    <p>Ayağımı merdivenlerin basamağına attım. Durdum. Ona evimizin içinde önderlik edebilirdim ama evine kadar bunu yapabileceğimi düşünmezdim.</p>

    <p>“Bay Arthur,” dedim. “Kolunuzu şuradan bükün. Şöyle. Tamam efendim.”</p>

    <p>Benimle kol kola girebilmek için bir parça eğilmek zorunda kaldı. Eğer Bayan Stephanie Crawford üst kat penceresinden baksa, Arthur Radley’in bana tıpkı bir beyefendi gibi arkadaşlık ettiğini görecekti.</p>

    <p>Köşedeki elektrik direğine geldik. Dill’in burada kaç kereler durup gözetlediğini, ümit ettiğini, beklediğini düşündüm. Jem’le ben de buradan kim bilir kaç kere geçmiştik. Ama hayatımda Radley’lerin kapısından içeri ikinci kez girdim. Boo’yla verandaya çıkan basamakları tırmandık. Parmaklarıyla yoklayarak kapı tokmağını bulup çevirdi. Elimi yavaşça bıraktı. Kapıyı itti. İçeri girdi. Arkasından kapıyı kapadı. Onu bir daha görmedim.</p>

    <p>Komşular biri öldüğü zaman yiyecek, hastalandığı zaman çiçek getirirler. Bu arada birbirlerine ufak tefek şeyler verirler. Boo bizim komşumuzdu. Bize iki sabundan bebek, bozuk bir saatle bir zincir, bir çift şans parası ve hayatlarımızı vermişti. Ama komşular aldıkları gibi verirler de. Biz ağaç kovuğundan aldıklarımızı hiçbir zaman ödeyemedik: Biz Boo’ya bir şey vermedik... İşte içime hüzün veren şey bu.</p>

    <p>Eve gitmek için döndüm. Yol boyunca sokak lambaları göz kırpıyor gibiydiler. Mahalleyi bu köşeden hiç görmemiştim. Bayan Maudie’nin evi, Bayan Stephanie Crawford’ın evi ve bizimki... Verandadaki salıncağı görebiliyordum. Geride Bayan Rachel’ın evi vardı. Bayan Dubose’un evini bile görebiliyordum.</p>

    <p>Arkama baktım. Kahverengi kapının solunda panjuru aralık bir pencere vardı. Oraya yaklaştım. Önünde durdum. Döndüm. Gündüz, postanenin köşesi bile görünürdü sanırım.</p>

    <p>Gündüz... Kafamda gece sona erdi. Vakit gündüzdü. Mahalle canlanmıştı. Bayan Stephanie Crawford son haberleri anlatmak için Bayan Rachel’ın kapısına gitti. Bayan Maudie çiçeklerinin üstüne eğildi. Mevsimlerden yazdı. Kaldırımda iki çocuk uzaktan yaklaşan bir adama doğru sıçrayarak koştular. Adam elini salladı. Çocuklar adama yetişmek için birbirleriyle sanki yarış ediyorlardı.</p>

    <p>Mevsim hâlâ yazdı. Oğlan, ardından bir olta kamışını sürüyerek geldi. Bir adam elleri belinde onları bekliyordu. Yazdı. Adamın çocukları, arkadaşlarıyla birlikte ön bahçede, kendi buluşları olan küçük bir dramı oynuyorlardı.</p>

    <p>Mevsimlerden sonbahardı. Adamın çocukları, kaldırımda, Bayan Dubose’un evinin önünde kavga ettiler. Oğlan, kız kardeşinin ayağa kalkmasına yardım etti. Birlikte evlerine döndüler. Çocuklar kaldırımda gidip geldiler. Yüzlerinden günün başarıları, üzüntüleri okunuyordu.</p>

    <p>Mevsimlerden kıştı. Adamın çocukları kapının önünde, alev alev yanan bir evi seyrederek tir tir titriyorlardı. Bir adam yolun ortasına çıktı. Gözlüklerini düşürdü. Ve bir köpeği vurdu.</p>

    <p>Yeniden yaz geldi. Adam çocuklarının kalplerinin incinmesine tanık oldu. Yeniden sonbahar geldi. Ve Boo... Çocuklar ona gerek duyuyorlardı.</p>

    <p>Atticus haklıydı. Bir keresinde, “Bir insanın ayakkabılarını giyip bir süre onlarla gezinmedikten sonra o adamı tanıyamazsınız,” demişti. Yalnız Radley’lerin verandasında durmak bile yeterdi.</p>

    <p>Sokağın ışıkları, yağan yağmurla tozlanmış gibiydi. Eve dönerken kendimi epey yaşlanmış saydım. Burnumun ucuna baktığımda küçük küçük boncuklar görüyordum. Şaşı baktığımdan başım dönüyordu. Bunun üstüne vazgeçtim. Yarın Jem’e anlatılacak ne çok şey var diye düşündüm. Bu fırsatı kaçırdığı için o kadar üzülecekti ki belki de günlerce benimle konuşmayacaktı. Eve doğru yürürken, Jem’le büyüyeceğimizi, belki de geometriden başka öğrenilecek bir şeyin kalmayacağını düşünüyordum.</p>

    <p>Evimizin merdivenlerini koşarak çıkıp içeri girdim. Alexandra hala yatmıştı. Atticus’un odası da karanlıktı. Jem kendine geliyor mu diye baktım. Atticus, Jem’in odasındaydı. Yatağının yanında oturuyordu. Bir kitap okuyordu.</p>

    <p>“Jem daha uyanmadı mı?” diye sordum.</p>

    <p>“Uyuyor. Sabaha kadar uyanmaz.”</p>

    <p>“Siz oturacak mısınız?”</p>

    <p>“Bir saat kadar. Sen yat Scout. Uzun bir gün yaşadın.”</p>

    <p>“Ben de biraz sizinle otursam iyi olur.”</p>

    <p>Atticus, “Nasıl istersen,” dedi. Atticus her zamanki gibi düşünceliydi: Daha yanına oturur oturmaz uykum geldi.</p>

    <p>“Ne okuyorsunuz?” diye sordum.</p>

    <p>Atticus kitabın kapağını çevirdi. “Jem’in kitaplarından, <em>Gri Hayalet</em> diye bir şey.”</p>

    <p>Birden uykum kaçtı. “Niçin bu kitabı seçtiniz?” diye sordum.</p>

    <p>“Bilmiyorum tatlım. Onu almışım işte. Okumadığım kitaplardan.”</p>

    <p>“Yüksek sesle okur musunuz Atticus? Öyle korkulu bir romandır ki.”</p>

    <p>“Bir süre için korkulu şeylerden uzak dur.”</p>

    <p>“Atticus, ben hiç korkmadım ki.”</p>

    <p>Kaşlarını kaldırdı. “Bay Tate’e anlatmaya başlayıncaya kadar hiç korkmadım,” diye atıldım. “Jem de korkmadı. Uyanınca sorun. Sonra, hiçbir şey kitaplardaki kadar korkunç değil.”</p>

    <p>Atticus bir şey söylemek için ağzını açtı. Fakat vazgeçip kapadı. Kitabına döndü. Yaklaştım. Başımı dizine dayadım. “Hımmm,” dedi. “<em>Gri Hayalet,</em> Yazan Seckatary Hawkins, birinci bölüm...”</p>

    <p>Uyumamak için dayandım. Ama yağmur öyle güzel yağıyordu, oda öyle ılık, Atticus’un sesi öyle tok ve dizi öyle rahattı ki, uyuyakalmışım.</p>

    <p>Bana birkaç saniye gibi gelen bir süreden sonra beni ayağa kaldırdığını, odama yürüttüğünü fark ettim. “Okuduğunuz her kelimeyi duydum,” diye mırıldandım. “Uyumamıştım. İsterseniz anlatayım... Bir gemiden ve Üç Parmaklı Fred ile Stoner’dan söz ediyordu...”</p>

    <p>Atticus pantolonumun askılarını indirdi. Beni kendine yaslayıp pantolonu ayağımdan çekip çıkardı. Bir eliyle beni tutup öteki eliyle pijamalarıma uzandı.</p>

    <p>Beni yatağıma götürdü. Oturttu. Bacaklarımı kaldırıp örtülerin altına soktu. “Ve Fred’i izlediler, ama hiçbir zaman yakalayamadılar. Çünkü neye benzediğini bilmiyorlardı. Atticus, sonunda onu gördüklerinde, kendilerinin düşündüğü şeylerin hiçbirini yapmadığını anladılar... Atticus, o çok iyi bir insan...”</p>

    <p>Atticus örtüleri boynumun altına kadar çekip yanlarımı sıkıştırdı.</p>

    <p>“Yakından tanıdığında bütün insanlar iyidir Scout.”</p>

    <p>Işığı söndürdü. Jem’in odasına geçti. Bütün gece orada oturup bekleyecekti ve Jem sabahleyin uyandığında Atticus’u başucunda bulacaktı.</p>
  </div>
</body>
</html>
