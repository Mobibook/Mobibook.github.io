<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dördüncü Bölüm</h1>

    <p>Calpurnia önlüklerinin en kolalısını takmıştı. Elinde bir tepsi çörek vardı. Yaylı kapıya doğru yürüdü. Hafifçe itti. Davranışlarındaki inceliğe ve rahatlığa hayran oldum. Alexandra hala da beğenmiş olacak ki bugün Calpurnia’nın servis yapmasına izin vermişti.</p>

    <p>Ağustos ayı, eylüle dönmek üzereydi. Dill yarın Meridian’a dönüyordu. Bugün Jem’le gezmeye gitmişti. Jem, öfkeli bir şaşkınlıkla, Dill’e kimsenin yüzme öğretmediğini öğrenmişti. Jem yüzmeyi yürümek kadar gerekli sayardı. Körfezde yüzüyorlardı. Denize çıplak girdiklerini ileri sürerek beni yanlarında istememişlerdi. Böylece yalnız kaldığım saatlerimi Bayan Maudie’yle Calpurnia arasında geçiriyordum.</p>

    <p>Bugün Alexandra halanın dernekteki arkadaşları gelmişlerdi. Nereye gideceğimi bilmiyordum. Yanlarına çıkmakla ortada görünmemek arasında kararsızdım. Kiliseye giderken giydiğim pembe elbisemi giymiştim. Ayakkabılarım ve iç etekliğim de vardı. Üzerime bir şey damlatırsam, Calpurnia’nın yarın için yıkamak zorunda kalacağını biliyordum. Bugün yeterince çalışmıştı. Bu yüzden toplantıdan uzak durmaya karar verdim.</p>

    <p>“Sana yardım edebilir miyim Cal?”</p>

    <p>Calpurnia kapının eşiğinde durdu. “Oradan kımıldama,” dedi. “Geldiğimde tepsiye pastaları yerleştirmeme yardım edersin.”</p>

    <p>Calpurnia kapıyı açınca içerideki kadın sesleri dışarı taştı. “Alexandra, bu kadar nefis pasta yememiştim... Ben hiç bu kadar gevrek yapamam, hiç... Calpurnia?”</p>

    <p>Sonra sesleri kesildi. Hepsine servis yapıldığını anladım... Calpurnia geldi. Annemin ağır gümüş çaydanlığını tepsiye koydu. “Bu çaydanlık hep tuhafıma gider,” dedi. “Artık böyleleri yapılmıyor.”</p>

    <p>“İçeri ben götüreyim mi?”</p>

    <p>“Dikkatli olur, düşürmezsen götürebilirsin. Bayan Alexandra’nın yanındaki uzun masaya bırak. Bardakların hemen yanına koy. Bayan Alexandra servisi yapar.”</p>

    <p>Calpurnia’nın yaptığı gibi sırtımı kapıya dayayarak açmak istedim. Ama beceremedim. Calpurnia gülerek kapıyı gelip açtı. “Dikkatli ol. Çaydanlığa bakma. Sonra damlatırsın.”</p>

    <p>Başarılı bir giriş yaptım. Alexandra hala memnuniyetle gülümsedi. “Burada kal Jean Louise,” dedi. Bana bir hanımefendi olmayı öğretmenin yollarından biri de buydu.</p>

    <p>Hanımların hepsi pastel renkli ince keten elbiseler içindeydiler. Hepsi pudra sürmüştü ama allık kullanmamışlardı. Dudakları rujluydu. Mis gibi kokuyorlardı. Sessiz sedasız oturdum. Sandalyenin kenarlarına sımsıkı yapışarak birinin benimle konuşmasını bekledim.</p>

    <p>Bayan Maudie’nin altın dişleri ışıldıyordu. “Çok şıksınız bugün Bayan Jean Louise,” dedi. “Pantolonunuz nerede?”</p>

    <p>“Etekliğimin altında.”</p>

    <p>Bunu komiklik olsun diye söylememiştim. Ama hepsi de söylediğime güldü. Bayan Maudie yüzüme ciddi bir ifadeyle bakıyordu. Şaka yapmadığım sürece o bana asla gülmezdi.</p>

    <p>Gülüşmeyi izleyen sessizlikte Bayan Stephanie Crawford, odanın karşı yanından, “Büyüyünce ne olacaksın Jean Louise?” diye sordu. “Avukat mı?”</p>

    <p>“Hayır, henüz düşünmedim,” diye cevap verdim. Bayan Stephanie’nin konuyu değiştirmesine sevinmiştim.</p>

    <p>“Avukat olmak isteyeceğini sanıyordum. Şimdiden mahkemeleri izleyerek işin uygulamasına geçtin bile...”</p>

    <p>Hanımlar yeniden güldüler. Biri, “Şu Stephanie çok komik,” dedi. Bayan Stephanie bundan yüreklendi.</p>

    <p>“Büyüyünce avukat olmak istiyor musun?”</p>

    <p>Bayan Maudie’nin eli elime değdi. Olabildiğince sakin bir tavırla, “Hayır,” diye cevap verdim. “Yalnızca bir hanımefendi olacağım.”</p>

    <p>Bayan Stephanie’nin bakışları üzerimde kuşkuyla dolaştı. Ukalalık etmediğimi, sözlerimin gerçek olduğunu anlayınca, “Daha sık elbise giymezsen pek ileri gideceğini sanmam,” dedi.</p>

    <p>Bayan Maudie’nin eli elimi sıkı sıkı kavradı. Cevap vermedim.</p>

    <p>Bayan Grace Merriweather solumda oturuyordu. Kendisiyle konuşursam kibarlık etmiş olurum diye düşündüm. Bayan Merriweather, Maycomb’un en dindar insanıydı. İlgisini çekecek bir konu bulmaya çalıştım. “Bugün öğleden sonra nelerle uğraştınız?” diye sordum.</p>

    <p>“Ah, çocuğum, şu yoksul insanlar...” dedi, kesti. Birkaç soru daha sormak gerekti.</p>

    <p>Yardım konusunda konuşurken, Bayan Merriweather’ın iri kahverengi gözleri yaşlarla dolardı. Alexandra hala konuklarını ağırlamak için yerinden kalktı. Çevreme bakınıyor, konuşulanlarla ilgileniyordum. Çok geçmeden bunların arasına girecektim. Ama babamın dünyasında çok daha rahattım. Bay Heck Tate gibi arkadaşlar, sizinle eğlenmek, sizi komik duruma düşürmek için sorular düşünüp sormazlardı. Çok aptalca bir şey söylemezsem Jem bile benimle pek alay etmezdi. Kadınlar, erkeklere karşı anlamadığım bir çekingenlik duyuyorlardı. Erkeklere içtenlikle değer vermekten korkuyorlardı sanki. Ama ben erkeklerin dünyasını daha çok seviyordum. Ne kadar kötü, sarhoş, kumarbaz ya da başka bir şey olurlarsa olsunlar, onlarda hoşuma giden bir yan vardı.</p>

    <p>Ön kapı çarpılarak kapandı. Holden Atticus’un ayak sesleri duyuldu. Saatin kaç olabileceğini düşündüm. Böyle toplantılar olduğu zaman hava iyice kararmadan eve dönmezdi.</p>

    <p>Atticus, konukların oturduğu odanın kapısında dikiliyordu. Şapkası elindeydi. Yüzü de kireç gibi olmuştu.</p>

    <p>“Özür dilerim hanımlar,” dedi. “Rica ederim rahatınıza bakın. Alexandra, bir dakika mutfağa gelir misiniz? Calpurnia’yı alıp götüreceğim.”</p>

    <p>Atticus yemek odasından geçmedi. Arkadan mutfağa girdi. Onu Alexandra halayla mutfakta karşıladık. Yemek odasının kapısı açıldı. Bayan Maudie yanımıza geldi. Calpurnia sandalyesinden henüz doğrulmuştu.</p>

    <p>Atticus, “Cal,” dedi. “Benimle Helen Robinson’ın evine kadar gelmeni istiyorum.”</p>

    <p>Babamın yüzünde gördüğü bir şeyle telaşlanan Alexandra hala, “Ne var?” diye sordu.</p>

    <p>“Tom ölmüş.”</p>

    <p>Alexandra hala elleriyle ağzını kapattı.</p>

    <p>“Vurmuşlar,” diye devam etti Atticus. “Kaçmaya kalkışmış. Parmaklığın üstünden atlamaya çalışmış. Diğer mahkûmların gözleri önünde vurmuşlar.”</p>

    <p>“Engel olmaya çalışmamışlar mı? Uyarmamışlar mı?” Alexandra halanın sesi titriyordu.</p>

    <p>“Ah, evet. Arkasından bağırmışlar. Uyarmak için havaya birkaç el ateş de etmişler. Tam parmaklığı geçerken vurulmuş. Eğer iki kolu sağlam olsaymış başaracakmış. O kadar hızlı hareket ediyormuş. On yedi kurşun yemiş. Bu kadar çok ateş etmelerine gerek yoktu. Cal benimle gelmeni, durumu Helen’a anlatmama yardım etmeni istiyorum.”</p>

    <p>Cal, önlüğünün kuşağıyla oynayarak, “Peki efendim,” dedi. Bayan Maudie, Calpurnia’nın yanına yaklaştı. Önlüğünü çıkarmasına yardım etti.</p>

    <p>Alexandra hala, “Bu haksızlık ama,” dedi.</p>

    <p>Atticus, “Herkese göre değişir,” dedi. “Aşağı yukarı iki yüz tanesinin arasında bir zencinin ne değeri var ki? Onlar için Tom, Tom değil, kaçmaya çalışan bir mahkûmdu.”</p>

    <p>Atticus buzdolabına yaslandı. Gözlüklerini alnına itti. Gözlerini ovuşturdu. “Elimize ne güzel bir fırsat geçmişti,” diye sürdürdü sözünü. “Kendisine anlatmıştım. Ama elimizdekinin iyi bir fırsattan başka bir şey olmadığını açıklayamamıştım. Galiba Tom, beyazların kaprislerinden bıkmıştı. Kendi başının çaresine bakmak istedi. Hazır mısın Cal?”</p>

    <p>“Evet efendim.”</p>

    <p>“Öyleyse gidelim.”</p>

    <p>Alexandra hala, Calpurnia’nın sandalyesine oturdu. Yüzünü elleriyle kapadı. Bir süre sessiz sedasız oturdu. O kadar sessiz oturuyordu ki, acaba bayıldı mı diye merak ettim... Bayan Maudie’nin sanki dik bir merdiveni henüz tırmanmış gibi sık sık nefes aldığını duydum. İçeriki odada hanımlar sevinç ve mutlulukla dedikodu yapıyorlardı.</p>

    <p>Alexandra halanın ağladığını sandım. Ama ellerini yüzünden çekince ağlamadığını gördüm. Yorgun görünüyordu. Konuştu. Sesi düzdü.</p>

    <p>“Atticus’un her yaptığını beğeniyorum sanma Maudie,” dedi. “Ama ne de olsa o benim kardeşim. Bütün bunların nasıl sona ereceği beni epeyce düşündürüyor... Kendini harap ediyor. Ne kadar harap olduğunu görmüyor. Ondan başka ne isterler Maudie, ne?”</p>

    <p>Bayan Maudie, “Kim ne istiyor Alexandra?” diye sordu.</p>

    <p>“Bu kasaba demek istiyorum. Kendilerinin yapmaya korktuğu şeyleri yapması için Atticus’a yükleniyorlar. Sağlığını, hayatını kaybetmesini istiyorlar.”</p>

    <p>Bayan Maudie, “Yavaş konuş, duyacaklar,” dedi. “Hiç böyle düşünmüş müydün Alexandra? Maycomb bilsin ya da bilmesin, biz bir insana verilecek en büyük değeri veriyoruz. Atticus’a, hep doğruyu, iyiyi uyguladığı için güveniyoruz. İşte konu bu kadar basit.”</p>

    <p>Alexandra hala yerinden kalktı. Korsesinin orasını burasını çekiştirerek düzeltti. Kemerinden mendilini aldı. Burnunu sildi. Saçlarını eliyle geriye attı. “Bir şey belli mi?” diye sordu.</p>

    <p>Bayan Maudie, “Bir şey belli değil,” diye cevap verdi. “Sen de geliyor musun Jean Louise?”</p>

    <p>“Evet efendim.”</p>

    <p>“Öyleyse hadi içeri girelim.”</p>

    <p>Bayan Maudie kapıyı açınca, konukların sesi mutfağa doldu. Alexandra hala önümdeydi. Konukların bulunduğu odaya girerken başını dikleştirdiğini gördüm.</p>

    <p>“Ah, Bayan Perkins dedi. “Size biraz kahve vereyim.”</p>

    <p>Bayan Maudie, “Calpurnia bir işi çıktığı için dışarı gitti Grace,” diyerek yardıma hazırlandı. “Şu pastadan sana bir dilim daha keseyim mi?” Böylece konukluk sürdü. Alexandra halanın gözleri beni arıyordu. Bakışlarımız karşılaşınca bana gülümsedi. Masanın üstündeki bir tepsi çöreğe bakıp başıyla işaret etti. Tepsiyi dikkatle aldım. Hareketlerime son derece dikkat ederek Bayan Merriweather’a yaklaştım. Çörek alıp almayacağını sordum. Böyle bir zamanda Alexandra hala, sakin, tam anlamıyla bir hanımefendi olabildikten sonra ben niçin olamayacaktım.</p>
  </div>
</body>
</html>
