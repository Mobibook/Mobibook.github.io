<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Birinci Bölüm</h1>

    <p>Calpurnia, çekingen bir tavırla parmaklığın önünde durdu. Yargıç Taylor’ın dikkatini üzerine çekene kadar bekledi. Temiz bir önlük takmıştı. Elinde de bir zarf vardı.</p>

    <p>Yargıç Taylor onu tanıyarak, “Siz Calpurnia’sınız değil mi?” dedi.</p>

    <p>Calpurnia, “Evet efendim,” diye karşılık verdi. “Bu mesajı Bay Finch’e vermeme izin verir misiniz efendim? Davalıyla ilgisi yok.”</p>

    <p>Yargıç Taylor onaylayınca Atticus zarfı Calpurnia’dan aldı. Açtı. Okudu ve, “Sayın yargıç,” dedi. “Mesaj kız kardeşimden. Çocuklarımın ortadan kaybolduklarını yazıyor. Öğleden beri eve uğramamışlar... Ben... izin verir misiniz?”</p>

    <p>Bay Underwood, “Çocukların nerede olduğunu biliyorum Atticus,” diye seslendi. “Şurada, zencilerin balkonundalar...”</p>

    <p>Herkes dönüp bize baktı. Atticus, “Jem,” diye seslendi. “Buraya gelin,” Sonra yargıca duyamadığımız bir şeyler söyledi. Peder Sykes’ın önünden geçip merdivenlere yollandık.</p>

    <p>Merdivende bizi Atticus ve Calpurnia karşıladı. Calpurnia’nın canlılığına karşılık, Atticus’un yorgun, bitkin bir hali vardı.</p>

    <p>Jem, heyecandan yerinde duramıyordu. “Kazandık, değil mi?”</p>

    <p>Atticus kısaca, “Hiç bilmiyorum,” dedi. “Öğleden sonra hep burada mıydınız? Calpurnia’yla eve dönüp yemeğinizi yiyin... Evden dışarı adım atmayın.”</p>

    <p>“Atticus, ne olur geri gelelim,” diye yalvardı Jem. “Kararı dinlememize izin verin, yalvarırım...”</p>

    <p>“Jüri içeri girdikten birkaç dakika sonra bile çıkabilir. Hiç belli olmaz...” Atticus’un kararı dinlememize izin vermek istediğini durumundan anlıyorduk. “Pekâlâ her şeyi başından sonuna kadar dinlediniz, geriye kalanını da dinlemenizde bir sakınca görmüyorum. Bakın ne diyeceğim, hep birlikte eve gidip yemeklerinizi yiyin. Acele etmenize gerek yok... Önemli bir sorun çıkarmayacağınıza inanıyorum... Döndüğünüzde jüri daha kararını vermemişse bizimle birlikte beklersiniz. Ama siz daha dönmeden her şeyin sona ereceğini sanıyorum.”</p>

    <p>Jem, “Tom Robinson konusunda bu kadar çabuk karar vereceklerini mi sanıyorsunuz?” diye sordu.</p>

    <p>Atticus cevap vermek için ağzını açtı. Ama birden vazgeçip kapattı. Yanımızdan uzaklaştı.</p>

    <p>Peder Sykes’ın yerlerimizi başkalarına vermemesi için dua ettim. Sonra jüri karar vermek için çekildiğinde dinleyicilerin yemek yemek için topluluklar halinde dışarı çıkacağını hatırlayınca dua etmeyi bıraktım.</p>

    <p>Calpurnia bizi önüne katıp eve götürdü. “Hepinizin canlı canlı derisini yüzmeli,” diye bir yandan da söyleniyordu. “Bay Jem küçük kız kardeşinizi olsun götürmemeliydiniz. Her şeyi dinlediniz demek? Bayan Alexandra durumu öğrenince mutlaka baygınlıklar geçirecektir! Çocukların dinleyeceği bir dava değildi bu...”</p>

    <p>Sokak lambaları yanmıştı. Altlarından geçerken, Calpurnia’nın ciddi, sert yüzüne bakıyorduk. “Bay Jem ben sizi akıllı bir şey sanırdım... O sizin küçük kız kardeşiniz... Kendinizden utanmalısınız! Kız kardeşinizi böyle bir davayı dinlemeye nasıl götürürsünüz!”</p>

    <p>Keyfim yerindeydi. O kadar kısa zaman içinde o kadar çok şey olmuştu ki, bunların üstünde teker teker düşünmek yıllar alacaktı. Şimdi de Calpurnia, sevgili Jem’ini yerden yere çalıyordu. Acaba gene nasıl bir olağanüstülük olacaktı?</p>

    <p>Jem kıkırdayarak, “Sen de dinlemek istemez misin Cal?” diye sordu.</p>

    <p>“Susun, kesin sesinizi! Utançtan yerin dibine geçeceğiniz yerde bir de gülüyorsunuz...” Calpurnia bundan sonra birtakım tehditler savurdu. Jem, bir parça pişman olmuşa benziyordu. Evin merdivenlerini her zaman yaptığı gibi, “Bay Finch terbiyenizi vermezse ben vereceğim,” diyerek çıktı. Bizi de sırtımızdan iterek içeri soktu.</p>

    <p>Dill’in bizimle yemek yemesine ses çıkarmadan razı oldu. Alexandra hala Calpurnia’dan nerede olduğumuzu öğrenince aklını kaçıracak duruma geldi. Atticus’un yemekten sonra yeniden dönmemize izin verdiğini söyleyince çok kırıldığını sanıyorum. Çünkü yemek sırasında bir tek kelime konuşmadı. Calpurnia’nın tabağına koyduğu yiyeceğe üzüntülü üzüntülü bakıyordu. Calpurnia, tabaklarımıza yemeklerimizi koyarken bir yandan da, “Kendinizden utanın,” diye söyleniyordu. En sonunda, “Hadi bakalım... Yavaş yavaş yiyin,” diyerek tepemizden çekildi.</p>

    <p class="paragraf">Peder Sykes yerlerimizi korumuştu. Eve gidip gelişimizin hemen hemen bir saat aldığını anlayınca epeyce şaşırdım. Mahkeme salonunda pek az değişiklik vardı: Bir kere jüri üyelerinin yeri boştu. Yargıç Taylor da biz yerlerimize otururken içeri girdi. Davalı da girmişti.</p>

    <p>Jem, “Kimse yerinden kıpırdamamış,” dedi.</p>

    <p>Peder Sykes, “Jüri dışarı çıkınca biraz dolaşıp geri geldiler,” dedi. “Erkekler kadınlara yiyeceklerini getirdiler. Çocukların karnını doyurdular.”</p>

    <p>“Siz ne kadar ayrıldınız?” diye sordu Jem.</p>

    <p>“Yarım saat kadar. Bay Finch ve Bay Gilmer bir süre daha konuştular. Sonra yargıç karar vermek üzere jüri üyelerinin çekilebileceğini söyledi.”</p>

    <p>“Yargıç nasıldı?” diye sordu Jem.</p>

    <p>“Nasıl mı? Gayet iyiydi. Şikâyet edebilecek bir şey yok... Pek taraf tutmadı. Neye inanırsanız, öyle karar verin, dedi. Hatta biraz bizim tarafımızı tuttu galiba...” Peder Sykes başını kaşıdı.</p>

    <p>Jem gülümseyerek, “Taraf tutmasına gerek yok,” dedi. “Üzülmeyin. Davayı biz kazandık. Dinlediğimiz şeylerden sonra bir jüri, başka türlü bir karar veremez. Olanaksız bu.”</p>

    <p>“Bu kadar emin olmayın Bay Jem. Şimdiye kadar bir jürinin, bir zencinin yararına, bir beyazın zararına karar verdiğine tanık olmadım...”</p>

    <p>Jem, bu davanın bir ilk olacağını söyledi. Bundan sonra dinlediğimiz tanıkların sözlerini, Jem’in tecavüz olaylarına uygulanan yasa konusundaki düşünceleriyle birlikte dinledik. Kadın, razı olursa bu tecavüz olmaktan çıkıyordu. Ama o zaman da kadının en az on sekiz yaşında olması gerekiyordu. Mayella on dokuz yaşındaydı.</p>

    <p>Peder Sykes, “Bay Jem,” diye fısıldadı. “Küçük kızların dinleyeceği şeyler değil bunlar.”</p>

    <p>Jem, “Neden söz ettiğimizi bile anlamaz,” dedi. “Scout, anlamıyorsun, değil mi?”</p>

    <p>“Ne diyorsun sen, elbette anlıyorum. Söylediğin her kelimenin anlamını biliyorum.” Belki de bunları pek inandırıcı bir biçimde söylemiştim. Çünkü ondan sonra Jem bu konuda tek kelime söylemedi.</p>

    <p>“Saat kaç peder?” diye sordu.</p>

    <p>“Sekize geliyor.”</p>

    <p>Aşağı baktım. Atticus elleri cebinde dolaşıyordu. Ön pencerelere doğru gitti. Sonra jürinin oturduğu yeri çeviren parmaklığın çevresinde dolaştı. Kürsüde oturan Yargıç Taylor’ı inceledi. Bakışlarımız karşılaşınca el salladım. Selamımı bir baş hareketiyle aldı. Sonra gezinmeye devam etti.</p>

    <p>Bay Gilmer, pencerenin önünde durmuş, Bay Underwood’la konuşuyordu. Kâtip Bert, ayaklarını masaya dayamış birbiri ardına sigara içiyordu. Bu kadar dolu bir salonun bunca sessiz oluşuna ilk defa tanık oluyordum. Arada sırada ağlayan veya dışarı çıkmak isteyen çocukların seslerini duyuyorduk. Fakat büyükler sanki kilisedeymiş gibi konuşmadan, sessiz sedasız oturuyorlardı. Balkonda, zenciler de aynı sessizlik içinde bekliyorlardı.</p>

    <p>Adliye binasının eski saati, kemiklerimizi titreten bir şiddetle sekiz kere çaldı.</p>

    <p>Dill derin bir uykudaydı. Başını Jem’in omzuna dayamıştı. Jem’in de sesi soluğu çıkmıyordu.</p>

    <p>Jem, sevinç ve mutlulukla, “Evet Scout,” diye cevap verdi.</p>

    <p>“Sana kalsa beş dakika sürecekti.”</p>

    <p>Jem kaşlarını kaldırdı. “Anlayamadığın şeyler var,” dedi. O sırada tartışmaya girişemeyecek kadar yorgundum ama yine de bir hayli uyanıktım sanırım. Yoksa içimi yavaş yavaş kaplayan duyguların farkında olamazdım. Gece epeyce sıcak olmasına karşın içim ürperiyordu.</p>

    <p>Atticus, gezinmesine son vermiş, ayağını bir sandalyenin alt çıtasına dayamış bacaklarını ovuyordu. Bay Tate’in, “Tom Robinson sizindir Bay Finch...” diyeceğini umuyordum.</p>

    <p>Fakat Bay Tate buyurgan bir sesle, “Düzen sağlansın,” dedi. Aşağıda, başların birden irkildiğini gördüm. Bay Tate, salondan çıktı. Biraz sonra yanında Tom Robinson’la döndü. Tom’u Atticus’un yanındaki yerine götürdü. Yargıç Taylor, canlanmış, dimdik oturuyordu. Bakışları boş jüri sandalyelerindeydi.</p>

    <p>Ondan sonra olanlar bir düşteymiş gibi geçti. Düşteymiş gibi jüri üyelerinin döndüğünü, suyun içinde hareket eden insanlar gibi yürüdüklerini gördüm. Yargıç Taylor’ın sesi çok uzaklardan geliyordu. Yalnız bir avukat çocuğunun görebileceği, anlayabileceği bir şeyi fark ettim.</p>

    <p>Jüri, mahkûm ettiği davalıya asla bakmaz. Jüri üyelerinden bir teki bile içeri girince Tom Robinson’a bakmadı. Jüri başkanı, Bay Heck Tate’e bir kâğıt parçası uzattı. Yargıç Taylor bu kâğıdı aldı.</p>

    <p>Yargıç Taylor, jüri üyelerine tek tek sorarken gözlerimi sımsıkı kapattım. “Suçlu... suçlu... suçlu... suçlu...” Gizlice Jem’e baktım. Balkon demirini kavrayan parmakları bembeyazdı. Sanki her “suçlu” kelimesinde sırtına bıçak saplanıyormuş gibi omuzları titriyordu.</p>

    <p>Yargıç Taylor, bir şeyler söylüyordu. Tokmağı elindeydi ama kullanmıyordu. Hayal meyal, Atticus’un önündeki kâğıtları çantasına koyduğunu gördüm. Sonra mahkeme kâtibinin yanına gitti. Ona bir şeyler söyledi. Bay Gilmer’a dönerek başını hafifçe eğdi ve sonra Tom Robinson’ın yanına geldi. Bir şeyler fısıldadı. Konuşurken elini, Tom Robinson’ın omzuna koymuştu. Sonra gidip sandalyesinin arkasından ceketini aldı. Omuzlarına attı. Mahkeme salonundan çıktı. Ama her zamanki kapıdan değil. Bir an önce eve varmak istiyordu sanırım. Çünkü ortadaki iskemleler arasındaki boşluktan geçip güney kapısına doğru yöneldi. Başını kaldırıp bize bile bakmadı.</p>

    <p>Bir yandan dürtükleniyordum. Ama bakışlarımı aşağıdaki insanlardan ve yalnız başına uzaklaşan Atticus’tan ayırmak istemiyordum.</p>

    <p>“Bayan Jean Louise?”</p>

    <p>Döndüm. Hepsi ayağa kalkmışlardı. Çevremizdeki, ayaktaki, duvar dibindeki zenciler hep ayağa kalkmışlardı. Peder Sykes’ın sesi, Yargıç Taylor’ınki kadar uzaktan geliyordu.</p>

    <p>“Bayan Jean Louise, ayağa kalkın. Babanız gidiyor.”</p>
  </div>
</body>
</html>
