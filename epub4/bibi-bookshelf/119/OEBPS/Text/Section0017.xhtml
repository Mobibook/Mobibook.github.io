<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Onuncu Bölüm</h1>

    <p>Atticus bitkindi; hemen hemen elli yaşlarındaydı. Jem’le niçin bu kadar yaşlı olduğunu sorduğumuzda, geç evlendiğini söylerdi. Okul arkadaşlarımızın babalarından çok yaşlıydı. Okul arkadaşlarımız, “Babam...” diye başladıkları zaman bizim, kendi babamız hakkında övüneceğimiz pek bir şey yoktu.</p>

    <p>Jem futbol delisiydi. Atticus, kalecilik yapmaktan hiç bıkmazdı. Ama Jem, onunla mücadeleye kalkıştı mı, Atticus, “Bunun için ben artık çok yaşlıyım oğlum,” derdi.</p>

    <p>Bizim babamız hiçbir şey yapmazdı. Dükkânda değil, ofiste çalışırdı. Kamyon sürmezdi. Şerif değildi. Çiftçilik yapmaz, garajda çalışmazdı. Kısaca, kimsenin hayranlığını çekecek bir şey yapmazdı.</p>

    <p>Bütün bunlardan başka da gözlük takardı. Sol gözü artık hiç görmüyor gibiydi. Sol gözündeki görme zayıflığının Finch ailesinin baş derdi olduğunu söylerdi. Bir şeyi iyice görmek istediğinde başını çevirir, sağ gözüyle bakardı.</p>

    <p>Okul arkadaşlarımızın babalarının yaptığı şeyleri yapmazdı: Hiç ava gitmez, poker oynamaz, balığa çıkmaz, içki ve sigara içmezdi. Oturma odasında oturur, kitap okurdu.</p>

    <p>Bütün bu dikkati çekmeyen durumuna karşılık, Atticus yine de istediğimiz kadar gözden uzak duramadı: Tom Robinson’ın savunmasını üzerine alması hiç de güzel olmayan yorumlara neden oldu. Cecil Jacobs’la olan tartışmamdan sonra etrafa Scout’ın artık kavga etmediği, kavga etmesine babasının izin vermediği sözü yayıldı. Bu söylenti tamamen doğru değildi: Atticus için açıkça dövüşmezdim belki. Ama aile içinde durum başkaydı. Orada, yeğen, kuzen herkesle kıyasıya dövüşebilirdim. Örneğin Frances Hancock bunu biliyordu.</p>

    <p>Tüfeklerimizi verdiği halde Atticus bize nişan almasını öğretmedi. İlk kuralları Jack amcadan öğrendik. Amcamız, Atticus’un silahlara ilgi duymadığını söyledi. Atticus, bir gün Jem’e, “Senin yerinde olsam, arka bahçede teneke kutulara nişan alırdım,” dedi. “Ama kuşların peşine düşeceğini biliyorum. İstediğin kadar kuş avlayabilirsin, ama sakın bülbüle dokunma. Zararsız olanları öldürmenin günah olduğunu aklından çıkarma.”</p>

    <p>Atticus’un, bir şeyi yapmanın günah olduğunu söylediğine ilk kez tanık oluyordum. Nedenini Bayan Maudie’ye sordum. “Baban haklı,” diye cevap verdi. “Bülbüller bir şey yapmazlar. Yalnız öterler. Bahçelerdeki tohumları yemez, çiçeklere zarar vermezler. Yalnız bizim için tatlı tatlı öterler. Bunun için bülbülü öldürmek günahtır.”</p>

    <p>“Bayan Maudie, bizim mahalle eski bir mahalle, değil mi?”</p>

    <p>“Bildim bileli burada yaşıyorum.”</p>

    <p>“Bizim sokakta oturanların hepsinin yaşlı olduğunu söylemek istedim. Burada Jem ve benden başka çocuk yok. Bayan Dubose neredeyse yüz yaşına girecek. Bayan Rachel yaşlı. Sizinle babam da yaşlısınız.”</p>

    <p>Bayan Maudie kaşlarını çatarak, “Ben elliye pek yaş demem,” dedi. “Henüz tekerlekli sandalyeye kurulup oturmadım, değil mi? Baban da öyle. Ama o koskoca evin yandığına seviniyorum. Çünkü peşinden koşturamayacak kadar yaşlandığımı kabul ediyorum. Haklısın Jean Louise, burası durmuş oturmuş bir mahalle. Pek arkadaşınız yok değil mi?”</p>

    <p>“Okulda var efendim.”</p>

    <p>“Çok şanslı olduğunuzu biliyor musunuz? Seninle Jem için babanın bu yaşta olması harika bir şey. Eğer babanız otuz yaşında olsaydı, hayatınız bambaşka bir yön alırdı.”</p>

    <p>“Doğru söylüyorsunuz. Atticus hiçbir şey yapamıyor...”</p>

    <p>“Söylesem şaşırırsınız,” dedi Bayan Maudie. “Onun içi hayatla dopdolu.”</p>

    <p>“Ne yapabilir ki?”</p>

    <p>“Bu kasabanın en iyi dama oyuncusu olduğunu biliyor musunuz? Çiftlikteyken, Atticus’un, nehrin iki yakasında yenmediği kimse yoktu.”</p>

    <p>“Çok ilginç. Jem’le ben onu hep yeneriz.”</p>

    <p>“Sonra onun arp çalmasını bildiğini de biliyor musunuz?”</p>

    <p>Bu beceri, benim babamdan daha çok utanmama neden oldu.</p>

    <p>“İşte böyle...” dedi.</p>

    <p>“Ne Bayan Maudie?”</p>

    <p>“Şey, hiçbir şey yok... Babanızla övünmelisiniz. Herkes arp çalamaz. Şimdi marangozların ayakları altında dolaşmayın. Eve gidin daha iyi. Ben çiçeklerimle ilgileneceğim. Size göz kulak olamam. Başınıza bir şey düşebilir.”</p>

    <p>Arka bahçeye gittim. Jem’i teneke kutulara nişan alırken buldum. Çevrede onca kuş varken bu davranışı bana pek aptalca göründü. Ön bahçeye geçtim. İki saat kadar kendi kendime oynadım.</p>

    <p>Atticus öğle yemeğine geldiğinde beni sokağa doğru nişan alırken buldu...</p>

    <p>“Nereye ateş ediyorsun?” diye sordu.</p>

    <p>“Bayan Maudie’nin kıçına.”</p>

    <p>Atticus dönüp baktı. Geniş nişan yerimin çiçekleri üstüne eğilmiş olduğunu gördü. Şapkasını geriye doğru itti. Gitti. “Maudie,” diye seslendi. “Seni uyarmam gerek sanıyorum. Adamakıllı tehlikede sayılırsın.”</p>

    <p>Bayan Maudie doğruldu. Bana baktı. “Atticus, sen şeytanın birisin,” dedi.</p>

    <p>Atticus tekrar yanıma geldi. Oyuna son vermemi söyledi. “Bir daha seni birine nişan alırken görmeyeyim,” dedi.</p>

    <p>Keşke babam, Bayan Maudie’nin dediği gibi şeytanın biri olsaydı. Meseleyi Calpurnia’ya açtım. “Bay Finch mi?” dedi. “Birçok şey yapabilir.”</p>

    <p>“Ne gibi?”</p>

    <p>Calpurnia başını kaşıyarak, “Tam olarak söyleyemeyeceğim,” diye cevap verdi.</p>

    <p class="paragraf">Bir cumartesi günü, bir serçe ya da tavşan vurabilir miyiz diye araştırmaya çıktık. Radley’lerin evinden beş yüz metre kadar uzaklaşmıştık ki, Jem’in başını çevirdiğini, gözünün ucuyla bir yere baktığını gördüm.</p>

    <p>“Nereye bakıyorsun?”</p>

    <p>“Şu karşıdaki köpeğe.”</p>

    <p>“İhtiyar Harry Johnson’ın köpeği, değil mi?”</p>

    <p>“Evet.”</p>

    <p>Tim, Mobile otobüsünün şoförü olan ve kasabanın güneyinde oturan Bay Harry Johnson’ın malıydı. Tim bir av köpeğiydi. Aynı zamanda Maycomb’un sevgilisiydi. Ona Tim Johnson derdik.</p>

    <p>“Ne yapıyor?”</p>

    <p>“Bilmiyorum Scout. Eve dönsek daha iyi olur”</p>

    <p>“Anladım Jem. Şubat ayındayız.”</p>

    <p>“Fark etmez. Ben gidip Cal’a haber vereceğim.”</p>

    <p>Yarış eder gibi eve döndük. Doğru mutfağa koştuk.</p>

    <p>Jem, “Cal,” dedi. “Bir dakika dışarı gelir misin?”</p>

    <p>“Ne var Jem? Her istediğin an dışarı çıkamam ki.”</p>

    <p>“Şu karşıki köpeğin bir şeyi var, gel bak.”</p>

    <p>Calpurnia içini çekti. “Şimdi köpek ayağı falan saramam. Banyodaki dolapta her şey var. Kendiniz yapın.”</p>

    <p>Jem başını sallayarak, “Bu hasta Cal!” dedi. “Garip bir hali var.”</p>

    <p>“Ne yapıyor, kuyruğunu yakalamaya mı çalışıyor?”</p>

    <p>“Hayır Cal. Yemin ederim ki doğruyu söylüyorum.”</p>

    <p>“Koşuyor muydu?”</p>

    <p>“Hayır. Düşünceli düşünceli dolaşıyordu. O kadar ağır yürüyordu ki yürüdüğü belli bile olmuyordu. Bu yana geliyordu.”</p>

    <p>Calpurnia ellerini yıkadı. Jem’in ardından bahçeye çıktı.</p>

    <p>“Ben ortalıkta köpek görmüyorum,” dedi.</p>

    <p>Calpurnia ses çıkarmadan baktı. Sonra ikimizi omuzlarımızdan yakaladı. Eve koşturdu. Arkamızdan tahta kapıyı kapayıp telefona gitti. “Bana Bay Finch’in ofisini bağlayın!” diye bağırdı.</p>

    <p>“Bay Finch!” diye avaz avaz haykırdı. “Ben Cal. Yemin ederim ki sokakta bir kuduz köpek var... Bu yana doğru geliyor... Evet efendim... Evet Bay Finch... Tim Johnson efendim... Evet efendim... Evet efendim... Evet...”</p>

    <p>Calpurnia telefonu kapadı, Atticus’un ne dediğini sorunca başını sallamakla yetindi. Sonra telefonu bir daha eline aldı. Tuşa bastı. “Bayan Eula May,” dedi. “Bay Finch’le görüştüm. Artık bağlamayın... Dinleyin Bayan Eula May, bu sokakta oturan Bayan Rachel, Bayan Maudie ve diğerlerine, kuduz bir köpeğin bu yana doğru geldiğini haber verir misiniz? Yalvarırım efendim.” Biraz bekledi. Sonra, “Şubat ayında olduğumuzu biliyorum,” dedi. “Fakat kuduz köpeği gürünce hemen anlarım. Yalvarırım acele edin.”</p>

    <p>Calpurnia, Jem’e, “Radley’lerin telefonu var mı?” diye sordu.</p>

    <p>Jem telefon rehberine baktı. Olmadığını söyledi. “Zaten onlar dışarı çıkmazlar Cal.”</p>

    <p>“Yine de haber vermek gerek.”</p>

    <p>Calpurnia ön bahçeye koştu. Biz de ardından baktık. “Siz evde bekleyin,” diye bağırdı.</p>

    <p>Calpurnia’nın verdiği haber mahalleye yayılmıştı. Görebildiğimiz bütün kapılar kapanmıştı. Ortalıkta Tim Johnson’dan eser yoktu. Calpurnia’nın Radley’lere doğru koştuğunu gördük. Önlüğü ile etekliğini tutup dizlerinin üstüne çekmişti. Ön merdivenleri çıkıp kapıyı vurdu. Açan olmadı. Bu kez, “Bay Nathan, Bay Arthur,” diye bağırdı. “Kuduz köpek geliyor! Kuduz köpek geliyor!”</p>

    <p>“Arka kapıdan gitmeliydi,” dedim.</p>

    <p>Jem başını sallayarak, “Hiç fark etmez,” diye karşılık verdi.</p>

    <p>Calpurnia boş yere kapıyı çalıyordu. Uyarılarına kimsenin cevap verdiği yoktu: Sanki sesini kimse duymamıştı.</p>

    <p>Calpurnia, arka bahçeye koşarken sokağa bir siyah Ford girdi. İçinden Atticus’la Bay Heck Tate çıktı.</p>

    <p>Bay Heck Tate, Maycomb’un şerifiydi. Atticus kadar uzun boyluydu ama ondan daha zayıftı. Sivri bir burnu vardı. Parlak madeni delikleri olan çizmeler giyerdi. Kemeri kurşunla dolu olurdu. Tabanca da taşırdı. İkisi verandaya gelince, Jem kapıyı açtı.</p>

    <p>Atticus, “Dışarı çıkma oğlum,” dedi. “Köpek nerede Cal?”</p>

    <p>Calpurnia yolun aşağısını göstererek, “Şimdiye kadar buraya gelmeliydi,” diye cevap verdi.</p>

    <p>Bay Tate, “Koşmuyordu değil mi?” diye sordu.</p>

    <p>“Hayır, titreme devresindeydi Bay Heck.”</p>

    <p>Atticus, “Ardından gidelim mi Heck?” diye sordu.</p>

    <p>“Beklesek daha iyi olur Bay Finch. Daima düz bir yönde giderler. Ama yine de belli olmaz. Dönebilir de... Umarım döner. Yoksa dosdoğru Radley’lerin arka bahçesine girecek. Biraz bekleyelim.”</p>

    <p>Atticus, “Radley’lere gideceğini sanmam,” dedi. “Parmaklıklar engel olur. Yolu izleyerek ilerleyecektir...”</p>

    <p>Kuduz köpeklerin ağızlarından salya aktığını, koştuklarını, sıçradıklarını, onun bunun gırtlağına atıldıklarını sanırdım. Sonra ağustos ayında kudurduklarını bilirdim.</p>

    <p>Boşaltılmış bir sokaktan daha kötü bir şey olamaz. Ağaçlar kımıldamıyor, kuşlar ötmüyordu. Bayan Maudie’nin bahçesindeki marangozlar ortadan yok olmuşlardı. Bay Tate’in önce burnunu çektiğini, sonra sümkürdüğünü duydum. Tüfeğini kolunun altına sıkıştırmıştı. Bayan Crawford’ın yüzünün ön kapısının camına yapışmış olduğunu fark ettim. Bayan Maudie de yanındaydı. Atticus ayaklarını bir taşın üstüne koydu. Kalçasını ağır ağır ovdu.</p>

    <p>Sonra sakin bir sesle, “İşte geliyor,” dedi.</p>

    <p>Tim Johnson ortaya çıktı. Radley’lerin evine paralel bir yönde, uykudaymış gibi geliyordu.</p>

    <p>Jem, “Şuna bakın,” diye fısıldadı. “Bay Heck dümdüz giderler demişti. Bu yolun üstünde bile gidemiyor.”</p>

    <p>“Çok hasta galiba,” dedim.</p>

    <p>“Önüne çıkanın üstüne atılır.”</p>

    <p>Bay Tate elini alnına götürdü. “Tamam, hasta bu Bay Finch,” dedi. Tim Johnson, ağır ağır yaklaşıyordu. Ne oynuyor ne de yeşillikleri kokluyordu: Sanki bir hedefe kendini adamış gibi, görünmez bir güç onu bize doğru itiyordu. Bir atın, üstündeki sinekleri kovarken titrediği gibi tepeden tırnağa titriyordu. Çenesi açılıp kapanıyordu. Bitkin bir haldeydi. Ama ağır ağır da olsa bize doğru geliyordu.</p>

    <p>Jem, “Ölecek bir yer arıyor!” dedi.</p>

    <p>Tim Johnson, kaldırımın üstüne çıktı. Geriye kalan zavallı aklıyla nereye gideceğini düşünür gibi durdu. Kararsız bir iki adım attı. Sonra Radley’lerin kapısının önünde durdu. Dönmek istedi. Fakat başaramadı.</p>

    <p>Atticus, “Tam isabet ettirebileceğin bir yerde Heck,” dedi. “Yan sokağa sapmadan işini bitir. Yoksa başımıza iş açar. İçeri gir Cal.”</p>

    <p>Calpurnia tel kapıyı açtı. Kancayı elinde tutuyordu. Benimle Jem’i vücuduyla korumaya çalışıyordu. Biz, kollarının altından sokağı görüyorduk.</p>

    <p>Bay Tate tüfeği Atticus’a uzatarak, “Siz vurun Bay Finch,” dedi. Jem’le neredeyse bayılacaktık.</p>

    <p>Atticus, “Vakit geçirme Heck,” dedi. “Hadi.”</p>

    <p>“Bay Finch, bu işin bir tek kurşunda yapılması gerek.”</p>

    <p>Atticus başını sallayarak, “Hadi Heck,” dedi. “Bütün gün orada durup seni bekleyecek değil ya.”</p>

    <p>“Tanrı aşkına Bay Finch. Bakın nerede! Bir isabet ettiremezsem, dosdoğru Radley’lere girer.”</p>

    <p>“Otuz yıldan beri elime silah almadım...”</p>

    <p>Bay Tate, tüfeği Atticus’a atar gibi verdi. “Siz vurursanız, çok sevinirim,” dedi.</p>

    <p>Bir sis perdesi gerisinden, Jem’le babamızın silahı alışını, sokağın orta yerine yürüyüşünü izledik. Hızlı yürüyordu. Ama bana suyun altında gidiyormuş gibi geldi. Zaman durmuştu sanki.</p>

    <p>Atticus, gözlüğünü alnına itti. Fakat kayıp yere düştü. Sessizlikte camlarının kırıldığını duydum. Atticus gözlerini sildi. Gözlerini kırpıştırdığını görebiliyorduk.</p>

    <p>Radley’lerin kapısının önünde, Tim Johnson bir türlü varamadığı karara varmış, yine yoluna gitmeyi kararlaştırmıştı galiba. Çünkü iki adım attı. Durdu. Başını kaldırdı. Vücudunun dimdik kasıldığını gördük.</p>

    <p>Tüfek patladı. Tim Johnson zıpladı. Kaldırımın kenarına kahverengi beyaz bir külçe halinde serildi.</p>

    <p>Bay Tate verandadan indi. Radley’lerin evine doğru koştu. Köpeğin önünde durup eğildi. Köpeği çevirdi. Parmağını alnına, sol gözüne doğru götürdü. “Bir parça sağa doğru nişan almışsınız Bay Finch,” dedi.</p>

    <p>Atticus, “Hep öyle nişan alırdım,” diye cevap verdi.</p>

    <p>Eğildi. Gözlüğünü aldı. Kırılan camları ayağıyla ezdi. Bay Tate’in yanına gitti. Tim Johnson’a baktı.</p>

    <p>Kapılar birer birer açıldı. Sokak ağır ağır canlandı. Bayan Maudie, Bayan Stephanie Crawford’la göründü.</p>

    <p>Jem şaşırmıştı. Donmuş gibi olduğu yerde duruyordu. Kımıldatmak için bir çimdik attım. Atticus geldiğimizi görünce, “Olduğunuz yerde durun,” dedi.</p>

    <p>Bay Tate’le Atticus bahçeye döndüler. Bay Tate gülümsüyordu. “Köpeği alması için Zeebo’yu yollarım,” dedi. “Pek fazla bir şey unutmamışsınız Bay Finch.”</p>

    <p>Atticus cevap vermedi.</p>

    <p>Jem, “Atticus?” dedi.</p>

    <p>“Efendim?”</p>

    <p>“Hiç!”</p>

    <p>“Gördüm. Tek Kurşun Finch!”</p>

    <p>Atticus yıldırım gibi sesin geldiği yana döndü. Bayan Maudie’yle burun buruna geldiler. Bir şey söylemeden birbirlerine baktılar. Sonra Atticus, şerifin arabasına bindi. Jem’e, “Buraya gel!” dedi. “Köpeğin yanına yaklaşmayın anladınız mı? Şimdi de sağ olduğu zamanki kadar tehlikeli.”</p>

    <p>Jem, “Peki efendim,” diye cevap verdi. “Atticus...”</p>

    <p>“Efendim oğlum?”</p>

    <p>“Hiç.”</p>

    <p>“Neyin var çocuk? Konuşmasını mı unuttun?” diyerek Bay Tate, Jem’e gülümsedi. “Babanın...”</p>

    <p>Atticus, “Hışş, Heck,” dedi. “Hadi dönelim artık.”</p>

    <p>Onlar gidince Jem’le Bayan Stephanie’nin verandasına gittik. Zeebo’nun çöp arabasıyla gelip köpeği almasını bekledik.</p>

    <p>Jem’in donukluğu devam ediyordu. Bayan Stephanie, “Şubat ayında köpeğin kuduracağı kimin aklına gelirdi!” dedi. “Harry Johnson, Mobile’dan dönüşte haberi alır, köpeğini Finch’in vurduğunu öğrenince ne yapar bilmem.”</p>

    <p>Jem konuşma yeteneğini kazanır gibi oldu. “Gö... gö... gördün mü Scout?” dedi. “Orada duruşunu... Gördün mü? Sanki... tüfek kendisinden bir parça gibiydi. Öyle de hızlı davrandı ki... Sanki... Ben bir şeyi vurabilmek için en aşağı on dakika nişan almalıyım.”</p>

    <p>Bayan Maudie, şeytanca bir gülümsemeyle, “Ne dersiniz Bayan Jean Louise?” dedi. “Hâlâ babanızın bir şey yapmadığını mı düşünüyorsunuz? Ondan utanıyor musunuz?”</p>

    <p>“Hayır,” diye cevap verdim.</p>

    <p>“Geçende söylemeyi unuttum. Arp çalmaktan başka bir de nişancıydı. Maycomb’da onun üstüne nişancı yoktu. Artık her şeyi biliyorsunuz. Gençliğinde lakabının Tek Kurşun olduğunu bilmiyor muydunuz? Çiftlikte attığını vururdu. Attığı on beş kurşundan on dördünü isabet ettirip de birini boşa salladı mı üzülürdü.”</p>

    <p>Jem, “Bize hiç bundan söz etmedi,” diye mırıldandı.</p>

    <p>“Söylemedi, değil mi?”</p>

    <p>“Söylemedi efendim.”</p>

    <p>“Niçin hiç ava çıkmıyor?” dedim.</p>

    <p>“Ancak bunu size belki ben anlatabilirim,” dedi Bayan Maudie. “Babanız kalbi çok temiz bir insandır. Nişancılık bir Tanrı vergisidir. Bir yetenektir... İlerletmek için çalışmak gerek elbet. Ama piyano ya da arp çalmaya benzemez. Öyle sanıyorum ki, bu yeteneğinin diğer canlılar için iyi bir şey olmadığına karar verince tüfeği elinden bıraktı. Zorunlu olmadıkça ateş etmemeye karar verdi. Bugünkü gibi.”</p>

    <p>“Bununla övünmeli,” dedim.</p>

    <p>“Akıllı insanlar hiçbir zaman yetenekleriyle övünmezler,” dedi Bayan Maudie.</p>

    <p>Zeebo’nun geldiğini gördük. Arabanın arkasından bir kürek aldı. Tim Johnson’ı dikkatle arabaya attı. Sonra Tim’in düştüğü yere ve etrafına bir tenekeden bir şeyler döktü.</p>

    <p>Evde, Jem’e, pazartesi günü okulda anlatılacak bir şeyimizin olduğunu söyledim. Jem bana döndü.</p>

    <p>“Bu konuda kimseye bir şey söyleme Scout,” dedi.</p>

    <p>“Neden? Elbette söyleyeceğim. Öyle herkesin babası Maycomb’un en usta nişancısı olamaz ki.”</p>

    <p>Jem, “Bilmemizi isteseydi kendi anlatırdı,” dedi. “Bununla övünseydi bize söylerdi.”</p>

    <p>“Belki de unutmuştur,” dedim.</p>

    <p>“Hayır Scout. Anlayamayacağın bir şey bu. Atticus artık yaşlandı. Hiçbir şey yapmasa bile umurumda değil... Hiç umurumda değil.”</p>

    <p>Jem yerden bir taş aldı. Garaja doğru attı. Taşın ardından koşarak, “Atticus gerçek bir centilmen,” dedi. “Tıpkı benim gibi.”</p>
  </div>
</body>
</html>
