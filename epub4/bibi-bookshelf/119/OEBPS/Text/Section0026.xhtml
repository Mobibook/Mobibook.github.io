<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dokuzuncu Bölüm</h1>

    <p>Tom Robinson sağ elini sol kolunun altına soktu ve kolunu kaldırdı. İncil’e doğru uzandı. Kauçuğu andıran sol eliyle kitabın siyah cildine dokunmaya çalıştı. Sağ elini yemin etmek için havaya kaldırınca, yararsız sol el yerinden kaydı. Kâtibin masasına çarparak yanına düştü. Yargıç Taylor, “Oldu artık Tom,” diye bağırınca yemini edip yerine oturdu. Atticus, ondan her şeyi anlatmasını istedi.</p>

    <p>Tom, yirmi beş yaşındaydı. Evliydi. Üç çocuğu vardı. Daha önce de başı yasayla derde girmişti. İtaatsizlikten otuz gün yemişti.</p>

    <p>Atticus, “Neden cezalandırıldın?” diye sordu.</p>

    <p>“Biriyle kavga ettim. Beni bıçaklamak istiyordu.”</p>

    <p>“Bıçakladı mı?”</p>

    <p>“Evet efendim. Ama canımı çok yakmadı.”</p>

    <p>Atticus, “Anladım,” dedi. “İkiniz de mahkûm oldunuz mu?”</p>

    <p>“Evet efendim. Cezayı ödeyemediğim için hapis yattım. Öteki ödedi.” Dill eğilip Jem’e Atticus’un ne yapmak istediğini sordu. Jem, Atticus’un jüriye Tom Robinson’ın saklayacak bir şeyi olmadığını göstermek istediğini söyledi.</p>

    <p>“Mayella Violet Ewell’la tanışıyor musun?”</p>

    <p>“Evet efendim. Her gün, tarlaya gidip gelirken evinin önünden geçerim.”</p>

    <p>“Kimin tarlasına?”</p>

    <p>“Bay Link Deas’ın pamuklarını toplarım.”</p>

    <p>“Kasım ayında pamuk mu topluyordun?”</p>

    <p>“Hayır efendim. Yaz kış Bay Link Deas’ın tarlasında çalışırım. Bütün yıl yanında dururum. Bahçesinde şeftali ağaçları vardır. Onlara da bakarım.”</p>

    <p>“İşe gidip gelirken Ewell’ların evinin önünden geçmek zorunda olduğunu söyledin. Geçeceğin başka bir yol yok mu?”</p>

    <p>“Hayır efendim, yok. Varsa da ben bilmiyorum.”</p>

    <p>“Tom, Bayan Mayella seninle hiç konuştu mu?”</p>

    <p>“Evet efendim. Evin önünden geçerken şapkamı çıkarıp selam verirdim. Bir gün içeri gelmemi, eski bir dolabı parçalamamı istedi.”</p>

    <p>“Ne zaman oldu bu?”</p>

    <p>“Bay Finch, geçen ilkbahardı. İyi hatırlıyorum, çünkü toprağı çapalama zamanıydı. Yanımda çapam vardı. Fakat kendisinde bir balta olduğunu söyledi. Baltayı verdi. Dolabı parçaladım. Sonra, ‘Sana para vereyim,’ dedi. ‘Hayır efendim,’ diye karşı çıktım. ‘Para istemez.’ Sonra eve döndüm Bay Finch. Geçen ilkbaharda oldu bu. Bir yıl önce.”</p>

    <p>“Oraya bir daha gittin mi?”</p>

    <p>“Evet efendim.”</p>

    <p>“Ne zaman?”</p>

    <p>“Birçok kereler gittim.”</p>

    <p>Yargıç Taylor’ın eli, içgüdüsel olarak tokmağına gitti. Ama eli havada kaldı. Çünkü aşağıdaki mırıltı onun uyarmasına gerek kalmadan kesilmişti.</p>

    <p>“Ne için gittin?”</p>

    <p>“Efendim?”</p>

    <p>“Parmaklıklardan içeri niçin birçok kereler daha girdin?”</p>

    <p>Tom Robinson’ın alnındaki kırışıklıklar düzeldi. “Beni içeri çağırdı efendim,” dedi. “Hemen hemen her geçişimde yapmamı istediği bir işleri olurdu... Odun kırmak, su taşımak gibi. Kırmızı çiçeklerini her gün sulardı...”</p>

    <p>“Bu işlerin karşılığında para alır mıydın?”</p>

    <p>“Hayır efendim. Ona yardım ettiğim için memnundum. Bay Ewell, kızına yardım etmiyordu pek. Çocuklar da oralı değillerdi. Sonra bana verecek parası olmadığını da biliyordum.”</p>

    <p>“Kardeşleri neredeydiler?”</p>

    <p>“Ortalıkta dolaşırlardı. Bazen bana bakarlar, bazen de pencerede otururlardı.”</p>

    <p>“Bayan Mayella seninle konuşur muydu?”</p>

    <p>“Evet efendim. Konuşurdu.”</p>

    <p>Tom Robinson’ın tanıklığını dinlerken, Mayella Ewell’ın dünyanın en yalnız insanı olduğunu anladım. Boo Radley’den bile daha yalnızdı. Atticus ona arkadaşı olup olmadığını sorduğunda, Mayella bunun anlamını kavrayamamış, Atticus’un kendisiyle alay ettiğini sanmıştı. Mayella, Jem’ in melez çocuk dediği çocuk kadar üzgündü. Beyazların ona aldırış ettikleri yoktu. Çünkü Mayella domuzlar arasında yaşıyordu. Zenciler onunla ahbap olamazlardı, çünkü derisi beyazdı. Bay Dolphus Raymond gibi zencilerin arasında yaşayamazdı. Çünkü toprak sahibi olmadığı gibi, iyi ve köklü bir aileden de gelmiyordu. Hiç kimse Ewell’lar için, “Kendilerini bilirler,” demezdi. Maycomb’lular, Ewell’lara Noel sepetleri, yardım parası ve ellerinin tersini verirlerdi. Mayella’ya ömründe ilk olarak namusluca yaklaşan kimse Tom Robinson olmuştu. Ama Mayella, Tom’un kendisine tecavüz ettiğini söylüyordu. Ayağa kalktığı zaman Tom’a çirkin bir bakışla baktı.</p>

    <p>“Sen hiç,” diyerek konuşmaya başlayan Atticus’un sesiyle düşüncelerim son buldu. “Ewell’ların evlerine çağrılmadan hiç girdin mi?”</p>

    <p>“Hayır Bay Finch, hiç girmedim. Giremezdim de efendim.”</p>

    <p>Bir gün Atticus, bir tanığın yalan söyleyip söylemediğini anlamak için onu izlemekten çok, konuşmasını dinlemek gerekir, demişti. Bu kuralı uyguladım... Tom sorulara bir solukta cevap veriyordu. Sesi sakindi. Herhangi bir titreme, sızlanma yoktu. Namuslu bir zenciye benziyordu. Namuslu bir zenci de hiçbir zaman bir başkasının evine çağrılmadan girmezdi.</p>

    <p>“Tom, geçen yıl, kasım ayının yirmi birinci günü ne oldu?”</p>

    <p>Aşağıdaki dinleyiciler tek bir beden gibi soluk aldılar. Öne eğildiler. Arkamızdaki zenciler de aynı şeyi yaptılar.</p>

    <p>Tom, kadife gibi, ama parlak olmayan bir cilde sahipti. Gözlerinin beyazı pırıl pırıldı. Konuştuğu zaman dişlerinin parladığını görüyorduk. Eğer Tom’un kolunun sakatlığı olmasa yakışıklı bir erkek sayılacaktı sanırım.</p>

    <p>“Bay Finch,” dedi. “O akşam da her zamanki gibi evime dönüyordum. Ewell’ların evinin önünden geçerken, Bayan Mayella kendisinin dediği gibi verandadaydı. Ortalıkta nedenini bir türlü anlayamadığım bir sessizlik vardı. Tam oradan geçerken bunu düşünüyordum ki, Bayan Mayella bir dakika gelip kendisine yardım etmemi istedi. Parmaklıklardan içeri girdim. Kesilecek, parçalanacak odun veya başka bir şey var mı diye çevreme bakındım. Yoktu. Bayan Mayella, ‘Evde yapılacak bir iş var,’ dedi. ‘Eski kapı yerinden çıkmış. Neredeyse üstüme düşecek.’ ‘Tornavidanız var mı Bayan Mayella?’ dedim. Elbette olduğunu söyledi. Böylece merdivenleri çıktım. İçeri girmemi işaret etti. Ön odaya girip kapıya baktım. ‘Bayan Mayella bu kapı çok sağlam görünüyor,’ dedim. Kapıyı ileri geri ittim. Bir bozukluk yoktu. O zaman kapıyı kapadı. Ortalığın niçin bu kadar sessiz olduğunu düşünüyordum. O anda farkına vardım. Ortalıkta bir tek çocuk, ama hiçbirisi yoktu. ‘Bayan Mayella, çocuklar nerede?’ dedim.”</p>

    <p>Tom’un siyah kadife derisi artık parlamaya başlamıştı. Elini yüzünde gezdirdi.</p>

    <p>“‘Çocuklar nerede?’ dedim,” diye sürdürdü sözünü. “Dedi ki... Gülüyordu... Dedi ki, ‘Çocuklar dondurma yemeye gittiler. Parayı toplayabilmek için bir yıl uğraştım,’ dedi. ‘Ama işte hepsini dondurma yemeye göndermeyi başardım,’ dedi.”</p>

    <p>Tom’un huzursuzluğu terlemesinden ileri gelmiyordu. “O zaman sen ne dedin Tom?” diye sordu Atticus.</p>

    <p>“‘Bayan Mayella ne kadar iyi yüreklisiniz, çok iyi etmişsiniz...’ gibi bir şeyler söyledim galiba... ‘Öyle mi sanıyorsun?’ dedi. Ben iyi yürekli olduğunu, kardeşlerini düşünmesinin güzel bir hareket olduğunu anlatmak istemiştim. Anlamadı sanırım.”</p>

    <p>Atticus, “Ben seni anlıyorum Tom. Devam et,” dedi.</p>

    <p>“‘Artık gideyim,’ dedim. Yapılacak bir iş yoktu. Kendisi var dedi. Nedir diye sorunca, sandalyeye çıkıp dolabın üstündeki kutuyu vermemi söyledi.”</p>

    <p>“Kırıp parçaladığın dolap değildi bu, değil mi?” diye sordu Atticus.</p>

    <p>Tanık gülümsedi. “Hayır efendim, bir başkasıydı. Oda kadar yüksekti. Söylediğini yaptım... Sonra... sonra bacaklarıma sarıldığını hissettim. Bay Finch. Bacaklarıma sarıldı. Beni o kadar korkuttu ki sandalyeden sıçradım. Sandalye yuvarlandı. Yere düştüm... Odada devrilen tek eşya bu sandalyeydi Bay Finch. Yemin ederim.”</p>

    <p>“Sandalye yuvarlandıktan sonra ne yaptın?”</p>

    <p>Tom Robinson, işin en can alıcı noktasına gelmişti. Atticus’a, jüriye ve tam karşısında oturan Bay Underwood’a baktı.</p>

    <p>“Tom, doğruyu söyleyeceğine yemin ettin. Söyler misin?”</p>

    <p>Tom’un parmakları sinirli bir hareketle dudaklarının üstünde gezindi.</p>

    <p>“Sonra ne oldu?”</p>

    <p>“Soruya cevap ver,” dedi Yargıç Taylor, purosunun üçte birini yemişti.</p>

    <p>“Bay Finch, doğruldum. Sandalyeyi düzelttim. Birden üzerime atladı.”</p>

    <p>“Öfkeyle mi atladı? Saldırdı mı?”</p>

    <p>“Hayır efendim. Sarıldı... Belime sarıldı.”</p>

    <p>Bu kez Yargıç Taylor’ın tokmağı masaya gürültüyle indi. Tam o sırada salonun tavanındaki ışıklar yandı. Daha karanlık basmamıştı ama güneş pencerelerden çekilmişti. Yargıç Taylor sessizliği sağladı.</p>

    <p>“Sonra ne yaptı?”</p>

    <p>Tanık güçlükle yutkundu. “Uzandı. Yanağımdan öptü. Daha önce hiç büyük bir adamı öpmediğini, bir zenciyi öpmesinin de sakıncası olmadığını söyledi. ‘Sen de beni öp zenci,’ dedi. ‘Bırakın gideyim Bayan Mayella,’ dedim. Kaçmaya çalıştım. Benden önce kapıya gitti. Onu itmek zorunda kaldım. ‘Bırakın geçeyim,’ dedim. Tam bu sırada Bay Ewell pencereden bağırmaya başladı.”</p>

    <p>“Bay Ewell ne dedi?”</p>

    <p>Tom Robinson yeniden yutkundu. Gözleri irileşti. “Burada söylenmesi uygun düşmeyecek bir şey... Çocukların ve hanımların duymaları doğru olmayacak bir şey...”</p>

    <p>“Ne söyledi Tom? Jüriye ne söylediğini anlatmalısın.”</p>

    <p>Tom Robinson gözlerini sımsıkı kapadı. “Lanet olası orospu çocuğu, seni öldüreceğim,” dedi.</p>

    <p>“Sonra ne oldu?”</p>

    <p>“Bay Finch, öyle bir kaçış kaçtım ki ne olduğunu bilmiyorum.”</p>

    <p>“Tom, Mayella Ewell’a tecavüz ettin mi?”</p>

    <p>“Hayır efendim.”</p>

    <p>“Herhangi bir biçimde ona zararın dokundu mu?”</p>

    <p>“Hayır efendim.”</p>

    <p>“Mayella Ewell’ın gösterdiği yakınlığa karşı koydun mu?”</p>

    <p>“Bay Finch, elimden geleni yaptım. Bayan Mayella’yı kırmadan, kaba davranmadan karşı koymaya çalıştım. Kaba olmak istemedim. Onu itip kakmak istemedim.”</p>

    <p>Tom Robinson’ın kendi çapında, Atticus kadar nazik, terbiyeli bir insan olduğunu anladım. Babam daha sonra bana anlatıncaya kadar, Tom’un sözlerindeki gücü anlayamamıştım. Beyaz bir kadına, ne şartlar altında olursa olsun el kaldırmaya cesaret edemez, ettikten sonra yaşamayı aklından çıkarırdı. Bu durumda kaçmak en iyi yoldu... Oysaki bu bir suç işaretiydi.</p>

    <p>Atticus, “Tom yeniden Bay Ewell’a dönelim,” dedi. “Sana bir şey söyledi mi?”</p>

    <p>“Hayır söylemedi efendim. Söylemiş olabilir ama ben orada değildim...”</p>

    <p>Atticus sert bir tavırla, “Yeter,” dedi. “Ne duydun, kiminle konuşuyordu?”</p>

    <p>“Bay Finch, Bay Ewell Bayan Mayella’ya bakıyor, ona bir şeyler söylüyordu.”</p>

    <p>“Sen sonra kaçtın mı?”</p>

    <p>“Kaçtım efendim.”</p>

    <p>“Niçin kaçtın?”</p>

    <p>“Korkmuştum efendim.”</p>

    <p>“Niçin korktun?”</p>

    <p>“Bay Finch, siz de benim gibi bir zenci olsanız, siz de korkardınız.” Atticus oturdu. Bay Gilmer tanığın yanına yaklaşıyordu ki Bay Link Deas yerinden kalktı ve bağırdı.</p>

    <p>“Hepinizin şunu bilmesini istiyorum ki, bu çocuk benim yanımda tam sekiz yıl çalıştı. En küçük bir ters davranışına tanık olmadım.”</p>

    <p>“Sesinizi kesin bayım!” Yargıç Taylor uykusundan uyanmış bağırıyordu. Yüzü de pespembe olmuştu. “Link Deas,” diye kükredi. “Eğer söyleyecek bir şeyiniz varsa sırası geldiği zaman yemin eder söylersiniz. O vakte kadar, hemen salondan çıkın efendim! Duydunuz mu? Çıkmazsanız davayı ertelerim.”</p>

    <p>Yargıç Taylor, keskin bakışlarla Atticus’a baktı. Hele bir kelime söyle halin haraptır der gibiydi. Atticus ise başını önüne eğmiş, kıs kıs gülüyordu.</p>

    <p>Yargıç Taylor, kâtibe, Atticus’tan sonra söylenenleri yazdıysa silmesini, “Bay Finch siz de benim gibi bir zenci olsanız, korkardınız...” cümlesinden sonra bir şey kalmamasını istedi. Jüriye bu müdahaleyi saymamalarını söyledi. Sonra, “Devam edin Bay Gilmer,” dedi.</p>

    <p>Bay Gilmer, “Yasalara itaatsizlikten otuz gün hapse mi mahkûm olmuştun Robinson?” diye sordu.</p>

    <p>“Evet efendim.”</p>

    <p>“Ne yaptın?”</p>

    <p>“Kavga etmiştim efendim.”</p>

    <p>“Eve hüküm giydin, değil mi?”</p>

    <p>Atticus başını kaldırdı. “Bunların hepsi yazıldı sanırım sayın yargıç,” dedi. Bana bıkkın bir hali var gibi geldi.</p>

    <p>Yargıç da aynı bıkkınlıkla, “Yine de tanık cevap vermeli,” dedi.</p>

    <p>“Otuz gün verdiler efendim.”</p>

    <p>Bay Gilmer’ın, yasalara itaatsizlikten otuz günle cezalandırılan bir kişinin, pekâlâ Bayan Mayella’nın ırzına geçmeyi düşünebileceğini jüriye, içtenlikle söyleyeceğini biliyordum.</p>

    <p>“Robinson, tek elle odun yarmak, tahta parçalamakta epey ustasın, değil mi?”</p>

    <p>“Evet efendim. Öyle sanırım.”</p>

    <p>“Bir kadının boğazını sıkacak ve onu yere fırlatacak kadar güçlüsün değil mi?”</p>

    <p>“Böyle bir şeyi asla yapmadım efendim.”</p>

    <p>“Ama yapabilecek kadar güçlüsün?”</p>

    <p>“Öyle efendim.”</p>

    <p>“Gözün çoktandır Bayan Mayella’daydı. Değil mi oğlum?”</p>

    <p>“Hayır efendim. Ona hiç bakmadım.”</p>

    <p>“Çok nazik biri olduğun için mi onun odunlarını kırıyor, tahtalarını parçalıyordun?”</p>

    <p>“Yalnız ona yardım etmek istiyordum efendim.”</p>

    <p>“Çok cömertsin. İşten sonra evinde de yapılacak şeyler oluyordu değil mi?”</p>

    <p>“Evet efendim.”</p>

    <p>“Niçin kendi evindeki işlere bakacağına, Bayan Ewell’la meşgul oldun?”</p>

    <p>“Evdekileri de yapıyordum efendim.”</p>

    <p>“Epey çalışıyordun demek. Niçin?”</p>

    <p>“Niçin ne efendim?”</p>

    <p>“Bayan Mayella’nın işlerini görmeye neden bu kadar hevesliydin?”</p>

    <p>Tom Robinson, kararsızdı: Bir cevap aradığı belliydi. “Hiç yardımcısı yok gibiydi. Dediğim gibi...”</p>

    <p>“Evde Bay Ewell ve yedi çocuk varken mi?”</p>

    <p>“Ona hiç yardım etmiyorlardı...”</p>

    <p>“Onca işi hep iyiliğinden mi yaptın oğlum?”</p>

    <p>“Yardım etmeye çalıştım.”</p>

    <p>Bay Gilmer, jüriye anlamlı bir gülümsemeyle baktı. “Çok cömert bir insana benziyorsun,” dedi. “Para almadan bu kadar iş yapmak...”</p>

    <p>“Evet efendim. Bayan Mayella’ya yardım etmeye çalıştım. Onun için üzülüyordum. Ailesine bakmak için bütün gücüyle çalışıyordu. Öbürleri...”</p>

    <p>“Onun için üzülüyordun. Onun için üzüntü duydun demek?” Bay Gilmer’ın başı tavana değecek gibi oldu.</p>

    <p>Tanık fazlasıyla duygu içeren bir şey söylediğini anlayınca sandalyesinde huzursuz bir kımıldayışla irkildi. Ama olan olmuştu artık. Aşağıdakilerin hiçbiri Tom Robinson’ın cevabını beğenmemişti. Bay Gilmer, aldığı cevabın sindirilmesi için bir süre konuşmadı.</p>

    <p>“Şimdi, geçen yıl kasım ayının yirmi birinci günü yine her zamanki gibi evin önünden geçtin. Bayan Mayella içeri girip dolabı parçalamanı mı istedi?”</p>

    <p>“Hayır efendim.”</p>

    <p>“Evin önünden geçtiğini inkâr mı ediyorsun?”</p>

    <p>“Hayır efendim. Bayan Mayella bu kez evin içinde yapılacak bir iş olduğunu söyledi.”</p>

    <p>“Bayan Mayella, senden dolabın parçalanmasını istedi, tamam mı?”</p>

    <p>“Hayır efendim. Tamam değil.”</p>

    <p>“O halde, Bayan Mayella’nın yalan söylediğini ileri sürüyorsun?”</p>

    <p>Atticus ayağa kalkmıştı. Ama Tom Robinson buna gerek bırakmadı. “Hayır efendim,” dedi. “Yalan söylediğini iddia etmiyorum. Yalnız karıştırdığını söylüyorum.”</p>

    <p>Bay Gilmer’ın sorduğu bundan sonraki on soruda, Tom Robinson, Bayan Mayella’nın yanıldığını, olayları karıştırdığını sürekli bir biçimde, kelimelerini değiştirmeden yineledi.</p>

    <p>“Seni evden Bay Ewell kovmadı mı oğlum?”</p>

    <p>“Hayır efendim. Böyle bir şey yaptığını hatırlamıyorum.”</p>

    <p>“Hatırlamamakla neyi söylemek istiyorsun?”</p>

    <p>“Beni evden atacak kadar orada kalmadığımı anlatmak istedim. Korktuğumu söylemiştim efendim.”</p>

    <p>“Vicdanın rahat olduktan sonra niçin korkacaksın? Bayan Mayella’ya karşı koyduğunu söyledin, seni inciteceğinden mi korkup da kaçtın?”</p>

    <p>“Hayır efendim. Dava edileceğimden, şimdi olduğu gibi mahkeme karşısına çıkartılacağımdan korktum.”</p>

    <p>“Tutuklanmaktan, yaptığın şeylerle yüzleşmekten mi korktun?”</p>

    <p>“Hayır.”</p>

    <p>“Bana karşı mı geliyorsun oğlum?”</p>

    <p>“Hayır efendim. Böyle bir niyetim yok.”</p>

    <p>Bay Gilmer’ın sorgulamasının ancak bu kadarım dinleyebildim. Çünkü Jem, beni Dill’i dışarı çıkartmam için zorlamıştı. Dill, her ne sebeptense ağlamaya başlamıştı. Susmak bilmiyordu. Önce sessiz sessiz ağlıyordu. Sonra hıçkırıkları çevreden duyulmaya başlandı. Jem, Dill’i dışarı çıkarmazsam, buna beni zorlayacağını, Peder Sykes da çıkmamızın daha iyi olacağını söyledi. Ben de, Dill’i alıp dışarı çıktım. Dill’in o gün bir şeyi yoktu. Galiba evden kaçışının etkisinden daha kurtulamamıştı.</p>

    <p>Merdivenlerin alt basamaklarına varınca, “İyi değil misin?” diye sordum.</p>

    <p>Dill, merdivenleri inerken kendini toplamaya çalışıyordu. Bay Link Deas merdivenlerde tek başına duruyordu. Yanından geçerken, “Bir şey mi oldu Scout?” diye sordu.</p>

    <p>Omzumun üstünden, “Hayır,” diye cevap verdim. “Dill hastalandı.”</p>

    <p>Dill’e, “Ağaçların altına gidelim,” dedim. “Galiba sıcak dokundu sana.” En büyük meşe ağacını seçtik. Altına oturduk.</p>

    <p>“Kime ağlıyorsun? Tom’a mı?”</p>

    <p>“Hayır. Ona dayanamadım,” dedi Dill. “İhtiyar Bay Gilmer’a. Tom’a o kadar kötü davranmasına...”</p>

    <p>“Dill, bu onun görevi. Eğer Bay Gilmer olmasa avukatlar da olmazdı sanırım...”</p>

    <p>Dill sabırla derin bir soluk aldı. “Bunları biliyorum Scout. Konuşma biçimi beni hastalandırdı.”</p>

    <p>“Öyle davranmak zorundaydı Dill. O...”</p>

    <p>“Ama daha önce öyle...”</p>

    <p>“Dill, onlar kendi tanıklarıydı.”</p>

    <p>“Evet ama Bay Finch, Bayan Mayella’ya ve Bay Ewell’a karşı öyle davranmadı. Adamın durmadan Tom’a oğlum diye hitap etmesi, söyledikleriyle alay etmesi, aldığı her cevapta jüriye bakması...”</p>

    <p>“Dill, ne de olsa karşısındaki bir zenci.”</p>

    <p>“Umurumda bile değil. Bay Gilmer’ın davranışını doğru bulmuyorum. Hiç kimsenin o biçimde konuşmaya hakkı yok...”</p>

    <p>“Bu Bay Gilmer’ın âdetidir Dill. Hep böyle yapar. Hepsi, bütün savcılar böyledir.”</p>

    <p>“Finch kimseye öyle davranmıyor ama.”</p>

    <p>“Atticus bir örnek olamaz Dill...” Bayan Maudie Atkinson’ın bir sözünü bulmaya çalışıyordum. Sonunda aklıma geldi. “Atticus, sokakta nasılsa, mahkemede de öyledir.”</p>

    <p>Dill, “Ben bunu demek istemedim,” dedi.</p>

    <p>Arkamızdan bir ses, “Ben senin ne demek istediğini anladım oğlum,” dedi. Önce sesin meşe ağacından geldiğini sandık. Fakat bu, Bay Dolphus Raymond’dı. Ağacın yanından başını uzatıp baktı.</p>
  </div>
</body>
</html>
