<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dördüncü Bölüm</h1>

    <p>Geri kalan okul günlerim, ilk günkünden farklı geçmedi. Dewey Ondalık Sistemi adı verilen sistem, ilk yılın sonunda bütün okula yayılmıştı. Onun için, bu yöntemi başka eğitim yöntemleriyle kıyaslama imkânım olmadı. Yalnızca çevreme bakıyordum: Atticus ve amcam hiç okula gitmedikleri halde her şeyi biliyorlardı. Hiç olmazsa birinin bilmediğini öteki biliyordu. İşin daha önemli yanı, babam yıllar yılı oybirliğiyle eyalet meclisine seçilirdi ve öğretmenlerimizin bizi iyi hemşerilik kurallarına uydurmak için giriştikleri çalışmaların farkında değildi. Jem, kendi başına her şeye kolayca alışıyor, uyuyordu. Hiçbir kural onu kitaplarından ayıramazdı. Bana gelince, ben <em>Time</em> dergisinden ve evde elime geçirebildiğim her şeyi okuyarak öğrendiklerimden başka bir şey bilmiyordum. Maycomb’un eğitim sistemine ağır aksak ayak uydurmaya çalışırken, bir şeyden yoksun bırakıldığıma dair bir duygudan bir türlü kurtulamıyordum. Neyin eksik olduğunu bilmiyordum, ama Eyalet’in benim için düşündüğü, on iki yıl sürecek sıkıntılı bir okul hayatı değildi herhalde.</p>

    <p>Jem’den yarım saat önce dersten çıktığım için eve yalnız dönüyordum. Radley’lerin evinin önünden kendi bahçemizin önüne gelinceye kadar bütün hızımla koşuyordum. Bir gün, her zamanki gibi koşarken gözüme öyle bir şey çarptı ki derin bir soluk alıp durakladım, çevreme bakındım ve geri döndüm. Radley’lerin topraklarının bittiği yerde iki meşe ağacı vardı. Ağaçlardan birindeki bir şey dikkatimi çekmişti.</p>

    <p>Boyumdan biraz yüksekteki bir kovuğa, parlak bir kâğıt sokuşturulmuştu. İkindi güneşinde parlayarak gözümü alıyordu. Yeniden çevreme baktım. Parmaklarımın ucunda yükseldim. Kâğıdı çektim. İçinde iki tane çiklet vardı.</p>

    <p>Aklıma ilk gelen şey, çikletleri cebime atmak oldu. Sonra nerede olduğumu hatırladım. Hemen eve koştum. Verandada elime geçirdiğim şeyleri inceledim. Çikletler tazeye benziyordu. Kokladım. Bir tuhaflık yoktu. Yaladım. Bir süre bekledim. Ölmediğimi görünce ikisini de ağzıma attım.</p>

    <p>Jem eve gelince çikleti nereden aldığımı sordu. Bulduğumu söyledim.</p>

    <p>“Bulduğun şeyleri yeme Scout.”</p>

    <p>“Yerde bulmadım ki, ağacın kovuğundaydı.”</p>

    <p>Jem homurdandı.</p>

    <p>“Sahi söylüyorum,” dedim. “Şu, okuldan gelirken önünden geçtiğimiz ağaçtaydı.”</p>

    <p>“Ağzındakini hemen tükür!”</p>

    <p>Tükürdüm. Zaten tadı geçmek üzereydi. “Bütün öğleden sonra çiğnedim. Ölmedim. Hatta hasta bile olmadım.”</p>

    <p>Jem ayağını yere vurarak, “Oradaki hiçbir şeye, ağaçlara bile dokunmaman gerektiğini bilmiyor musun?” diye bağırdı. “Dokunursan ölürsün!”</p>

    <p>“Sen evin duvarına dokundun ama...”</p>

    <p>“O başka! Koş ağzını çalkala... Hemen... Duydun mu?”</p>

    <p>“Çalkalamam. Ağzımın tadı kaçar.”</p>

    <p>“Çalkalamazsan, Caipurnia’yı yanına yollarım.”</p>

    <p>Calpurnia’yla bozuşmaktansa Jem’in dediğini yapmak daha doğruydu. Nedense, okuldaki ilk yılım sırasında Calpurnia’yla olan ilişkilerim bambaşka bir yön almıştı: Calpurnia artık eskisi kadar işlerime karışmıyor, eskisi kadar zorbalık ve adaletsizlik yapmıyordu. Bana gelince, onu kızdırmamak için bazen hiç istemediğim şeyler yapıyordum.</p>

    <p class="paragraf">Artık yaz gelmek üzereydi. Jem’le yazı sabırsızlıkla bekliyorduk. Yaz en sevdiğim mevsimdi; yaz arka taraftaki tel kafesle çevrili verandada şezlonglara sırtüstü uzanmak, ağaç evde uyumak demekti. Yazın sevdiğimiz yiyecekleri de yerdik. Ama yaz her şeyden evvel Dill demekti.</p>

    <p>Okulun son gününde, evlerimize her zamankinden erken yollandık. Jem’le eve kadar yürüdük. “Belki de Dill yarın gelir,” dedim.</p>

    <p>Meşe ağaçlarının yanına geldiğimiz zaman belki yüzüncü defa, çikletleri bulduğum yeri göstermek için elimi kaldırdım. Bir başka yaldızlı kâğıdı göstermekte olduğumu fark ettim.</p>

    <p>Jem çevresine baktı. Uzandı. Alelacele küçük, parlak paketi kapıp cebine soktu. Eve koştuk. Ön verandada paketi açtık. İçinden küçük bir kutu çıktı. Üzeri şekerlerin içinden çıkan yaldızlı kâğıtlarla kaplanmıştı. Nişan yüzüklerinin konulduğu cinsten küçük, mor kadifeyle kaplı bir kutuydu. Kutunun içinden birbiri üstüne konmuş iki peni çıktı. Jem bunları alıp inceledi.</p>

    <p>“Kızılderili kafaları var üstlerinde,” dedi. “Bin dokuz yüz altı, hey Scout bir tanesi de bin dokuz yüz tarihli. Çok eski şeyler.”</p>

    <p>“Bin dokuz yüz,” diye Jem’in sözlerini tekrarladım. “Yani...”</p>

    <p>“Sus biraz. Düşünüyorum.”</p>

    <p>“Yoksa orası birinin eşyalarını sakladığı yer mi Jem?”</p>

    <p>“Hayır, oradan fazla kimse geçmez. Tabii büyük birinin değilse...”</p>

    <p>“Büyüklerin böyle yerleri olmaz ki. Bu paraları saklayacak mıyız Jem?”</p>

    <p>“Ne yapacağımızı bilmiyorum Scout. Geri kime vereceğiz? O ağacın önünden geçen biri gelmiyor aklıma... Cecil arka sokaktan gider.”</p>

    <p>Bizim sokağın sonundaki evlerden birinde oturan Cecil Jacobs, Radley’lerin ve Bayan Henry Lafayette’nin önünden geçmemek için her gün okula giderken arka yolu dolaşır, fazladan bir mil yol yürürdü. Bayan Dubose bizim iki kapı yukarımızda oturuyordu. Herkes Bayan Dubose’un yaşayan en kötü kalpli ihtiyar olduğu inancındaydı. Jem, yanında Atticus olmadan onun kapısı önünden geçmezdi.</p>

    <p>“Ne yapacağız Jem?”</p>

    <p>Sahibi ortaya çıkmazsa, bulunan eşyalar onları bulanındır. Arada sırada başkasının bahçesinden çiçek koparmak, yazın Bayan Maudie Atkinson’ın ineğinden süt sağmak yaptığımız işlerdendi ama paraya gelince iş değişiyordu.</p>

    <p>Jem, “Bak ne yaparız,” dedi. “Okul açılıncaya kadar saklarız. Açılınca herkese sorar, sahibini bulmaya çalışırız. Belki de okula otobüsle gelip giden çocuklardan birinindir. Okulun tatile girmesiyle heyecanlanmış, bunu almayı unutmuştur. Mutlaka bir sahibi vardır. Bak nasıl pırıl pırıl saklanmış.”</p>

    <p>“Evet ama çikleti niçin aynı yere koysunlar? Biliyorsun, çiklet bayatlayıp bozulur. Öyle uzun zaman dayanmaz ki.”</p>

    <p>“Biliyorum Scout. Ama bu paralardan birinin büyük bir değer taşıdığını seziyorum.”</p>

    <p>“Nasıl Jem?”</p>

    <p>“Kızılderili başları... Kızılderililerden geliyor. Çok kuvvetli sihir taşırlar. Sahiplerine şans getirirler. Tabii hiç beklemediğin sırada önüne çıkan kızarmış piliç gibi bir şey değil... Bütün ömrünce devam eden, uzun ömür, sağlık gibi şeyler getirir sahibine... Bunlar çok kıymetli şeyler. Götürüp sandığıma koyacağım.”</p>

    <p>Jem odasına çıkmadan önce dönüp Radley’lerin evine uzun uzun baktı. Yine bir şeyler düşünüyor olmalıydı.</p>

    <p>İki gün sonra Dill tantanayla geldi. Meridian’dan buraya kadar trende yalnız başına yolculuk etmişti. İstasyonda onu Rachel halası karşıladı. Trenin restoranında yemek yemiş, birbirine yapışık ikizlerin St. Louis’de trenden indiklerini görmüştü. Belinden gömleğine iliklenen o berbat mavi pantolonunu giymemişti. Şimdi üzerinde beli kemerli gerçek bir erkek pantolonu vardı. Bayağı şişmanlamıştı. Ama boyu uzamamıştı. Babasını gördüğünü söyledi. Dill’in babası bizimkinden daha uzun boyluymuş, ayrıca L&amp;N Demiryolu’nun müdürüymüş.</p>

    <p>Dill esneyerek, “Makiniste yardım bile ettim,” dedi.</p>

    <p>“Çok edersin,” diye atıldı Jem. “Bırak bunları şimdi. Bugün ne oynayacağız?”</p>

    <p>“Tom, Sam ve Dick’i,” diye cevap verdi Dill. “Hadi ön avluya çıkalım.” Dill, Köprü Altı Çocukları’nı oynamak istiyordu. Çünkü bu oyunda tam üç tane hatırı sayılır karakter rolü vardı.</p>

    <p>“Ben bunlardan bıktım,” dedim. Gerçekten de oyunun orta yerinde birdenbire belleğini yitiren ve oyunun sonuna kadar ortaya çıkmayan Tom Rover rolünü oynamaktan bıkmıştım artık.</p>

    <p>“Bize bir tane oyun yazsana Jem,” dedim.</p>

    <p>“Ben de oyun uydurmaktan bıktım.”</p>

    <p>Tatilimizin henüz ilk günündeydik ve bıkmıştık. Yazın bize neler getireceğini endişeyle düşünür oldum.</p>

    <p>Ön avluya geçtik, Dill durmuş, Radley’lerin can sıkıcı evine bakıyordu. “Ben...” diye başladı. “Burnuma ölüm kokusu geliyor. Sahi söylüyorum.”</p>

    <p>“Yani biri ölse kokusu gelir mi?”</p>

    <p>“Hayır canım. Sadece birinin ölmek üzere olduğunu sezerim demek istedim. Nasıl sezileceğini bana ihtiyar bir kadın öğretti.” Dill eğildi. Beni kokladı. Sonra, “Jean... Louise... Finch, üç güne kadar öleceksin,” dedi.</p>

    <p>“Dill susmazsan bir yumruk yiyeceksin. Şaka yapmıyorum.”</p>

    <p>Jem, “Susun,” diye kükredi. “Sanki hayalet masallarına inanıyormuş gibisin.”</p>

    <p>“Sanki sen inanmıyor musun?” dedim.</p>

    <p>Dill, “Hayelet masalıyla ne demek istiyorsunuz?” diye sordu.</p>

    <p>Jem, “Hiç geceleri ıssız yollarda gezinmedin mi?” diye sordu Dill’e. “Öyle yerlerde insanların kanlarını emen hayaletler dolaşır.”</p>

    <p>“Peki bunlardan birine rastlamamak için ne yapmalı?”</p>

    <p>“Bir şey yapamazsın. Bazen bütün yol boyunca insanın peşinden gelirler. O zaman, ‘Güzel melek yoldan çekil, kanımı emme,’ demek lazım. Böylece çevreni sarmalarına engel olabilirsin.”</p>

    <p>“Söylediklerinin tek kelimesine bile inanma Dill,” dedim. “Calpurnia bunun zenci uydurması olduğunu söylüyor.”</p>

    <p>Jem yüzüme kötü kötü baktı. Sonra, “Oyun oynayacak mıyız oynamayacak mıyız?” dedi.</p>

    <p>“Hadi tekerleğin içinde yuvarlanalım,” dedim.</p>

    <p>Jem içini çekerek, “Ben artık tekerleğe sığmam,” dedi.</p>

    <p>“Ne olur, sen de itersin.”</p>

    <p>Arka bahçeye koşarak verandanın altından eski bir araba lastiği alıp getirdim. “Sıra benim,” dedim.</p>

    <p>Dill ilk gelenin kendisi olduğunu, sırayı ona vermemi istedi. Fakat Jem benden yana çıktı. Tekerleğin içine girdim.</p>

    <p>Jem beni itince hayalet meselesinden dolayı bana kızgın olduğu aklıma bile gelmedi. Beni ödüllendirmek için sabırla bekliyormuş. İstediğini de yaptı. Tekerleği kaldırımın üzerinden bütün gücüyle itti. Yer, gök ve evler birbirine karışmıştı. Kulaklarım zonkluyordu. Bayılacak gibiydim. Tekerleği durdurmak için ellerimi uzatamıyordum. Çünkü tekerleğin içinde iki büklüm bir vaziyette sıkışmıştım. Sadece Jem’in beni itmekten bıkmasını, tekerleğin bir yere çarpıp durmasını beklemekten başka ümidim yoktu. Peşimden bağırarak koştuğunu duyuyordum.</p>

    <p>Tekerlek bir çukura girdi. Bir engele çarparak beni kaldırımın üstüne lastik bir top gibi fırlattı. Şaşkın ve sersemlemiş bir halde olduğum yerde kaldım. Kulaklarımdaki uğultuyu kesmek, kendime gelebilmek için başımı salladım. O zaman Jem’in, “Kalk Scout! Yatıp durma orda!” diye bağırdığını duydum.</p>

    <p>Başımı kaldırıp doğruldum. Önümde Radley’lerin merdivenleri duruyordu. Dondum adeta.</p>

    <p>Jem deli gibi, “Hadi Scout! Koş bu tarafa,” diye yırtınıyordu.</p>

    <p>Titreyerek yerimden kalktım.</p>

    <p>Jem, “Tekerleği al,” diye seslendi. “Al getir! Sende hiç akıl yok mu?”</p>

    <p>Ayağa kalkınca onların yanına titreyen bacaklarımın elverdiği hızla döndüm.</p>

    <p>Jem, “Neden tekerleği de getirmedin?” diye beni azarladı.</p>

    <p>“Sen alsana!” diye bağırdım.</p>

    <p>Hiçbir şey söylemedi.</p>

    <p>“Hadisene. Kapıdan pek uzakta değil ki. Bir keresinde evin duvarına bile dokunmuştun, unuttun mu?” dedim.</p>

    <p>Jem yüzüme öfkeyle baktı. Yapılacak başka şey yoktu. Kaldırım boyunca koştu. Biraz duraksadıktan sonra içeri daldı. Tekerleği alıp kaçtı.</p>

    <p>Zafer kazanmışçasına, “Görüyorsun ya,” dedi. “Bir şey olmadı. Scout, bazen öyle kız gibi hareket ediyorsun ki insan dehşete düşüyor.”</p>

    <p>Söyleyecek çok şey vardı ama susmayı yeğledim.</p>

    <p>Calpurnia ön kapıda göründü. “Limonata zamanı!” diye bağırdı. “Hepiniz canlı canlı kızarmadan o güneşten çekilin bakayım!”</p>

    <p>Sabahla öğle arasında birer bardak limonata içmek yaz âdetlerinden biriydi. Calpurnia verandadaki masanın üstüne bir sürahi ve üç bardak koydu. Sonra işlerinin başına döndü. Jem’i kızdırmış olmama hiç de üzülmüyordum. Limonatayı içince iyiliği üstün gelecekti.</p>

    <p>Jem ikinci bardak limonatasını bir yudumda midesine indirdikten sonra göğsünü yumrukladı. “Ne oyunu oynayacağımızı şimdi kararlaştırdım,” dedi. “Yepyeni, bambaşka bir şey.”</p>

    <p>Dill, “Ne?” diye sordu.</p>

    <p>“Boo Radley.”</p>

    <p>Jem’in kafası bazen iyi çalışır. Bu oyunu bana, Boo Radley’den korkmadığını anlatmak için ortaya atmıştı. Ne şekilde olursa olsun Boo Radley onun için bir önem taşımıyordu. Kendi korkusuz kahramanlığını benim korkaklığımla karşılaştıracaktı.</p>

    <p>Dill, “Boo Radley mi?” diye sordu. “Nasıl oynayacağız?”</p>

    <p>Jem, “Scout, sen Bayan Radley olursun,” dedi.</p>

    <p>“Hiç zannetmiyorum. Ben...”</p>

    <p>Dill, “Ne var?” diye çıkıştı. “Hâlâ korkuyor musun?”</p>

    <p>“Hepimiz uykudayken Boo Radley dışarı çıkabilir,” dedim.</p>

    <p>Jem, “Scout, ne yaptığımızı nerden bilecek?” diye tısladı. “Sonra hâlâ orada olduğunu sanmıyorum. Boo Radley yıllar önce Öldü. Onu bacanın içine tıktılar.”</p>

    <p>Dill, “Jem,” dedi. “Biz ikimiz oynarız. Scout da seyreder.”</p>

    <p>Boo Radley’in o evin içinde olduğuna kesinlikle inanıyordum. Ama kanıtlayamazdım. Sonra ağzımı sıkı tutmam gerekiyordu. Çünkü hemen hayaletlere inandığım ileri sürülürdü.</p>

    <p>Jem rollerimizi dağıttı: Ben Bayan Radley’dim. Bütün yapacağım iş, evin önüne çıkıp avluyu süpürmek olacaktı. Dill, Bay Radley’di. Kaldırımda bir aşağı bir yukarı dolaşacak, Jem konuştuğu zaman öksürerek cevap verecekti. Jem, Boo Radley’di. Merdivenlerin altına girip zaman zaman bağıracak, haykıracaktı.</p>

    <p>Yaz ilerledikçe oyunumuz da gelişti. Onu mükemmelleştirip güzel bir hale getirdik. Konuşmalar ekleyip yeni yeni bölümler yarattık. Böylece her gün yeni bir bölümün eklendiği küçük bir oyun ortaya çıktı.</p>

    <p>Dill yamandı. Kendisine verilen her rolün üstesinden gelmeyi beceriyordu. Eğer uzun boylu olması gerekirse uzun boylu bile olabiliyordu. En kötü rolleri bile mükemmel bir hale getirmesini bilirdi. Ben oyuna sokulan çeşitli kadın rollerini isteksiz isteksiz oynardım. Hiçbirini Tarzan kadar eğlenceli bulmuyordum. O yaz Bayan Radley rolünü her zamankinden daha isteksiz oynadım.</p>

    <p>Jem’in, Boo Radley’in ölmüş olduğunu durmadan söylemesi, üstelik gündüzleri Calpurnia’nın, geceleri de Atticus’un yanımda olduktan sonra bana hiç kimsenin bir şey yapmayacağına beni inandırmaya çalışması boşuna oluyordu.</p>

    <p>Jem doğuştan kahramandı.</p>

    <p>Oynadığımız oyun hüzünlü, küçük bir oyundu: Duyduğumuz dedikodulardan örülmüştü: Bayan Radley Bay Radley’le evlenmeden önce çok güzel bir kadınmış. Sonra parasını kaybetmiş. Parasıyla birlikte dişlerini, saçlarını ve sağ işaretparmağını da kaybetmiş. (Dill’in eklemesiydi bu. Boo bir gece yiyecek kedi ve sincap bulamayınca annesinin parmağını ısırıp koparmıştı.) Oturma odasında oturur, Boo Radley bütün mobilyayı bıçakla yontarken durmadan ağlardı kadın...</p>

    <p>Üçümüz başı derde giren oğlanlar oluyorduk. Bir değişiklik olsun diye bana yargıç rolünü de vermişlerdi. Dill, Jem’i götürüp merdiven altına tıkıyor, süpürge sopasıyla dövüyordu. Sonra Jem, şerif kıyafetinde yeniden ortaya çıkıyordu. Radley’ler hakkında herkesten çok şey bilen Bayan Stephanie Crawford rolünü de yapıyordu.</p>

    <p>Boo’nun asıl önemli sahnesine sıra geldiği zaman, Jem gizlice eve girer, Calpurnia’nın arkası dönükken dikiş makinesinin çekmecesinden makası çalıp gelir, salıncağa oturarak gazeteleri doğramaya başlardı. Dill, onun yanından geçer, Jem’e öksürür, Jem de makası yalancıktan Dill’in kalçasına saplardı. Benim bulunduğum yerden makas gerçekten saplanıyormuş gibi görünürdü.</p>

    <p>Nathan Radley günlük yürüyüşü için önümüzden geçerken kımıldamadan durur, ne yaptığımızı bilse ne der acaba diye merak ederdik. Komşulardan biri göründüğü zaman da oyuna ara verirdik. Bir keresinde Bayan Maudie Atkinson’ı yolun ortasında durmuş bizi seyrederken gördüm.</p>

    <p>Bir gün, <em>Bir Adamın Ailesi</em>’nin ikinci kitabından yirmi beşinci bölümü oynamaya o derece dalmışız ki, Atticus’un kaldırımda durmuş elindeki dergiyi dizine vurarak bizi seyrettiğinin farkına bile varmadık. Güneş, öğlenin on ikisi olduğunu gösteriyordu.</p>

    <p>“Ne oynuyorsunuz?” diye sordu.</p>

    <p>Jem, “Hiçbir şey,” diye cevap verdi.</p>

    <p>Jem’in kaçamak cevabından oyunumuzun bir sır olarak kalması gerektiğini anladım. Sustum.</p>

    <p>“Peki, bu makasla işiniz ne? O gazeteyi niçin kesiyorsunuz? Eğer kestiğiniz bugünün gazetesiyse vay halinize.”</p>

    <p>“Bir şey değil.”</p>

    <p>Atticus, “Ne bir şey değil?” diye sordu.</p>

    <p>“Hiç efendim.”</p>

    <p>“Makası bana verin bakayım,” dedi Atticus. “Makasla oynanmaz. Oynadığınız oyunun Radley’lerle bir ilgisi var mı?”</p>

    <p>Jem kızararak, “Hayır efendim,” diye cevap verdi.</p>

    <p>Atticus kısaca, “Umarım yoktur,” dedi, içeri girdi.</p>

    <p>“Jem...”</p>

    <p>“Kes sesini. Oturma odasına geçiyor. Sesimizi duyar.”</p>

    <p>Ardından bahçeye geçince, Dill, oyunu sürdürüp sürdüremeyeceğimizi sordu.</p>

    <p>“Aslında Atticus oynayamayacağımızı söylemedi...”</p>

    <p>“Jem. Galiba Atticus her şeyi biliyor.”</p>

    <p>“Hayır, bilmiyor. Bilse söylerdi.”</p>

    <p>Ben o kadar emin değildim. Ama Jem kız olduğumu, kızların her şeyi hayal ettiklerini, bu yüzden kızların sevilmediğini, bir kız gibi davranacak olursam başka oyun arkadaşları bulmam gerekeceğini söyledi.</p>

    <p>“Pekâlâ, sen bilirsin!” dedim. “Bak göreceksin.”</p>

    <p>Oyundan çıkmak istememin ikinci sebebi de Atticus’un gelişiydi. Birinci sebep, Radley’lerin ön bahçelerine yuvarlanmamdı. Başımın o derece uğuldamasına, Jem’in çığlıklarına rağmen bir başka ses daha duymuştum. Bu ses o kadar yakından gelmişti ki, kaldırımdan geçen birinin olamazdı. Evin içinde biri gülüyordu.</p>
  </div>
</body>
</html>
