<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yedinci Bölüm</h1>

    <p>Bir hafta süreyle Jem sinirli sinirli kimseyle konuşmadan dolaştı durdu. Bir keresinde Atticus’un dediği gibi Jem’in derisi içine girmeye ve içinde dolaşmaya gayret ettim: Radley’lerin bahçesine yalnız başıma giden ben olsaydım, ertesi gün cenazemi kaldırırlardı sanırım. Onun için Jem’i kendi haline bıraktım. Onu rahatsız etmemeye çalıştım.</p>

    <p>Okul başladı. İkinci sınıf da birincisi kadar berbattı... Yine karşınıza geçip kartlar gösteriyorlar, okumanıza yazmanıza izin vermiyorlardı. Bitişikteki Bayan Caroline’in, ilerlemesinin, arada sırada duyulan kahkahalarla ne dereceye vardığı anlaşılıyordu. Her zamanki öğrenciler birinci sınıfı doldurmuştu. İkinci sınıfın tek iyi yanı, okuldan Jem kadar geç çıkmamdı. Eve saat üç sıralarında birlikte dönüyorduk.</p>

    <p>Bir gün öğleden sonra eve dönerken Jem, “Sana söylemediğim bir şey var,” dedi.</p>

    <p>Bu, günlerden beri söylediği ilk tam cümleydi. “Ne hakkında?” diye sorarak cesaret verdim.</p>

    <p>“O gece hakkında.”</p>

    <p>“O gece hakkında bana bir şey anlatmadın ki,” dedim.</p>

    <p>Jem sivrisinek kovalar gibi bir el hareketiyle beni susturdu. Bir süre konuşmadı. Sonra, “Pantolonumu almaya gittiğimde,” diye başladı. “Biliyorsun pantolonumu tele takılı bir halde bırakmıştım. Telden kurtaramamıştım. Gittiğimde kurtarılıp katlanmış, telin üstüne konmuştu... Sanki benim geleceğimi biliyormuş gibi...”</p>

    <p>“Üzerinde mi?”</p>

    <p>“Bir şey daha var...” Jem’in sesi durgunlaşmıştı. “Eve vardığımızda gösteririm. Pantolonumun yırtığı dikilmişti. Bir kadının diktiği gibi değil de, mesela, benim dikebileceğim gibi dikilmişti. Eğri büğrü... Sanki...”</p>

    <p>“Biri geri dönüp pantolonunu arayacağını biliyordu...”</p>

    <p>Jem titredi. “Biri aklımdakini okumuştu sanki... Biri ne yapacağımı biliyordu. Beni tanıyan biri ancak ne yapacağımı tahmin edebilir, değil mi Scout?”</p>

    <p>Jem’in sorusu bir yalvarıştı. Onu yatıştırdım. “Evinde seninle birlikte yaşamayan bir kimse, senin ne yapacağını söyleyemez. Bazen ben bile kestiremiyorum.”</p>

    <p>Ağacımızın yanından geçiyorduk. Kovuğun içinde kurşuni renkte bir kınnap yumağı vardı.</p>

    <p>“Alma Jem,” dedim. “Burası birine ait gizli bir yer olsa gerek.”</p>

    <p>“Zannetmem Scout.”</p>

    <p>“Öyledir. Walter Cunningham gibi biri geliyor, eşyalarını bu kovuğa saklıyor... Biz de gelip alıyoruz. Dinle, bırak almayalım. Birkaç gün bekleyelim. Kimse gelip almazsa biz alırız.”</p>

    <p>“Pekâlâ. Sen haklı olabilirsin,” dedi Jem. “Belki de küçük bir çocuğundur. Eşyalarını büyüklerinden saklıyordur. Biliyor musun, hep okul başladığı zaman bu kovukta bir şeyler bulmaya başlıyoruz.”</p>

    <p>“Evet,” dedim. “Yazın hiç buradan geçmeyiz ki.”</p>

    <p>Ertesi sabah kınnap yumağı aynı yerde duruyordu. Üçüncü gün de bir yere gitmeyince Jem alıp cebine koydu. Ondan sonra delikte bulduğumuz her şeyi kendi malımız saydık.</p>

    <p>İkinci sınıf pek sıkıntılıydı. Ama Jem, büyüdükçe okulun daha ilgi çekici bir duruma gireceğini söylüyordu. O da aynı yollardan geçmişti. İnsan, altıncı sınıfa varıncaya kadar doğru dürüst bir şeyler öğrenemiyordu. Altıncı sınıf onu daha ilk gününden sarmıştı. Ağzımı bir karış açık bırakan Mısırlılar devrini anlattı. Bir elini arkasına, bir elini önüne koyup, bir ayağını öne uzatarak Mısırlıların nasıl yürüdüklerini gösterdi. Eğer öyle yürüyorlarsa hiçbir iş yapamıyorlardır, dedim. Ama Jem, onların Amerikalılardan daha çok iş becerdiklerini, papirüsü, ölüleri mumyalamayı icat ettiklerini anlattı. Bunları yapmasalardı acaba biz şimdi nerede olurduk, diye sordu. Atticus her şeyi öğrenmenin bir sırası olduğunu söylerdi.</p>

    <p>Maycomb’da mevsimler birbirinden belirli sınırlarla ayrılmamıştır. Yaz, sürüklenir gibi sonbahara döner. Ama sonbahar bazen hiç hoş olmaz. İlkbahar eriyerek yaza geçer. O sonbahar oldukça uzun sürdü. Hafif bir ceket giyecek kadar bile serin değildi. Jem’le aynı minval üzere yaşamamıza devam ediyorduk. Yumuşak bir kasım ayı ikindisinde eve dönerken kovuktaki beyaz bir şey bizi durdurdu.</p>

    <p>Bu sefer Jem kovuktakileri alma şerefini bana bıraktı: Sabundan oyulmuş iki şekil geçti elime. Bir tanesi oğlandı. Diğerinin üstünde biçimsiz bir elbise vardı.</p>

    <p>Büyü olduğu düşüncesiyle korkuyla bir çığlık koparıp elimdekileri yere fırlattım. Jem hemen eğilip aldı. “Ne oluyorsun?” diye bağırdı. Sabun heykelciklerin üstündeki tozu sildi. “Ne kadar güzel şeyler,” dedi. “Bu kadar güzelini görmemiştim.”</p>

    <p>Bana doğru tuttu. Bunlar, iki çocuğun olağanüstü güzellikte yapılmış minik heykelcikleriydi. Oğlan çocuğu kısa pantolon giymişti. Kaşlarının üstüne bir tutam saç düşmüştü. Başımı kaldırıp Jem’e baktım. Dümdüz bir saç parçası kaşlarına kadar iniyordu. Buna hiç dikkat etmemiştim.</p>

    <p>Jem, kız heykelciğe ve bana baktı. Kız çocuğunun lüle lüle saçları vardı. Benim saçlarım da lüle lüleydi.</p>

    <p>Jem, “Bu çocuklar biziz,” dedi.</p>

    <p>“Kim yaptı dersin?”</p>

    <p>“Oyma işleri kim yapabilir ki?” diye sordu.</p>

    <p>“Bay Avery”</p>

    <p>“Bay Avery böyle yapmaz. Ben oyma diyorum.”</p>

    <p>Bay Avery ortalama olarak her hafta bir değneği yontar, kürdan haline getirip çiğnerdi.</p>

    <p>“Bayan Stephanie Crawford’ın sevgilisi var,” dedim.</p>

    <p>“Evet, o oyma işleri yapar ama burada oturmuyor ki. Arada sırada gelir. Sonra bizimle hiç ilgilendiği olmadı.”</p>

    <p>“Belki de verandada oturduğu zamanlar, Bayan Stephanie’ye değil de bize bakıyordu.”</p>

    <p>Jem o kadar uzun bir zaman yüzüme baktı ki, acaba ne oldu diye merak edip sordum. Ama karşılık olarak, “Hiç Scout,” cevabım aldım. Eve vardığımız zaman Jem, heykelcikleri sandığına koydu.</p>

    <p>Daha aradan iki hafta geçmemişti ki, bir paket çiklet bulduk. Doğrusu pek hoşumuza gitti. Radley’lerin bahçesinden alınan her şeyin zehirli olduğu düşüncesi, Jem’in aklından çoktan çıkmışa benziyordu.</p>

    <p>Ertesi hafta kovukta rengi matlaşmış bir madalya bulduk. Jem, Atticus’a gösterdi. Atticus bunun bir heceleme madalyası olduğunu, biz doğmadan çok zaman önce Alabama eyalet okullarında heceleme yarışmaları yapıldığını, kazananlara bu madalyalardan verildiğini anlattı. Madalyayı biri kaybetmiş olabilirdi. Çevreden soruşturmuş muyduk acaba? Jem, Atticus’a, böyle madalya kazanan birini bilip bilmediğini sordu, Atticus bilmediğini söyledi.</p>

    <p>En büyük ödülümüz dört gün sonra ortaya çıktı. Bu, zincirinde alüminyum bıçağı olan bozuk bir cep saatiydi.</p>

    <p>“Acaba beyaz altın mıdır Jem?”</p>

    <p>“Bilmem. Atticus’a göstereceğim.”</p>

    <p>Atticus, yeni olsaydı, bıçak, zincir ve saatin, hepsinin birden on dolar edebileceğini söyledi. Okulda biriyle eşya değiş tokuşu yapıp yapmadığımızı sordu.</p>

    <p>Jem, “Ah, hayır efendim!” diye atıldı. İyi bakması koşuluyla Atticus’un haftada bir gün taşımasına izin verdiği dede yadigârı saati çıkarıp gösterdi. Bu saati üzerinde taşıdığı günlerde, Jem, sırtında yumurta küfesi varmış gibi yürürdü. Atticus, “Madem artık bir saatin var, benimkini geri alabilirim,” dedi.</p>

    <p>Dede yadigârı saati kullanmanın tadını çıkardıktan sonra, Jem’in bozuk bir saati üzerinde taşıması çok anlamsız olacaktı. Saati çalıştırmak için bir hayli uğraştı. “Off...” diye içini çekti sonunda. “Çalışmayacak galiba. Scout?”</p>

    <p>“Hı?”</p>

    <p>“Bize bu armağanları verene bir mektup yazsak iyi olmaz mı?”</p>

    <p>“Çok iyi olur Jem. Teşekkür ederiz.”</p>

    <p>Jem başını ellerinin arasına almış sağa sola sallıyordu. “Anlamıyorum,” dedi. “Anlamıyorum... Nedenini bilmiyorum Scout...” Oturma odasına doğru baktı. “Bazen Atticus’a söyleyeyim mi diye düşünüyorum... Hayır olmaz.”</p>

    <p>“Ben senin yerine söylerim.”</p>

    <p>“Hayır Scout. Sakın söyleyeyim deme.”</p>

    <p>“Neyi?”</p>

    <p>Bütün gece bana bir şey söylemeye hazırlandığını, sonra vazgeçtiğini seziyordum. Yüzü aydınlanıyor, bana doğru eğiliyor, ardından düşüncesini değiştiriyordu. Yine değiştirdi. “Yok bir şey,” dedi.</p>

    <p>“Önünde kâğıt ve kalem var, al, hadi yaz,” dedim.</p>

    <p>“Pekâlâ. Saygıdeğer beyefendi...”</p>

    <p>“Erkek olduğunu nereden biliyorsun? Bayan Maudie olduğuna bahse girerim... Nicedir kuşkulanıyorum.”</p>

    <p>“Bayan Maudie çiklet çiğnemez,” dedi Jem. Gülümsedi. “Biliyor musun,” diyerek sürdürdü konuşmasını. “Bayan Maudie bazen pek tatlı şeyler söylüyor. Bir keresinde ona çiklet ikram ettim. ‘İstemem, teşekkür ederim,’ diyerek geri çevirdi. Çiklet, damağına yapışıyor, konuşmasına engel oluyormuş. Ne komik değil mi?”</p>

    <p>“Evet. Bazen pek tatlı konuşur. Ama Bayan Maudie’nin zincirli cep saati olamaz.”</p>

    <p>“Saygıdeğer beyefendi,” diye devam etti Jem. “Kovuğa koyduğunuz şeyler için size teşekkür ederiz. Saygılarımızla, Jeremy Atticus Finch.”</p>

    <p>“Eğer böyle imza atarsan kim olduğunu anlamaz Jem,” dedim.</p>

    <p>Jem adını sildi. Yerine “Jem Finch” yazıp imzaladı. Ben de altına “Jean Louise Finch (Scout)” diye yazıp imzaladım. Jem benden önce koştu. Ağacın önünde durdu. Birden bembeyaz kesildiğini fark ettim.</p>

    <p>“Scout!”</p>

    <p>Yanına koştum.</p>

    <p>Ağaçtaki kovuğu biri çimentoyla kapamıştı.</p>

    <p>“Dur, ağlama Scout... ağlama. Üzülme...” diye okula kadar beni avutmaya çalıştı.</p>

    <p class="paragraf">Öğle yemeği için eve döndüğümüzde, Jem yemeğini yutar gibi bitirdi. Verandaya koştu. Ardından gittim. “Daha geçmedi,” dedi.</p>

    <p>Ertesi gün Jem yine aynı kaygı içindeydi. Fakat bu kez karşılığını gördü.</p>

    <p>“Nasılsınız Bay Nathan?” dedi.</p>

    <p>Radley geçerken, “Günaydın Jem, Scout,” diye karşılık verdi.</p>

    <p>“Bay Radley.”</p>

    <p>Bay Radley döndü.</p>

    <p>“Bay Radley... Şu ağaçtaki kovuğu siz mi kapattınız?”</p>

    <p>“Evet. Ben kapattım.”</p>

    <p>“Niçin kapattınız efendim?”</p>

    <p>“Ağaçlar kuruyor. Ağaçlar kurumaya başladı mı kovukları çimentoyla kapatılır. Bunu bilmen gerek Jem.”</p>

    <p>Akşamüzerine kadar Jem’den ses çıkmadı. Okuldan dönerken de çimentoyu elleyip okşadı. Düşünceli hali sürdü. Sinirli olduğunu görüyordum. Onun için ondan uzak durdum.</p>

    <p>Her zamanki gibi Atticus’u o akşam da karşıladık. Bizim evin önüne gelince Jem, “Atticus, lütfen şu ağaca bakar mısınız?” dedi.</p>

    <p>“Hangi ağaca oğlum?”</p>

    <p>“Okul yolunun üstündeki, Radley’lerin köşesindeki ağaca.”</p>

    <p>“Ne olmuş?”</p>

    <p>“O ağaç çürüyor mu?”</p>

    <p>“Yok, hayır oğlum. Sanmam. Yapraklarına baksana. Yemyeşil. Bir yerinde bir kahverengilik yok.”</p>

    <p>“Hasta da değil mi?”</p>

    <p>“O ağaç senin kadar sağlam Jem. Niçin sordun?”</p>

    <p>“Bay Nathan Radley, kuruduğunu söyledi de.”</p>

    <p>“Belki de kuruyordur. Bay Radley’in ağaçlar konusunda bizden daha çok bilgisi olduğuna eminim.”</p>

    <p>Atticus bizi verandada bırakıp eve girdi. Jem verandanın parmaklığına dayandı. Omzunu direğe sürtüyordu. Olabildiğince kibar bir tavırla, “Kaşınıyor musun Jem?” diye sordum. Cevap vermedi. “Hadi içeri girelim Jem.”</p>

    <p>“Biraz sonra.”</p>

    <p>Karanlık çökünceye kadar orada kaldı. Ben de bekledim. İçeri girdiğimiz zaman ağlamış olduğunu anladım. Yanakları ıslaktı. Fakat ne tuhaf hıçkırık sesi işitmemiştim.</p>
  </div>
</body>
</html>
