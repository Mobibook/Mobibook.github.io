<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Beşinci Bölüm</h1>

    <p>“Yapma Scout. Merdivenlere bırak onu!”</p>

    <p>“Sen aklını mı kaçırdın Jem?”</p>

    <p>“Geri yerine koy onu dedim.”</p>

    <p>İçimi çekerek küçük yaratığı merdivene bırakıp yatağıma döndüm. Eylül gelmişti. Ama yanı sıra bir parçacık olsun serinlik getirmemişti. Arkadaki tel kafesli verandada uyumayı sürdürüyorduk. Ateşböcekleri hâlâ dolaşıyorlardı. Tele çarpan gece sürüngenleri ve sinekler, sonbahar geldiği zaman gittikleri yerlere daha gitmemişlerdi.</p>

    <p>Küçük bir böcek merdivenleri tırmanmış, kapının altından içeri girmişti sanırım. Karyolanın yanına kitabımı bırakırken görmüştüm.</p>

    <p>Yüzükoyun döndüm. Böceğe dokundum. Tortop oldu. Sonra kendini güvende hissetmiş olacak ki düzeldi. Yeniden dokundum. Yeniden tostoparlak oldu. Uykum gelmişti. Oyuna bir son vermek istedim. Elim böceğe uzanmak üzereydi ki Jem’in sesi geldi.</p>

    <p>Küfrediyordu. Homurdanıyordu. Bu da Jem’in edindiği yeni huylardandı. Hayvanlara karşı hiçbir zaman kötü davranmamıştı. Ama böcekleri koruyacağını da hiç aklıma getirmemiştim.</p>

    <p>“Niçin kızıyorsun?” diye sordum.</p>

    <p>Karanlıktan Jem’in, “Sana bir zararları yok ki,” diyen sesi duyuldu. Başucundaki lambayı söndürmüştü.</p>

    <p>“Galiba şimdi sivrisineklere, böceklere ilgi duyma dönemindesin,” dedim. “Bu sevdadan kurtulduğun zaman haber ver. Sana şunu söyleyeyim, tahtakurusunu da koruyacak değilim.”</p>

    <p>Jem uykulu bir sesle, “Kes artık,” dedi.</p>

    <p>Her gün bir parça daha kıza benzeyen ben değil, Jem’di. Yatağıma uzandım. Uykumun gelmesini bekledim. Uykuyu beklerken Dill’i düşündüm. Ayın ilk gününde annesinin yanına gitmişti. Okul biter bitmez de geleceğine söz vermişti... Artık ailesinin, yaz tatilini Maycomb’da geçirmekten hoşlandığını anladıklarını sanıyordu. Bayan Rachel, Maycomb İstasyonu’na giderken bizi de yanına aldı. Dill gözden uzaklaşıncaya kadar el salladı. Dill’i aklımdan çıkaramamıştım. Onu özlüyordum. Tatilinin son iki gününde Jem ona yüzme öğretmeye çalışmıştı...</p>

    <p>Dill’e yüzme öğretmek. Dill’in söylediklerini hatırlayarak gözlerimi alabildiğine açtım.</p>

    <p>Körfez, Maycomb’a bir mil mesafede, anayoldan sapılan bir patikanın sonundadır. Yoldan geçen bir pamuk kamyonu ya da başka bir motorlu taşıt bulmak çok kolaydır. Eve dönmek için kestirme bir yol da vardır ama alacakaranlıkta onca yolu yürümek istemez insan.</p>

    <p>Dill’in anlattığına göre, anayola çıktıklarında Atticus’un kendilerine doğru geldiğini görmüşler. Ama Atticus onları görmemiş. İkisi birden el sallamışlar. Nihayet Atticus arabasını yavaşlatmış. Dill’le Jem koşarak yanına gitmişler. Atticus’un yanında Cal oturuyormuş. Atticus, “Ben daha eve dönmüyorum, siz başka bir araç bulun,” demiş.</p>

    <p>Jem karşı çıkmış, yalvarmış, sonuçta Atticus, “Pekâlâ,” diyerek razı olmuş. “Bizimle gelin ama arabadan çıkmak yok.”</p>

    <p>Robinson’lara doğru giderlerken Atticus olanları anlatmış.</p>

    <p>Anayoldan dönmüşler. Ewell’ların evinin önünden geçip zenci mahallesine girmişler. Dill’in dediğine göre, Tom’ların ön avlusunda bir yığın zenci çocuk bilye oynuyorlarmış. Atticus arabayı durdurup inmiş. Calpurnia da peşinden gitmiş.</p>

    <p>Dill, Atticus’un çocuklardan birine, “Annen nerede Sam?” dediğini, Sam’in, “Stevens’larda Bay Finch, gidip çağırayım mı?” diye cevap verdiğini duymuş.</p>

    <p>Dill, Atticus’un bir an düşündüğünü, sonra çocuğa çağırmasını söylediğini anlattı. Atticus, öteki çocuklara, “Siz oyununuzu oynayın,” demiş.</p>

    <p>Kulübenin kapısına küçük bir kız çıkmış. Saçları ince ince örülüymüş. Her bir örgünün ucunda da parlak renkli kurdeleler varmış. Atticus’a gülümsemiş. Ona doğru gelmek istemiş. Fakat pek küçükmüş. Atticus yaklaşıp küçük kıza elini uzatmış. Merdivenlerden inmesine yardım etmiş. Sonra da Calpurnia’nın kucağına vermiş. Geldiklerinde Sam annesinin yanındaymış. Helen, “Tünaydın Bay Finch,” demiş. “Oturmaz mısınız?” Daha fazla konuşamamış. Atticus da bir şey söylememiş.</p>

    <p>“Scout,” dedi Dill. “Kadıncağız olduğu yere çöktü. Oracığa yığılıverdi. Sanki bir canavar gelip kocaman ayağıyla üstüne basmış gibi olduğu yere çöküverdi...” Dill olayı iyice anlatabilmek için tombul ayağını yere vurdu.</p>

    <p>Atticus’la Calpurnia, Helen’i yerden kaldırıp, yan taşıyıp yarı yürüterek evine sokmuşlar. Bir süre sonra Atticus içeriden yalnız olarak çıkmış. Geri dönerlerken, Ewell’ların pencerelerinden birtakım bağrışmalar duyulmuş ama ne dendiğini anlamamışlar.</p>

    <p>Maycomb, Tom’un ölümüyle iki gün ilgilendi; haberin bütün kasabaya yayılmasına iki gün yetti. “Duydun mu? Duymadın mı? Tazı gibi kaçıyormuş...” Maycomb için Tom’un ölümü tipik bir ölümdü. Kaçmaya kalkışmak bir zenciden beklenen hareketti. Bir zencinin geleceğini düşünmemesi, bir plan içinde hareket etmemesi kadar tabii bir şey olamazdı. Hele, Atticus Finch’in onu kurtarmaya çalışmasına ne demeli? Her neyse, zencileri bilirsiniz, kolayca doğar, kolayca ölürler... Tom Robinson, medeni yasayla evlenmesine, temiz bir adam olup düzenli olarak kiliseye gitmesine rağmen yine de bir zenciydi işte... Hiçbirinin farklı davranmasını bekleyemezdiniz... Daima akıllarına eseni yaparlardı...</p>

    <p>İşte buna eklenen birkaç haber daha iki gün ortalıkta dolaştı durdu. Bu arada Ewell adı da birkaç kez daha yüreğimi titretmedi desem yalan olur. Bay Ewell’ın, Tom’un ölümü üzerine söylediklerini, dedikodu kanalı Bayan Stephanie Crawford’dan öğrendik. Bayan Stephanie, Jem’in önünde, bir tanesi gitti, geriye iki tane kaldı, demiş. Jem bana korkmamamı söyledi. Bay Ewell’ın bir şey yapacağı yoktu. Sonra bu söylenenlerin bir tek kelimesini Atticus’a aktarmayacaktım. Eğer Atticus, bunları bildiğimi öğrenecek olursa, Jem bir daha benimle konuşmayacaktı.</p>
  </div>
</body>
</html>
