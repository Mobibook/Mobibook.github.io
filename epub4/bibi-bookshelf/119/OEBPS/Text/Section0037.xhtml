<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuzuncu Bölüm</h1>

    <p>Atticus, “Bay Arthur de tatlım,” diye düzeltti. “Jean Louise, sana Bay Arthur Radley’i tanıtayım. Kendisi seni tanıyor sanırım.”</p>

    <p>Böyle bir zamanda Atticus’un beni Boo Radley’le bu biçimde soğukkanlılıkla tanıştırması... Ne dersiniz, işte Atticus’un işleri.</p>

    <p>Boo, içgüdüsel olarak Jem’in yatağına doğru koştuğumu görünce yüzünde aynı utangaç gülümseyiş gezindi. Şaşkınlıktan kıpkırmızı kesildim. Jem’in yorganının altına girmeye çalıştım.</p>

    <p>Atticus, “Aaa...” dedi. “Jem’e dokunma.”</p>

    <p>Bay Heck Tate, bağa çerçeveli gözlüklerinin gerisinden Boo’ya bakıyordu. Tam konuşmak için ağzını açmıştı ki Doktor Reynolds geldi.</p>

    <p>“Herkes dışarı çıksın,” dedi. “İyi akşamlar Arthur. Demin seni görmemiştim.”</p>

    <p>Doktor Reynolds’ın sesi adımları kadar hafif, uçucuydu. Elbette, Bay Arthur’la bu kadar doğal konuşmasında şaşılacak bir yan yoktu. Boo da hasta oluyor, doktora gerek duyuyordu herhalde.</p>

    <p>Doktor Reynolds, gazeteye sarılı büyük bir paket getirmişti. Paketi, Jem’in masasının üstüne koydu. Ceketini çıkardı. “Artık Jem’in sağ olduğuna inanıyorsun değil mi Scout?” dedi. “Ben sağ olduğunu nereden anladım biliyor musun? Muayene etmek istediğim zaman bana bir tekme savurdu ki sorma.”</p>

    <p>Atticus, “Şey,” dedi. Boo’ya bakıyordu. “Heck, biz verandaya çıkalım. Orada bir dolu sandalye var. Hava da serin.”</p>

    <p>Atticus bizi niçin oturma odası yerine verandaya çağırıyordu bilmem. Sonra anladım. Boo için endişeleniyordu. Oturma odasının ışıkları çok fazlaydı.</p>

    <p>Birer birer dışarı çıktık. Önce Bay Tate çıktı. Onu kapıda Atticus bekliyordu. Atticus, Bay Arthur’u bekleyecek gibi oldu. Sonra vazgeçip Bay Tate’in ardından gitti.</p>

    <p>İnsanların en garip şartlar altında bile günlük davranışları yinelemek gibi bir alışkanlıkları vardır. Ben de bu kuraldan ayrılmış sayılmam. “Gelin Bay Arthur,” dedim. “Evi iyi bilmezsiniz. Ben size yolu göstereyim efendim.”</p>

    <p>Bana bakıp başını salladı.</p>

    <p>Holden, oturma odasından geçip verandaya çıktık.</p>

    <p>“Oturmaz mısınız Bay Arthur? Bu sallanan sandalye çok rahattır.”</p>

    <p>Evet, bir parça düşteymiş gibi sanarak, onu Atticus ve Bay Tate’ten uzaktaki sandalyeye oturttum. Orası karanlıkta kalıyordu. Boo karanlıkta kendini daha rahat hissederdi.</p>

    <p>Atticus salıncağa oturmuştu. Bay Tate onun yanındaki sandalyedeydi. Oturma odasından gelen ışık dosdoğru onların üstlerine vuruyordu. Ben, Boo’nun yanına oturdum.</p>

    <p>Atticus, “Evet Heck,” diyordu. “Yapılacak şey... fakat ben galiba belleğimi yitiriyorum.” Atticus gözlüklerini alnına itti. Gözlerini ovuşturdu. “Jem henüz on üç yaşında bile değil... Hayır, tam on üçünde. İyi hatırlamıyorum. Her neyse, mahkemede her şey ortaya çıkacak.”</p>

    <p>Bay Tate, bacaklarını uzatarak, “Mahkemede ne ortaya çıkacak Bay Finch?” diye sordu.</p>

    <p>“Bir nefsi müdafaaydı elbet ama yine de araştırma yapmalıyım.”</p>

    <p>“Bay Finch, Bob Ewell’ı Jem’in öldürdüğünü mü sanıyorsunuz?”</p>

    <p>“Scout’ın anlattıklarını duydun. Bundan kuşkun var mı? Scout, Jem’in ayağa kalktığını, Bob Ewell’ı üzerinden çektiğini söyledi... Belki de karanlıkta Ewell’ın bıçağını eline geçirip adamı vurmuştur... Yarın anlarız...”</p>

    <p>Bay Tate, “Durun Bay Finch,” dedi. “Bob Ewell’ı Jem öldürmedi.”</p>

    <p>Atticus bir an sustu. Bay Tate’e, söylediklerine teşekkür edercesine baktı. Sonra başını salladı. “Heck, çok naziksin,” dedi. “İyi yürekliliğinden bunu yapıyorsun, biliyorum. Ama böyle şey istemem.”</p>

    <p>Bay Tate yerinden kalktı. Verandanın ucuna gitti. Çalılıklara tükürdü. Sonra ellerini cebine soktu. Atticus’un karşısına geçip durdu.</p>

    <p>“Böyle şey dediğin ne?” diye sordu.</p>

    <p>Atticus, “Sert konuştuğum için özür dilerim Heck,” diye cevap verdi. “Ama kimsenin bu işi örtbas etmesini istemem.”</p>

    <p>“Kimsenin bir şey örtbas etmeye çalıştığı yok Bay Finch.”</p>

    <p>Bay Tate’in sesi sakindi. Fakat çizmeleri verandanın döşemesine o kadar güçlü basmıştı ki, sanki oradan bir ağaç dal budak salmıştı. Şerifle babam arasında anlayamadığım garip bir çatışma vardı.</p>

    <p>Yerinden kalkıp verandanın ucuna gitme sırası Atticus’taydı. O da genzini temizleyip bahçeye tükürdü. Ellerini cebine sokup Bay Tate’in karşısına geçti.</p>

    <p>“Heck söylemedin ama ben senin ne düşündüğünü biliyorum. Teşekkür ederim.” Bana döndü. “Jean Louise, Jem’in Bob Ewell’ı üzerinden çektiğini söyledin değil mi?”</p>

    <p>“Evet efendim. Öyle sandım...”</p>

    <p>“Gördün mü Heck? Bütün kalbimle sana teşekkür ederim. Oğlumun hayata böyle atılmasını istemem. Havayı temizlemenin en kolay yolu, bütün pencereleri sonuna kadar açmaktır. Bırak Maycomb sandviçlerini alıp mahkemeye gelsin. Oğlumun ardından fısıldaşmalar olmasını istemem. Hiç kimsenin, Jem Finch’in babası rüşvet vererek onu kurtardı demesini istemem. Bu işi ne kadar çabuk çözersek, o kadar iyi olur.”</p>

    <p>Bay Tate, “Bay Finch,” dedi. “Bob Ewell kendi bıçağının üstüne düşmüş. Kendi kendinin ölümüne sebep olmuş.”</p>

    <p>Atticus verandanın ucuna gitti. Asma ağacına baktı. İkisi de birbirinden inatçıydı. Önce kimin yenileceğini merak ediyordum. Atticus’un inatçılığı sessizdi. Gösterişli değildi. Ama bazı bakımlardan Cunningham’lar kadar inatçıydı. Bay Tate’in inadı terbiye görmemişti ama babamınkine eşitti.</p>

    <p>Atticus olduğu yerden dönmeden, “Heck,” dedi. “Eğer bu iş örtbas edilecek olursa, Jem’e karşı büyük bir suç işlemiş olacağım. Arada sırada bir baba olarak yetersiz kaldığımı düşünüyorum. Jem bir başkasına başvurabileceği şeylerde bile hep bana koşar. Ben de, onun gözlerinin içine çekinmeden bakabilecek bir hayat yaşamaya çalıştım... Eğer böyle bir şeyi örtbas edecek olursam, Jem’i yitiririm. Onu ve Scout’ı yitirmek istemem. Çünkü bütün varlığım onlar.”</p>

    <p>“Bay Finch, Bob Ewell bıçağının üstüne düşmüş. Bunu size kanıtlayabilirim.”</p>

    <p>Atticus döndü. Elleri cebindeydi. “Heck, anlamıyor musun? Durumu benim açımdan göremiyor musun? Senin de çocukların var. Ama ben senden büyüğüm. Büyüdükleri zaman ben yaşlı bir adam olacağım. Ama şimdi, şimdi bana güvenmezlerse, kimseye güvenmeyeceklerdir. Jem’le Scout olanları biliyorlar. Eğer benim kasabada olanları başka türlü anlattığımı duyarlarsa, artık benim çocuklarım olmaktan çıkarlar. Kasabada başka evimde başka türlü yaşayamam.”</p>

    <p>Bay Tate topukları üstünde sallanarak sabırla, “Bob Ewell, Jem’i yere fırlatmış,” dedi. “Sonra ayağı ağaç köküne takılmış. Bakın, göstereyim...”</p>

    <p>Bay Tate elini yan cebine soktu. Uzun bir sustalı çıkardı. O sırada verandaya Doktor Reynolds geldi. Bay Tate, “Ceset meşe ağacının altında doktor,” dedi. “El feneriniz var mı? Bunu alın.”</p>

    <p>Doktor Reynolds, “Ben arabanın farlarını yakarım,” dedi. Ama yine de Bay Tate’in fenerini cebine soktu. “Jem iyi. Bu gece uyanmaz. Onun için merak etmeyin. Adamı öldüren bıçak o mu Heck?”</p>

    <p>“Hayır efendim. Bıçak hâlâ üstünde. Sapına bakılırsa ekmek bıçağına benziyor. Ken de neredeyse yardımınıza gelir. İyi geceler.”</p>

    <p>Bay Tate elindeki sustalıyı açtı. “İşte böyle,” dedi. Bıçağı tutarken sendelemiş gibi yaptı. Öne doğru eğilirken sol kolu büküldü. “Gördünüz mü?” dedi. “Karnına saplanmış. Scout henüz sekiz yaşında. Olanı biteni bilemez.”</p>

    <p>“Neler bildiğini bilsen hayret edersin,” diyerek gülümsedi Atticus.</p>

    <p>“Yalan söyledi demiyorum, olan biteni iyice bilemeyecek kadar korkmuştu demek istiyorum. Orası son derece karanlık. Mürekkep gibi simsiyah. O karanlıkta bilerek hareket edebilmek için karanlığa alışık olması gerek.”</p>

    <p>Atticus sakin bir sesle, “Kabul edemem,” dedi.</p>

    <p>“Lanet olsun... Benim düşündüğüm Jem değil.”</p>

    <p>Bay Tate’in çizmesi yere öyle hızlı indi ki, Bayan Maudie Atkinson ve Bayan Stephanie Crawford’ın lambaları yandı. Atticus ve Bay Tate karşı evlere, sonra da birbirlerinin yüzüne baktılar. Beklediler.</p>

    <p>Bay Tate yeniden konuştuğunda sesi güçlükle duyuluyordu.</p>

    <p>“Bay Finch, bu duruma gelince sizinle çalışmaktan hiç hoşlanmıyorum. Bu gece neler çektiğinizi biliyorum. Ama bu işi hemen bitirmeliyiz. Yarın çok geç olur. Bob Ewell’ın böğründe bir ekmek bıçağı var.”</p>

    <p>Bay Tate, bundan sonra, Atticus’un, Jem’in yapısında bir çocuğun kırık bir kolla, hem de zifiri karanlıkta kendinden büyük birini bıçaklayabileceğini iddia etmesinin gülünç olduğunu söyledi.</p>

    <p>“Heck, elindeki bir sustalıydı,” dedi Atticus birdenbire. “Nereden aldın onu?”</p>

    <p>Bay Tate soğukkanlılıkla, “Bir sarhoşun üstünden aldım,” diye cevap verdi.</p>

    <p>Hatırlamaya çalışıyordum. Bay Ewell üstüme yüklenmişti. Sonra üzerimden çekilip yere itilmişti. Jem ayağa kalkmış olmalıydı... Öyle sanıyorum.</p>

    <p>“Heck?”</p>

    <p>“Bu gece kasabada bir sarhoşun elinden aldım demek istedim. Ewell o ekmek bıçağını bir yerlerden bulmuş olacak.”</p>

    <p>Atticus salıncağa yaklaştı. Oturdu. Elleri bacaklarının arasında cansızmış gibi sallanıyordu. Yere bakıyordu.</p>

    <p>O gece, hapishanenin önünde, sandalyesinden kalkıp bana sonsuza kadar uzun sürmüş gibi gelen hareketlerle gazetesini katlayışı gibi, ağır ağır hareket ediyordu.</p>

    <p>Bay Tate verandada dolaşıyordu. “Bu sizin kararınız değil Bay Finch. Benim. Her şey, bütün sorumluluk benim. Bir kerecik olsun olayı benim açımdan görmeye çalışmazsanız sizin için yapılacak bir şey kalmaz. Eğer inat etmeye kalkarsanız, yüzünüze karşı sizi yalancılıkla suçlarım... Oğlunuz asla Bob Ewell’ı bıçaklamadı. Böyle bir şeyi aklına bile getirmedi. Bütün dileği kız kardeşini sağ salim eve getirmekti.”</p>

    <p>Bay Tate gezinmeyi bıraktı. Atticus’un önünde durdu. Sırtı bize dönüktü. “Ben pek iyi bir insan değilim,” dedi. “Ama Maycomb’un şerifiyim. Bu kasabada doğdum, burada yaşıyorum. Kırk üç yaşındayım. Burada olan her şeyi bilirim. Hiç sebepsiz yere ölen bir zenci çocuk var. Bu ölümden sorumlu olan kişi de öldü. Bırakın da bu sefer ölüler ölüleri gömsün Bay Finch. Ölüler ölüleri gömsün.”</p>

    <p>Bay Tate eğilip şapkasını aldı. Şapka Atticus’un yanında duruyordu. Bay Tate saçlarını geriye itip şapkasını giydi.</p>

    <p>“Bir cinayet işlenmesine engel olmaya çalışırken o adamı öldürürseniz suçlu sayılmazsınız,” dedi. “Belki de kasabaya her şeyi benim anlatmamı, hiçbir şeyi örtbas etmememi istersiniz. O zaman ne olacak biliyor musunuz? Benim karım da dahil bütün hanımlar, adamın kapısını çalıp yardım etmek için ellerini uzatacaklar. Bana sorarsanız Bay Finch, bu kasabaya büyük bir iyilikte bulunmuş tek insanı, o çekingen tavırlarıyla ortaya çıkarıp göstermek bence günahtır. Ve ben bu günahı yüklenmek istemiyorum. Söz konusu bir başkası olsaydı, o zaman iş değişirdi. Ama bu adam olmaz Bay Finch.”</p>

    <p>Bay Tate ayakkabısının burnuyla döşemede bir oyuk açmaya çalışıyordu. Burnunu çekti. Sonra sol kolunu ovuşturdu. “Ben hâlâ Maycomb şerifiyim Bay Finch,” dedi. “Bob Ewell kendi ekmek bıçağının üstüne düştü ve öldü. İyi geceler efendim.”</p>

    <p>Bay Tate, sert adımlarla verandadan indi. Bahçeden çıkıp gitti. Arabasının kapısı kapandı. Biraz sonra arabanın uzaklaştığını duyduk.</p>

    <p>Atticus önüne bakarak uzun bir süre oturdu. Sonunda başını kaldırıp, “Scout,” dedi. “Bay Ewell bıçağının üstüne düştü. Anladın mı?”</p>

    <p>Atticus sanki neşelendirilmek isteniyormuş gibi oturuyordu. Koşup boynuna sarıldım. Bütün gücümle öptüm. “Evet efendim,” dedim. “Anladım. Bay Tate haklıydı.”</p>

    <p>“Ne demek istiyorsun?” diye sordu.</p>

    <p>“Bu, bülbülü öldürmek gibi bir şey olacaktı değil mi?”</p>

    <p>Atticus yüzünü saçlarıma gömdü. Ayağa kalkıp verandanın karanlığında ilerleyince adımlarının eski dinçliğine kavuşmuş olduğunu gördüm. Eve girmeden önce durdu. Döndü. Boo Radley’in önünde, “Çocuklarım için sana çok teşekkür ederim Arthur,” dedi.</p>
  </div>
</body>
</html>
