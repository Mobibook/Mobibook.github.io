<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Beşinci Bölüm</h1>

    <p>Devamlı dırdır edince, Jem’in hakkından gelmiştim. Bir zaman için oyuna ara verdik. Jem hâlâ, Atticus’un oyunumuzla ilgili bir şey söylemediğini, onun için oynayabileceğimizi söyleyip duruyordu. Söylediyse bile Jem, oyunu oynayabilmemiz için yeni bir çare bulmuştu: Adları değiştirecekti. Böylece hiçbir şeyle suçlandırılmayacaktık.</p>

    <p>Dill, bu işe candan taraftardı. Zaten Dill, durmadan Jem’in peşinde dolaşarak canımı sıkmaya başlamıştı. Yazın başında geldiği zaman bana evlenme teklif etmiş, sonra birden her şeyi unutmuştu. Beni kendi malı gibi görmeye başlamış, sevebileceği tek kız olduğumu söyledikten sonra beni iyice boşlamıştı. Dill’i iki kere dövmem de bir fayda vermedi. Jem’e daha çok bağlanır oldu. Günlerini baş başa, yeni planlar kurup düşünerek geçiriyorlar, bir üçüncü kişiye gerek duyunca da beni çağırıyorlardı. Bir zaman onların çılgınca tertiplerinden uzak durdum. “Kız” diye çağrılmamdan duyduğum acıyla, yazın geriye kalan ikindi vakitlerini, Bayan Maudie Atkinson’ın ön verandasında oturarak geçirdim.</p>

    <p>Çiçeklerine dikkat etmek koşuluyla, Bayan Maudie’nin bahçesini kullanmaya iznimiz vardı. Onunla ilişkilerimiz iyice belirgin değildi. Jem ve Dill beni oyunlarından çıkarıncaya kadar Bayan Maudie mahalledeki diğer hanımlar gibi bir hanımdı. Elbette öbürlerinden daha cana yakın ve iyi yürekliydi.</p>

    <p>Bayan Maudie’yle anlaşmamıza göre, bahçesinde oynayabilir, çardağın üstüne çıkmamak koşuluyla üzümlerini yiyebilir, arka bahçesinde dolaşabilirdik. İzinler o derece cömertçe verilmişti ki onunla çok seyrek konuşur, ilişkilerimizi aynı kararda tutmak için dikkatli davranırdık. Fakat Jem ve Dill davranışlarıyla beni, Bayan Maudie’ye doğru ittiler.</p>

    <p>Bayan Maudie evinden tiksinirdi. Evin içinde geçirilen zaman onun için kayıp demekti. Duldu. Bukalemun gibi durmadan değişen bir kadındı. Eski hasır şapkası, erkeklerin giydiği pantolonlarıyla çiçeklerini sulardı. Ama saat beş banyosundan sonra ön verandada göründüğü zaman sokağa olağanüstü bir güzellikle hükmederdi.</p>

    <p>Tanrı’nın topraklarında yetişen her şeye karşı düşkünlüğü vardı. Yosunlara bile.</p>

    <p>Hepimizi kendi adlarımızla çağırırdı. Güldüğü zaman ön dişlerinin altın olduğu görülürdü. Bunlara olan hayranlığımı belirttiğim ve bir gün kendime yaptıracağımı söylediğim zaman, “Buraya bak,” dedi, dişlerini çıkarıp gösterdi. Bu davranışıyla dostluğumuz daha da sağlamlaşmış oldu.</p>

    <p>Bayan Maudie’nin iyiliği Jem’le Dill’i de kapsıyordu. Oyunlarından fırsat bulup yanımıza geldikleri zaman ödüllerini daima alırlardı. Böylece Bayan Maudie’nin pasta pişirmekte ne büyük bir yeteneği olduğunu anladık. Mahallede onun kadar güzel pasta yapan yoktu. Onu arkadaş olarak kabul etmemizden sonra bize sık sık bir büyük, üç tane de küçük pasta yapardı. “Jem Finch, Scout Finch, Charles Baker Harris, buraya gelin!” diye seslenirdi. Aynı anda koşar, pastalarımızı yerdik.</p>

    <p>Yazın güneşin batışı uzun ve dinlendiricidir. Çoğunlukla Bayan Maudie’yle verandasında konuşmadan oturur, gökyüzünün, güneş batarken sarıdan pembeye kadar değişen renklerini seyrederdik. Kırlangıçlar, alçaklardan uçarak uzaklaşır, okulun damının arkasında kaybolurdu.</p>

    <p>Bir akşamüstü, “Bayan Maudie,” dedim. “Boo Radley hâlâ yaşıyor mu dersiniz?”</p>

    <p>“Onun adı Arthur’dur. Hâlâ da yaşıyor,” diye cevap verdi. Büyük meşe ağacından koltuğunda ağır ağır sallanıyordu. “Mimozalarımın kokusunu duyuyor musun?” diye sordu. “Bu akşam pek nefisler.”</p>

    <p>“Evet efendim. Nereden biliyorsunuz?”</p>

    <p>“Neyi çocuğum?”</p>

    <p>“Şu Bay Arthur’un sağ olduğunu?”</p>

    <p>“Ne kadar kötü bir soru bu. Kötü de bir konu sanırım. Sağ olduğunu biliyorum Jean Louise, çünkü henüz cenaze arabası gelip almadı.”</p>

    <p>“Belki de öldü, bacaya tıktılar.”</p>

    <p>“Bunu da nereden çıkardın?”</p>

    <p>“Jem öyle söyledi.”</p>

    <p>“Jem de gittikçe Jack Finch’e benziyor.”</p>

    <p>Bayan Maudie, Jack Finch amcanın çok yakın ahbabıydı. Hemen hemen aynı yaşlarda olduklarından Finch’in çiftliğinde beraber büyümüşlerdi. Bayan Maudie komşu çiftlik sahibi Doktor Frank Buford’un kızıydı. Doktor Buford’un mesleği doktorluk olduğu halde, toprakta yetişen her şeye karşın derin bir yakınlık duymuştu. Bu yüzden de ömrü boyunca yoksul bir insan olarak kalmıştı. Jack amca her Noel’de yanımıza gelirdi. Her gelişinde de, Bayan Maudie’ye bağırarak evlenme teklif ederdi. Bayan Maudie de, “Biraz daha bağır Jack Finch,” diye seslenirdi evinin verandasından. “Sesini postanenin ordan da duyabilsinler...” Jem’le ikimiz bunun garip bir evlenme teklifi olduğunu düşündük. Zaten Jack amca garip bir insandı. Tam kırk yıldır Bayan Maudie’nin kendisiyle asla evlenmeyeceğini bildiği halde evlenme teklif ettiğini söylemişti. Sadece birbirleriyle şakalaşmaktan hoşlanıyorlardı o kadar.</p>

    <p>“Arthur Radley evinde oturmaktan hoşlanır,” dedi Bayan Maudie. “Dışarı çıkmak istemiyorsan sen de evde oturmaktan hoşlanmaz mısın?”</p>

    <p>“Hoşlanırım efendim. Ama yine de dışarı çıkmak isterim. Bay Arthur niçin çıkmıyor acaba?”</p>

    <p>Bayan Maudie’nin gözleri kısıldı. “Öyküyü benim kadar sen de biliyorsun,” diye cevap verdi.</p>

    <p>“Niçin çıkmadığını bilmiyorum. Kimse anlatmadı.”</p>

    <p>“İhtiyar Radley’in tutucu bir Baptist olduğunu biliyorsun.”</p>

    <p>“Sizin gibi değil mi?”</p>

    <p>“Benim kabuğum o kadar sert değil yavrum. Ben sadece basit bir Baptist’im o kadar. İhtiyar Radley, her türlü eğlencenin günah olduğunu düşünen cinsten bir insandı. Bir cumartesi günü bu tutucu Baptistlerden birkaçının geldiğini, benim de, çiçeklerimin de cehenneme kadar yolu olduğunu söylediklerini biliyor musun?”</p>

    <p>“Çiçekleriniz de mi?”</p>

    <p>“Evet efendim, bahçede gereğinden çok zaman geçirdiğimi, evde oturup İncil okumam gerektiğini düşünüyorlardı.”</p>

    <p>Bayan Maudie’yi çeşitli Protestan cehennemlerinde yanarken gözlerimin önüne getirdim. Gerçi Bayan Maudie’nin sert, acı bir dili vardı. Sonra Bayan Stephanie Crawford gibi hayır işleriyle uğraşmazdı. Ama birazcık aklı olan hiç kimse Bayan Stephanie’ye güvenmediği halde, Jem’le ikimizin Bayan Maudie’ye karşı hatırı sayılır bir inancımız vardı. Bizi asla gammazlamamış, özel hayatımıza karşı ilgisiz kalmıştı. İşlerimize burnunu sokmaya kalkışmamıştı. Bayan Maudie bizim arkadaşımızdı. Böyle akıllı bir varlık, nasıl olup da ebedi bir işkence tehlikesi içinde yaşardı, anlamıyordum.</p>

    <p>“Bu çok saçma Bayan Maudie. Siz tanıdığım en iyi insansınız.”</p>

    <p>Bayan Maudie gülümsedi. “Teşekkür ederim küçükhanım,” diye karşılık verdi. “İşin aslında, tutucu Baptistler kadınları doğuştan günahkâr sayarlar. İncil’i harfi harfine uygulamaya kalkarlar.”</p>

    <p>“Bay Arthur bu yüzden, kadınlardan uzak durmak için mi evde kalıyor?”</p>

    <p>“Hiç bilmiyorum.”</p>

    <p>“Bana hiç de akıllıca bir iş gibi görünmüyor. Eğer Bay Arthur’un amacı cennete gitmekse bile, yine de bir kerecik olsun verandaya çıkabilir. Atticus, Tanrı’nın sevgili kullarının kendi canlarına düşkün olduğunu söyler.”</p>

    <p>Bayan Maudie sallanmayı bıraktı. Sesi ciddileşti.</p>

    <p>“Henüz hiçbir şey anlamayacak kadar küçüksün,” dedi. “Ama bazen bir insanın elindeki İncil, babanın elindeki viski kadehinden daha tehlikeli olabiliyor.”</p>

    <p>Dehşet içinde kalmıştım. “Atticus içki içmez,” diye itiraz ettim. “Hayatında bir kerecik olsun içki içtiğini görmedim... Hayır bir kere içmiş galiba. Evet, bir defa içtiğini ve hoşlanmadığını söylemişti.”</p>

    <p>Bayan Maudie kahkahalarla güldü. “Ben baban hakkında konuşmuyordum,” dedi. “Şunu demek istedim: Atticus Finch sarhoş oluncaya kadar içse bile yine de kötü bir insan olamaz. Ama öyle insanlar var ki, bütün zamanlarını öbür dünyayı düşünerek geçiriyorlar. O zaman da bu dünyada yaşamayı unutuyorlar. Çevrene bakacak olursan böyle insanların ne hale geldiklerine pek çok örnek bulabilirsin.”</p>

    <p>“Acaba bütün bu... Bay Arthur hakkında söylenenler doğru mudur dersiniz?”</p>

    <p>“Neler?”</p>

    <p>Anlattım.</p>

    <p>Bayan Maudie ciddi bir tavırla, “Anlattıklarının dörtte üçü zenci, dörtte biri de Stephanie Crawford uydurması,” dedi. “Stephanie Crawford bir keresinde bana, gece yarısı uyandığında Bay Arthur’u penceresinden içeri bakarken gördüğünü bile söyledi. Ben de, sen ne yaptın Stephanie, yatağının bir kenarına çekilip ona yer mi açtın, dedim. Bir süre sesini kesti.”</p>

    <p>Stephanie Crawford’ın sesini kestiğine emindim. Çünkü Bayan Maudie’nin dili istediğini susturacak kadar sivriydi. “Arthur Radley’in çocukluğunu hatırlıyorum. Kim ne derse desin, benimle hep nazikçe konuşuyordu. Nasıl konuşulacağını bilirdi.”</p>

    <p>“Acaba deli mi?”</p>

    <p>Bayan Maudie başını sallayarak, “Değilse bile, şimdiye kadar olmuştur,” diye cevap verdi. “İnsanların başına gelen şeylerden nasıl etkilendiklerini asla bilemeyiz. Kapalı kapılar ardında neler olur, ne sırlar...”</p>

    <p>Babamı savunmak gereğini duyarak, “Atticus, bana ve Jem’e dışarda yapmayacağı şeyi evde yapmaz,” dedim.</p>

    <p>“Hay sen çok yaşa çocuğum, ben sana yalnızca hayatın bir gerçeğini anlatmak istiyordum. Aklımda baban yoktu. Ama mademki şimdi babandan söz ediyoruz o halde şunu söyleyebilirim: Atticus Finch, sokakta nasılsa evinde de aynıdır. Eve giderken pasta götürmek ister misin?”</p>

    <p>“İsterim.”</p>

    <p class="paragraf">Ertesi sabah uyandığımda, Dill’i ve Jem’i arka bahçede hararetli bir konuşmaya dalmış buldum. Her zamanki gibi yanlarına gittiğimde, oradan uzaklaşmamı söylediler.</p>

    <p>“Gitmeyeceğim. Jem Finch, bu bahçe sizin kadar bana da ait. Burada oynamaya senin kadar benim de hakkım var.”</p>

    <p>Dill ve Jem kısa bir duraklamadan sonra, “Eğer kalacaksan, söylediğimizi yapacaksın,” dediler.</p>

    <p>“Niçin yapacakmışım?” dedim.</p>

    <p>Dill, “Eğer söyleyeceklerimizi yapmayacaksan sana hiçbir şey anlatmayız,” dedi.</p>

    <p>“Ne söyleyecekseniz söyleyin bakalım.”</p>

    <p>Jem sakin bir tavırla, “Boo Radley’e bir mesaj vereceğiz,” dedi.</p>

    <p>İçimde yükselen korkuyu bastırmaya çalışarak, “Nasıl?” diye sordum. Jem kâğıdı bir oltanın kamışına bağlayıp panjurların birinden içeri sokacaktı. Eğer o sırada biri gelecek olursa, Dill çanı çalacaktı.</p>

    <p>Dill sağ elini kaldırdı. Elinde Cal’ın yemek zamanını bildirmek için kullandığı küçük gümüş çan vardı.</p>

    <p>Jem, “Evin yanına gideceğim,” dedikten sonra devam etti. “Dün sokaktan baktık. Aralık bir panjur gördük. Belki de kâğıdı pencere pervazına sıkıştırırım.”</p>

    <p>“Jem...”</p>

    <p>“Artık sen de bu işe karıştın. Çıkamazsın...”</p>

    <p>“Pekâlâ, pekâlâ, ama ben seyretmek istemiyorum. Jem biri...”</p>

    <p>“Evet, burada kalacaksın. Bize yardım edeceksin. Sen de arka tarafı gözetleyeceksin. Dill de evin önüne ve sokağa dikkat edecek. Biri gelecek olursa çanı çalacak. Anlaşıldı mı?”</p>

    <p>“Pekâlâ, anlaşıldı. Ne yazdınız?”</p>

    <p>Dill, “Nazik bir dille, arada sırada dışarı çıkmasını, bize içerde yaptıklarından söz etmesini, kendisini incitmeyeceğimizi, hatta dondurma bile ikram edeceğimizi yazdık,” diye cevapladı.</p>

    <p>“Siz aklınızı kaçırmışsınız. Hepimizi öldürür sonra.”</p>

    <p>Dill, “Hepsi benim fikrim,” dedi. “Eğer dışarı çıkar da gelir yanımızda oturursa kendini daha iyi hisseder diye düşündüm.”</p>

    <p>“Kendini iyi hissetmediğini nereden biliyorsunuz?”</p>

    <p>“Seni yıllarca bir yere kapasalar, yiyecek olarak da kediden başka bir şey vermeseler, kendini nasıl hissederdin? Ta şuraya kadar sakalı olduğunu söylemiştin...”</p>

    <p>“Belki de sakalını kesmiştir. Hem dondurma parasını nerden bulacaksınız ki?”</p>

    <p>“Babamdan mektup aldım. Bana iki dolar harçlık yollamış.”</p>

    <p>“Devam et, devam... Hani sana polis üniforması da yollayacaktı? Sen daha konuş...”</p>

    <p>Palavra savurmakta Dill’in üstüne yoktu sanırım. Daha birçok şeyden başka bir posta uçağına on yedi kere binmiş, Nova Scotia’ya gitmiş, fil görmüştü. Dedesi, General Joe Wheeler’dı. Dill’e kılıcını bırakmıştı.</p>

    <p>Jem, “Sen sus bakalım,” dedi. Verandanın altına girdi. Bambu bir kamışla çıktı. “Acaba yolun kenarından pencereye yetişecek mi?” diye sordu kendi kendine,</p>

    <p>“Gidip evin duvarına dokunacak kadar yürekli olan birine oltanın kamışını kullanmak yakışır mı?” dedim. “Neden ön kapıyı çalıp kâğıdı vermeye yanaşmıyorsun?”</p>

    <p>“Bu... başka...” diye cevap verdi Jem. “Sana kaç kere anlatacağız?”</p>

    <p>Dill cebinden kâğıdı çıkardı. Jem’e verdi. Üçümüz eski eve doğru sakınarak ilerledik. Dill elektrik direğinin yanında kaldı. Jem’le ben eve paralel uzanan kaldırımda yürümeye devam ettik. Ben Jem’in arkasından gidiyordum. Sokağın öteki mahalleye uzanan bölümünü görecek biçimde durdum.</p>

    <p>“Görünürde kimseler yok,” dedim. “Ortalık bomboş.”</p>

    <p>Jem, Dill’e baktı. Dill her şeyin yolunda olduğunu anlatmak için başını salladı.</p>

    <p>Jem kâğıdı kamışın ucuna tutturdu. Seçtiği pencereye doğru uzattı. Kamış birkaç santim kısa geldi. Jem elinden geldiği kadar uzanıyor, ama yetişemiyordu. Bir süre sonuçsuz kalan çırpınmalarını seyrettim. Sonra nöbet yerimi bırakıp yanına gittim.</p>

    <p>“Kâğıdı kamışın ucundan çıkaramıyorum,” dedi.</p>

    <p>“Çıkarsam da pencereye iliştirebileceğimi sanmıyorum. Sen yerine git etrafa bak Scout!”</p>

    <p>Nöbet yerime dönüp çevreye baktım. Görünürde kimseler yoktu. Arada sırada da Jem’e bakıyordum. Jem sabırla kâğıdı pencere pervazına iliştirmeye çalışıyordu. Her seferinde yere düşüyor, Jem kapıyor, yine koymaya çalışıyordu. Kâğıt Boo Radley’in eline geçse bile yazıyı okuyabileceğinden kuşku duymaya başlamıştım. Yemek çanı çalmaya başladığı zaman ben sokaktan yana bakıyordum.</p>

    <p>Omuzlarımı kaldırarak köşeden kafamı uzattım. Boo Radley ve kanlı pençeleriyle karşılaşacağımı sanıyordum. Oysa bütün gücüyle çanı Atticus’un yüzüne yüzüne çalan Dill’i görmüştüm.</p>

    <p>Jem öyle kötü durumdaydı kilona, işin böyle sonuçlanacağını söylediğimi hatırlatmaya içim elvermedi. Geri çekildi. Kamışı peşinden sürükleyerek eve doğru yürüdü...</p>

    <p>Atticus, “Çanı çalmayı kes,” dedi.</p>

    <p>Dill çanın dilini yakaladı. Bir an ortalığa derin bir sessizlik çöktü. Bu sessizlikte içimden, keşke Dill çanı çalmayı sürdürse, diye geçirdim. Atticus şapkasını alnından geriye itti. Ellerini beline koydu. “Jem, ne yapıyordunuz?”</p>

    <p>“Hiç efendim.”</p>

    <p>“Böyle cevap istemiyorum. Anlat.”</p>

    <p>“Ben... biz Bay Radley’e bir şey verecektik.”</p>

    <p>“Ne verecektiniz?”</p>

    <p>“Yalnızca bir mektup.”</p>

    <p>“Göreyim.”</p>

    <p>Jem pis bir kâğıt parçası uzattı. Atticus aldı. Okumaya çalıştı. “Bay Radley’in dışarı çıkmasını niçin istiyorsunuz?”</p>

    <p>Dill, “Belki bizden hoşlanır...” diye söze başlamıştı ki Atticus’un bakışlarıyla karşılaşınca sustu.</p>

    <p>Atticus, Jem’e, “Oğlum,” dedi. “Sana bir şey söyleyeceğim. Son defa söylüyorum. Bu adamcağızı rahatsız etmekten vazgeçin.”</p>

    <p>Bay Radley’in yaşayışı kendisini ilgilendirirdi. Dışarı çıkmak isterse çıkardı. Eğer evinde oturmak istiyorsa oturmaya da hakkı vardı. Bizim gibi meraklı çocukların isteğine uyamazdı. Meraklı, bizim gibiler için kullanılabilecek en hafif deyimdi. Geceleri odamızdayken, Atticus’un kapımızı çalmadan içeri girmesini ister miydik? İşte, Bay Radley’e biz bunu yapıyorduk. Bay Radley’in davranışları bize garip görünebilirdi. Ama kendisi için normaldi. Sonra uygar insanlar birbirleriyle görüşmek istedikleri zaman evlerinin ön kapılarından girip çıkarlardı. Yan pencerelerinden değil. Son olarak, çağrılıncaya kadar o evden uzak duracaktık. Bugünkü gibi o evi kendimize eğlence aracı yapmayacak, bu kasabada ve evde kimseyle alay etmeyecektik.</p>

    <p>Jem, “Biz Bay Radley’le alay etmiyorduk ki,” diye atıldı. “Bizim amacımız sadece...”</p>

    <p>“Demek onunla eğleniyordunuz, ha?”</p>

    <p>“Eğlenmek mi?”</p>

    <p>“Başkalarının davranışlarıyla eğlenmeye hakkınız yok.”</p>

    <p>Jem birazcık cesaret bulmuş gibiydi. “Ben böyle bir şey söylemedim,” dedi. “Böyle bir şey söylemedim.”</p>

    <p>Atticus aynı sertlikle, “Ne söylediğinin farkındayım,” dedi. “Bu saçmalığa hemen bir son verin. Hepinize söylüyorum.”</p>

    <p>Jem ağzı bir karış açık Atticus’a bakakalmıştı.</p>

    <p>Atticus, “Avukat olmak istiyordun, değil mi?” dedi. Bütün yüz hatları gerilmiş, dudakları ince bir çizgi halini alıncaya kadar büzülmüştü. Söyleyeceği şeyin devamını getirmedi.</p>

    <p>Jem de tartışmayı sürdürmenin yararsızlığını anlamıştı. Sustu. Atticus o sabah işe giderken götürmeyi unuttuğu bir dosyayı almak için eve girdi. Atticus, sesini duyamayacağı bir yere varınca Jem arkasından, “Avukat olmak istediğimi sanıyordum. Ama şimdi bunu istediğimden o kadar emin değilim,” diye bağırdı.</p>
  </div>
</body>
</html>
