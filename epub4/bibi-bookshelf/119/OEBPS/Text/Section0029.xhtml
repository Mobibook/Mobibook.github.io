<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi İkinci Bölüm</h1>

    <p>Şimdi ağlama sırası Jem’deydi. Neşeli kalabalık arasından geçerken yüzü öfkeli yaşlarla ıslanmıştı. Atticus, sokak lambasının altında sanki hiçbir şey olmamış gibi duruyordu. Yeleğinin düğmeleri ilikli, yakası ve kravatı yerli yerindeydi. Saatinin zinciri parlıyordu. Yine o kayıtsız halini takınmıştı...</p>

    <p>Jem, “Doğru değil bu Atticus,” dedi.</p>

    <p>“Haklısın oğlum.”</p>

    <p>Alexandra yatmamıştı. Bizi bekliyordu. Geceliğiyleydi. Korsesinin de üstünde olduğuna yemin edebilirdim. “Üzüldüm kardeşim,” diye mırıldandı. Atticus’a hiç “kardeşim” dediğine tanık olmadığımızdan, yan gözle Jem’e baktım. Ama o dinlemiyordu. Tom Robinson’ın mahkûm oluşunda, Atticus’u suçlu buluyor mu acaba diye düşündüm.</p>

    <p>Hala, Jem’i işaret ederek, “Nasıl? İyi mi?” diye sordu.</p>

    <p>Atticus, “Bir süre sonra kendine gelir,” diye cevap verdi. “Biraz ağır geldi.” Sonra içini çekti. “Ben yatmaya gidiyorum,” dedi. “Sabahleyin kalkmazsam uyandırmayın.”</p>

    <p>“Bence onların bunu görmesine izin...”</p>

    <p>Atticus, “Burası onların ülkesi kardeşim,” diyerek Alexandra halanın sözünü kesti. “Bu ülkeyi bu hale biz getirdik. Böyle şeylerle başa çıkmayı öğrensinler.”</p>

    <p>“Evet ama mahkemeyi dinlemelerine de gerek yoktu...”</p>

    <p>“Mahkeme de misyoner toplantıları kadar temsil ediyor Maycomb’u.”</p>

    <p>“Atticus!” Alexandra halanın gözlerinde düşünceli bir ifade vardı. “Bu iş yüzünden başkaları hakkında kötü şeyler düşüneceğini hiç sanmazdım.”</p>

    <p>“Yalnız yorgunum, o kadar. Ben yatmaya gidiyorum.”</p>

    <p>“Atticus...” dedi Jem.</p>

    <p>Atticus kapının önündeydi. Döndü. “Ne var oğlum?”</p>

    <p>“Bunu nasıl yapabilirler! Nasıl?”</p>

    <p>“Bilmiyorum. Yaptılar işte. Daha önce de yapmışlardı. Bu gece de yaptılar. Gene yapacaklar. Böyle bir şey yaptıkları zaman galiba sadece çocuklar ağlıyor. İyi geceler!”</p>

    <p class="paragraf">Sabahları en kötü şeyler bile daha güzel bir görünüm kazanır. Atticus, her zamanki gibi erkenden kalkmıştı. Oturma odasına girdiğimizde, gazetesinin arkasındaydı. Jem’in uykulu yüzünde ağzı bir şey sormak için açılıp kapandı.</p>

    <p>Atticus, “Daha üzülmenin sırası değil,” diyerek onu yatıştırdı. Hep birlikte yemek odasına geçtik. “Daha bu iş sona ermedi. Temyiz hakkımız var. Aman Tanrım, Cal bu da ne?” Atticus’un şaşkın gözlerle kahvaltı tabağına bakıyordu.</p>

    <p>Calpurnia, “Tom Robinson’ın babası bize bu pilici yollamış,” dedi. “Hemen pişirdim.”</p>

    <p>“Çok teşekkür ettiğimi söyle... Ama Beyaz Saray’da bile kahvaltıda piliç yemezler. Bunlar ne?”</p>

    <p>Calpurnia, “Çörek,” dedi. “Otelde çalışan Estelle yolladı.”</p>

    <p>Atticus ona hayretle bakıyordu Calpurnia, “Siz gelin de mutfaktakilere bakın,” dedi.</p>

    <p>Ardından hepimiz mutfağa girdik. Mutfak masası tepeleme yiyecekle doluydu.</p>

    <p>Calpurnia, “Bunları bu sabah geldiğimde arka merdivenlerde buldum,” dedi. “Onlar yaptıklarınızı değerli buluyorlar Bay Finch. Fazla ileri gitmediler değil mi?”</p>

    <p>Atticus’un gözleri yaşlarla dolmuştu. Bir süre konuşmadı. Sonra, “Çok minnettar kaldığımı söyle,” dedi. “Onlara de ki, böyle armağanlar vermenin sırası değil.”</p>

    <p>Atticus mutfak kapısına yöneldi. Yemek odasına geçti. Alexandra haladan özür diledi. Şapkasını giyip çıktı.</p>

    <p>Holden Dill’in sesi duyuldu. Bunun üstüne Calpurnia, Atticus’un hiç ellemediği tabağını kaldırmadı. Dill, lokmaların arasında Bayan Rachel’ın dün gece olanlarla ilgili düşüncelerini aktardı: Atticus Finch gibi biri başını bir taş duvara çarpmak istiyorsa, bu baş kendi başıdır. Kimseyi ilgilendirmez.</p>

    <p>Dill, bir budu kemirirken, “Her şeyi anlatacaktım,” dedi. “Ama pek konuşmak istemiyordu. Gece yarısına kadar nerede olduğumu merak edip üzülmüş. Peşimden şerifi gönderecekmiş ama neyse ki onu bulamamış.”</p>

    <p>Jem, “Bayan Rachel’a haber vermeden evden çıkman doğru değil Dill,” dedi. “Onu kızdırıyorsun.”</p>

    <p>Dill, sabırla içini çekti. “Yüzüm mosmor oluncaya kadar ona nereye gideceğimi anlattım... Sorun şu, dolapta gereğinden çok yılan görüyor. Her sabah iki kadeh dolusu içki yuvarladığını biliyorum.”</p>

    <p>Alexandra hala, “Bu biçimde konuşman doğru değil Dill,” dedi. “Terbiyesizlik ediyorsun.”</p>

    <p class="paragraf">Ön verandaya çıktığımızda Bayan Stephanie Crawford, Bayan Maudie ve Bay Avery’yle konuşuyordu. Dönüp bize baktılar. Sonra konuşmalarını sürdürdüler. Jem, gırtlağından acayip bir ses çıkardı. Ben de o anda elimde bir silah olmasını istedim.</p>

    <p>“Büyüklerin bu biçimde bakmalarından nefret ediyorum,” dedi Dill. “Sanki bir suç işlemişim gibi...”</p>

    <p>Bayan Maudie, “Jem Finch yanıma gelsin,” diye bağırdı.</p>

    <p>Jem öfkeli sesler çıkararak sallanan kanepeden indi. Dill, “Biz de seninle geliyoruz,” dedi.</p>

    <p>Bayan Stephanie’nin burun delikleri merakla açılıp kapanıyordu. Mahkemeye gitmemize kimin izin verdiğini öğrenmek istiyordu... Kendisi bizi görmemişti ama bütün kasaba, davalı zencilere ayrılan balkonda olduğumuzu biliyordu. Bizi oraya Atticus mu oturtmuştu? Scout bütün konuşmaları anlamış mıydı? Babamızın yenilmesi bizi üzmemiş miydi?</p>

    <p>Bayan Maudie, insanın iliklerini donduran bir ses tonuyla, “Şışş Stephanie,” dedi. “Bütün sabahı burada geçirecek değilim. Jem Finch, seni buraya, seninle arkadaşların pasta yer misiniz diye çağırdım. Pasta yapmak için bu sabah saat beşte kalktım. Yeriz derseniz iyi edersiniz. Özür dilerim Stephanie. İyi günler Bay Avery.”</p>

    <p>Bayan Maudie’nin mutfak masasında bir büyük iki de küçük pasta duruyordu. Üç tane küçük olmalıydı. Bayan Maudie’nin Dill’i unutması olur şey değildi. Ama büyük pastadan bir parça kesip Jem’e uzatınca durum anlaşıldı.</p>

    <p>Pastalarımızı yerken, Bayan Maudie’nin kendi hesabına, bize, aramızda hiçbir şeyin değişmediğini anlatmak istediğini sezdik. Sandalyesine oturmuş ses çıkarmadan bizi izliyordu.</p>

    <p>Aniden, “Üzülme Jem,” dedi. “İş sandığın kadar kötü değil.”</p>

    <p>Bayan Maudie, uzun uzun bir şey anlatmak istediğinde önce ellerini dizlerine dayar, sonra elişini çıkarırdı. Şimdi de öyle yaptı. Bekledik.</p>

    <p>“Bu dünyada bazı insanlar vardır, hoşa gitmeyen işlerimizi halletmek için yaratılmışlardır. Babanız bu insanlardan biri. Bunu söylemek istiyorum.”</p>

    <p>“Ah,” dedi Jem. “Sonra?”</p>

    <p>Bayan Maudie, “Bana ah sonra deme bayım,” diyerek Jem’i azarladı. “Söylediklerimi değerlendirecek kadar büyümedin daha.”</p>

    <p>Jem yarısı yenmiş pastasına bakıyordu. “Tıpkı kozalak içindeki tırtıla benziyor,” dedi. “Daima Maycomb’luların dünyanın en iyi insanları olduğunu düşünürdüm. Öyle görünürlerdi.”</p>

    <p>Bayan Maudie, “Dünyanın en rahat insanlarıyız,” diye karşılık verdi. “Seyrek olarak iyi bir şey yapmaya çalışırız. O zaman da Atticus gibilerini arar bulur, işi sırtlarına yükleriz.”</p>

    <p>Jem gülümsedi. “Keşke bütün kasaba sizin gibi düşünse.”</p>

    <p>“Ne kadarımızın böyle düşündüğünü öğrenince şaşıracaksın.”</p>

    <p>“Zenci arkadaşları ve bizim gibiler ellerinden geleni yaptılar. Yargıç Taylor, Bay Heck Tate gibileri. Yemeyi bırak da düşünmeye başla Jem. Tom Robinson’ın savunmasını Yargıç Taylor’ın Atticus’a vermesi bir rastlantı mı sanıyorsun?”</p>

    <p>Bu da bir düşünceydi. Mahkemenin avukat atamak zorunda kaldığı davalar, baroya yeni alınan ve deneyim kazanması istenen Maxwell Green’e veriliyordu. Gerçekte Tom Robinson davasını Maxwell Green üstlenmeliydi.</p>

    <p>“Bunu düşündün mü hiç?” diyordu Bayan Maudie... “Rastlantı değildi. Dün gece verandada oturup bekledim. Gelişini görmek istedim. Beklerken Atticus Finch kazanmayacak, kazanamaz, ama ülkemizin bu bölgelerinde böyle bir davada, bir jüriyi karara varması için bu kadar uzun zaman düşündürtecek tek kişi olduğunu düşündüm. Kendi kendime, işte bir adım atabildik dedim. Belki bir bebek adımıydı, ama yine de bir adımdı.”</p>

    <p>“Oturup bu biçimde konuşmak kolay,” dedi Jem. “Hiçbir avukat ve yargıç, insafsız jürilerin elinde oyuncak olamaz. Büyüdüğüm zaman...”</p>

    <p>“Babanın ardı sıra gidersen iyi edersin.”</p>

    <p>Bayan Maudie’nin serin merdivenlerinden indik. Bayan Stephanie ve Bay Avery hâlâ oradaydılar. Bayan Rachel da yanlarına geliyordu.</p>

    <p>Dill, “Büyüdüğüm zaman galiba palyaço olacağım,” dedi.</p>

    <p>Jem’le olduğumuz yerde kalakaldık.</p>

    <p>“Evet efendim, palyaço,” dedi. “Dünyada insanlara gülmekten başka bir şey yapamıyorum. Şuraya bakın...” Parmağıyla onları gösteriyordu. “Şunların her biri birer cadı.”</p>

    <p>“Palyaçolar üzgündür Dill,” dedi Jem. “Onlara bakıp gülenler diğerleridir.”</p>

    <p>Bayan Stephanie ve Bayan Rachel bize heyecanla el sallıyorlardı.</p>

    <p>Jem, “Görmezlikten gelmek ayıp olacak galiba,” dedi.</p>

    <p>Ortada bir şeyler dönüyordu. Bay Avery’nin yüzü burnunu silmekten kıpkırmızı olmuştu. Bayan Stephanie heyecanla titriyordu. Bayan Rachel, Dill’i omuzlarından yakaladı. “Arka bahçeye git. Orada bekle! Tehlike var.”</p>

    <p>“Ne oldu?” diye sordum.</p>

    <p>“Duymadınız mı? Bütün kasaba çalkalanıyor...”</p>

    <p>O sırada kapının önüne Alexandra hala çıktı. Bizi çağırdı. Ama geç kalmıştı. Bu sabah, yaşlı Bob Ewell, Atticus’u postanenin önünde durdurup yüzüne tükürmüştü. Ömrünü bu uğurda harcayacak olsa da sonunda, onu, bu yaptığına pişman edeceğini söylemişti. Bunları anlatma zevkini Bayan Stephanie tattı.</p>
  </div>
</body>
</html>
