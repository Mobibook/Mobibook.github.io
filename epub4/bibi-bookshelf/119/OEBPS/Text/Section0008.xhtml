<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Birinci Bölüm</h1>

    <p>Ağabeyim Jem on üç yaşındayken, kolu dirseğinden çok kötü kırılmıştı. İyileşip de bir daha asla futbol oynayamayacağı korkusu yatıştıktan sonra sakatlığını neredeyse unuttu. Sol kolu, sağından bir parça kısa kalmıştı. Ayaktayken ya da otururken, elinin ayası bedeniyle dik bir açı yapacak biçimde ayrık dururdu. Ama o top oynayabildiği sürece bunlara hiç aldırış etmezdi.</p>

    <p>Aradan, geçmişi anımsamak gereğini duyacak kadar uzun yıllar geçtikten sonra aramızda Jem’in kolunun kırılmasına neden olan olayları konuşabilecek duruma geldik. Ben her şeyin Ewell’larla başladığını söylüyordum, benden dört yaş büyük olan ağabeyim Jem ise her şeyin çok daha önce başladığına inanıyordu. Ona göre her şey, Dill’in gelişi ve Boo Radley’i dışarı çıkarma fikrini ortaya atışıyla başlamıştı.</p>

    <p>“Durumu ayrıntılarıyla ele alacak olursan, işin Andrew Jakson’la başladığını göreceksin. O burada yaşayan Kızılderilileri koydan yukarılara sürmeseydi, atamız Simon Finch Alabama kıyılarında kürek çekemeyecekti. İşte o zaman biz nerede olacaktık acaba?” dediğim zaman çok kızmıştı. Ama tartışmaları yumrukla çözemeyecek kadar büyümüştük artık. Onun için Atticus’a danıştık. Babamız ikimizin de haklı olduğunu söyledi.</p>

    <p>Güneyli oluşumuz, Hasting Çarpışması’nda, dost ya da düşman yanda, atalarımızdan birinin dövüştüğünü gösterir yazılı bir belgenin bulunmaması, ailemizden kimileri için bir utanç kaynağı olmuştur. Varımız yoğumuz, dindarlığına yalnızca cimriliğinin üstün geldiği, Cornwall’lü Simon Finch’tir. İngiltere’de kendilerine Metodist diyenlerin uyguladığı ağır baskılar Simon’ın rahatını kaçırmıştı. Çünkü Simon da kendini Metodist sayıyordu. Bu yüzden İngiltere’den göç edip Atlantik Okyanusu’nu aşarak Philadelphia’ya gelmişti. Oradan Jamaika’ya, oradan da Mobile’a ve Saint Stephen’ın yukarılarına geçmişti. Öğretmeni John Wesley’in öğütlerini unutmamaya çalışarak, eczacılık yapmış, hatta bir hayli de para kazanmıştı. Fakat süslü, pahalı şeyler giyinmek gibi Tanrı’nın buyruğuna uymayacak şeyler yaptığından dolayı mutsuzdu. Duygularına uymuş, öğretmeninin insan ticareti için söylediklerini hiçe sayarak, üç köle satın almıştı. Onların yardımıyla Saint Stephen’ın kırk mil kadar yukarılarında, Alabama Nehri’nin kıyılarında bir çiftlik kurmuştu. Bütün ömrü boyunca Saint Stephen’a yalnız bir kez, o da evlenecek bir kadın bulmak için dönmüştü. Böylece Simon, karısı ve birbiri peşi sıra doğan çocuklarıyla bir soy kurmuştu. Simon Finch uzun yıllar yaşamış, zengin bir insan olarak ölmüştü.</p>

    <p>Ailenin erkeklerinin, Finch’in çiftliği diye bilinen, Simon’ın kurduğu bu krallıkta kalmaları gelenekti. Çiftlik kendi kendini besleyecek güçteydi: Çevresindeki imparatorluklarla karşılaştırılınca hayli gösterişsiz bir yerdi, ama Mobile’dan nehir yoluyla getirilen un, buz, giyim eşyası dışındaki her türlü gereksinmesini karşılayacak durumdaydı.</p>

    <p>Simon Finch yaşasaydı, torunlarının elinde topraklarından başka bir şey bırakmayan Kuzey-Güney Savaşı’nı çaresiz bir öfkeyle karşılardı sanırım. Yine de babam Atticus’un hukuk okumak için eyaletin başkenti Montgomery’ye, küçük kardeşinin de tıp öğrenimi için Boston’a gittiği yirminci yüzyıla kadar, erkeklerin çiftlikte kalmaları geleneği sürmüştü, iki erkek çiftlikten uzaklaşınca, geride kız kardeşleri Alexandra kalmıştı. Alexandra, zamanını nehir kıyısındaki hamağına uzanıp oltasına alabalık gelmesini bekleyerek geçiren sessiz bir adamla evlenmişti.</p>

    <p>Babam baroya kabul edilir edilmez Maycomb’a dönüp avukatlığa başlamıştı. Finch çiftliğinin yirmi mil doğusunda bulunan Maycomb, Alabama Eyaleti’ne bağlıydı. Atticus’un adliye binasındaki ofisi, bir şapka askısı, bir tükürük hokkası, bir dama tahtası ve yepyeni bir Alabama yasa kitabından başka pek az şey alabilirdi. İlk iki müşterisi, Maycomb Hapishanesi’nde asılan iki hükümlü olmuştu. Atticus onlardan, eyaletin suçlulara tanıdığı bir haktan faydalanabilmeleri için suçlu olduklarını kabul etmelerini istemiş, böylece idam cezasından kurtulacaklarını söylemişti. Fakat aptallıkları ve inatçılıklarıyla tanınan bu iki kardeş buna yanaşmamışlardı. Alacağı karşılığında katırlarına el koyan bir nalbandı üç şahidin gözleri önünde öldürmelerine rağmen suçsuz olduklarında diretmişler, Atticus için de müvekkillerinin idamında hazır bulunmaktan başka yapacak bir şey kalmamıştı. Öyle zannediyorum ki, Atticus’un cinayet davalarına karşı duyduğu derin nefret böyle başladı.</p>

    <p>Atticus, Maycomb’daki ilk beş yılda, her şeyden çok geçim derdiyle uğraştı. Çoğu zaman kazancını kardeşinin öğrenimine harcadı. Babamdan on yaş küçük olan Jack Hale Finch, pamuk yetiştirmenin artık kazanç getirmediği bir zamanda tıp öğrenimine kalkışmıştı. Amcam üniversiteyi bitirdiği sıralarda Atticus avukatlıktan hatırı sayılır bir gelir sağlamaya başlamıştı. Maycomb’u severdi. Doğma büyüme Maycomb’luydu. O, kasaba halkını, onlar da kendisini iyi tanırdı.</p>

    <p>Benim ilk anımsayabildiğim günlerde Maycomb, eski ve yorgun bir kasabaydı. Yağmur yağdığı zaman sokaklar kırmızı bir çamur deryasına dönerdi. Kaldırım kenarlarında otlar yeşerir, alandaki adliye binası her yanından dökülüverecekmiş gibi dururdu. Nedense, o zamanlar hava daha sıcak olurdu: Yazın köpekler soluk soluğa kalır, çektikleri arabalarına bağlı sıska katırlar alandaki yaşlı meşe ağaçlarının gölgesinde sineklerini kovmaya uğraşırdı. Erkeklerin kolalı gömlek yakaları daha sabahın dokuzunda buruş buruş olurdu. Hanımlar öğleden önce ve saat üç şekerlemesinden sonra yıkanırlar, akşamları ise mis kokulu talk pudrasına karışan ter kokularıyla yumuşak çay bisküvilerini yerlerdi.</p>

    <p>O zamanlar insanlar ağır ağır hareket ederlerdi. Meydanda keyiflerince dolaşırlar, çevredeki dükkânlara eğlene eğlene girip çıkarlardı. Hiçbir şeyde acele etmezlerdi. Gün yine yirmi dört saatti ama sanki daha uzunmuş gibi gelirdi. Acele etmek diye bir şey yoktu. Çünkü ne gidilecek bir yer, ne alınacak bir şey, ne alışveriş yapacak para, ne de Maycomb sınırlarının dışında görülecek bir yer vardı. Bununla birlikte bazıları belirsiz bir iyimserlikle doluydular. Çünkü Maycomb’un kendinden başka korkacak hiçbir şeyi olmadığı söylenirdi.</p>

    <p>Biz kasabanın anacaddesinde otururduk... Atticus, Jem, ben ve bir de aşçımız Calpurnia. Jem’le ben babamızı severdik. Çünkü Atticus bizimle oynar, bize kitap okur ve ikimize de tarafsız davranırdı.</p>

    <p>Calpurnia başlı başına önemli bir kişiydi. Boylu boslu ve iri kemikliydi. Miyop olduğundan gözlerini kısarak bakardı. Beni durmadan mutfaktan çıkmam için uyarır, niçin Jem gibi uslu olmadığımı sorar, hiç uygun olmayan zamanlarda da eve girmemi isterdi. Kavgalarımız gürültülü ve hep sonucu belli olan kavgalardı. Daima Calpurnia kazanırdı. O Jem’in doğduğu günden beri yanımızdaydı. Kendimi bildim bileli onun varlığının baskısını hissetmişimdir.</p>

    <p>Annemiz ben iki yaşındayken ölmüş. Bu yüzden annemi hiç hatırlamıyordum. Kendisi Montgomery’li Graliam ailesindendi. Atticus onunla, eyalet meclisine seçildiği yıl tanışmış. Kendisi orta yaşta, annemse ondan on beş yaş küçükmüş. Jem evliliklerinin ilk yılında doğmuş, dört yıl sonra da ben doğmuşum. İki yıl sonra annemiz kalp sektesinden ölüvermiş. Ailesinde sık sık görülen bir hastalıkmış. Onu hiç aramadım. Ama Jem’in özlediğini sanıyorum. Onu iyice anımsıyordu çünkü. Bazen oyunun tam ortasında, derin derin içini çeker, oyunu bırakıp garajın arkasına gider, orada kendi başına otururdu. Böyle zamanlarda onu rahatsız etmemem gerektiğini bilirdim.</p>

    <p>Ben hemen hemen altı, Jem de on yaşlarındayken yaz tatilinde oyun alanımızın sınırı –Calpurnia’nın sesimizi duyabileceği uzaklıkta– bir yandan bizim evin iki kapı kuzeyindeki Bayan Henry Lafayette Dubose’lara, bir yandan da üç kapı güneyimizdeki Radley’lere uzanırdı. Bu sınırı aşmayı asla aklımıza getirmedik. Radley’lerin evinde bizi günlerce uslu uslu oynamaya zorlayacak bilinmez bir varlık yaşıyordu. Bayan Dubose ise şeytanın ta kendisiydi.</p>

    <p>İşte Dill o yaz geldi.</p>

    <p>Bir gün, sabahın erken saatlerinde, arka bahçede günlük oyunumuza başlamak üzereydik. Jem’le bitişik komşu Bayan Rachel Haverford’un bahçesinden bir ses duyduk. Yavru köpek mi diye bakmak için demir parmaklığa yaklaştık. Çünkü Bayan Rachel’ın köpeği neredeyse doğuracaktı. Ancak, oturmuş bizi seyreden bir çocukla karşılaştık. Pek ufak tefek görünüyordu. O konuşuncaya kadar sessizce yüzüne baktık.</p>

    <p>“Merhaba.”</p>

    <p>Jem hoşnut bir tavırla, “Merhaba,” diye karşılık verdi.</p>

    <p>“Adım Charles Baker Harris. Ben okuma yazma bilirim.”</p>

    <p>“Ne yapalım yani?” dedim.</p>

    <p>“Bunun size ilginç gelebileceğini düşündüm de. Okunacak bir şeyiniz varsa okurum.”</p>

    <p>Jem, “Kaç yaşındasın?” diye sordu. “Dört buçuk var mısın?”</p>

    <p>“Yedinin içindeyim.”</p>

    <p>“Bunda şaşılacak bir şey yok,” dedi Jem başparmağını benden yana sallayarak. “Bizim Scout doğduğu günden beri okuma yazma bilir. Daha okula bile başlamadı. Sen pek yedi yaşında göstermiyorsun.”</p>

    <p>“Ufak tefeğim ama yaşım büyüktür.”</p>

    <p>Jem, onu iyice görebilmek için alnındaki saçları geriye doğru itti.</p>

    <p>“Yanımıza gelmek ister misin Charles Baker Harris?” dedi. “Aman Tanrım şu isme bakın!”</p>

    <p>“Seninkinden daha komik değil herhalde. Rachel hala senin isminin Jeremy Atticus Finch olduğunu söyledi.”</p>

    <p>Jem kaşlarını çatarak, “Adıma uyacak kadar büyüğüm ben,” diye karşılık verdi. “Senin adın senden daha uzun. Bir karış daha uzun olduğuna bahse girerim.”</p>

    <p>Çocuk parmaklığın altından geçmeye çalışarak, “Arkadaşlarım bana Dill derler,” dedi.</p>

    <p>Jem, “Üstünden atlasan daha iyi edersin,” diye seslendi. “Nerelisin?”</p>

    <p>Dill, Mississippi Eyaleti’nin Meridian kasabasındandı. Yazı geçirmek için halası Bayan Rachel’ın yanına gelmişti. Bundan sonra Maycomb’a her yaz geleceğini umuyordu. Ailesi Maycomb’luydu. Annesi Meridian’da bir fotoğrafçının yanında çalışıyordu. Dill’in fotoğrafını Güzel Çocuk Yarışması’na yollamış, beş dolar kazanmıştı. Parayı Dill’e vermiş, o da yirmi kere sinemaya gitmişti.</p>

    <p>Jem, “Burada hiç film seyretmeyiz,” dedi. “Bazen adliye binasında eğitici filmler gösterirler. Sen iyi bir şeyler seyrettin mi?”</p>

    <p>Dill, <em>Drakula</em> filmini görmüştü. Bu açıklamadan sonra Jem, Dill’i saygılı bakışlarla süzmeye başladı. “Anlatsana,” dedi.</p>

    <p>Dill başlı başına bir âlemdi. Belinden gömleğine düğmelenen mavi bir keten pantolon giyerdi. Saçları bembeyazdı. Başına tüy gibi yapışırdı. Benden bir yaş büyük olmasına rağmen ondan bir karış daha uzundum. Bize <em>Drakula</em> filmini anlatırken mavi gözleri bir parlıyor bir kararıyordu. Gevrek, tatlı bir gülüşü vardı. Alnına düşen perçemleriyle oynamayı alışkanlık haline getirmişti.</p>

    <p>Dill, <em>Drakula</em>’yı anlatmayı bitirince Jem, “Filmi kitabından daha iyiye benziyor,” dedi.</p>

    <p>Ben de babasının nerede olduğunu sorarak, “Ondan hiç söz etmedin,” dedim.</p>

    <p>“Benim babam yok.”</p>

    <p>“Öldü mü?”</p>

    <p>“Hayır...”</p>

    <p>“Öyleyse baban var, değil mi?”</p>

    <p>Dill kıpkırmızı oldu. Jem susmamı söyledi. Bu Dill’in incelendiği ve arkadaşlığa kabul edildiği anlamına geliyordu.</p>

    <p>Yaz yine her zamanki gibi geçmeye başladı. Bütün eğlencemiz arka bahçedeki ikiz, dev kiraz ağaçlarının arasındaki ağaç evimizle uğraşmak, Oliver Optic, Victor Appleton ve Edgar Burroughs’un eserlerinden esinlendiğimiz oyunlarımızı oynamaktı. Daha önce benim üstüme yıkılan <em>Tarzan</em>’daki maymun, <em>Köprü Altı Çocukları</em>’ndaki Grabtree ve <em>Tom Swift</em>’teki Damon gibi karakter rollerini artık Dill oynuyordu. Böylece Dill gitgide kafası ilgi çekici planlar, garip arzular ve acayip hayallerle dolu bir sihirbaz olup çıktı.</p>

    <p>Ama ağustos ayının sonlarına doğru, aynı şeyleri yinelemekten sıkılmaya başladık. İşte bu sırada Dill, Boo Radley’i dışarı çıkarma fikrinden söz etti.</p>

    <p>Radley’lerin evi Dill’i büyülüyordu sanki. Bütün uyarılarımıza rağmen orası Dill’i, mıknatıs gibi çekiyordu. Fakat hiçbir zaman Radley’lerin bahçe kapısına güvenli bir uzaklıktaki sokak lambasından öteye de çekmiyordu. Dill orada, kolunu kocaman elektrik direğine dolayarak durur, gözünü kırpmadan eve bakardı.</p>

    <p>Radley’lerin evi bizim evin arkasına doğru dik bir dönemeçle kıvrılırdı. Güneye doğru yürüyünce evin önündeki veranda görülürdü. Ev yüksek değildi. Bir zamanlar bembeyaz olan duvarları, geniş verandası ve yeşil panjurları şimdi kirli bir renk almıştı. Yağmurun çürüttüğü çatı kaplamaları verandanın sayvanlarından sarkmıştı. Meşe ağaçları güneşi tamamıyla engellerdi. Evin önündeki avluyu yabani otlar bürümüştü.</p>

    <p>Evin içinde kötü bir hayalet yaşıyordu. Herkes bu hayaletten bahsetse de Jem’le ben hiç görmemiştik. Mehtapsız gecelerde sokağa çıktığını, pencerelerden içerileri gözetlediğini söylüyorlardı. Hanımeliler soğuktan kuruduğu zaman, onun dışarı çıkıp çiçekleri kokladığını söyleyenler vardı. Maycomb’da işlenen bütün ufak tefek suçlar ona yüklenirdi. Bir keresinde bütün kasaba, geceleri meydana gelen tuhaf olaylarla adeta dehşete düştü. Tavuklar ve bazı evcil hayvanlar sakatlanmış olarak bulunuyordu. Olayın gerçek suçlusunun daha sonra Baker Çağlayanı’nda intihar eden Deli Addie olduğu anlaşıldıktan çok sonra bile, herkes Radley’lerin evini, bir türlü silip atmak istemedikleri şüpheli bakışlarla süzüp durdu. Zenciler Radley’lerin evinin önünden geceleri asla geçmezdi. Hemen kaldırım değiştirirler, ıslık çala çala, bir an önce oradan uzaklaşmaya bakarlardı. Okulun bahçesi Radley’lerin arka bahçesiyle birleşirdi. Bahçelerindeki dev ceviz ağaçları yemişlerini okulun bahçesine dökerdi. Fakat çocukların hiçbiri bu cevizlere dokunmazdı. Radley’lerin cevizlerinin insanı öldüreceğine inanılmıştı. Onların bahçesine düşen topa kaybolmuş gözüyle bakılırdı. Hiç peşine düşülmezdi.</p>

    <p>Bu evin öyküsü ben ve Jem doğmadan çok yıllar önce başlamış. Kasabada herkesçe sevilen Radley’ler gittikçe kendi içlerine kapanmışlar. Maycomb’da bağışlanmayacak bir davranıştır bu. Kiliseye gitmezler, evde ibadet ederlermiş. Oysa Maycomb’un en büyük eğlencelerinden biriydi kiliseye gitmek. Bayan Radley sabah kahvesi için komşularına çok seyrek uğrar, hiçbir derneğin çalışmalarına katılmazmış. Bay Radley her sabah on bir buçukta kasabaya iner, tam on ikide de geri dönermiş. Elinde, komşuların içinde evin yiyeceğinin bulunduğunu söyledikleri kahverengi bir kesekâğıdıyla. İhtiyar Radley’in hayatını nasıl kazandığını bir türlü öğrenemedim... Jem pamuk işiyle uğraştığını söylemişti. Bu hiçbir iş yapmayanlar için kullanılan nazik bir deyimdir. Her nasılsa, Bay Radley, karısı ve iki oğlu bu evde uzun yıllardan beri yaşıyorlardı.</p>

    <p>Pazar günleri, Radley’lerin evinin kapı ve pencereleri kapalı olurdu. Maycomb’lular için bu da garip bir şeydi: Çünkü kapalı kapı Maycomb’da hastalığa ya da havaların soğuduğuna işaret ederdi. Pazar, kasaba için resmi ziyaret günüdür. Hanımlar korselerini, erkekler ceketlerini ve çocuklar ayakkabılarını giyerler. Ama bir pazar olsun, komşuların Radley’lerin kapısını çalıp merhaba dedikleri görülmemiştir. Radley’lerin evlerinin tel kapısı da yoktu. Bir keresinde Atticus’a Radley’lerin hiç tel kapıları olup olmadığını sordum. Olduğunu söyledi. Ben doğmadan önce varmış.</p>

    <p>Ortalıkta dolaşan söylentilere göre en küçük Radley, on yedi on sekiz yaşlarına gelince, kasabanın kuzey tarafında oturan garip ve geniş bir aile olan Cunningham’larla ahbap olmuş. Hep birlikte bir çete kurmuşlar. Pek fazla bir şey yapmıyorlarmış ama yine de kasabanın diline düşecek, kilisede herkesin önünde uyarılacak kadar ileri gitmişler. Berber dükkânının önünde vakit öldürürler, pazar günleri otobüsle Abbottsville’e giderler ve film seyrederlermiş. Nehir kenarındaki kumarhanede ve balıkçı kampında kumar oynar, dans ederlermiş. Maycomb’da hiç kimse Bay Radley’e oğlunun yanlış kişilerle dolaştığını söylemeye cesaret edememiş.</p>

    <p>Bir gece, bir hayli içen gençler, kiraladıkları bir arabayla etrafta dolaşmaya başlamışlar. Maycomb’un ihtiyar korucusu Bay Conner’a karşı gelip onu adliye binasının bir odasına kapatmışlar. Kasabada herkes artık bir şeyler yapılmasının gerektiğine karar vermiş. Bay Conner gençlerin kimler olduğunu biliyormuş. Hiçbirinin peşini bırakmamaya da kararlıymış. Böylece gençler teker teker yargıcın karşısına getirilmişler. Huzuru bozmak, serserilik, saldırganlık ve bir kadının duyabileceği kadar yüksek sesle kötü sözcükler kullanmakla suçlanmışlar. Bay Conner’dan bu son suçlamayı tam olarak açıklaması istenmiş. İhtiyar korucu da o gece gençlerin, çirkin sözcükleri bütün kasabanın duyabileceği kadar yüksek sesle haykırdıklarını söylemiş. Yargıç gençleri eyalet okuluna göndermeye karar vermiş. Burası kötü, utanılacak bir yer değilmiş. Ne yazık ki Bay Radley’in gücüne gitmiş. Yargıçtan oğlunu serbest bırakmasını rica etmiş. Oğlunun bir daha kimseye zararı dokunmayacağına söz vermiş. Bay Radley’in sözüne güvenildiğinden dileği yerine getirilmiş.</p>

    <p>Eyalet okuluna giden öteki gençler, parasız yapılabilecek en iyi öğrenimi görmüş. Hatta bunlardan biri Auburn’daki mühendis okuluna bile gitmiş. Radley’lerin kapısı pazar günü olduğu gibi hafta arasında da kapanmış. Ve Bay Radley’in oğlunu, bir daha tam on beş yıl gören olmamış.</p>

    <p>Fakat Jem’in belleğinde, Boo Radley’in ortaya çıkıp pek çok kişi tarafından görüldüğüyle ilgili belli belirsiz bir hatıra var. Tabii Jem görmemiş. Bana Atticus’un, Radley’lerden söz etmekten pek hoşlanmadığını söylemişti. Ne zaman Atticus’a ne olduğunu sorsa, Atticus kendi işine bakmasını, Radley’leri rahat bırakmasını söylermiş. Çoğu zaman da başını sallar, “Hımm... hımmm...” dermiş.</p>

    <p>Onun için Jem edindiği bilginin çoğunu, her şeyi bildiğini ileri süren komşu Bayan Stephanie Crawford’dan öğrenmişti. Bayan Stephanie’ye göre Boo oturma odasında oturuyor, <em>Maycomb Tribune</em> gazetesinden defterine yapıştırmak için bazı kupürler kesiyormuş. İçeri babası girmiş. Tam oğlunun yanından geçerken, Boo makası babasının bacağına saplamış. Sonra makasın üstündeki kanı pantolonuna silip işine devam etmiş.</p>

    <p>Bayan Radley, Boo’nun kendilerini öldürmeye kalktığını haykırarak sokağa fırlamış. Fakat şerif olay yerine geldiğinde Boo’yu sessizce oturmuş gazeteden kupür keserken bulmuş. O zaman Boo otuz üç yaşındaymış.</p>

    <p>Bayan Stephanie’ye göre Bay Radley oğlunun Tuscaloo’ya gönderilmesi önerisine karşılık, Boo’nun tımarhaneye konulmasına izin vermeyeceğini söylemiş. Bay Radley, Boo’nun deli olmadığını, zaman zaman coştuğunu ileri sürmüş. Yalnızca bir yere kapatmanın yeteceğini söylemiş. Boo’yu Maycomb Hapishanesi’ne, zencilerin arasına koymaya şerifin gönlü elvermemiş. Bunun üstüne Boo, adliye binasının bodrumuna kapatılmış.</p>

    <p>Boo’nun adliye binasının bodrumundan eve götürülüşü, Jem’in kafasında pek açık bir şekilde yer etmemişti. Bayan Stephanie Crawford’ın dediğine göre Bay Radley’e Boo’yu bir an önce eve almadığı takdirde bodrumda rutubetten çürüyüp gideceği söylenmiş. Sonra Boo sonuna kadar eyaletin sırtından geçinemezmiş.</p>

    <p>Bay Radley’in, Boo’yu gözlerden uzak tutmak için ne gibi bir çare bulduğunu kimse bilmiyor. Jem’e göre çoğu zaman Boo yatağına zincirle bağlanıyordu. Atticus bunun doğru olmadığını söyledi.</p>

    <p>Bayan Radley arada sırada ön kapıyı açar ve tespihağaçlarını sulardı. Bay Radley de her gün çarşıya gidip gelirdi. Zayıf, kara kuru bir adamdı. Işığı bile aksettirmeyen donuk, renksiz gözleri vardı. Elmacıkkemikleri çıkıktı. Geniş ağzının alt dudağı kalın, üst dudağı incecikti. Bayan Stephanie Crawford, Bay Radley’in Tanrı’nın kelamını tek kanun olarak kabul ettiğini, dosdoğru bir adam olduğunu söylemişti. Biz de ona inanmıştık. Çünkü gerçekten de Bay Radley, baston gibi dimdik yürürdü.</p>

    <p>Bizimle hiç konuşmazdı. O geçerken yere bakarak, “Günaydın efendim,” derdik. O da cevap olarak öksürürdü. Bay Radley’in büyük oğlu Nathan, Pensacola’da oturuyordu. Yalnızca Noel’de gelirdi. O eve girip çıktığını gördüğümüz tek kişiydi. Söylediğine göre Bay Radley, Boo’yu eve götürdüğü gün, ev canlılığını kaybetmişti.</p>

    <p>Bir gün Atticus eğer gürültü yapacak olursak derimizi yüzeceğini söyledi. Calpurnia’yı da gürültü yaptığımız takdirde kendisine haber vermesi için sıkı sıkı tembihledi. Çünkü Bay Radley ölüm döşeğinde yatıyordu. Gürültüyü kesmek için elden gelen her şey yapıldı: Her iki taraftan Radley’lerin evi tahta testere tezgâhlarıyla yoldan ayrıldı. Kaldırımın üstüne saman döküldü. Trafik de arka sokağa aktarıldı. Doktor Reynolds arabasını bizim evin önüne park etti. Radley’lere yürüyerek gitti. Biz de günlerce evin içinde sürünür gibi dolaştık. Nihayet testere tezgâhları kalktı. Ön avluda durup, Bay Radley’in evimizin önünden geçerek son yolculuğunu yapacağı anı beklemeye başladık.</p>

    <p>Calpurnia, “İşte insanların en aşağılığı gidiyor,” diye mırıldandı. Düşünceli bir tavırla yere tükürdü. Hayretle yüzüne bakakaldık. Çünkü Calpurnia’nm beyazlar hakkında fikir yürütmesine ilk kez tanık oluyorduk.</p>

    <p>Herkes Bay Radley gömüldükten sonra Boo’nun ortaya çıkacağı inanandaydı. Bambaşka bir şey oldu: Boo’nun ağabeyi Pensacola’dan geldi. Eve yerleşti. Babasıyla arasındaki tek fark yaşlarıydı sanırım. Jem, Bay Nathan Radley’in de “pamuk alışverişiyle” uğraştığını söyledi. Bay Nathan sabahları günaydın dediğimiz zaman bizimle konuşurdu. Arada sırada eve elinde bir dergiyle döndüğünü görürdük.</p>

    <p>Dill’e Radley’lerden söz ettikçe o daha çok bilmek istiyor, evi, elektrik direğine sarılıp daha uzun süre gözetliyor, daha çok merak ediyordu.</p>

    <p>“Acaba içerde ne yapıyor?” diye mırıldanıyordu. “Sanki birden kapıdan başını uzatacakmış gibi geliyor,” diyordu.</p>

    <p>Jem, “Dışarı çıkıyor tabii,” diye cevap veriyordu. “Ama geceleri. Bayan Stephanie Crawford, bir gece yarısı uyandığında onun pencereden kendisine baktığını gördüğünü söyledi... Başı tıpkı bir kurukafaya benziyormuş. Hiç gece uyanıp ayak seslerini duymadın mı Dill? Bak şöyle yürüyor...” Jem ayaklarını sürür gibi yaparak birkaç adım giderdi. “Bayan Rachel geceleri kapısını niçin o kadar sıkı sıkıya kilitliyor sanıyorsun? Ayak izlerini kaç kere gördüm ben. Bir gece de arka kapıyı zorladığım duydum. Atticus kalkıncaya kadar gitti tabii.”</p>

    <p>“Acaba neye benziyor?” diye sormuştu bir gün Dill.</p>

    <p>Jem, Boo’nun akla uygun bir tanımını yapmıştı: Ayak izlerinden anlaşılacağı üzere boyu yaklaşık iki metreydi. Serçelerle ve yakalayabildiği kedilerle karnını doyuruyordu. Bu yüzden elleri kan içindeydi... Eğer bir hayvanı pişirmeden çiğ çiğ yersen ellerindeki kanı hiçbir şeyle yıkayıp çıkaramazdın. Yüzünü baştan başa kaplayan bir yara izi vardı. Ağzındaki bir iki diş, sapsarı ve çürüktü. Durmadan salyası akardı.</p>

    <p>Dill, “Hadi onu dışarı çıkarmaya çalışalım,” demişti. “Neye benzediğini görmek istiyorum.”</p>

    <p>Jem, “Kendini öldürtmek istiyorsan bahçeye girip ön kapıyı çalman yeter,” diye karşılık vermişti.</p>

    <p>İlk girişimimiz, Jem’le Dill arasındaki bir bahisle başladı. Jem, Radley’lerin kapısını çalabilirse Dill ona iki tane <em>Tom Swift</em> verecekti. Eğer bunu yapamazsa da Jem’in <em>Gri Hayalet</em>’ini alacaktı.</p>

    <p>Jem üç gün düşündü. Bütün hayatı boyunca bir kerecik olsun bu cinsten meydan okumaları geri çevirmemişti. Şerefini kellesinden daha çok seviyordu sanırım. Çünkü Dill onu pek kolaylıkla kandırdı. Dill ilk gün, “Korkuyorsun,” dedi. Jem, “Korkmuyorum,” diye karşılık verdi. “Sadece saygım var.” Ertesi gün Dill, “Ön avluya parmağını olsun sokamayacak kadar korkuyorsun,” dedi. Jem korkmadığını, çünkü her gün okula giderken Radley’lerin evinin önünden geçtiğini söyledi.</p>

    <p>“Ama hep koşarak,” dedim.</p>

    <p>Dill, üçüncü gün Jem’i yendi. Meridian’lıların Maycomb’lular kadar korkak olmadıklarını ve bizim kadar ürkek insanlar görmediğini söylediği zaman kazandı...</p>

    <p>Bu, Jem’in köşeye gitmesine, elektrik direğine dayanarak Radley’lerin evine doğru bakmasına yetti.</p>

    <p>“Umarım şunu aklına sokmuşsundur Dill Harris,” dedi Jem. “Hepimizi gözümüzün yaşına bakmadan öldürecektir. Gözlerini oyarken sakın beni kabahatli bulma. Sen istedin.”</p>

    <p>Dill sabırla, “Hâlâ korkuyorsun,” dedi.</p>

    <p>Jem, ilk ve son defa olarak hiçbir şeyden korkmadığını Dill’in bilmesini istedi. “Bütün düşündüğüm bizi yakalamasına olanak bırakmadan onu dışarı çıkarmak.” Sonra Jem’in düşünecek bir de küçük kız kardeşi vardı.</p>

    <p>İşte bunu söylediği anda korktuğunu anladım. Evin damından aşağıya atlayamayacağına bahse girdiğim zaman da beni ileri sürmüş, “Ben ölürsem sen ne yaparsın?” demişti. Sonra atlamış, kazasız belasız aşağı inmişti. Bu Radley sorunu ortaya çıkana kadar kendine olan saygısı son derece derindi.</p>

    <p>“Demek bahse girmeyeceksin ha?” dedi Dill kışkırtır gibi. “O zaman...”</p>

    <p>“Dill, düşünülmesi gereken bazı şeyler var. Bir dakika dur... Bir kaplumbağayı yuvasından çıkarmaya benziyor...”</p>

    <p>“Nasıl?”</p>

    <p>“Altına bir kibrit çakarsın.”</p>

    <p>Radley’lerin evini ateşe vermeyi düşünüyorlarsa, gidip Atticus’a haber vereceğimi söyledim.</p>

    <p>Dill, kaplumbağanın altına kibrit tutmanın çok kötü bir şey olduğunu söyledi.</p>

    <p>Jem, “Kötü değildir,” diye karşılık verdi. “Sadece dışarı çıkmasına yardım eder. Ateşte yakmaya benzemez ki.”</p>

    <p>“Kibritin hayvanın canını yakmadığını nerden biliyorsun?”</p>

    <p>“Kaplumbağalarda duygu yoktur, aptal.”</p>

    <p>“Sen hiç kaplumbağa oldun mu, hı?”</p>

    <p>“Hey Tanrım! Dill! Bırak da düşüneyim... Taşa tuttuğumuzu varsaysak.”</p>

    <p>Jem o kadar uzun zaman düşündü ki, Dill daha insaflı bir öneride bulunmak zorunda kaldı. “İddiayı kaybetmiş olmana rağmen eğer gidip evin duvarına dokunabilirsen <em>Gri Hayalet</em>’i senden almayacağım.”</p>

    <p>Jem canlandı. “Eve dokunacağım, o kadar mı?” diye sordu.</p>

    <p>Dill başını sallayarak onayladı.</p>

    <p>“O kadar olduğuna emin misin? Duvara dokunup döndüğümde başka isteklerde bulunmayacaksın, değil mi?”</p>

    <p>Dill, “Evet, o kadar,” dedi. “Belki de seni avluda görünce dışarı çıkacaktır. O zaman Scout’la ben üstüne atlar yakalarız. Kendisine zarar vermeyeceğimizi anlatıncaya kadar sıkı sıkı tutarız.”</p>

    <p>Böylece kaldırıma çıkıp Radley’lerin evinin önüne kadar yürüdük. Bahçe kapısına gelince durduk.</p>

    <p>Dill, “Hadi,” dedi. “Scout’la burada bekliyoruz.”</p>

    <p>Jem, “Gidiyorum,” dedi. “Acele etme.”</p>

    <p>Bahçenin kapısına kadar gidip geldi. Kaşlarını çatmış, en iyi giriş ve çıkışın nasıl yapılabileceğini düşünüyordu.</p>

    <p>O zaman alayla, dudak bükerek yüzüne baktım.</p>

    <p>Jem hızla bahçe kapısını açtı. Eve doğru koştu. Avucunu duvara vurdu. Sonra koşarak geri geldi. Yanımızdan geçti. Yaptığını takdir edip etmediğimizi anlamak için yüzümüze bakmadı bile. Dill’le peşinden koştuk. Verandamıza sağ salim fakat soluk soluğa vardık. Dönüp arkamıza baktık.</p>

    <p>Eski ev aynı şekilde, süklüm püklüm duruyordu, yalnız pencerelerden birinin panjurunun kıpırdar gibi olduğunu gördük. Hafif bir kıpırtı. Küçük, hemen hemen görünmez bir kımıltı... Sonra yine eski hareketsizliğine döndü.</p>
  </div>
</body>
</html>
