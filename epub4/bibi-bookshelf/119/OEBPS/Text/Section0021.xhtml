<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dördüncü Bölüm</h1>

    <p>Alexandra haladan Finch ailesi hakkında başka nutuk dinlemedik, ama kasaba halkından her gün dinliyorduk. Cumartesi günleri, haftalıklarımızı aldıktan sonra, Jem benim de gelmeme izin verirse birlikte çarşıya inerdik. Jem son zamanlarda benim varlığımdan tedirgin olmaya başlamıştı. Ter kokan kaldırımlarda ilerlerken bazen, “İşte çocukları...” veya, “İşte iki Finch...” diye fısıldaşıldığını duyardık. Dönüp baktığımız zaman, postanenin önünde dikilen birkaç çiftçi ya da arabalarına kurulmuş kadınlar görürdük.</p>

    <p>Bir gün yanımızdan geçen zayıf, ince yapılı bir centilmen, “Kendi başlarına bırakırsan hepimizin ırzına geçerler,” diye bir şeyler mırıldandı. Bu bana, Atticus’tan sorup öğrenecek bir şeyim olduğunu hatırlattı.</p>

    <p>O akşam, “Irza geçmek ne demek?” diye sordum.</p>

    <p>Atticus gazetesinin kenarından baktı. Pencerenin önündeki koltuğunda oturuyordu. Büyüdükçe Atticus’u yemekten sonra yarım saat kadar kendi halinde bırakmayı doğru bulmuştuk.</p>

    <p>İçini çekti. Irza geçmenin, bir kadının isteği olmadan onunla zorla cinsel ilişkide bulunmak olduğunu söyledi.</p>

    <p>“Peki, bu, bu demekse, niçin Calpurnia’ya sorduğum zaman beni susturdu? Kiliseden dönerken Calpurnia’ya sordum. Size sormamı söyledi. Unutmuştum. Şimdi aklıma geldi. Sordum.”</p>

    <p>Şimdi gazetesini kucağına bırakmıştı. “Lütfen bir daha söyler misin?”</p>

    <p>Calpurnia’yla kiliseye gidişimizi anlattım, Atticus bundan hoşlanmış gibiydi. Fakat Alexandra hala köşesinde sessiz sedasız dikişini dikerken birden irkildi, bakışlarını üstümüze çevirdi.</p>

    <p>“O gün hep birlikte kiliseden mi geliyordunuz?”</p>

    <p>Jem, “Evet efendim,” diye cevap verdi. “Calpurnia götürdü.”</p>

    <p>Ben de, “Evet efendim!” diye atıldım. “Bir gün öğleden sonra evine götüreceğine de söz verdi. Atticus, izin verirseniz bu pazar gideriz, olur mu? Cal, siz evde olmazsanız bile gelip ben alırım dedi.”</p>

    <p>“Gidemezsin.”</p>

    <p>Bunu Alexandra hala söylemişti. Hızla döndüm. Şaşırmıştım. Sonra babama döndüm. Bu sefer Atticus’u, kardeşine bakışıyla bir şeyler anlatmak isterken yakaladım. Fakat geç kalmıştı. “Size sormadım!” dedim.</p>

    <p>Atticus o uzun boyuna rağmen bütün tanıdıklarımdan daha çabuk hareket ederdi. Yerinden fırlamıştı bile. “Halandan özür dile,” dedi.</p>

    <p>“Özür dilerim hala!” diye mırıldandım.</p>

    <p>“Şimdi,” dedi. “Şunu aklından çıkarma. Calpurnia ne derse onu yapacaksın. Ben ne dersem onu yapacaksın. Ve halan bu evde olduğu sürece onun söylediklerini yerine getireceksin. Anladın mı?”</p>

    <p>Anlamıştım. Bir süre düşündüm. Daha fazla azarlanmadan oradan ayrılabilmenin çıkar yolunun, tuvalete gitmek olduğu sonucuna vardım. Orada, yanlarından ayrılmak zorunda olduğumu anlatacak kadar uzun süre kalırdım. Dönüşte, holde bir parça oyalandım. Oturma odasında sert bir tartışmanın yapılmakta olduğunu duydum. Kapıdan, Jem’in sedirin üstünde oturduğunu, yüzünü bir futbol dergisine gömdüğünü, başının sanki sayfalarda bir tenis maçı seyrediyormuş gibi döndüğünü gördüm.</p>

    <p>“Bir şeyler yapmalısın,” diyordu hala. “Her şeye katlanıyorsun Atticus. Hem de gereğinden çok.”</p>

    <p>“Onun oraya gitmesinde bir kötülük görmüyorum. Cal evde olduğu kadar orada da ona dikkat eder. Bundan kuşkum yok.”</p>

    <p>Konuştukları “o” kimdi? Kalbim burkulur gibi oldu. Çevremdeki pembe kâğıt kaplı duvarların üstüme doğru geldiklerini sandım. Hayatımda ikinci olarak kaçmayı düşündüm. Hem de hemen, o anda.</p>

    <p>“Atticus, yumuşak kalpli olmak iyidir. Sen bir erkeksin. Fakat unutma ki bir kızın var. Hem de hızla büyüyen bir kız. Onu düşünmen gerek.”</p>

    <p>“İşte benim de düşündüğüm o.”</p>

    <p>“Kaçamak cevaplar verme. Sorunları ne kadar çabuk ele alırsan o kadar iyi olur. Artık ona gerek yok.”</p>

    <p>Atticus sert bir ses tonuyla, “Alexandra, Calpurnia istediği sürece bu evde kalacak. Bir yere gidemez. Sen başka türlü düşünebilirsin. Ama onsuz, bunca yıl yaşamam olanaksızdı. Cal, bu aileye çok bağlı ve bu aileyi seven bir kadındır. Her şeyi olduğu gibi kabul etmek zorundasın. Sonra kafanı bizim için yormanı istemiyorum. Nedeni yok çünkü. Cal her zamankinden çok bize gerekli,” dedi.</p>

    <p>“Fakat Atticus...”</p>

    <p>“Sonra, çocukların ondan hoşlandıklarına inanıyorum. Birçok konuda Cal, çocuklara karşı bir annenin olabileceğinden daha hoşgörülü davranmıştır. Onları hiç şımartmadı. Gözünden hiçbir şey kaçmadı. Onları, kendi ilkelerine göre yetiştirmeye çalıştı. Cal’ın ilkeleri de çok yerinde bence... Sonra çocuklar, onu çok seviyor.”</p>

    <p>Tekrar soluk almaya başladım. Benden değil, Calpurnia’dan söz ediyorlardı. Canlanarak oturma odasına girdim. Atticus gazetesinin gerisine çekilmişti. Alexandra hala da nakışıyla uğraşıyordu. İğnesi çıt çıt diye sesler çıkarıyordu. Durdu. Kumaşı bir parça daha kendine doğru çekti. Çıt çıt çıt. Alexandra hala çok öfkeliydi.</p>

    <p>Jem yerinden kalktı. Halanın üstünden geçti. Ardından gelmem için işaret etti. Beni kendi odasına soktu. Kapıyı kapadı. İfadesi ciddiydi.</p>

    <p>“Kavga ettiler Scout.”</p>

    <p>Jem’le bugünlerde çok kavga ediyorduk. Ama kimsenin Atticus’la kavga ettiğini duymamış, görmemiştim. Hiç hoş bir şey değil bu.</p>

    <p>“Scout, halayla zıt gitme tatlım.”</p>

    <p>Atticus’un sözleri hâlâ kulaklarımda çınlıyordu. Tüylerim yeniden diken diken oldu. “Bana ne yapacağımı mı öğreteceksin?”</p>

    <p>“Hayır, yalnız... Atticus’un düşünecek birçok işi var. Üstüne bir de biz eklenmeyelim.”</p>

    <p>“Ne gibi?” Atticus hiç de bir şeyler düşünüyora benzemiyordu.</p>

    <p>“Onu Tom Robinson davası üzüyor...”</p>

    <p>Atticus’un hiçbir şeye üzülmediğini söyledim. Sonra, bu sorun bizi yalnız haftada bir rahatsız ediyordu. Fazla sürmüyordu.</p>

    <p>Jem, “Çünkü hiçbir şeyi aklında tutamıyorsun da ondan,” dedi. “Sorun büyüklerin gözünde bambaşka...”</p>

    <p>Jem’in kendini üstün görmesi, bugünlerde insanı deli edecek durumlara varmıştı. Hiçbir şey yapmak istemiyordu. Sadece okumak ve kendi başına gezmek istiyordu. Yine her okuduğunu bana aktarıyordu. Ama artık amacı değişmişti. Kitapları bana eğleneyim, vakit geçireyim diye değil, bilgimi artırmam, ilerlemem için veriyordu.</p>

    <p>“Hey Tanrım, Jem! Kendini ne sanıyorsun?”</p>

    <p>“Söylediklerimde çok ciddiyim Scout. Halaya karşı geldiğini bir göreyim, seni döverim.”</p>

    <p>İşte bu sözüyle kendimden geçmiştim. “Seni öldüreceğim!” Yatağının üstünde oturuyordu. Saçının perçemini yakalamak ve ağzına bir yumruk indirmek kolay oldu. Jem, karşılık olarak beni tokatladı. Bir sol denedim. Ama mideme yediğim bir yumrukla yere serildim. Soluğum kesilir gibi oldu. Aldırış etmedim. Çünkü Jem’in kavga ettiğini, benimle çatışmaya girdiğini görüyordum. Demek hâlâ beni kendinden ayrı saymıyordu. Birbirimize eşittik.</p>

    <p>“Artık kendini çok yüksekte ve büyük görüyorsun, değil mi?” dedim. Tekrar atılırken bir çığlık kopardım. Jem, hâlâ yatağının üstündeydi. Bu yüzden doğru dürüst dövüşemiyordum. Kendimi olanca ağırlığımla üstüne attım. Tekmeliyor, çimdikliyor, vuruyordum. Yumruk kavgamız şamataya dönmüştü. Atticus gelip de bizi ayırdığında hâlâ boğuşuyorduk.</p>

    <p>“Hadi bu kadar yeter,” dedi. “Hemen yataklarınıza girin.”</p>

    <p>Benimle aynı saatte yatağa gönderilen Jem’e, “Oh!” dedim.</p>

    <p>Atticus, “Kavgayı kim başlattı?” diye sordu.</p>

    <p>“Jem. Bana ne yapmam gerektiğini söylüyordu. Jem’in buyruklarını dinleyecek değilim, değil mi?”</p>

    <p>Atticus gülümsedi. “Şöyle yapalım,” dedi. “Jem sözünü dinletebildiği sürece dinleyeceksin. Oldu mu?”</p>

    <p>Alexandra hala da yanımızdaydı. Ama konuşmuyordu... Atticus’la merdivenleri inerlerken, halanın, “İşte anlatmak istediğim şeylerden biri de bu!” dediğini duydum. Bu söz, Jem’le ikimizi aniden birleştirdi. Odalarımız birbirine bitişikti. Ben odama geçip kapımı kaparken, Jem, “İyi geceler Scout,” dedi.</p>

    <p>“İyi geceler,” diye mırıldandım. Işığı yakmak için duvara yaklaşırken yumuşak bir şeye bastım. Bastığım şey lastik gibi bir şeydi, canlı olduğunu da hissetmiştim. Hareket ediyordu.</p>

    <p>Işığı yaktım. Yatağın önüne baktım. Üzerine bastığım şey ortadan kaybolmuştu. Jem’in kapısını vurdum.</p>

    <p>“Ne var?” dedi.</p>

    <p>“Yılan nasıl bir şeydir?”</p>

    <p>“Sert ve soğuk. Niçin sordun?”</p>

    <p>“Galiba yatağımın altında bir yılan var. Gelip bakar mısın?”</p>

    <p>“Şaka mı yapıyorsun?” diyerek Jem kapıyı açtı, pijamalarını giymişti. Yumruğumun izinin dudağının üstünde olduğunu üzülerek gördüm. Doğru söylediğimi, şaka yapmadığım anlayınca, “Başımı yatağın altına sokacağımı sanıyorsan aldanıyorsun,” dedi. “Bir dakika dur.”</p>

    <p>Mutfağa gitti. Süpürgeyi getirdi. “Sen yatağın üstüne çıksan iyi edersin Scout.”</p>

    <p>“Gerçekten yılan var mı?” diye sordum. Evlerimizin bodrum katı yoktu. Taş bloklar üstüne yapılmıştı. Topraktan yüksekteydiler. Evlerimizde sürüngenler görülmemiş şeyler değildi ama sık sık ortaya çıkmazlardı. Bayan Rachel Haverford’un her sabah bir bardak viski içmesinin nedeni, geceliğini asmak için dolaba yaklaştığı zaman bir yılanla karşılaşacağından korkmasındandı.</p>

    <p>Jem, süpürgeyi yatağın altına sokup, geniş bir hareketle salladı. Eğilip bir yılan çıkacak mı çıkmayacak mı diye baktım. Çıkmadı. Jem süpürgeyi daha ileriye doğru salladı.</p>

    <p>“Yılanlar hırıldar mı?”</p>

    <p>Jem, “Yatağın altındaki yılan değil, insan!” dedi.</p>

    <p>Birden yatağın altından pis, kahverengi bir şey top gibi fırladı. Jem süpürgeyi indirdi. Ve Dill’in başını bir karış daha uzanamadığı için ıskaladı.</p>

    <p>Jem, “Hey Tanrım,” dedi.</p>

    <p>Dill santim santim uzayarak yatağın altından çıktı. Ayağa kalktı. Omuzlarını gerdi. Ayaklarını oynattı. Ensesini ovuşturdu. Sonra, “Merhaba!” dedi.</p>

    <p>Jem, yeniden Tanrı’ya sığındı. Ben, konuşma yeteneğimi yitirmiş gibiydim.</p>

    <p>Dill, “Neredeyse öleceğim,” dedi. “Yiyecek bir şey yok mu?”</p>

    <p>Düşteymiş gibi mutfağa indim. Bir parça süt ve yemekten artakalan ekmeği alıp geldim. Dill, alışık olduğu gibi, ekmeği ön dişleriyle kemirerek yiyip bitirdi.</p>

    <p>Sonunda kendime geldim. “Buraya nasıl geldin?” diye sordum.</p>

    <p>Yediği yemekle canlanan Dill şunları anlattı. Kendisini sevmeyen yeni babası tarafından bodrum katına zincirlenmiş, ölüme terk edilmişti. (Meridian’daki evlerin bodrum katları vardır.) Oradan geçen bir çiftçi Dill’in feryatlarını duymuş, onu tarlasından topladığı çiğ bezelyeyle beslemişti. (İyi yürekli adam yiyeceği aspiratör deliğinden uzattığı bir değnekle veriyordu.) Dill, zinciri duvardan çeke çeke kopararak serbest kalmıştı. Bileklerinde demir halkalarla kaçarken Meridian’dan iki mil uzakta küçük bir sirke rastlamış, hemen fil yıkayıcısı olarak işe girmişti. Sirkle birlikte bütün Mississippi’yi dolaşmış, sonunda sağduyusu ona Maycomb’un yakınlarında olduğunu söylemişti. Geriye kalan yolu yürüye yürüye gelmişti.</p>

    <p>Jem, “Buraya nasıl geldin?” diye sordu.</p>

    <p>Annesinin çantasından on üç dolar almış, dokuz trenine binmiş, Abbott County Abbott İstasyonu’nda trenden inmişti. Maycomb’a olan on dört mili, aranıyorsa bulunmamak için dağ yollarından yürüyerek katetmişti. Geri kalanını da bir pamuk kamyonunun arkasına asılarak gelmişti. İki saatten beri yemek yiyişimizi dinliyormuş, çatal kaşığın gürültüsü onu neredeyse çıldırtacakmış. Jem’in ve benim yatmaya hiç gelmeyeceğimizi sanmış. Jem’in boyu epeyce büyüdüğünden bir ara yatağın altından çıkıp Jem’i devirmek için bana yardım etmeyi düşünmüş. Ama Bay Finch’in geleceğini düşünerek olduğu yerde kalmasının daha doğru olacağına karar vermiş.</p>

    <p>Jem, “Burada olduğundan haberleri yok,” dedi. “Yoksa seni aradıklarından bizim haberimiz olurdu.”</p>

    <p>Dill, “Meridian’daki bütün sinemaları arıyorlar,” diye sırıttı.</p>

    <p>Jem, “Annene nerede olduğunu haber vermelisin,” dedi. “Burada olduğunu bildirmelisin...”</p>

    <p>Dill’in bakışları Jem’e çevrildi. Jem yere baktı... Sonra doğruldu. Ve çocukluğumuzdan artakalan son bağı da kopardı. Odadan çıktı. Hole indi. “Atticus,” diye seslendiğini duyduk. “Bir dakika buraya gelir misiniz efendim?”</p>

    <p>Dill’in yüzünün bembeyaz kesildiğini gördüm. Perişan bir haldeydim. Atticus eşikteydi.</p>

    <p>Odanın ortasına kadar geldi. Elleri cebinde Dill’e baktı.</p>

    <p>Kendimi toparlayarak, “Üzülme Dill,” dedim. “Atticus bir şey öğrenmek isterse sana sorar.”</p>

    <p>Dill bana baktı. “İşler yolunda gidecek demek istiyorum,” dedim. “Babam seni üzmez. Sen de Atticus’tan korkmazsın.”</p>

    <p>Dill, “Korkmuyorum,” diye mırıldandı.</p>

    <p>“Galiba karnı aç,” dedi Atticus. Sesi her zamanki gibi sakin ve tatlıydı. “Scout, süt ve ekmekten daha başka şeyler de yedirebilirsin ona, değil mi? Sen arkadaşının karnını doyur. Sonra görüşürüz.”</p>

    <p>“Bay Finch, Rachel halaya haber vermeyin... Beni geri yollamayın, yalvarırım efendim! Yeniden kaçarım!”</p>

    <p>Atticus, “Üzülme oğlum,” dedi. “Seni bir yere yollayan yok. Sadece Bayan Rachel’a burada olduğunu, geceyi bizimle geçirmene izin vermesini söyleyeceğim... Burada kalmak istersin, değil mi? Hem, Tanrı aşkına, eyaletin bir kısmını ait olduğu yere bırak. Toprak zaten yeter derecede aşınıyor.”</p>

    <p>Dill odadan çıkan babamın arkasından şaşkın şaşkın baktı.</p>

    <p>“Şaka yapıyor,” dedim. “Yıkanmanı söyledi. Gördün mü? Nasıl? Babam dediğim gibi değil mi?”</p>

    <p>Jem odanın bir köşesinde duruyordu. Tıpkı bir hain gibi bakıyordu. “Dill, babama söylemem gerekiyordu,” dedi. “Annenin haberi olmadan üç yüz mil uzağa kaçamazsın.”</p>

    <p>Ona bir tek kelime söylemeden odadan çıktık.</p>

    <p>Dill yedi, yedi, yedi. Dün geceden beri ağzına bir lokma koymamıştı. Annesinin bütün parasını bilet almak için harcamıştı. Her zaman yaptığı gibi yolcularla ve yabancısı olmadığı kondüktörle çene çalmıştı. Ama uzun yolculuğa çıkan çocuklara tanınan haktan faydalanmaya yanaşmamıştı. Paranızı kaybederseniz sonradan bu parayı babanızdan alırlardı.</p>

    <p>Dill, akşam yemeğinden artakalanları silip süpürmüş, bezelyeli et yemeğine uzanıyordu ki, Bayan Rachel’ın, “Aman Tanrım!” diyen sesi holde çınladı. Dill titredi.</p>

    <p>Dill, Bayan Rachel’ın, eve dön de görürsün, annen deliye döndü, diyerek gözdağı vermesini sessizlikle, içindeki bütün haris kanı dışarı vuruyor, deyişini tam bir soğukkanlılıkla, geceyi burada geçirebilirsin, cümlesini de gülümseyerek karşıladı. Sonunda boynuna sarılan Bayan Rachel’ın onu kucaklamasına karşılık verdi.</p>

    <p>Atticus gözlüklerini alnına itti. Yüzünü ovuşturdu.</p>

    <p>Saatlerden beri ilk kez konuşan Alexandra hala, “Babanız yorgun,” dedi. “Artık odalarınıza çıkıp yatın.”</p>

    <p>Büyükleri yemek odasında bıraktık. Atticus hâlâ yüzünü ovuşturuyordu. Gülerek bir şeyler söylediğini duyduk.</p>

    <p>İşler yolunda gittiğinden, Jem’e karşı daha insaflı davranmaya karar verdik. Sonra Dill onunla yatacaktı. Konuşmamak olmazdı.</p>

    <p>Ben pijamalarımı giydim. Bir süre kitap okudum. Birden gözlerimi açık tutamadığımı fark ettim. Dill’le Jem’den ses gelmiyordu. Başucumdaki gece lambasını söndürünce, Jem’in odasına açılan kapının altından ışık gelmediğini gördüm.</p>

    <p>Epeyce uyumuşum. Dürtülerek uyandırıldığımda ay kaybolmak üzereydi.</p>

    <p>“Bana da yer aç Scout.”</p>

    <p>“Haber vermek zorundaydı,” diye mırıldandım. “Bunun için Jem’e kızma.”</p>

    <p>Dill yanıma yattı. “Kızmıyorum,” dedi. “Ben yalnızca senin yanında yatmak istedim. Uyandın mı?”</p>

    <p>Elbette uyanmıştım. “Niçin kaçtın?”</p>

    <p>Cevap vermedi. “Niçin kaçtın?” dedim. “Dediğin gibi baban gerçekten kötü müydü?”</p>

    <p>“Yazdığın gibi birlikte kayak yapmadınız mı?”</p>

    <p>“Yapacağımızı söylemişti ama yapmadı.”</p>

    <p>Dirseklerimin üstünde doğrulup Dill’e baktım. “Bunun için evden kaçılmaz ki. Babalar söylediklerinin yarısını bile yapmazlar. Hep yapacaklarım söylerler...”</p>

    <p>“Sorun o değil... Benimle hiç ilgilenmiyorlardı.”</p>

    <p>“Nasıl?”</p>

    <p>“Çoğunlukla evde olmuyorlardı. Evde oldukları zaman da kendi odalarına çekiliyorlardı.”</p>

    <p>“Odalarında ne yapıyorlardı?”</p>

    <p>“Hiç. Oturup kitap okuyorlar, konuşuyorlardı... Ama beni yanlarında istemiyorlardı.”</p>

    <p>Başımın altındaki yastığı çekerek doğrulup oturdum. “Biliyor musun,” dedim. “Bu gece ben de kaçmayı düşünüyordum. Çünkü her zaman büyükler yanımızda hazır ve nazır. İnsan onları her zaman istemiyor...” Dill, sabırla derin bir soluk aldı. “...Atticus bazen bütün gün, bazen gece yarılarına kadar eve gelmez... Dill, insan onları her zaman yanında istemiyor. Yanında olsalar hiçbir şey yapamazsın.”</p>

    <p>“Benim söylediğim bu değil.”</p>

    <p>Dill anlattıkça, eğer Jem başka türlü olsa, hatta şimdi olduğundan bir parça farklı olsa hayatın nasıl olacağını düşünmeye başladım. Eğer Atticus beni istemese, yardımıma, öğütlerime gerek duymasa ne yapardım. Atticus bensiz bir gün yapamazdı. Hatta Calpurnia bile bensiz olamazdı. Onlara gerekliydim ben.</p>

    <p>“Dill, bana yalan söylüyorsun... Ailen sensiz olamaz. Sana karşı sert davranmış olacaklar. Bak ne diyeceğim...”</p>

    <p>Dill sözümü keserek araya girdi. “Sorun şu, şunu anlatmak istiyorum... Onlar bensiz daha iyi yaşıyorlar. Onlara bir yararım yok. Bana karşı sert değiller. İstediğim her şeyi alıyorlar. Kendilerini yalnız bırakmamı istiyorlar. Sen erkek değilsin. Erkekler sokağa çıkar, öteki erkeklerle futbol oynarlar. Hayır, bana karşı sert değiller. Akşam yatarken, sabah kalkınca sarılıp öpüyorlar, kucaklıyorlar, sevdiklerini söylüyorlar... Scout, hadi gel bir çocuk alalım.”</p>

    <p>“Nereden?”</p>

    <p>Dill, bir adamın sislerle kaplı bir adadan çocuk getirdiğini duymuştu. Ona bir tane ısmarlanabilirdi...</p>

    <p>“Bu doğru değil,” diyerek karşı çıktım. “Halam çocukların bacadan içeri atıldığını söyledi. Ya da buna benzer bir şey söylemişti...”</p>

    <p>Dill yine eski Dill’di. Düşçü kafası güzel şeylerle doluydu. Ben bir tane kitap okuyuncaya kadar o iki tane okuyabiliyordu. Ama yine de kendi buluşu olan şeylerin sihrine kapılıyordu. Toplamayı çıkarmayı ateş gibi yapardı. Ama kendi düş dünyasını yeğlerdi. Ağır ağır kendini de beni de uykunun derinliklerine sürüklüyordu. Ama kat kat sislerle kaplı adasının ıssızlığında, üzüntülü, kahverengi kapıları olan kül renkli bir ev yükseldi.</p>

    <p>“Dill?”</p>

    <p>“Hı?”</p>

    <p>“Boo Radley niçin hiç kaçmamış dersin?”</p>

    <p>Dill derin bir iç geçirdi. Bana arkasını dönerek, “Belki de kaçacak bir yeri yoktu...” dedi.</p>
  </div>
</body>
</html>
