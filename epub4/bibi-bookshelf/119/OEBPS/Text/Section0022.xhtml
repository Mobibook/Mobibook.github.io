<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Beşinci Bölüm</h1>

    <p>Birçok telefon konuşmasından ve annesinin onu bağışladığını bildiren uzun bir mektuptan sonra Dill’in burada kalabileceği kararlaştırıldı. Birlikte sakin bir hafta geçirdik. Ondan sonra üstümüze bir karabasan çöktü.</p>

    <p>Karabasan, bir gün, akşam yemeğinden sonra başladı. Dill de yanımızdaydı. Alexandra hala köşede koltuğunda oturuyordu. Jem’le ben yerde kitap okuyor, dergi karıştırıyorduk. Sessiz bir hafta geçirmiştik. Halamın sözünü dinlemiştim, Jem, artık ağaç evle uğraşmayacak kadar büyümüştü. Ama bana ve Dill’e ağaca çıkmak için bir ip merdiven yapmamıza yardım etmişti. Dill, Boo Radley’i dışarı çıkarmak için bize hiçbir yük getirmeyecek bir plan bulmuştu. (Arka kapıdan ön bahçeye kadar limon damlatacaktık, Boo Radley de bu izi bir karınca gibi takip ederek dışarı çıkacaktı.) Ön kapı vuruldu. Jem kalkıp açtı. Bay Heck Tate’in geldiğini söyledi.</p>

    <p>Atticus, “İçeri gelmesini söyle,” dedi.</p>

    <p>“Söyledim. Bahçede birkaç kişi var. Sizin dışarı çıkmanızı istiyorlar.”</p>

    <p>Maycomb’da, erkekler iki nedenden içeri girmez, bahçede dururlardı. Ölüm ve siyaset. Acaba kim öldü, diye düşündüm. Jem’le ön kapıya çıktık. Atticus, “İçeri girin,” diye seslendi.</p>

    <p>Jem oturma odasının ışığını söndürdü. Burnunu pencerelerden birinin camına dayadı. Alexandra hala bunu onaylamadığını söyleyince Jem, “Bir dakika izin verin hala, kim gelmiş göreyim,” dedi.</p>

    <p>Dill’le ben de başka bir pencereye geçtik. Atticus’un çevresini birtakım adamlar sarmıştı. Hepsi birden konuşuyor gibiydiler.</p>

    <p>Bay Tate, “Yarın Maycomb Hapishanesi’ne getirilecek,” diyordu. “Bir sorun çıkacağını sanmam. Ama bir garanti de veremem.”</p>

    <p>Atticus, “Aptallık etme Heck,” dedi. “Burası Maycomb.”</p>

    <p>“Söyledim ya, bir parça huzursuzum.”</p>

    <p>“Heck, bu konuda huzursuzlanacak bir şey olmadığından emin olmak için davayı bir kere geciktirdik. Bugün cumartesi,” dedi Atticus. “Davanın pazartesi başlayacağını biliyorsun. Onu bir gece tutabilirsin, değil mi? Maycomb’da hiç kimsenin, böyle bir zamanda beni bir müvekkilimden edeceğini sanmıyorum.”</p>

    <p>Gülüşmeler oldu. Fakat Bay Link Deas, “Burada hiç kimsenin bir şey yapmaya niyeti yok. Beni yalnız asi gençler korkutuyor,” deyince herkes sustu. “Ne diyorsun Heck, onları durduramaz mısın?”</p>

    <p>“Yetkiyi daha büyük bir otoriteye devretmemi istiyorsunuz ama artık onun da yararı olacağını sanmam.”</p>

    <p>Atticus, “Sonra,” diyordu. “O kalabalıktan korkmuyorsunuz ya?”</p>

    <p>“Bir şeye karar verdiler mi ne olacağını bilirsin.”</p>

    <p>“Pazar günleri içki içmezler. Çoğunlukla kiliseye giderler,” dedi Atticus.</p>

    <p>Biri, “Ama bu bambaşka bir durum,” diye itiraz etti.</p>

    <p>Uzun bir süre mırıldandılar, tartıştılar. Sonunda hala, Jem oturma odasının ışıklarını yakmazsa, aileyi çirkin bir duruma düşüreceğini söyledi. Jem duymadı bile.</p>

    <p>Bay Link Deas, “Anlamıyorum, bu işe niçin karıştınız Atticus?” diyordu. “Her şeyinizi yitirebilirsiniz.”</p>

    <p>“Gerçekten böyle mi düşünüyorsunuz?”</p>

    <p>Atticus’un tehlike dolu bir sorusuydu bu. “Gerçekten pulunu oraya mı götürmek istedin Scout?” dedi mi tamamdı. Bum. Bum. Bum... Dama tahtasının üstündeki pullarım birden ortalıktan silinirdi. Atticus’a yenilirdim. “Sahiden böyle mi düşünüyorsun oğlum? O halde şunu oku.” Bunun üstüne Jem geceyi Henry W. Grady’nin nutuklarıyla baş etmeye çalışarak geçirirdi.</p>

    <p>“Link, çocuk belki elektrikli sandalyeye gidecek. Ama gerçek ortaya çıktıktan sonra,” dedi Atticus. Sesi dümdüzdü. “Gerçeğin ne olduğunu da biliyorsun.”</p>

    <p>Toplulukta bir mırıltı dolaştı. Atticus merdivenlere doğru çekilince mırıltı daha sevimsiz bir havaya büründü. Adamlar, Atticus’a biraz daha yaklaştılar. Birden Jem, “Atticus telefon çalıyor!” diye bağırdı.</p>

    <p>Adamlar irkildiler. Her gün gördüğümüz türden insanlardı. Tüccarlar, şehirli çiftçiler. Doktor Reynolds da oradaydı. Bay Avery de.</p>

    <p>Atticus, “Sen konuş oğlum,” dedi.</p>

    <p>Dışarıdakiler gülüştüler. Atticus, oturma odasının lambasını açtığı zaman Jem’i pencerenin önünde, cama dayadığı burnundaki kırmızı leke hariç sapsarı kesilmiş bir durumda buldu.</p>

    <p>“Niçin karanlıkta oturuyorsunuz?” diye sordu.</p>

    <p>Atticus koltuğuna oturup gazetesini eline aldı. Bazen Atticus’un sorunları, gazetesinin gerisine çekilerek çözmeye çalıştığını düşünürdüm.</p>

    <p>Jem yanına gitti. “Peşinizdeydiler, değil mi?” dedi. “Sizi korkutmak istediler, değil mi?”</p>

    <p>Atticus gazetesinin kenarından Jem’e baktı. “Sen son zamanlarda neler okudun?” diye sordu. Sonra nazik bir tavırla, “Hayır oğlum,” diye cevap verdi. “Bunlar bizim dostlarımızdı.”</p>

    <p>“Bir... bir çete değildi değil mi?” Jem, Atticus’a gözünün ucuyla bakıyordu.</p>

    <p>Atticus gülümsemeye çalışarak, “Hayır, Maycomb’da çete mete gibi saçmalıklar yoktur,” dedi. “Maycomb’da böyle bir şeyden söz edildiğini duymadım.”</p>

    <p>“Zamanında Ku Klux Klan bazı Katoliklerin peşine düşmüş.”</p>

    <p>“Maycomb’da Katolik bulunduğundan da haberim yok. Başka bir şeyle karıştırıyorsun galiba. Bin dokuz yüz yirmi yıllarında bir klan vardı. Ama daha çok siyasal bir topluluktu. Sonra korkutacak kimseyi bulamadılar. Bir gece Bay Sam Levy’nin evinin önünde resmi geçit yaptılar. Sam evinin verandasında durup, böyle şeylerin modasının geçtiğini söyledi. Onları kendi kendilerinden öyle bir utandırdı ki hepsi dağılıp gittiler.”</p>

    <p>Levy ailesi iyi insanlar olarak her türlü güçlüğün üstesinden gelmeyi bilmişlerdi. Sağduyularıyla, her konuda ellerinden gelen iyiliği yapmışlardı. Beş kuşaktır Maycomb’da aynı topraklar üstünde yaşıyorlardı.</p>

    <p>Atticus, “Ku Klux Klan diye bir şey kalmadı artık,” dedi. “Bir daha da olacağı yok.”</p>

    <p>Dill eve giderken ben de birlikte çıkmıştım. Eve dönüşümde Atticus’ un, Alexandra halaya, “Herkes kadar Güneyli kadınların yararına çalışırım, ama bir hayat pahasına değil...” dediğini duydum. Bana yine kavga ediyorlarmış gibi geldi.</p>

    <p>Jem’i aradım. Yatağının üstünde derin düşüncelere dalmış olarak buldum onu. “Yine tartıştılar mı?” dedim.</p>

    <p>“Hemen hemen. Hala, Tom Robinson işinde Atticus’u rahat bırakmıyor. Atticus’un ailenin onurunu ayaklar altına aldığını söyleyecek kadar ileri gitti. Scout... Korkuyorum.”</p>

    <p>“Neden korkuyorsun?”</p>

    <p>“Atticus adına korkuyorum. Ona biri bir şey yapacak diye korkuyorum.”</p>

    <p>Ondan sonra, Jem, gizemli bir tavır takınmayı seçti. Sorularımı, “Beni yalnız bırak, işine git,” sözleriyle cevaplandırdı.</p>

    <p>Ertesi gün pazardı. Pazar okulu ve kilise arasındaki paydosta Atticus’un, bir başka toplulukla konuştuğunu gördüm. Bay Heck Tate de aralarındaydı. Sonunda kutsal ışığı mı gördü diye düşündüm. Çünkü Bay Tate hiç kiliseye gelmezdi. Bay Underwood da oradaydı. <em>Maycomb Tribune</em> gazetesinin sahibi olan Bay Underwood’un gazetesinden başka bir şeye ilgi duyduğu görülmemişti. Gazetesinin bütün işlerini kendi görürdü. Kendisi nadiren haber toplardı. Haberleri ona okuyucuları getirirdi. <em>Maycomb Tribune</em> gazetesinin her sayısının onun kafasından çıktığı, uydurma olduğu söylenirdi. İnanılmayacak şey değildi. Bugün baskı makinesi başından ayrılabildiğine göre ortada önemli bir şeyler dönüyordu.</p>

    <p>Atticus’a kapıda yetiştim. Tom Robinson’u Maycomb Hapishanesi’ne getirdiklerini söyledi. Sonra, kendi kendine konuşur gibi, Tom’u ilk günden getirselerdi hiçbir karışıklık çıkmazdı, dedi. Kilisede, önden üçüncü sıraya oturdu. Kilisede Jem, asla halayla ve benimle birlikte oturmazdı. Yalnız başına olmak isterdi.</p>

    <p>Pazar günlerine özgü aldatıcı sessizlik, Alexandra halanın varlığıyla daha da sıkıcı bir hal alıyordu. Atticus öğle yemeğinden sonra dosdoğru ofisine gitti. Bazen yanına uğradığımızda onu döner sandalyesine gömülmüş, okurken bulurduk. Alexandra hala her zamanki gibi iki saatlik öğle uykusuna çekildi. Gürültü etmememizi söyledi. Komşular dinleniyorlardı. Jem, yaşlı başlı biri gibi, koltuğunun altında bir yığın futbol dergisiyle odasına çekildi. Böylece ben Dill’le vaktimi çayırlıkta dolaşarak geçirdim.</p>

    <p>Bir süre Jem’in futbol topuyla oynadık. Eğlenemedik. Sonra Dill, Boo Radley’le ilgilenmeyi önerdi. Onu rahatsız etmemizin doğru olmayacağını söyledim. Geri kalan zamanda Dill’e geçen kışın olaylarını anlattım. Dill, epey meraklandı, dinledi.</p>

    <p>Akşam yemeğine doğru ayrıldık. Yemekten sonra Jem’le her zamanki düzenimizi yinelemek üzereydik ki, Atticus, bütün ilgimizi üstüne çeken bir şey yaptı: Otarma odasına elinde, ucunda bir lamba bulunan uzun bir elektrik kablosuyla girdi.</p>

    <p>“Ben biraz çıkıyorum,” dedi. “Döndüğümde sizi yataklarınızda bulayım. O zaman iyi geceler dilerim.”</p>

    <p>Şapkasını giydi. Arka kapıdan çıktı.</p>

    <p>Jem, “Arabayı alacak,” dedi.</p>

    <p>Babamızın pek çok acayipliği vardı: Örneğin hiç çerez yemezdi. Yürümeye bayılırdı. Kendimi bildiğim günden beri, garajda mükemmel bir durumda tutulan bir Chevrolet araba dururdu. İş yolculukları sırasında Atticus arabayla binlerce mil katederdi. Ama Maycomb’da daima yürümeyi yeğlerdi. Evden ofisine olan yolu günde dört kez katederek iki mil yol yürürdü. Yaptığı tek idmanın yürümek olduğunu söylerdi. Maycomb’da biri bir amacı olmadan yürüyüşe çıktı mı, onun bir iş yapmayı düşünemeyecek yetenekte olduğu kabul edilirdi.</p>

    <p>Daha sonra, halama ve ağabeyime iyi geceler dileyerek odama çekildim. Jem’in odasında dolaştığını duyduğumda, bir kitabı neredeyse yarılamıştım. Onun, yatmaya hazırlanırken çıkardığı gürültüleri o kadar iyi tanırdım ki, kalkıp kapısını çaldım. “Niçin yatmıyorsun?” diye sordum.</p>

    <p>“Ben biraz dışarı çıkacağım,” dedi. Pantolonunu giyiyordu.</p>

    <p>“Niçin? Saat neredeyse ona geliyor Jem.”</p>

    <p>Saatin kaç olduğunu biliyordu. Ama yine de gidecekti.</p>

    <p>“Öyleyse ben de geliyorum. Gelme desen bile geleceğim, anladın mı?”</p>

    <p>Jem, kavgayı göze almadan benden kurtulamayacağını anlamıştı. Dövüşürsek, Alexandra halayı kızdırırdık. Onun için gönülsüzce razı oldu.</p>

    <p>Çabucak giyindim. Halanın ışığı sönünceye kadar bekledik. Arka merdivenlerden ses çıkarmamaya çalışarak indik. Mehtap yoktu.</p>

    <p>“Dill de gelmek ister,” diye fısıldadım.</p>

    <p>Jem sıkıntılı sıkıntılı, “Elbette,” dedi.</p>

    <p>Evlerin arasındaki duvarın üstünden atladık. Bayan Rachel’ın bahçesine girdik. Dill’in penceresine yaklaştık. Dill, bıldırcın kafesi arasından göründü, kayboldu. Beş dakika sonra tel kafesin kilidini açtı. Dışarı çıktı. Kaldırıma varıncaya kadar bir şey sormadı. Eski bir izciydi. “Ne var?”</p>

    <p>Jem, “İçimde bir sezgi var,” dedi. “Bir sezgi.”</p>

    <p>Bayan Dubose’un artık kimsenin yaşamadığı evinin önünden geçtik. Bütün kamelyaları otlar sarmıştı. Postanenin köşesine kadar sekiz ev daha vardı.</p>

    <p>Meydanın güneye bakan yanı tenhaydı. Umumi tuvaletin önünde ışık yanıyordu. Adliye binasının geri kalan bölümü karanlıktı. Meydanda büyük mağazalar vardı. İçlerinden ölgün ışıklar yansıyordu.</p>

    <p>Atticus avukatlığa başladığı yıllarda ofisi adliye binasındaymış. Yıllar sonra, Maycomb Bankası’nın olduğu binadaki daha sessiz bir ofise taşınmış. Meydanın köşesine varınca, arabanın bankanın önünde park edilmiş olduğunu gördük. Jem, “İçeride,” dedi.</p>

    <p>Ama değildi. Atticus’un ofisine uzun bir koridordan gidilirdi. Koridordan bakınca, ciddi harflerle yazılmış AVUKAT ATTICUS FINCH levhasının, içeriden vuran ışıkla parladığını görürdük. Şimdi karanlıktı.</p>

    <p>Jem emin olmak için banka kapısına yaklaştı. Tokmağı çevirdi. Kapı kilitliydi. “Hadi biraz daha gidelim,” dedi. “Belki de Bay Underwood’dadır.</p>

    <p>Bay Underwood bulunduğu yerde yalnız <em>Maycomb Tribune</em> gazetesini çıkarmaz aynı zamanda orada yaşardı. Üst kattaki penceresinden bakarak, adliyeyi ve hapishaneyi ilgilendiren haberleri toplardı. Ofisi, meydanın kuzeybatı köşesine bakardı. Oraya varmak için hapishanenin önünden geçmemiz gerekiyordu.</p>

    <p>Maycomb Hapishanesi, kasaba binaları içinde en çirkin, buna karşılık insanda en çok saygı uyandıran yapıydı. Atticus, binanın, kuzen Joshua St. Clair’in planını çizmeyi isteyebileceği türden bir şey olduğunu söylerdi. Gerçekten birinin düşlerinden çıkmaydı sanırım. Kare cepheli dükkânlarla sivri çatılı evlerin meydana getirdiği Maycomb’da, bir hücre eninde ve iki hücre yüksekliğinde bir gotik mimari komedisiydi. Minicik burçların altındaki şaha kalkmış payandalarla desteklenen demir parmaklıklı Victoria tarzı pencereler bu komediyi tamamlıyordu. Tyndal’in mağazasıyla Maycomb Tribune binasını birbirinden ayırıyordu. Hapishane, Maycomb’un tek konuşma konusuydu. Beğenmeyenler tarafından olmayacak şeylere benzetilir, beğenenler kasabaya saygıdeğer bir hava kazandırdığını ileri sürerler, yabancılar da içinin zencilerle dolu olduğundan hiç kuşku duymazlardı.</p>

    <p>Kaldırımda yürürken ileride bir ışığın yandığını gördük. Jem, “Tuhaf,” dedi. “Hapishanenin dışında elektrik lambası yoktur.”</p>

    <p>Dill, “Kapının üstündeymiş gibi görünüyor,” dedi.</p>

    <p>İkinci kat pencerelerinden birinin parmaklıkları arasından bir elektrik kablosu uzanıyordu. Çıplak lambanın ışığında Atticus, sırtını hapishanenin ön kapısına dayayarak bir sandalyeye kurulmuştu. Başının üstünde dönen sineklere aldırış etmeden gazetesini okuyordu.</p>

    <p>Koşmak istedim. Jem beni yakaladı. “Yanına gitme,” dedi. “Belki istemez. Sağ salim gördük. Artık eve dönebiliriz. Nerede olduğunu anlamak istemiştim.”</p>

    <p>Kestirme yoldan dönmek üzereydik ki Meridian yolundan tozla kaplı dört arabanın tek sıra halinde ağır ağır geldiklerini gördük. Meydanı dolaştılar, banka binasını geçtiler, hapishanenin önünde durdular.</p>

    <p>Arabalardan kimse inmedi. Atticus’un, başını gazetesinden kaldırıp baktığını gördük. Sonra gazetesini ağır ağır katladı. Kucağına bıraktı. Şapkasını geriye itti. Sanki bu gelenleri bekliyormuş gibi bir hali vardı.</p>

    <p>Jem, “Gelin,” diye fısıldadı. Meydanın karşı tarafına geçtik. Bir mağazanın eşiğine girip karanlıkta bekledik. Jem çevresine bakındı. “Daha yaklaşabiliriz,” dedi. Yaklaştık.</p>

    <p>Adamlar birer ikişer arabalardan indiler. Atticus, olduğu yerden kımıldamadı. Biraz sonra, kendisine yaklaşan adamların ardında kayboldu. Onu göremez olduk. Biri, “İçeride mi Bay Finch?” diye sordu.</p>

    <p>Atticus’un, “İçeride,” diye cevap verdiğini duyduk. “Uyuyor. Uyandırmayın.”</p>

    <p>Babama itaat ederek, daha sonra bana iğrenç derecede komik gelen bir şekilde fısıltıyla aralarında bir şeyler konuştular.</p>

    <p>Bir başkası, “Ne istediğimizi biliyorsunuz,” dedi. “Kapının önünden çekilin Bay Finch.”</p>

    <p>“Evine dön George,” dedi Atticus tatlı bir sesle. “Heck Tate buralarda dolaşıyor.”</p>

    <p>Bir başkası, “Tate’in canı cehenneme,” diye karşılık verdi. “Heck’in işi başından aşkın. Buraya gelemez.”</p>

    <p>“Sahi mi?”</p>

    <p>“Elbette Bay Finch.”</p>

    <p>“O zaman durum çok değişir, değil mi?” dedi. Babamın sesi hiç değişmemişti.</p>

    <p>Bir başka ses, “Değişir,” dedi. Sesin sahibi bir gölgeydi.</p>

    <p>“Sahi öyle mi düşünüyorsunuz?” İki günden beri Atticus’un bu soruyu ikinci kez sorduğuna tanık oluyordum. İşlerin çok ciddileştiğini gösteriyordu bu. Duracak zaman değildi. Jem’in elinden kurtuldum. Bütün hızımla Atticus’un yanına koştum.</p>

    <p>Jem bağırdı. Atılıp beni yakalamak istedi ama ondan daha hızlıydım. Adamların arasından yolumu açarak Atticus’un yanına geldim.</p>

    <p>“Merhaba Atticus,” dedim.</p>

    <p>Ona güzel bir sürpriz yaptığımı sanıyordum ama yüzüne bakınca bütün keyfim kaçtı. Atticus’un gözlerinden korku fışkırıyordu. Dill’le Jem’i görünce kendini tuttu.</p>

    <p>Ortalığı pis bir içki kokusu kaplamıştı. Çevreme bakınca, bu adamların yabancı olduklarını gördüm. Dün gece gördüklerim değildi. Şaşırdım. Daha önce hiç görmediğim insanların ortasına atılmıştım.</p>

    <p>Atticus, sandalyesinden kalktı. Yaşlı bir adam gibi hareketleri ağırdı. Gazetesini özenle, kırışıklıklarını düzelterek sandalyenin üstüne bıraktı. Parmakları biraz titriyordu.</p>

    <p>“Eve dön Jem,” dedi. “Dill’i ve Scout’ı da götür.”</p>

    <p>Atticus’un isteklerini hemen yerine getirmeye can atardık. Ama duruşunda bir acayiplik vardı. Jem’in oradan uzaklaşmaya hiç niyeti olmadığını anlamıştım.</p>

    <p>Atticus, “Eve gidin dedim,” diye tekrarladı.</p>

    <p>Jem başını salladı. Atticus, yumruğunu beline dayadı. Jem de. Birbirlerine meydan okur gibi bakışırlarken, aralarında hiçbir benzerliğin olmadığını gördüm: Jem, ipeksi kumral saçlarını, oval yüzünü ve küçük kulaklarını annemizden almıştı. Atticus’un kırlaşmaya yüz tutmuş siyah saçları, sert hatlarıyla tuhaf bir karşıtlık yaratıyordu. Ama duruşlarında bir benzerlik vardı yine de. Karşılıklı meydan okuyuşları onları birbirine benzetmişti.</p>

    <p>“Oğlum, eve dönün dedim.”</p>

    <p>Jem başını sağa sola salladı.</p>

    <p>Sakallı bir adam, “Ben onu eve yollarım,” dedi. Jem’i kaba bir şekilde yakasından yakaladı. Şöyle bir silkti. Jem’in neredeyse ayakları yerden kesilecekti.</p>

    <p>Adama bir tekme savurarak, “Ona dokunma,” diye atıldım. Acı içinde iki büklüm olduğunu görünce şaşırdım. Bacağına vurmak istemiş, daha yukarılara isabet ettirmiştim.</p>

    <p>“Tamam, oldu Scout,” diyerek Atticus elini omzuma koydu. “Tekme atmak güzel bir şey değil,” dedi. Haklı olduğumu anlatmaya kalkışınca, “Hayır...” diyerek beni susturdu.</p>

    <p>“Kimse Jem’e öyle dokunamaz,” dedim.</p>

    <p>“Bay Finch, çocukları yollayın,” diye bağırdılar. “Size on beş dakika veriyoruz.”</p>

    <p>Bu garip topluluğun içinde Atticus, Jem’e sözünü dinletmeye çalışıyordu. Jem, Atticus’un buyruklarına, isteklerine, en son da, “Rica ederim Jem eve gidin,” diye yalvarışına, inatla, “Gitmem, gitmeyeceğim,” diye karşılık veriyordu.</p>

    <p>Artık bıkmaya, yorulmaya başlamıştım. Ama Jem’in bazı bildiklerinin olduğunu düşünüyordum. Çevreme bakındım. Sıcak bir yaz gecesindeydik. Ama adamlar, boğazlarına kadar düğmeli iş tulumları giymişlerdi. Kolları da yukarı sıyrılmamıştı. Demek ki bunlar çok üşüyen, kolay kolay ısınmayan kimselerdi. Bazılarında şapka bile vardı. Kulaklarına kadar indirmişlerdi. Geç vakitlere kadar dolaşmaya alışık olmadıkları anlaşılan asık suratlı, uykulu gözlü kimselerdi. Bir kere daha, tanıdık bir yüz görür müyüm acaba diye çevreme bakındım. Yarım dairenin tam ortasında bir tane buldum.</p>

    <p>“Merhaba Bay Cunningham.”</p>

    <p>Sanırım adam beni duymamıştı.</p>

    <p>“Merhaba Bay Cunningham. İşleriniz nasıl?”</p>

    <p>Bay Cunningham’ın işlerinin ne olduğunu artık iyice öğrenmiştim. Bir defasında Atticus uzun uzun anlatmıştı. İri yarı adam, gözlerini kırpıştırdı. Başparmaklarını, iş pantolonunun askılarına geçirdi. Rahatsız olmuş gibiydi. Genzini temizledi. Başka yana baktı. Dostça yaklaşma planım suya düşmüştü.</p>

    <p>Bay Cunningham şapka giymemişti. Başının tepesi, güneşten yanmış yüzüyle bir karşıtlık yaratıyordu. Bundan çoğunlukla şapka giydiğini çıkardım.</p>

    <p>Ağırlığını bir ayağından ötekine geçirdi. Kaba işçi ayakkabıları giymişti.</p>

    <p>“Beni tanımadınız mı Bay Cunningham? Ben Jean Louise Finch’im. Bir defasında bana yabani ceviz getirmiştiniz, hatırladınız mı?” Ümitsizliğe kapılmak üzereydim. Adam bana aldırış etmiyordu.</p>

    <p>“Walter’la aynı sınıftayız,” diye devam ettim. “Walter sizin oğlunuz, değil mi? Değil mi efendim?”</p>

    <p>Bay Cunningham belli belirsiz bir baş hareketiyle cevap verecek kadar canlandı. Demek beni tanıyordu.</p>

    <p>“Oğlunuz iyi çalışıyor. Çok iyi bir çocuk. Bir defasında onu evimize yemeğe götürmüştük. Size söylemiştir herhalde. Bir defasında da onu dövdüm. Ama çok önemsemedi. Sonunda anlaştık. Kendisine selamımı götürün olur mu?”</p>

    <p>Atticus başkalarıyla, sizin değil, onların ilgilendikleri konulardan konuşmanın nezaket kuralı olduğunu söylemişti. Bay Cunningham’ın durumundan oğluyla pek ilgilenmediği anlaşılıyordu. Bunun için konuyu değiştirdim.</p>

    <p>“İşler hiç iyi gitmiyor,” dedim. Yavaş yavaş dikkatlerinin bana çevrildiğini fark ettim. Adamların hepsi bana bakıyorlardı. Bazılarının ağızları yarı açıktı. Atticus, Jem’i zorlamaktan vazgeçmişti. İkisi birlikte, Dill’in yanında duruyorlardı. Büyülenmiş gibiydiler. Atticus’un ağzı da yarı açıktı. Kendisinin kaba diye nitelendirdiği bir davranıştı bu. Bakışlarımız karşılaştı. Atticus ağzını kapadı.</p>

    <p>“Atticus, Bay Cunningham’a işlerin kötü gittiğinden söz ediyordum. Ama siz, merak edilecek bir şey olmadığını, her şeyin düzeleceğini söylemiştiniz...” Yavaş yavaş kendimi ne kadar gülünç bir duruma soktuğumu anlamaya başlamıştım.</p>

    <p>Saç diplerimin terlediğini hissediyordum. Bana büyülenmiş gibi bakan bunca insandan başka her şeye katlanabilirdim. Taş gibi hareketsiz ve sessizdiler.</p>

    <p>“Sorun nedir?” diye sordum.</p>

    <p>Atticus cevap vermedi. Çevreme, sonra Bay Cunningham’ın yüzüne baktım. Onun yüzü de ötekiler gibi anlamsızdı. Fakat garip bir davranışta bulundu. Eğildi. İki omzumdan yakaladı.</p>

    <p>“Walter’a selamını götüreceğim küçükhanımdedi.</p>

    <p>Sonra doğruldu. Kocaman elini sallayarak, “Hadi gidelim,” dedi. “Artık gidiyoruz çocuklar.”</p>

    <p>Geldikleri gibi adamlar birer ikişer arabalarına bindiler. Kapılar çarpıldı. Motorlar öksürdü. Gittiler.</p>

    <p>Atticus’a döndüm. Binaya yaslanmış duruyordu. Yanına gittim. Kolumu çekerek, bizim de evimize gidebileceğimizi söyledi. Mendilini çıkardı. Yüzünü sildi. Burnunu gürültüyle temizledi.</p>

    <p>“Bay Finch?”</p>

    <p>Yukarıdaki karanlık pencereden kadife gibi yumuşak bir ses, “Gittiler mi?” diye sordu.</p>

    <p>Atticus geriye çekilip yukarı baktı. “Gittiler,” diye cevap verdi. “Bir parça uyu Tom. Artık seni rahatsız etmezler.” Başka bir yönden, başka bir ses, “Haklısın Atticus,” dedi. “Artık gelmezler. Bir şey olursa seni korumaya hazırlanmıştım.”</p>

    <p><em>Maycomb Tribune</em> gazetesinin üst kat penceresinden elinde bir çifte olan Bay Underwood uzanmıştı.</p>

    <p>Vakit uyku saatimi geçmişti. Kendimi çok yorgun hissediyordum. Sanki Atticus’la Bay Underwood biri pencerede biri aşağıda bütün gece konuşacak gibiydiler. Sonunda Atticus kapının üstündeki lambayı söndürdü. Sandalyesini aldı.</p>

    <p>“Sandalyenizi taşıyabilir miyim Bay Finch?” diye sordu Dill. O zamana kadar Dill tek bir kelime etmemişti.</p>

    <p>“Teşekkür ederim oğlum.”</p>

    <p>Ofise doğru giderken, Dill’le Atticus ve Jem’in gerisinde kaldık. Dill sandalyeyi yüklenmiş olduğundan pek hızlı gidemiyordu. Atticus’la Jem ise arayı epeyce açmışlardı. Atticus’un, sözünü dinleyip eve gitmedi diye Jem’i azarladığını sanıyordum. Ama yanılmışım. Bir sokak lambasının altından geçerken Atticus’un elini uzatıp Jem’in başını okşadığını gördüm. Bu onun sevgi gösterisiydi.</p>
  </div>
</body>
</html>
