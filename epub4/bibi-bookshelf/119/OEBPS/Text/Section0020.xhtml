<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Üçüncü Bölüm</h1>

    <p>Alexandra halanın ilk sözü, “Çantamı, öndeki yatak odasına koy Calpurnia!” oldu. İkincisi de, “Jean Louise, başını kaşıyıp durma.”</p>

    <p>Calpurnia, halanın ağır bavulunu yerden aldı. Kapıyı açtı. Jem, “Ben alayım,” dedi. Aldı. Bavulun, yatak odasının döşemesine gümbürtüyle indiğini duydum. Ses dalga dalga bütün eve yayıldı.</p>

    <p>“Bizi görmeye mi geldiniz hala?” diye sordum. Alexandra hala bize çok az gelirdi. Görkemli bir yolculuk yapardı. Parlak yeşil renkte bir Buick arabası ve zenci bir şoförü vardı. Her ikisine de son derece titizlikle bakılırdı. Ama bugün ikisi de görünürlerde yoktu.</p>

    <p>“Baban söylemedi mi?” diye sordu.</p>

    <p>Jem’le başlarımızı salladık.</p>

    <p>“Belki de unutmuştur. Daha dönmedi, değil mi?”</p>

    <p>“Hayır, genellikle akşamüstünden önce dönmez,” dedi Jem.</p>

    <p>“Babanızla birlikte, bir süre yanınızda kalmamın doğru olacağına karar verdik.”</p>

    <p>Bir süre, Maycomb’da, üç günden otuz yıla kadar değişebilen bir zaman ölçüşüydü. Jem’le bakıştık.</p>

    <p>Halam bana, “Jem de sen de büyüyorsunuz,” dedi. “Artık bir kadın gibi davranmayı öğrenmenin sırası geldi diye düşündük. Elbiselerle ve oğlanlarla ilgileneceğin zaman yaklaştı Jean Louise...”</p>

    <p>Buna birçok karşılık verebilirdim. Oğlanlarla ilgilenmeme daha yıllar vardı. Elbiselere de hiçbir zaman ilgi duymayacaktım... Fakat susmayı tercih ettim.</p>

    <p>Jem, “Peki Jimmy enişte ne olacak?” diye sordu. “O da buraya mı gelecek?”</p>

    <p>“Ah, hayır. O çiftlikte kalıp işlere bakacak.”</p>

    <p>Tam, “Onu özlemeyecek misiniz?” diye sorduğum anda bunun yerinde bir soru olmadığını anladım. Jimmy enişte pek konuşmazdı. Halam sorumu duymazlıktan geldi.</p>

    <p>Aklıma, onunla konuşacak başka bir şey gelmiyordu. Zaten hiçbir zaman ona söyleyecek bir şey bulamazdım. O sırada geçmişte aramızda geçen sıkıntılı konuşmaları düşündüm. Nasılsın Jean Louise? İyiyim, teşekkür ederim efendim. Sen hiçbir şey... bir şey yapmaz mısın? Hayır. Elbette arkadaşların vardır? Var efendim. Peki birlikte ne yaparsınız? Hiç.</p>

    <p>Halanın benim son derece sönük, can sıkıcı biri olduğumu düşündüğüne inanıyordum. Bir keresinde Atticus’a, benim çok ağır olduğumu söylediğini duymuştum...</p>

    <p>Bu gelişin ardında bir amaç gizliydi ama bunu o anda ondan öğrenmeye hiç hevesim yoktu. Bir pazar günüydü. Üzerinde yalnız pazar günleri giydiği korsesi vardı. Sanırım şişman değildi, fakat bir külçe gibiydi. İnsanın içini gıcıklatan türden çamaşırlar seçerdi. Bir zamanlar Alexandra halanın incecik bir vücuda sahip olduğunu anlatmak isterdi. Ne yanından bakarsanız bakın, korkunçtu.</p>

    <p>Öğleden sonranın geriye kalanı, bir akrabanın gelişi üzerine ortalığı kaplayan sıkıntılı hava içinde geçti. Köşeyi dönen bir araba sesi duyunca canlandık. Montgomery’den eve dönen Atticus’tu bu. Jem bavulunu ve çantasını kaptı. Ben de kucağına atıldım. Yanağımdan belli belirsiz öptü. “Kitabımı getirdiniz mi? Halanın geldiğini biliyor musunuz?” dedim.</p>

    <p>Atticus her iki soruya da olumlu cevap verdi. “Halanın gelip bizimle oturmasına ne dersin?”</p>

    <p>Pek hoşuma gideceğini söyledim. Ama yalandı. İnsan kimi zaman değiştirilmesine olanak olmayan durumlarda yalan söylemeli.</p>

    <p>“Sizin için gerekli olduğunu düşündük,” dedi Atticus. Sonra, “Mesele şöyle Scout,” diye devam etti. “Halanız, benim için olduğu kadar sizin için de bir özveride bulunuyor. Ben bütün gün sizinle evde kalamam. Yaz da çok sıcak olacağa benzer.”</p>

    <p>Söylediklerinin bir tek kelimesini bile anlamadığım halde, “Evet efendim,” dedim. Alexandra halanın ortaya çıkmasında, Atticus’un pek rolü olmadığını anlamıştım. Bunu daha çok hala istemişti. Halanın, aile için neyin çok iyi olacağını bir anlatış tarzı vardı. Gelişi de buna bağlıydı anlaşılan.</p>

    <p>Maycomb, Alexandra halayı hoş karşıladı. Bayan Maudie Atkinson kocaman bir pasta yaptı. Bayan Stephanie Crawford, sık sık halayı görmeye geldi. Bu görüşmelerde Bayan Crawford daha çok başını sallamakla yetiniyor, “Oh... ooo...” diyordu. Bitişik komşu Bayan Rachel, Alexandra halayı öğleden sonra kahve içmeye çağırdı. Ve Bay Radley, ön verandaya kadar gelip, kendisini gördüğüne çok sevindiğini söyleyecek kadar ileri gitti.</p>

    <p>Alexandra hala yerleştikten, hayat günlük gidişatına kavuştuktan sonra, hala, sanki eskiden beri yanımızda oturuyor gibi oldu. Hayır kurumlarında çalışmaları ilerletti. Maycomb Kadınlar Kulübü’ne girdi ve kulübün sekreteri oldu. Kasabanın bütün partilerinde, toplantılarında hazır ve nazırdı. Alexandra hala türünün en son örneklerinden biriydi. Yatılı okul davranışlarına sahipti. Ne zaman bir ahlaki konu konuşulsa, Alexandra hala hemen bir ucundan tutardı. Olumsuz bir insan olarak doğmuştu. Hiçbir zaman canı sıkılmazdı. Bir şeyler düzenler, öğüt verir, ılımlı olmaya çağırır ve uyarırdı.</p>

    <p>Başka ailelerin kusurlarını, bizimkinin üstünlüklerini ileri sürerdi. Jem bu duruma sinirleneceğine eğlenirdi. “Maycomb’u karıştırırsanız, hemen hepsiyle akraba çıkarsınız hala!” derdi.</p>

    <p>Alexandra halanın ailelerin birbiriyle ilişkisine olan ilgisine bir anlam veremiyordum. Bende, iyi insanların, kendilerince doğru saydıkları yolda ne pahasına olursa olsun inat etmeleri gerektiğine ilişkin bir düşünce vardı. Fakat hala, bir ailenin iyi ya da daha iyi olabilmesi için bir parça toprak üstüne yerleşmesi gerektiğine inanıyordu.</p>

    <p>Jem, “O halde Ewell’lar iyi insanlar,” dedi. Evvell’lar, Maycomb’luların bildiğinden beri, bataklığın gerisindeki topraklar üstünde oturuyorlardı. Üç kuşaktan beri toplanan yardım paralarıyla geçiniyorlardı.</p>

    <p>Alexandra halanın aklındaki başkaydı. Maycomb eski bir kasabaydı. Finch çiftliğinden yirmi mil doğudaydı. Böyle eski bir kasabanın bu kadar içerilere kurulmasında garip bir taraf vardı. Domuzların götürülüp getirildiği iki yolun kavşağında bir han işleten bir Sinkfield’ın uzak görüşlülüğü olmasaydı, bugün Maycomb nehrin daha yakınlarına kurulmuş olacaktı. Bir ticaret adamı olan Sinkfield, Kızılderililerle alışveriş yapmış ve ne Kızılderilileri ne de buraya gelip yerleşenleri birbirinden ayırmış, işleri iyi gittiği sürece Maycomb’lu mu yoksa Kızılderili mi oluşuna aldırmamış, önem vermemişti. Vali William Wyatt Bibb’in, yeni kurulan kasabaların içişlerini düzenlemek ve kasaba merkezlerini belirlemek için çıktığı gezide sıra Maycomb’a geldiğinde işler çok iyiymiş. Sinkfield’ın konuğu olan resmi görevliler ona, Maycomb’un sınırlarını ve merkezi olması düşünülen noktayı göstermişler. Eğer o sırada Sinkfield’ın ileri görüşlü zekâsı olmasaymış, Maycomb kasabasının merkezi, bugün hiçbir önem taşımayan Winston Bataklığı’nın ortasında olacakmış. Halbuki Maycomb her yıl bir parça daha gelişip serpilmiş. Çünkü Sinkfield, hanında konuklarını bir güzel sarhoş edip haritalarını, planlarını getirmelerini istemiş. Onun burasından almış, öbürüne bir miktar eklemiş, böylece istediğini elde etmiş. Ertesi gün de hepsini atlarına bindirip geriye yollamış. Yedeklerinde vali ve kendileri için armağanlar varmış.</p>

    <p>Devletler arasındaki savaş sırasında Maycomb boşlanmış ama daha sonra ekonomik nedenlerle ilerlemeye başlamıştı. Dışa doğru değil de içe doğru gelişiyordu. O kadar az yeni insan geliyordu ki, bütün evlilikler kasabanın içinden oluyordu. Sonunda kasaba halkı birbirinin benzeri olmuştu. Montgomery yahut Mobile’dan yanında yabancı biriyle gelen çok azdı. Benim ilk yıllarım sırasında durumumda pek değişiklik olmadı.</p>

    <p>Maycomb’da gerçekten bir sınıf düzeni vardı. Ama bu düzen benim kafama göre şöyleydi. Yaşlılar, yıllardan beri yan yana yaşamış olanlar birbirlerine karşı son derece teklifsizdiler. Birbirlerinin davranışlarını, karakterlerdeki bozulmayı, hatta hareketleri bile olduğu gibi kabul ederlerdi. Çünkü bütün hareketler, davranışlar, kuşaktan kuşağa yinelenmiş, üzerinden geçen süreyle perçinlenmişti. Böylece, Crawford’lar başkalarının işlerine karışmadan edemezler, Merriweather’ların içinden mutlaka bir dejenere çıkar, bütün Buford’lar öyle yürürler gibi ayrıntıları bilmeyen yoktu. Sonra, bankaya sormadan hiçbir Dekafield’dan çek alma. Bayan Maudie Atkinson’ın omuzları düşüktür, çünkü damarlarında Buford kanı taşıyor. Eğer Bayan Grace Merriweather, Lydia E. Pinham’ın şişesinden içki yudumlarsa, bunda bir olağanüstülük yoktur. Çünkü annesi de aynı şeyi yapmıştır...</p>

    <p>Alexandra hala Maycomb’un hayatına, bir elin eldiven içine uyuşu gibi uyuyordu. Ama benim ve Jem’in dünyasına uyar tarafı yoktu. Onun, nasıl olup da Atticus’un ve Jack amcanın kız kardeşi olduğunu merak eder, Jem’in çok zaman önce anlattığı küçükken değiştirilmiş çocuklar, kaçırılanlar konusundaki artık belli belirsiz hatırladığım masalları düşünmeye başlardım.</p>

    <p>Jem’e ve bana söyleyeceği pek bir şeyi olmadığından, onu yalnız yemek saatlerinde, bir de yatmaya gitmeden önce gördüğümden bu düşüncelerim tamamen hayalidir. Yaz aylarındaydık. Hep bahçedeydik. Tabii bazı ikindilerde su içmek için içeri koştuğumda, oturma odasının tıklım tıklım kadınlarla dolu olduğunu görürdüm. Çay içerler, fısıldaşırlar, yelpazelenirlerdi. Ben, Jean Louise, “Gel konuklarla konuş,” diye çağrılırdım.</p>

    <p>Kapının eşiğinde göründüğüm zaman, hala sanki böyle bir istekte bulunduğundan pişman olmuş gibi dururdu. Çünkü ben, hep çamura bulanmış veya toz toprak içinde olurdum.</p>

    <p>Bir öğleden sonra, “Kuzinin Lily’yle konuş!” dedi, beni holde yakalamıştı.</p>

    <p>“Kiminle? diye sordum.</p>

    <p>“Bayan Lily’yle!”</p>

    <p>“O benim kuzinim mi? Bilmiyordum.”</p>

    <p>Alexandra hala, kuzin Lily’den özür dileyen, bana sözlerimin hiç de hoş kaçmadığını anlatan ince bir tebessümle gülümsedi. Kuzin Lily Brooke gittikten sonra benden hesap sorulacağını biliyordum.</p>

    <p>Babamın bana Finch ailesinden hiç söz etmemesi ya da çocuklarına bir parçacık olsun gurur aşılamaya çalışmaması üzülünecek bir şey. Alexandra hala, divanın üstünde sere serpe oturan Jem’i yanına çağırdı. Kendisi dışarı çıktı, üzerinde altın harflerle <em>Joshua St. Clair’in Düşünceleri</em> yazan pembe kaplı bir kitapla geldi.</p>

    <p>“Bunu kuzenin yazdı,” dedi. “Çok mükemmel bir insandı.”</p>

    <p>Jem küçük kitabı inceledi. “Bu uzun zaman kilit altında tutulan Joshua mı?” diye sordu.</p>

    <p>Alexandra hala, “Nereden biliyorsun?” diye atıldı.</p>

    <p>“Atticus anlattı. Bu kuzen Joshua belediye başkanını vurmaya kalkmış. Başkana lağım mühendisinden başka bir şey olmadığını söylemiş, sonra da eski bir tabancayla vurmaya kalkmış. Yalnız tabanca elinde patlamış. Atticus, bu işin aileye beş yüz dolara mal olduğunu...”</p>

    <p>Alexandra hala, bir leylek gibi dimdik, kaskatı duruyordu. “Yeter,” dedi. “Bunun aslını araştıracağım.”</p>

    <p>Atticus, kapıyı vurup girdiğinde, Jem’in yatağının kenarına ilişmiştim. Önce ciddi ciddi yüzüme baktı. Sonra gülümsedi.</p>

    <p>“Hımm...” dedi. Bize önemli bir şeyler anlatmak üzere olduğunu anlamıştım. “Söze nasıl başlayacağımı bilemiyorum.”</p>

    <p>Jem, “Söyleyiverin,” dedi. “Bir kabahatiniz mi var?”</p>

    <p>Babamız, gerçekten konuşmakta güçlük çekiyordu. “Hayır,” dedi. “Size... Alexandra halanızın isteği üstüne... Oğlum, Finch ailesinden olduğunu biliyorsun, değil mi?”</p>

    <p>Jem gözünün ucuyla bakarak, “Biraz önce Finch soyadını taşıdığım söylendi,” dedi, sesi isteği dışında yükseliyordu. “Atticus, ne var?”</p>

    <p>Atticus, bacak bacak üstüne attı. Kollarını kavuşturdu... “Sana hayatın gerçeklerini anlatmaya çalışıyorum,” dedi.</p>

    <p>Jem’in nefreti, tiksintisi daha da artmıştı. “O saçmalıkların hepsini biliyorum,” dedi.</p>

    <p>Atticus birden ciddileşti. Yaptıklarını savunurken kullandığı sert, titremeyen sesiyle, “Alexandra halanız, benden size, gelişigüzel bir aileden olmadığınızı anlatmamı istedi. Siz, yüzyıllar öncesinden gelme soylu bir ailedensiniz,” dedi. Sonra sustu. Bacağımda gezinen kırmızı bir tahtakurusunu yakalamamı seyretti.</p>

    <p>“Asil bir soy!” diye devam etti, ben işimi bitirince. “Adınıza yakışacak bir hayat süreceğinize eminim...” Atticus boş bakışlarımıza rağmen konuşmasını sürdürdü. “Alexandra halanız benden, olduğunuz gibi, yani küçük bir hanım ve centilmen gibi davranmanızı istememi söyledi. Size ailemizden ve Maycomb’da taşıdığı önemden söz etmek istiyor. Böylece kim olduğunuz hakkında bir düşünce elde edecek, ona göre davranacaksınız.”</p>

    <p>Beynimizden vurulmuş gibi Jem’le bakıştık. Sonra Atticus’a baktık. Atticus’u gömleğinin yakası rahatsız ediyor gibiydi. Ona bir şey söylemedik.</p>

    <p>Kalkıp Jem’in çekmecesinden bir tarak aldım. Tarağın dişlerini tırnaklarıma sürterek onu dinlemeye devam ettim.</p>

    <p>Atticus, “Gürültüyü kes,” dedi.</p>

    <p>Sertliği karşısında kalbimden vurulmuş gibi oldum. Tarağı yere attım. Hiç yeri yokken içimden ağlamak geliyordu. Bir ağlamaya başlarsam duramayacağımı biliyordum. Bu benim babam değildi. Babam asla bize bu gibi düşünceleri öğretmeye kalkmazdı. Benim babam asla böyle konuşmazdı. Her neyse, babamı bu şekilde konuşturan, konuşmaya zorlayan Alexandra halaydı. Gözyaşı perdesi ardından, Jem’in de aynı yalnızlık içinde kaldığını, başını yana eğmiş bir halde durduğunu gördüm.</p>

    <p>Gidecek bir yer yoktu. Ama gitmek için döndüm. Atticus’un yeleğiyle burun buruna geldim. Başımı karnına gömdüm. Mavi, ince kumaşın gerisindeki sesleri dinlemeye koyuldum. Saati tıkırdıyor, kolalı gömleği belli belirsiz çıtırdıyordu. Atticus’un soluk alıp verişini bile duyuyordum.</p>

    <p>“Mideniz gurulduyor,” dedim.</p>

    <p>“Biliyorum,” dedi.</p>

    <p>“Biraz soda içerseniz iyi gelir.”</p>

    <p>“İçerim.”</p>

    <p>“Atticus, bütün bunlar hayatımızı değiştirecek mi? Yani siz...”</p>

    <p>Elinin, başımın üstüne geldiğini hissettim. “Hiçbir şey için üzülme,” dedi. “Henüz üzülecek zaman gelmedi.”</p>

    <p>Bunu duyunca, Atticus’un yine bizden, bizimle birlikte olduğunu anladım. Başımı kaldırdım. “Bütün o söylediklerinizi gerçekten yapmamızı istiyor musunuz? Finch’lerin yapmak zorunda oldukları her şeyi hatırla...”</p>

    <p>“Hiçbir şey hatırlamanızı istemiyorum. Söylediklerimi unuttun.”</p>

    <p>Kapıya gitti. Odadan çıktı. Kapıyı arkasından hafifçe kapadı. Jem’le bakışıyorduk ki kapı yeniden açıldı. Atticus’un başı uzandı. Kaşları havadaydı. Gözlükleri yerinden kaymıştı. “Her gün biraz daha kuzen Joshua’ya benziyorum, değil mi?” dedi. “Aileye beş yüz dolara mal olacağa benziyor muyum?”</p>

    <p>Ne yapmak istediğini biliyordum. Ama ne de olsa Atticus bir erkekti. Bu tür konuşmaları yapabilmek için kadın olmak lazımdı.</p>
  </div>
</body>
</html>
