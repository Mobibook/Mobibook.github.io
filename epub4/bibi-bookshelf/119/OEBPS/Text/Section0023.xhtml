<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Altıncı Bölüm</h1>

    <p>Jem sesimi duydu. Aradaki kapıdan başını uzattı. Yatağıma doğru gelirken, Atticus’un ışığı yandı. Işık sönünceye kadar olduğumuz yerden kıpırdamadık. Atticus’un yatağında döndüğünü duyduk. Hareketsiz kalıncaya kadar bekledik.</p>

    <p>Jem beni odasına götürdü. Yanına yatırdı. “Uyumaya çalış,” dedi. “Yarından sonra her şey bitmiş olacak.”</p>

    <p>Halayı uyandırmamak için eve sessizce girmiştik. Atticus, arabayı uzakta durdurmuş, garaja iterek sokmuştu. Arka kapıdan içeri girip, konuşmadan odalarımıza çıkmıştık. Çok yorgundum. Gazetesini soğukkanlılıkla katlayan, şapkasını geriye iten Atticus’un hayali, tenha bir sokakta yapayalnız duran, gözlüklerini alnına iten Atticus biçimine dönüşünce dalmak üzere olduğum uykudan uyandım. Gece olanları bütün gerçekliğiyle hatırladım. Ağlamaya başladım. Jem bana oldukça nazik davrandı. Bana ilk olarak artık neredeyse dokuz yaşına girecek bir kızın böyle şeyler yapmaması gerektiğini söylemedi.</p>

    <p>Jem’den başka kimsenin iştahı yoktu. Tam üç yumurta yedi. Atticus onu saklamaya çalıştığı bir hayranlıkla izliyordu. Alexandra hala kahvesini yudumlarken, karşı olduklarını, beğenmediği şeyleri birer birer ortaya döküyordu. Geceleyin sokağa çıkan çocuklar ailelerinin yüz karasıydı. Atticus, kendi yüz karalarından çok memnun olduğunu söyledi. Hala, “Saçmalama,” dedi. “Bay Underwood oradaydı.”</p>

    <p>“Aslında onun için komik bir durum,” dedi Atticus. “O zencilerden nefret eder.”</p>

    <p>Calpurnia, Alexandra halanın fincanına tekrar kahve koyarken, benim de kahve istediğimi anlatan bakışlarımı görünce, “Henüz küçüksün,” dedi. “Büyüdüğün zaman.” Mideme faydalı olacağını ileri sürdüm. “Pekâlâ,” dedi. Büfeden bir bardak aldık. İçine bir çay kaşığı kahve koyup ağzına kadar sıcak suyla doldurdu. Dilimi kahvenin içine sokarken Calpurnia’ya teşekkür ettim. Halam uyarıcı bakışlarıyla Atticus’a kaşlarını çatıyordu.</p>

    <p>Calpurnia mutfağa dönünceye kadar bekledi. Sonra, “Onların yanında bu şekilde konuşma,” dedi.</p>

    <p>“Kimin yanında nasıl konuşmayayım?” diye sordu Atticus.</p>

    <p>“Calpurnia’nın önünde böyle konuşma. Bay Underwood’un zencilerden nefret ettiğini söyledin ya.”</p>

    <p>“Bunu Cal’ın bildiğinden kuşkum yok. Maycomb’da bilmeyen yok ki.”</p>

    <p>Bugünlerde, özellikle Alexandra halayla konuşurken, babamda bir değişiklik olduğunu görüyordum. Sinirlendiğini hiç belli etmiyor, içine atıyordu. “Masada söylenebilecek her şey, Calpurnia’nın önünde de söylenebilir. Calpurnia bu aile içindeki durumunu çok iyi bilir,” dedi.</p>

    <p>“İyi yapmıyorsun Atticus. Onları yüreklendiriyor. Aralarında nasıl konuştuklarını bilirsin. Maycomb’da olan her şey, daha güneş batmadan onların mahallesine varır.”</p>

    <p>Babam bıçağını bıraktı. “Konuşmalarını yasaklayan bir yasa bilmiyorum, Onlara o kadar konuşacak konu vermezsek, onlar da susarlar. Niçin kahveni içmiyorsun Scout?”</p>

    <p>Kaşığımı kahvenin içine sokmuş oynuyordum. “Bay Cunningham’ın bizim dostumuz olduğunu sanıyordum dedim. “Siz dostumuz olduğunu söylemiştiniz.”</p>

    <p>“Dostumuzdur elbet.”</p>

    <p>“Ama dün akşam size zararı dokunacaktı.”</p>

    <p>Atticus çatalını da bıçağın yanına bıraktı. Tabağını kenara itti. “Bay Cunningham aslında iyi bir insandır,” dedi. “Yalnız ötekilere uydu.”</p>

    <p>Jem, “Uydu demeyin,” dedi. “Dün akşam oraya gerektiğinde sizi öldürmek için gelmişti.”</p>

    <p>“Belki bir parça canımı yakardı,” dedi Atticus kabullenir görünerek. “Ama oğlum, büyüdüğün zaman insanları daha iyi anlayacaksın. Kalabalık, ne olursa olsun insanlardan oluşur. Bay Cunningham dün gece bir kalabalığın parçasıydı. Ama insanlığını kaybetmemişti. Bütün küçük Güney kasabalarında, bütün küçük kalabalıklar tek tek insanlardan oluşur, biliyorsun. Sekiz yaşındaki küçük bir çocuk onların aklını başına getirmedi mi? Demek ki hâlâ insan oldukları için, insancıl yönlerinden yararlanarak sorunlar halledilebilir. Hımmm... belki de çocuklardan oluşan bir polis gücümüz olsa iyi olur... Dün akşam Bay Cunningham’a baba olduğunu hatırlattınız, bir an kendini benim yerime koydu. Bu da yetti zaten.”</p>

    <p>Umarım Jem büyüdüğü zaman insanları daha iyi anlardı. Ama ben anlamayacaktım. “Okula geldiği ilk gün, Walter’ın son günü olacak,” dedim.</p>

    <p>Atticus sert bir şekilde, “Ona dokunmayacaksın,” dedi. “Ne olursa olsun, bu konu yüzünden ikinizin de kimseye kin tutmanızı istemiyorum.”</p>

    <p>Alexandra hala, “Görüyorsun ya,” dedi. “Bu gibi sorunlardan neler çıkıyor. Söylememiştin deme.”</p>

    <p>Atticus, böyle bir şeyi hiçbir zaman söylemeyeceğini belirterek kalktı. “Daha yapılacak birçok iş var, özür dilerim,” dedi. “Jem, bugün seni de Scout’ı da kasabada görmeyeyim olur mu?”</p>

    <p>Atticus henüz gitmişti ki Dill gürültüyle içeri daldı. “Bütün kasaba bizden söz ediyor,” diye haykırdı. “Yüzlerce kişiye nasıl karşı koyduğumuzu konuşuyorlar...”</p>

    <p>Alexandra hala, Dill’i bakışlarıyla susturdu. “Yüzlerce kişi değildi,” dedi. “Kimse kimseye karşı da koymadı. Sadece birkaç sarhoş Cunningham gelmişti o kadar.”</p>

    <p>Jem, “Hala,” dedi. “Dill böyledir işte.” Sonra arkasından gelmemiz için işaret etti. Ön bahçeye çıkarken hala, “Bahçeden bir yere ayrılmayın,” diye seslendi.</p>

    <p>Sanki günlerden cumartesiydi. Eyaletin güney kesiminde oturanlar ağır ama sürekli bir akın halinde evimizin önünden geçip gittiler.</p>

    <p>Bir araba dolusu kadın da geçti. Güneşten korunmak için şapka giymişlerdi. Elbiselerinin kolları uzundu. Arabayı sakallı bir adam sürüyordu.</p>

    <p>Bay Dolphus Raymond atının üstünde sallanarak geçti... Jem, “Sabahın sekizinde nasıl içki içerler bilmem,” diye mırıldandı.</p>

    <p>Bay X Billiups, öküzüne binmişti. Bize elini salladı. “Çok komik adamdır,” dedi Jem. “X asıl adı, takma adı değil. Bir keresinde mahkemeye işi düşmüş. Adını sormuşlar, X Billiups olduğunu söylemiş... Kâtip hecelemesini istemiş. O da X diye hecelemiş, yeniden sormuşlar. Bir daha X demiş. O kadar çok üstelemişler ki o da sonunda bir kâğıdın üstüne X yazmış, görsünler diye dört bir yana sallamış. Adının nasıl konulduğunu, bu adı nereden aldığını sormuşlar, anne babasının koyduğunu söylemiş.”</p>

    <p>Maycomb önümüzden geçerken Jem, Dill’e kasabanın tanınmış kişileri konusunda bilgi veriyordu. Bu sırada bir at arabasının içinde yüzleri dikkati çekecek kadar asık kadınlı erkekli bir topluluk belirdi. Yaz çiçekleriyle pırıl pırıl parlayan Bayan Maudie Atkinson’ın bahçesine bakarlarken Bayan Maudie de verandaya çıktı. Bayan Maudie’nin garip bir duruşu vardı... Verandasında, bizim kendisini göremeyeceğimiz kadar uzaktaydı. Ama duruş biçiminden, içinde bulunduğu ruh halini kestirebiliyorduk; elleri böğründe, omuzları bir parça düşük, başı bir yana eğik. Gözlükleri güneşte parlıyordu. Yüzünde son derece suçlu bir gülümseyiş olduğunu kestirebiliyorduk.</p>

    <p>Arabanın sürücüsü atları yavaşlattı. Cırlak sesli bir kadın, “Günahla gelen, karanlıkla gider,” diye bağırdı.</p>

    <p>Bayan Maudie karşılık verdi. “Mutlu bir yürek, neşeli olur!”</p>

    <p>Araba birden hızlanarak gözden uzaklaştı. Bayan Maudie’nin bahçesi bağnaz Baptistlerin niçin hoşuna gitmiyordu bir türlü anlamıyordum. Oraya doğru yürüdük.</p>

    <p>Jem, “Bu sabah mahkemeye gidecek misiniz efendim?” diye sordu Bayan Maudie’ye.</p>

    <p>“Gitmeyeceğim. Bu sabah mahkemeyle işim yok.”</p>

    <p>Dill, “Seyretmeyecek misiniz?” diye sordu.</p>

    <p>“Hayır. Zavallı bir insanın felaketini görmeye katlanamam. Şuraya bakın. Sanki karnavala gidiyorlar...”</p>

    <p>“Herkesin önünde yargılanmalı Bayan Maudie,” dedim. “Yoksa doğru olmaz.”</p>

    <p>“Biliyorum,” diye karşılık verdi. “Yine de gitmek zorunda değilim, değil mi?”</p>

    <p>Bayan Stephanie Crawford yanımıza geldi. Şapka ve eldiven giymişti. “Şuraya bakın,” dedi. “Sanki William Jennings Bryan nutuk verecek.”</p>

    <p>Bayan Maudie, “Sen nereye gidiyorsun Stephanie?” diye sordu.</p>

    <p>“Çarşıya.”</p>

    <p>Bayan Maudie, Bayan Stephanie’nin şapka ve eldivenle çarşıya gittiğine ilk kez tanık olduğunu söyleyince Bayan Stephanie, “Şey...” dedi. “Mahkemeye de şöyle bir göz atarım belki.”</p>

    <p>Bayan Maudie, Bayan Stephanie’nin bu dava konusunda çok şey biliyora benzediğini, tanık olarak dinlenmesinin bile beklendiğini söyledi.</p>

    <p>Öğlene kadar bekledik. Atticus yemeğe geldi. Bütün bir sabahı jüri üyelerini seçmekle geçirdiklerini anlattı. Yemekten sonra Dill’i bekledik. Sonra hep birlikte yola koyulduk.</p>

    <p>Kaçırılacak olay değildi. Araba park yeri tıklım tıklım dolmuştu. Bütün ağaçların altına atlar, arabalar bırakılmıştı. Adliye binasının önündeki meydanda piknik partisi var gibiydi. Millet, gazetelerin, taşların üstüne oturmuş karnını doyuruyordu. Meydanın uzak bir köşesinde, sardalye ve kraker yiyip kola içen zenciler birikmişti. Bay Dolphus Raymond da oradaydı.</p>

    <p>Dill, “Jem,” dedi. “Baksana kesekâğıdından bir şey içiyor.”</p>

    <p>Bay Dolphus Raymond, Dill’in dediğini yapıyor gibiydi. İri sarı kamış ağzının kenarından bir kesekâğıdının derinliklerine iniyordu.</p>

    <p>Dill, “Hiç böylesini görmemiştim,” diye mırıldandı. “Kesekâğıdının içinde ne var?”</p>

    <p>Jem kıkırdadı. “Onun içinde içi viski dolu bir kola şişesi var,” dedi. “Hanımlardan utandığı için böyle yapıyor. Akşama kadar içecek, göreceksin. Arada bir gidip, şişeyi yeniden dolduracak.”</p>

    <p>“Peki, niçin zencilerin yanında duruyor?”</p>

    <p>“Hep onların yanında durur. Onları bizden daha çok seviyor galiba. Kasaba sınırına yakın bir yerde oturur. Zenci bir karısı ve bir yığın da melez çocuğu var. Görürsem gösteririm.”</p>

    <p>“Serseriye benzemiyor,” dedi Dill.</p>

    <p>“Değildir. Geniş topraklara sahip. Ailesi de eski ve köklü bir aile.”</p>

    <p>“Peki niçin böyle yapıyor?”</p>

    <p>Jem, “Canı öyle istiyor,” diye cevap verdi. “Düğün gününde olanları hiç aklından çıkaramamış diyorlar... Spender’ların kızlarıyla evlenecekmiş... Düğünden önce gelin odasına çıkmış, beynine bir kurşun sıkmış.”</p>

    <p>“Nedenini öğrendiler mi?”</p>

    <p>Jem, “Hayır,” dedi. “Nedenini Bay Dolphus’tan başkası bilmiyor.”</p>

    <p>“Söylediklerine göre gelin, Bay Dolphus’un zenci bir karısı olduğunu öğrenmiş. Bay Dolphus hem zenci karısını hem de onu idare edebileceğini sanmış. O günden beri hep sarhoş. Biliyor musun, çocuklarına karşı çok iyidir...”</p>

    <p>“Melez çocuk ne demek Jem?” diye sordum.</p>

    <p>“Yarı beyaz, yarı siyah. Sen de gördün çocukları Scout, çok üzgünler.”</p>

    <p>“Üzgünler mi, niçin?”</p>

    <p>“Çünkü kimsenin yanında yerleri yok. Zencilerin yanına gidemiyorlar, çünkü damarlarında beyaz kanı dolaşıyor, beyazlar yanlarına almıyorlar, çünkü anneleri zenci. Böylece arada kaldılar. Bir yere ait değiller. Bay Dolphus’un çocuklarından ikisini Kuzey’e yolladığı söyleniyor. Kuzey’de böyle şeylere pek aldırış etmiyorlar, işte bir tanesi.”</p>

    <p>Zenci bir kadının elinden tutmuş küçük bir çocuk bize doğru geliyordu. Bana tamamen zenci gibi geldi: İri burun delikli, düzgün dişli, oldukça güzel, çikolata renginde bir çocuktu. Bazen sevinç ve mutlulukla zıplıyor, zenci kadın avucundaki eli sıkarak çocuğu durduruyordu.</p>

    <p>Jem onlar geçinceye kadar bekledi, “İşte küçüklerden biri bu,” dedi.</p>

    <p>“Nereden biliyorsun?” diye sordu Dill. “Bana zenci gibi geldi.”</p>

    <p>“Kim olduklarını bilmeyince pek ayırt edilemezler. Ama o çocuğun yarısı zenci, yarısı beyaz.”</p>

    <p>“Ama nereden biliyorsun?” diye sordum.</p>

    <p>“Söyledim ya Scout. Kim olduklarını bilince iş kolaylaşır.”</p>

    <p>“Peki, bizim zenci olmadığımızı nereden biliyorsun?”</p>

    <p>“Jack amca, doğrusunu hiç kimsenin bilemeyeceğini söyledi. Ama bildiği kadarıyla Finch’lerde zenci kanı yokmuş.”</p>

    <p>Görünmez bir işaret, meydana yayılmış halkı yerlerinden kaldırdı. Kâğıt, selofan parçaları ortalığa yayıldı. Çocuklar annelerinin yanına koştular. Adliye binasının kapısında uzun bir kuyruk oluştu. Meydanın uzak köşesindeki zenciler ve Bay Dolphus doğruldular. Üstlerini başlarını silkelediler. Aralarında pek az çocuk ve kadın vardı. Beyaz ailelerin arkasında sabırla beklediler.</p>

    <p>Dill, “Hadi girelim,” dedi.</p>

    <p>“Hepsi girene kadar bekleyelim,” dedi Jem. “Atticus bizi görürse olmaz.”</p>

    <p>Maycomb’un mahkeme salonu bir bakıma Arlington’ı azıcık hatırlatıyordu. Güney çatısını tutan beton sütunlar, taşıdıkları hafif ağırlığa göre fazla iriydiler. Sütunlar, 1856’da yanan asıl adliye binasından artakalanlardı. Sütunların çevresine yenisi yapılmıştı. Güney yanı ise ilk Victoria dönemi stilindeydi. Öbür yandansa Grek sütunları içinde güvenilemeyecek kadar paslı bir saatin bulunduğu büyük bir on dokuzuncu yüzyıl saat kulesiyle bitişikti.</p>

    <p>İkinci kattaki mahkeme salonuna gitmek için bir sürü küçük odanın önünden geçmek gerekiyordu. Vergi müşaviri, vergi tahsildarı, eyalet hukuk müşaviri gibi kimselerin ofisleri buradaydı. Gündüz bile ışık yakmak gerekiyordu. Kaba döşeme tahtalarının üstünde hep kalın bir toz tabakası olurdu. Ofislerin sahipleri, bu çevrenin adamlarıydılar. Küçük, soluk yüzlü kimselerdi. Ömürlerinde güneş, rüzgâr görmemiş gibiydiler.</p>

    <p>Kalabalık olacağını biliyorduk ama bu kadarını aklımıza getirmemiştik. Jem’le Dill’den ayrı düştüm. Jem’in gelip beni alacağını bildiğimden merdivenlerin yakınında duvarın kenarında durdum. Kendimi Tembeller Kulübü’nün ortasında buldum. Olabildiğince onlardan korunmaya çalıştım. Bunlar, beyaz gömlekli, haki pantolonlu, hayatlarını hiçbir şey yapmadan geçiren yaşlılardı. Adliye binasındaki işlerle yakından ilgilenirlerdi. Atticus onların bir avukat kadar iyi hukuk bilgileri olduğunu söylemişti. Normal olarak, bu adamlar, adliye binasındaki mahkemelerin tek seyircisi ve dinleyicisiydiler. Bugünkü konuşmalarında daha önemli bir hava vardı. Babamdan söz ediyorlardı.</p>

    <p>Biri, “Ne yaptığını biliyor mu acaba?” dedi.</p>

    <p>Biri de, “Ben olsam böyle konuşmam,” diye atıldı. “Atticus Finch çok okuyan, okuduğunu da sindiren bir insandır.”</p>

    <p>Bir başkası, “Sana bir şey söyleyeyim mi Billy?” dedi. “Bu zenciyi savunsun diye mahkeme yönetimi onu seçti.”</p>

    <p>“Evet ama Atticus ciddi ciddi savunma yapmak istiyor, işte bu, benim hoşuma gitmiyor.”</p>

    <p>İşte konuya bambaşka bir anlam kazandıran şeylerdi bunlar. Atticus, istese de istemese de bu davayı üzerine almak zorundaydı demek. Bundan bize hiç söz etmemiş olmasını garip buldum... Onu ve kendimizi savunurken bundan bir hayli yararlanabilirdik. Bu davayı üstüne almak zorundaydı. Bu yüzden de elinden başka türlü davranmak gelmezdi. Ama bu başkalarının davranışlarına bir anlam veriyor muydu? Mahkeme davayı Atticus’a vermişti. Atticus o adamı savunacaktı. İşte bundan hoşlanmıyorlardı. Niçin hoşlanmadıklarına aklım ermedi. Karışık bir işti.</p>

    <p>Beyazların içeri girmesini bekleyen zenciler gelmeye başlamışlardı. Tembeller Kulübü’nden biri, “Durun!” diye bastonunu kaldırarak seslendi. “Bir dakika bekletin şunları.”</p>

    <p>Kulüp üyeleri, merdivenleri ağır ağır çıkarlarken beni arayan Jem ve Dill’le buluştuk. Onları sıkıştırarak yanlarından geçtiler. Jem, “Scout gel, bir tek oturacak yer yok. Ayakta duracağız,” diye bağırdı.</p>

    <p>Ayakta duracak yerin çoğunu da yaşlılar almıştı. Şansımız yaver gitmemişti. Bu da benim suçumdu. Duvar kenarına sıkıştık.</p>

    <p>“İçeri giremiyor musunuz?”</p>

    <p>Peder Sykes, siyah şapkası elinde yukarıki balkondan eğilmiş sesleniyordu.</p>

    <p>Jem, “Merhaba peder,” dedi. “Scout yüzünden yer bulamadık.”</p>

    <p>“Durun bakalım, belki bir şeyler yapabiliriz.”</p>

    <p>Aradan beş dakika geçmemişti. Peder Sykes yanımıza geldi. “Aşağıda bir tek boş yer yok,” dedi. “Benimle yukarıdaki balkona gelseniz doğru olur mu acaba?”</p>

    <p>Jem, “A, elbet,” diye cevap verdi. Sevinç ve mutlulukla pederin peşine takılıp üst balkona çıktık. Kapıda durduk. Peder içeri girdi. Sonra gelip bizi aldı. En ön sıradaki dört zenci yerlerini bize verdiler.</p>

    <p>İkinci kat verandalarını hatırlatan zencilere ait üst balkon mahkeme salonunun üç duvarını çevreliyordu. Oradan her şeyi kolaylıkla görebiliyorduk.</p>

    <p>Jüri üyeleri, sol yana, büyük pencerelerin altına oturmuşlardı. Güneşten yanmış, uzun boylu kişilerdi. Hemen hepsi de çiftçiye benziyorlardı. Ama bu çok doğaldı. Çünkü şehirlilerden çok az jüri üyesi seçilirdi. Jüri üyelerinin birkaçı Cunningham’lardandı sanırım. Dimdik ve dikkat kesilmiş bir biçimde oturuyorlardı.</p>

    <p>Savcı, Atticus ve Tom Robinson arkaları bize dönük olarak masada oturuyorlardı.</p>

    <p>Dinleyicileri mahkeme heyetinden ayıran demir parmaklığın gerisinde tanıklar üzeri deri kaplı taburelere oturmuşlardı. Onların da arkası bize dönüktü.</p>

    <p>Yargıç Taylor kürsüsündeydi. Uykulu bir köpekbalığına benziyordu. Zabıt kâtibi kürsünün önünde oturmuş durmadan bir şeyler yazıyordu. Yargıç Taylor beyaz saçlı, kırmızı suratlı, sevimli bir adamdı. Kurumunu insanı dehşete düşüren bir umursamazlıkla yönetirdi. Bazen ayaklarını kaldırıp kürsüye dayar, tırnaklarını çakısıyla temizlerdi. Özellikle, yemekten sonra uzun süren sorgu sual sırasında insana uyukladığı sanısını verirdi. Bir avukat bir keresinde sırf yargıcı uyandırmak için bir kucak kitabı yere atınca bu sanım tamamen yok olmuştu. Çünkü Yargıç Taylor, gözlerini açmadan, “Bay Whitley,” demişti. “Bu davranışınızı bir kez daha tekrarlarsanız, sizi yüz dolar para cezasına çarptırırım.”</p>

    <p>Hukuk konularında çok bilgili ve deneyimli bir kimseydi. Gevşek gibi görünmesine karşın önünde bakılan davalara dikkat eder, ince eler, sık dokurdu. Yargıç Taylor’ın ilgi çekici bir yanı vardı. Yargılama sırasında sigara içilmesine izin verirdi. Ama kendisi içmezdi. Arada sırada, onun dudakları arasına bir sigara sıkıştırdığını, bunu çiğnediğini görürdük. Sigara yavaş yavaş ağzına girer, görünmez olurdu. Bir keresinde Atticus’a Yargıç Taylor’ın karısının, yargıcın öpücüğüne nasıl katlandığını sordum. O kadar çok öpüşmedikleri cevabını aldım.</p>

    <p>Tanıkların dinlendiği kürsü, Yargıç Taylor’ın sağındaydı. Biz yerlerimize yerleştiğimizde Bay Heck Tate kürsüye çıkmıştı bile.</p>
  </div>
</body>
</html>
