<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altıncı Bölüm</h1>

    <p>Dill’in Maycomb’daki son gecesi olduğundan, Jem, Atticus’tan, gidip Dill’le Bayan Rachel’ın havuzunun başında oturup oturamayacağımızı sordu. Atticus, “Gidebilirsin,” diye cevap verdi. “Kendisine iyi yolculuklar dilediğimi de söyle. Gelecek yaz yine görüşürüz.”</p>

    <p>Bayan Rachel’ın bahçesini bizimkinden ayıran alçak duvarın üstünden atladık. Jem ıslık çaldı. Dill cevap verdi.</p>

    <p>“Bir yaprak bile kımıldamıyor,” dedi. “Şuraya bak.”</p>

    <p>Doğuyu işaret etti. Bayan Maudie’nin ceviz ağacının gerisinden dev bir ay yükseliyordu. “Hava ne kadar sıcak,” diye ekledi Jem.</p>

    <p>Dill, gazete kâğıdından iple sigara sarmaya çalışıyordu.</p>

    <p>Jem, “Onu yakayım deme,” dedi. “Bütün mahalleyi pis pis kokutursun.”</p>

    <p>“Seni çok özleyeceğiz,” dedim. “Bay Avery’yi gözetlersek iyi ederiz.”</p>

    <p>Bay Avery, Bayan Maudie’nin evinde pansiyoner olarak kalıyordu. Bay Avery her gece saat dokuza kadar verandada oturur ve aksırırdı. Bir gece, bir olaya tanık olduk. Bunu ilk ve son defa görüyorduk sanırım. Çünkü bir daha böyle bir şey göremedik. Bir gece Bayan Rachel’ın evinin ön kapısından çıkıyorduk. Dill, “Aman Tanrım, şuraya bakın,” diye bizi durdurdu. Sokağın karşı tarafını gösteriyordu. Önce sarmaşıklarla kaplı bir verandadan başka bir şey göremedik. Ama daha yakından bakınca yaprakların üstüne yay biçiminde suların döküldüğünü, sokağın sarı ışığında etrafa saçıldığını fark ettik. Bize, kaynağından on metre yükseliyor, sonra toprağa dökülüyor gibi geldi. Dill’le Jem’in aralarında konuştuklarından hiçbir şey anlamadım. Bay Avery’nin çok sıkışmış olduğunu söylüyorlardı. Anladığım tek şey, bu konuda da dışarıda bırakıldığımdı.</p>

    <p>Dill gerindi. Esnedi. Bütün doğallığıyla, “Bakın ne diyorum. Şöyle bir yürüyüşe çıksak ne dersiniz?” dedi.</p>

    <p>Bana bu önerinin altında bir şey var gibi geldi. Maycomb’da hiç kimse durup dururken yürüyüşe çıkmazdı. “Nereye Dill?”</p>

    <p>Dill başını güneye doğru salladı.</p>

    <p>Jem, “Pekâlâ,” dedi. Ben karşı koyunca, tatlı bir sesle, “Sen gelmek zorunda değilsin meleğim,” diye devam etti.</p>

    <p>“Sen de gitmemelisin. Unuttun mu?”</p>

    <p>Jem geçmiş başarısızlıkların üzerinde duracak tiplerden değildi.</p>

    <p>“Scout, bir şey yapmayacağız. Sadece ışıklara kadar gidip döneceğim.”</p>

    <p>Kaldırımda konuşmadan yürümeye başladık. Komşu verandalardan gelen salıncak iskemlelerin gıcırtılarına kulak veriyorduk. Sokağımızın büyüklerinin alçak sesle konuşmalarını dinliyorduk. Arada sırada Bayan Stephanie Crawford’ın kahkahaları duyuluyordu. Dill, “Tamam mı?” dedi.</p>

    <p>Jem, “Pekâlâ,” diye karşılık verdi. “Sen istersen eve git Scout.”</p>

    <p>“Siz ne yapacaksınız?”</p>

    <p>Panjuru aralık pencereden içeri bakıp Boo Radley’i görmeye çalışacaklardı. Ben kendileriyle gitmek istemediğim takdirde eve dönecek, koca ağzımı kapalı tutacaktım. Hepsi bu kadardı.</p>

    <p>“Peki, pencereden içeriye bakmak için bu geceyi beklemenizdeki sebep nedir?”</p>

    <p>Çünkü gece onları kimse görmezdi. Atticus elindeki kitaba o derece dalardı ki dünya yıkılsa haberi olmazdı. Sonra Boo Radley onları öldürse bile ellerinden koca bir yaz tatili değil, sadece okul ayları kaçmış olacaktı. Karanlıkta, karanlık bir evin içini görmek daha kolay olurdu. Bütün bunları anlıyor muydum?</p>

    <p>“Jem, rica ederim...”</p>

    <p>“Scout, sana son defa söylüyorum, ya ağzını kapatırsın ya da eve gidersin... Her geçen gün bir parça daha kıza benzediğine yemin ederim.”</p>

    <p>Artık bu söz üzerine onlara katılmaktan başka çarem kalmamıştı. Radley’lerin arka tarafındaki tel çitten geçmenin daha uygun olacağına karar verdik. Başkaları tarafından görülme olasılığımız hayli azalıyordu.</p>

    <p>Jem en alttaki teli tutup kaldırdı. Dill’e altından geçmesini işaret etti. Ben de peşinden gittim. Sonra da Jem’in geçmesi için teli tuttum. “Sesini çıkarayım deme,” diyerek beni uyardı. “Ne olursa olsun sesini çıkarayım deme, sonra ölüler uykularından uyanırlar.”</p>

    <p>Bunu aklımdan çıkarmamaya çalışarak belki bir dakikada bir adım atıyordum. Jem’in ileride, ay ışığında bana işaret ettiğini görünce hızlandım. Bahçeyi arka avludan ayıran kapıya gelmiştik. Jem bu kapıya dokundu. Kapı gıcırdadı.</p>

    <p>“Üstüne tükür,” dedi Dill.</p>

    <p>Jem, “Bizi kafese sokuyorsun,” diye karşılık verdi. “Buradan çıkmak o kadar kolay olmayacak.”</p>

    <p>“Şişşt... Tükür üstüne Scout.”</p>

    <p>Ağzımız kuruyuncaya kadar tükürdük. Jem ağır ağır kapıyı açtı. Bir kenara itti. Artık arka bahçedeydik.</p>

    <p>Radley’lerin evinin arkası, önünden daha iç açıcı değildi. Evin genişliği boyunca yıkık dökük bir veranda uzanıyordu. İki kapı, kapıların arasında da karanlık bir pencere vardı. Çatıyı, bir sütun yerine, kalın bir dilme tutuyordu. Verandanın bir köşesinde eski bir soba duruyordu. Üzerindeki kırık, sırı dökülmüş ayna mehtabın ışıklarını yakalayıp yansıtıyordu.</p>

    <p>Jem bir ayağını kaldırarak, “Ayy...” dedi.</p>

    <p>“Ne var?”</p>

    <p>“Tavuk pisliği.”</p>

    <p>Evin yanına kadar sürünerek yaklaştık. Panjuru aralık pencereye kadar geldik.</p>

    <p>Jem, Dill’e, “Sana yardım edelim,” diye fısıldadı. “Biraz bekle.” Birbirimizin bileklerini çapraz bir biçimde kavradık. Diz çöktük. Dill, böylece meydana getirdiğimiz koltuğa oturdu. Kaldırdık. Pencere pervazını yakaladı ve kendini yukarı çekti.</p>

    <p>Jem, “Çabuk ol,” diye fısıldadı. “Fazla dayanamaz.” Onu yavaşça aşağı indirdik.</p>

    <p>“Ne gördün?”</p>

    <p>“Hiçbir şey. Sadece perdeleri. Evin uzak bir yerinde hafif bir ışık var ama.”</p>

    <p>Jem, “Hadi buradan çıkalım,” dedi. “Yine arka taraftan çıkalım.” Benim itiraz etmek üzere olduğumu görünce, “Sus...” dedi.</p>

    <p>“Bir de arka pencereyi deneyelim.”</p>

    <p>“Dill, hayır!” dedim.</p>

    <p>Dill durdu. Jem’in öne geçmesini bekledi. Jem ayağını ilk basamağa koyunca, basamak gıcırdadı. Bir an hiç hareketsiz bekledi. Sonra ağırlığını derece derece artırdı. Basamak ses çıkarmadı. Sonra iki basamak birden atladı. Ağırlığını kontrol ederek verandaya çıktı. Dizlerinin üstüne çömeldi. Pencereye doğru emekledi. Başını kaldırıp içeri baktı.</p>

    <p>İşte o zaman gölgeyi gördüm. Bu başında şapkası olan bir adamın gölgesiydi. İlkönce gördüğümün ağaç olduğunu sandım. Ama rüzgâr yoktu. Sonra ağaçlar yürümezdi. Arka veranda ay ışığıyla pırıl pırıldı. Gölge, Jem’e doğru ilerledi.</p>

    <p>Onu benden sonra Dill gördü. Elleriyle yüzünü kapadı.</p>

    <p>Tam arkasına gelince, onu Jem de fark etti. Ellerini başının üstüne götürdü. Olduğu yerde donakaldı. Gölge, Jem’in bir iki metre gerisine gelip durdu. Kolu yanından kalktı. Yeniden yanına düştü. Hareketsiz kaldı. Sonra tekrar yürümeye başladı. Veranda boyunca gitti. Evin yan tarafından geldiği gibi kayboldu.</p>

    <p>Jem verandadan atladı. Bize doğru koşa koşa geldi. Kapıyı açtı. Dill’i ve beni kapıdan dışarı fırlattı. Yarı yola gelmiştik ki ayağım takıldı. Ben sendeleyip yere düşerken mahalleyi bir çiftenin gümbürtüsü ayağa kaldırdı.</p>

    <p>Jem ve Dill hemen kendilerini yanıma attılar. Jem kulağıma, “Okul tarafındaki kapıya Scout,” diye fısıldadı. “Hadi acele et!”</p>

    <p>Jem alt teli tuttu. Dill’le ben altından geçtik. Tam okulun tek ağacı olan meşenin altına sığınmıştık ki Jem’in yanımızda olmadığını fark ettik. Geri koştuk. Tekmeler savurarak, telin altından geçmeye çalışıyordu.</p>

    <p>Pantolonunu çıkarmaya uğraşıyordu. Nihayet külotuyla kalıp meşe ağacına doğru koştu.</p>

    <p>Artık güvendeydik. Jem’in kafası eskisi gibi mükemmel çalışıyordu. “Hemen eve dönmeliyiz. Neredeyse bizi aramaya çıkarlar,” dedi.</p>

    <p>Okulun bahçesini koşarak geçtik. Evimizin arkasındaki çayıra tellerin altından emekleyerek geçtik. Bahçemizin arka tarafını çeviren tellerin üstünden atladık. Jem, ancak evin arka merdivenlerine geldiğimiz zaman durup soluk almamıza izin verdi.</p>

    <p>Terlemiş olmamız normaldi. Soluğumuzu ayarlayarak, olabildiği kadar doğal bir yürüyüşle ön bahçeye geçtik. Sokağa baktık. Radley’lerin önünde komşular toplanmışlardı.</p>

    <p>Jem, “Biz de oraya gidelim,” dedi. “Eğer biz ortada görünmezsek işin içinde bir iş olduğunu anlarlar.”</p>

    <p>Bay Nathan Radley, kapının iç tarafında duruyordu. Elinde ikiye katlanmış bir çifte vardı. Atticus, Bayan Maudie’yle Stephanie Crawford’ın yanındaydı. Bayan Rachel’la Bay Avery de onların yakınındaydılar. Hiçbiri bizim gelişimizi görmedi.</p>

    <p>Çevresine bakman Bayan Maudie’nin yanına gittik. “Neredeydiniz? Gürültüyü duymadınız mı?”</p>

    <p>Jem, “Ne oldu?” diye sordu.</p>

    <p>“Bay Radley evinin arka bahçesine giren bir zenciye ateş etmiş.”</p>

    <p>“Ah! İsabet ettirmiş mi?”</p>

    <p>Bayan Stephanie, “Hayır,” diye cevap verdi. “Havaya ateş etmiş. Korkutmak için. Zavallı zenci o kadar korkmuş ki muhakkak yüzü solmuştur. Bay Radley, etrafta beyaz bir zenci görecek olursanız, mutlaka odur diyor. Bir dahaki sefere havaya ateş etmeyecekmiş... Yoksa... Jem Finch!”</p>

    <p>“Evet hanımefendi?”</p>

    <p>Atticus, “Pantolonun nerede oğlum?” diye sordu.</p>

    <p>“Pantolon mu efendim?”</p>

    <p>“Evet, pantolon.”</p>

    <p>Yararı yoktu. Tanrım o kadar insanın önünde Jem külotlaydı. İçimi çektim.</p>

    <p>“Ah... Bay Finch.”</p>

    <p>Sokak lambasının ışığında Dill’in bir yalan kıvırmak üzere olduğunun farkındaydım. Gözleri irileşmiş, şişman, güzel yüzü yusyuvarlak olmuştu.</p>

    <p>Atticus, “Ne dedin Dill?” diye sordu.</p>

    <p>“Şey... onu ben kazandım.”</p>

    <p>“Kazandın mı? Nasıl?”</p>

    <p>Dill’in eli ensesine gitti. Sonra yüzünü dolaşıp alnında karar kıldı. “Biz, şurada, havuz başında elbisesine poker oynuyorduk efendim.”</p>

    <p>Jem’le rahat bir soluk aldık. Komşular da inanmışa benziyorlardı: Hepsi dikleşmişlerdi. Elbisesine poker de ne demekti?</p>

    <p>Anlatmaya fırsat kalmadı: Bayan Rachel, kasabanın itfaiye sireni gibi patladı. “Sen, Dill Harris! Havuzumun başında kumar mı oynuyordun? Ben ona poker oynamak ne demekmiş gösteririm!”</p>

    <p>Atticus, Dill’i bir felaketten kurtardı.</p>

    <p>“Bir dakika izin verin Bayan Rachel,” dedi. “Böyle bir oyun oynadıklarını ilk kez duyuyorum. Siz hep birlikte iskambil mi oynuyordunuz?”</p>

    <p>Jem, Dill’in yalanını gözleri kapalı çevirdi. “Hayır efendim,” dedi. “Kibritlerle zaman öldürüyorduk.”</p>

    <p>Ağabeyime hayran oldum. Kibrit tehlikeliydi ama iskambil kâğıdı ölüm fermanıydı.</p>

    <p>Atticus, “Jem, Scout,” dedi. “Bir daha ne şekilde olursa olsun poker oynadığınızı duymayacağım. Hadi bakayım, Dill’le gidip pantolonunu alın.”</p>

    <p>Kaldırımda yürürken Jem, “Üzülme Dill,” dedi. “Bayan Rachel sana bir şey yapamaz. Babam onu yola getirir.”</p>

    <p>Durduk. Atticus’un, “Ciddi bir şey değil... Hepsi aynı yoldan geçerler Bayan Rachel,” dediğini duyduk.</p>

    <p>Dill rahatlamıştı. Ama ben ve Jem değil. Jem’in sabahleyin pantolonlu olarak ortaya çıkması gerekiyordu.</p>

    <p>Bayan Rachel’ın merdivenlerine geldiğimizde Dill, “Ben sana benimkilerden birini veririm,” dedi. Jem kendisine uymayacağını söyledi. Ama yine de teşekkür etti. Vedalaştık. Dill evine girdi. Tam o sırada benimle nişanlı olduğunu hatırladı. Geri döndü. Beni Jem’in önünde öptü. “Mektup yaz, duydun mu?” dedi.</p>

    <p>Jem’in pantolonu için bile olsa yine de gözümüze uyku girmeyecekti sanırım. Gecenin sessizliğinde duyduğum her ses, üç katı büyüyordu. Her sürtünme, Boo Radley’in intikam almak için geldiği; sokaktan geçen zencilerin gülüşü, Boo Radley’in bizi aradığı; böceklerin tel kafes üstünde çıkardıkları ses, Boo Radley’in telleri kopardığı sanısını veriyordu. Uyku ile uyanıklık arasında bocalayıp dururken, Jem’in, “Uyudun mu?” diye mırıldandığını duydum.</p>

    <p>“Aklını mı kaçırdın?”</p>

    <p>“Şışş. Atticus’un ışığı söndü.”</p>

    <p>Ayın soluk aydınlığında, Jem’in yatağından kalktığını gördüm.</p>

    <p>“Pantolonumun peşine gidiyorum,” dedi.</p>

    <p>Yatağımın içinde dimdik oturdum. “Hayır, gidemezsin, bırakmam.”</p>

    <p>Gömleğini giymeye çalışıyordu, “Gitmeliyim,” diye karşılık verdi.</p>

    <p>“Gidemezsin. Atticus’u uyandırırım.”</p>

    <p>“Bir uyandır. Seni öldürürüm.”</p>

    <p>Jem’i yanıma çektim. Aklını başına getirmeye çalıştım. “Bay Nathan sabahleyin pantolonunu bulur Jem. Kaybettiğini biliyor. Atticus’a gösterince fena olacak ama hepsi o kadar.”</p>

    <p>“İşte bunun için gidip bulmalıyım.”</p>

    <p>Kendimi kötü hissetmeye başlamıştım. Yalnız başına oraya gitmek... Bayan Stephanie’nin sözleri geldi aklıma: Bay Nathan bir daha bir ses duyarsa, bahçeye girenin vay haline...</p>

    <p>Perişan bir haldeydim. “Bak, değmez Jem. Seni vurur Jem. Ne olursun...”</p>

    <p>Sabırla bekledi. “Bak Scout,” dedi. “Mesele şu: Atticus şimdiye kadar beni bir kere olsun dövmedi. Bundan sonra da dövmesini istemem.”</p>

    <p>Bu da bir düşünceydi. Sanki Atticus bizi her an tehdit ediyor gibi bir anlam çıkıyordu. “Seni hiç suç işlerken yakalamadı mı demek istiyorsun?”</p>

    <p>“Belki yakaladı ama dövmedi... Bu geceki hareketimiz doğru değildi Scout.”</p>

    <p>İşte, öyle zannediyorum ki Jem’le aramızdaki ayrılık ilk defa böyle başladı. Bazen onu anlamıyordum. Ama şaşkınlık anlarım uzun sürmüyordu. Fakat bu fikri anlayışımın dışındaydı. “Ne olur,” diye yalvardım. “Bir düşün... Yalnız başına orada...”</p>

    <p>“Sus artık!”</p>

    <p>“Atticus’u uyandıracağım... Yemin ederim ki uyandıracağım.”</p>

    <p>Jem pijamamın yakasından yakalayıp sıktı. “O halde ben de seninle geliyorum,” dedim.</p>

    <p>“Olmaz, gürültü yaparsın.”</p>

    <p>Ne desem boşunaydı. Arka kapının kilidini açtım. Jem merdivenlerden inene kadar bekledim. Saat iki olmalıydı. Ay batıyordu. Danteli andırır gölgeler, tozlu bir hiçliğe dönüyordu. Jem’in beyaz gömleğinin eteği, şafak sökmeden inine sığınmak için çırpman küçük bir hayalet gibi bir görünüp bir yitiyordu. Hafif bir rüzgâr çıkmış, şakaklarımdan akan terleri soğutmuştu.</p>

    <p>Galiba arka yoldan, çayırlıktan geçip, okulun bahçesini aşıp tel örgüden geçti diye düşündüm. Çünkü o yana yönelmişti. Yol buradan uzun sürerdi. O yüzden endişelenmek için henüz erkendi. Uzun bir süre kıpırdamadan durdum. Bay Radley’in çiftesinin sesini bekledim. Sonra arka bahçe kapısının gıcırdadığını duyar gibi oldum.</p>

    <p>Daha sonra Atticus’un öksürdüğünü duydum. Soluğumu tuttum. Bazen, geceleri tuvalete indiğimiz zaman onun hâlâ okumakta olduğunu görürdük. Çoğunlukla geceleri kalktığını, gelip bize baktığını, sonra uyumak için kitap okuduğunu söylerdi. Sinirlerim gerilmiş bir halde odasının ışığının hole vurmasını bekledim. Vurmadı. Rahat bir soluk aldım.</p>

    <p>Gece böcekleri çekilmişlerdi. Fakat rüzgâr çıktığından kiraz ağacının dalları çatıyı dövüyordu. Karanlık, uzakta havlayan köpeklerin sesiyle, yapayalnızdı.</p>

    <p>İşte oradaydı, dönüyordu. Beyaz gömleği tel örgünün üstünden geçti. Gittikçe büyüdü. Arka merdivenlerden çıktı. Arkasından kapıyı kilitledi. Yatağının üstüne oturdu. Tek kelime söylemeden pantolonunu gösterdi. Arkaüstü uzandı. Bir süre karyolasının gıcırdadığını duydum. Çok geçmeden bütün sesler kesildi. Bir kımıltı bile duymadım.</p>
  </div>
</body>
</html>
