<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Üçüncü Bölüm</h1>

    <p>“Bob Ewell tütün çiğnemese daha iyi olur!” Atticus’un bu konuda söylediği tek şey buydu.</p>

    <p>Fakat Stephanie Crawford’a göre, Atticus tam postaneden çıkarken yolunu Bob Ewell kesmiş, küfretmiş, yüzüne tükürmüş, dahası öldürmek istemişti. Kendisi o sırada orada bulunduğu için her şeyi görmüştü. Atticus yalnız mendilini çıkarıp yüzünü silmekle yetinmiş, Bayan Stephanie’nin yinelemesine dünyada olanak bulunmayan küfürleri soğukkanlılıkla dinlemişti. Atticus’un sessiz duruşu Bob Ewell’ı çileden çıkarmış, “Dövüşmek istemiyor musun zenci dostu?” demişti. Bayan Stephanie’ye göre, Atticus, “Hayır istemiyorum. Artık çok yaşlıyım,” demiş, ellerini cebine sokarak yürüyüp gitmişti.</p>

    <p>Jem’le anlatılanları hiç de eğlenceli bulmadık.</p>

    <p>“Hiç olmazsa,” dedim. “Bir zamanlar Maycomb’un en iyi nişancısıymış. Bay Ewell’ı...”</p>

    <p>“Üzerinde silah taşımadığını biliyorsun Scout,” dedi Jem. “Evde bile silah yok. O akşam hapishanenin önünde nöbet beklediği sırada da yanında silah yoktu. Bana üzerinde silah taşımanın başkasını kavgaya çağırmak olduğunu söylemişti.”</p>

    <p>“Bu iş başka,” dedim. “Söyleyelim de bir silah alsın.”</p>

    <p>Söyledik. Atticus da, “Saçma,” diye cevap verdi.</p>

    <p>Dill, gayret edersek Atticus’u yola getireceğimiz düşüncesindeydi. Sonra Bay Ewell onu öldürürse hepimiz açlıktan ölürdük. Alexandra halanın eline kalırdık. Daha Atticus toprağın altına konmadan, Alexandra halanın ilk yapacağı işin, Calpurnia’yı kovmak olacağını çok iyi biliyorduk. Jem, hem küçük hem de kız olduğundan ağlamanın, sinir buhranları geçirmenin yararlı olacağını söyledi. Ondan da bir sonuç elde edemedik.</p>

    <p>Ama öyle başıboş, bir şey yemeden içmeden, normal hayatımızın çok dışında bir hayat yaşadığımızı gören Atticus ne kadar korktuğumuzu anladı. Bir gece Jem’e yeni bir futbol dergisi getirdi. Ama Jem derginin sayfalarını şöyle bir çevirip kenara fırlatınca, Atticus, “Neyin var oğlum?” diye sordu.</p>

    <p>Jem hemen asıl konuya girdi. “Bay Ewell.”</p>

    <p>“Ne olmuş?”</p>

    <p>“Hiçbir şey. Sizin için korkuyoruz. Bu adam için bir şeyler yapılmalı.”</p>

    <p>Atticus acı acı gülümsedi. “Ne yapayım?” dedi. “Onunla bir barış anlaşması mı imzalayayım?”</p>

    <p>“Ne dediğini biliyorsunuz. Söylediklerini yabana atmamak gerek.”</p>

    <p>“Bilmiyorum,” diye karşılık verdi Atticus. “Jem, hiç olmazsa bir dakika için kendini Bob Ewell’ın yerine koy. Bu davayla adamın tutar yerini bırakmadım. Bunun için yüzüme tükürmesine, tehditler savurmasına isteyerek katlanıyorum. Çünkü toplum içinde eskiden bir yeri varsa bile, şimdi bunu da yitirdi. Anladın mı?”</p>

    <p>Jem başını salladı.</p>

    <p>Atticus, “Bob Ewell’dan korkacak bir şey yok,” derken içeri Alexandra hala girdi.</p>

    <p>“Ben senin yerinde olsam bu kadar emin olmazdım...” diye söze karıştı. “Bu insanları bilirsin. İntikam almadan edemezler.”</p>

    <p>“Bob Ewell bana ne yapabilir ki kardeşim?”</p>

    <p>“Pekâlâ kötü bir şey yapabilir. Bu konuyu pek o kadar hafife alma.”</p>

    <p>“Ben sizin gibi düşünmüyorum.”</p>

    <p>Ondan sonra artık korkumuz kalmadı. Yaz geçip gidiyordu. Mevsimden elimizden geldiği kadar yararlanmaya bakıyorduk. Yüksek Mahkeme davaya bakmadan Tom Robinson’a bir şey olmayacağına Atticus bizi inandırmıştı. Tom serbest bırakılmak ya da davasına yeniden bakılmak gibi iki güzel şansa sahipti. Tom, Chester’a yetmiş mil uzaklıktaki Enfield Hapishane Çiftliği’ne götürülmüştü. Atticus’a, Tom’a karısıyla çocuklarının kendisini ziyaret etmesine izin verilip verilmediğini sordum. Verilmediğini söyledi.</p>

    <p>“Peki, temyiz isteğini geri çevirirse ne olacak?” diye sordum bir akşam. “Tom’a ne olur?”</p>

    <p>Atticus, “Sandalyeye gider!” diye cevap verdi. “Tabii hükümet kararı onaylarsa. Daha üzülmenin sırası değil Scout. Elimizde güzel bir fırsat var.”</p>

    <p>Jem, divanın üstüne yayılmış teknik bir dergiyi inceliyordu. Başını kaldırdı. “Doğru değil bu!” dedi. “Suçlu olsa bile kimseyi öldürmedi ki sandalyeye gitsin. Kimsenin canına kıymadı.”</p>

    <p>Atticus, “Tecavüz suçunun Alabama’da ölümle cezalandırıldığını biliyorsun,” dedi.</p>

    <p>“Evet efendim. Ama jüri yine de ölüm cezası vermemeli. İsteseler pekâlâ yirmi yıla mahkûm edebilirler.”</p>

    <p>“Tom Robinson bir zenci Jem,” dedi. “Dünyanın bu bölgesinde hiçbir jüri, ‘Seni suçlu buluyoruz ama çok suçlu değilsin,’ diyemez. Ya böyle bir suç için doğrudan doğruya ölüm cezası uygulanır ya da davalı suçsuz bulunur.”</p>

    <p>Jem, başını sallıyordu. “Doğru olmadığını biliyorum. Ama yanlışlığın nerede olduğunu bir türlü çıkaramıyorum. Belki de ırza tecavüz suçuna ölüm cezası verilmemeli...”</p>

    <p>Atticus, gazetesini yanındaki sandalyeye bıraktı. Yasanın ırza tecavüz suçuyla ilgili bölümüne bir diyeceği olmadığını belirtti. Kendisini asıl üzen şeyin, Tom Robinson davasında olduğu gibi, yalnız söze dayanan, elde gerçek bir kanıt olmadan karar verilmesinin istenmesi, jürinin de davalıyı ölüm cezasına çarptırması olduğunu söyledi. Bakışlarını bana çevirdi... Dinlediğimi görünce konuyu daha da anlaşılacak bir biçime soktu. “Demek istiyorum ki, bir insanın ölüme mahkûm edilmesi için en azından iki görgü tanığı olmalı. Biri, ‘Evet, ben oradaydım. Tetiği çektiğini gördüm,’ diyebilmeli.”</p>

    <p>Jem, “Ama böyle söze dayanan tanıklıklarla birçok insan ölüme gitti, gidiyor da,” dedi.</p>

    <p>“Biliyorum. Birçoğu da haklı olarak gidiyor. Ama görgü tanığı olmayınca hep kuşkulu bir yanı kalıyor. Belki yasanın dediği gibi bu kuşku ‘akla yatkın bir kuşku’dur ama yine de davalının bu kadarcık bir kuşkuya bile hakkı vardır... Çünkü davalı ne kadar suçlu görünürse görünsün, sonunda suçsuz çıkabilir.”</p>

    <p>“O halde her şey jüriye bağlı. Jüri yöntemini kaldırmalıyız,” dedi Jem.</p>

    <p>Atticus gülmemek için kendini tutmaya çalıştı ama başaramadı. “Bize karşı epeyce amansızsın oğlum,” dedi. “Ama daha iyi bir yöntem olmalı düşüncesindeyim ben de. Yasayı değiştirmeli. O biçimde değiştirmeli ki, ölüm cezalarını yalnız yargıçlar verebilmeli.”</p>

    <p>“Öyleyse Montgomery’ye gidin, mücadele edin, yasayı değiştirin.”</p>

    <p>“Yasayı değiştirmenin ne kadar güç olduğunu anlayınca hayretler içinde kalacaksın. Zamanı geldiğinde, yasayı değiştirdiklerinde sen de yaşlanmış olacaksın.”</p>

    <p>Bu cevap, Jem’i doyurmadı. “Hayır efendim, olamaz,” dedi. “Tom Robinson suçlu değildi. Suçlu dediler. Jüri kullanma yönteminin modası geçmiştir artık.”</p>

    <p>“Oğlum, sen ve senin gibi on bir oğlan o jüride olsaydı, bugün Tom Robinson özgür bir kişi olarak aramızda dolaşıyor olurdu. Onun için hayatındaki hiçbir şeyin mantığını etkilemesine izin verme. Tom’un jürisinde on iki mantıklı kişi vardı. Ama mantıklarıyla kendi aralarına başka bir şeyin girdiğine tanık oldun. Aynı şeye o gece hapishane önünde de tanık oldun. O topluluk hapishanenin önünden mantıklı insanlar oldukları için değil, siz orada olduğunuz için uzaklaştılar. Dünyamızda, insanlara akıllarını, mantıklarını hiçe saydıran bir şey var... İsteseler bile adil olamıyorlar. Mahkemelerimizde, zencilerle beyazlar arasındaki davaları hep beyazlar kazanır. Çirkin bir şey ama bu, hayatın gerçeklerinden biri.”</p>

    <p>Jem inatla, “Yine de doğru değil,” diye atıldı, yumruğunu hafif hafif dizine vuruyordu. “Böyle bir tanıklıkla bir insanı mahkûm edemezsiniz... Edemezsiniz.”</p>

    <p>“Edemeyiz, ama ediyorlar. Ettiler. Büyüdükçe buna benzer daha birçok olayla karşılaşacaksın. Bir insanın hakkını elde edebileceği tek yer olan mahkeme salonlarına bile kinlerimizi, öfkelerimizi taşımayı becerebiliyoruz. Büyüdükçe günlük hayatta, beyaz adamın daima siyah adamı aldatmakta olduğunu göreceksin... Ama sana bir şey söyleyeceğim, bunu aklından çıkarma... Siyah adamı aldatan beyaz adam ister zengin ister yoksul, isterse iyi isterse kötü bir aileden olsun, değişmez. O adam daima kötü bir adamdır.”</p>

    <p>Atticus o kadar sakin konuşuyordu ki, son kelimeleri kulaklarımızda bir bomba gibi patladı. Başımı kaldırıp baktım. Atticus’un yüzündeki acıyı gördüm. “Bir zencinin bilgisizliğinden yararlanmaya kalkan bir beyaz adamdan daha aşağılık kimse olamaz,” diye sürdürdü sözünü. “Günlerden bir gün zencilere yaptıklarımızın karşılığını göreceğiz. Umarım bu sizin döneminize rastlamaz çocuklarım.”</p>

    <p>Jem başını kaşıyordu. Birden gözleri irileşti. “Atticus,” dedi. “Niçin bizimle Bayan Maudie gibi kimseler jüri sandalyelerine oturmuyor? Jüri üyeleri içinde Maycomb’dan birini hiç görmedim... Hep köylerden getirirler. Niçin?”</p>

    <p>Atticus sandalyesinin arkalığına dayandı. Anlamadığım bir nedenden Jem’in sordukları hoşuna gidiyordu. “Bunu ne zaman düşüneceksin diye bekliyordum,” dedi. “Birçok nedeni var... Birincisi, Bayan Maudie kadın olduğu için jüri üyesi olmaya hakkı yok...”</p>

    <p>“Yani Maycomb’da kadınların...” diye itiraz edecek oldum.</p>

    <p>“Evet,” diye sürdürdü sözünü. “Kadınlarımızı Tom Robinson davası gibi hayatın çirkin gerçeklerinden korumak için onları jüriye almıyoruz.” Sonra gülümsedi. “İşe kadınlar karışırsa bir davayı sona erdireceğimizden kuşkuluyum.”</p>

    <p>Jem’le gülüştük. Bayan Maudie’nin jüride olması etkili olurdu, ama tekerlekli sandalyesinde oturan Bayan Dubose’u düşündüm. Belki durmadan, “Şu tokmağını vurmayı bırak John Taylor, bir soru soracağım,” diyecekti. Belki atalarımız doğru düşünmüşlerdi.</p>

    <p>Atticus, “Bizim gibi kimseler istedikleri jüriyi her zaman oluşturabilirler,” dedi. “Bizim kendini beğenmiş Maycomb’lu vatandaşlarımız böyle şeylere karşı ilgi duymazlar. Sonra korkarlar da. Çünkü...”</p>

    <p>Jem, “Neden korkarlar?” diye atıldı.</p>

    <p>“Birbirlerinin dostluğunu, birbirlerinden elde ettiklerini yitirmekten korkarlar.”</p>

    <p>“Evet ama jüri oylarını gizli kullanmaz mı?”</p>

    <p>Atticus gülerek, “Daha alacak epeyce yolun var oğlum,” dedi. “Jüri üyelerinin oylarının gizli olması gerekir. Ama öyle değildir tabii. Jüride üye olmak, bir konu hakkında kendi kendine karar vermek, bunu korkmadan bildirmek demektir. Ama ne yazık ki insanlar bu biçimde davranmaktan hoşlanmıyorlar.”</p>

    <p>“Tom Robinson hakkında pek çabuk karara vardılar.”</p>

    <p>Atticus’un parmakları saatine gitti. “Hayır, acele etmediler,” dedi. Kendi kendine konuşuyor gibiydi. “İşte beni düşündüren nokta da bu. Bir başlangıcın gölgesindeyiz sanırım. Jüri karar vermek için birkaç saat harcadı. Sonuç kaçınılmazdı. Başka zaman olsa birkaç dakika içinde karar verirlerdi. Ama bu kez...” Sözünü kesip bize baktı. “Belki bilmek istersiniz,” dedi. “Jüri üyelerinden biri epeyce uğraştı. Tom Robinson’ın lehine. Başlangıçta tek istediği ölümdü.”</p>

    <p>Jem hayretle, “Kim?” diye sordu.</p>

    <p>Atticus’un gözlerinde muzip bir ışıltı vardı. “Bana düşmez ama şu kadarını söyleyeceğim. Hapishanenin önünde de onunla karşılaşmıştık...”</p>

    <p>“Cunningham mı?” diye soran Jem’in ağzı bir karış açılmıştı. “Demek jürideydi ha... Alay ediyorsunuz değil mi?” Atticus ona göz ucuyla bakıyordu.</p>

    <p>“Cunningham’ların akrabası vardı.”</p>

    <p>“Tanrı aşkına, bir bakıyorsun öldürmek istiyorlar, bir bakıyorsun özgürlüğüne kavuşturmak istiyorlar. Anlamadım gitti.”</p>

    <p>Atticus insanları yakından tanımak gerektiğini söyledi... Cunningham’lar Yenidünya’ya geldikleri günden beri kimseden ne bir şey almışlar ne de bir şey istemişlerdi. Bir kez saygılarını kazandın mı, sana canıgönülden bağlanıyorlardı. Atticus kuşkudan ileri gitmeyen bir duyguya sahip olduğunu söyledi: Atticus’a göre, o gece Cunningham’lar, hapishanenin önünden, Finch’lere karşı hatırı sayılır bir saygı duyarak ayrılmışlardı. “Eğer jüriye o topluluktan iki kişi koyabilseydik işimiz işti.”</p>

    <p>Jem ağır ağır, “Jüri üyelerinin arasına, bir gece önce sizi öldürmek isteyen kimselerden birini özellikle mi koydunuz? Böyle bir riski nasıl göze alırsınız Atticus, nasıl?” dedi.</p>

    <p>“Konuyu iyice incelersen, bunda çok az risk olduğunu görürsün. Mahkûmiyet kararı vermeye hazır bir insanla mahkûmiyet kararı vermeye hazır başka bir insan arasında pek fark yoktur değil mi? Ama mahkûmiyet kararı vermeye hazır bir insanla yine bu kararı vermeye hazır ancak kafası biraz karışmış bir adam arasında bir fark vardır. Cunningham, jüri üyeleri arasında kendinden, vereceği karardan emin olmayan tek üyeydi.”</p>

    <p>“Bu adamın Bay Cunningham’la akrabalığı nedir?” diye sordum.</p>

    <p>Atticus ayağa kalktı. Gerindi. Esnedi. Daha yatma saati gelmemişti. Ama onun kendi başına kalmak, bir parça gazete okumak istediğini anladık. Gazetesini aldı. Katladı. Başıma vurarak, “Dur bakayım,” dedi. “Galiba çifte kuzeni oluyor.”</p>

    <p>“Nasıl olur?”</p>

    <p>“İki erkek kardeş, iki kız kardeşle evlenmiş. İşte sana söyleyeceğim bu kadar... İşin içinden çık.”</p>

    <p>Bir hayli düşündüm. İşin içinden çıkamadım.</p>

    <p>Küçük Walter Cunningham’ın yardımına koştuğum sayısız kötü anları hatırladım. Şimdi kahramanca davranışlarıma memnun oluyordum. “Okul başlasın, Walter’ı yemeğe çağıracağım,” dedim. İlk gördüğüm anda onu dövmek için ettiğim yemini çoktan unutmuştum. “Okuldan sonra da oynamaya gelir. Atticus akşam arabayla evine bırakır. Arada sırada gece kalabilir, değil mi Jem?”</p>

    <p>Alexandra hala, “Hele o zaman gelsin, düşünürüz,” dedi. Bu bir söz değildi, geçiştirme bir cevaptı.</p>

    <p>Hayretle, “Niçin hala?” dedim. “Onlar iyi insanlar değil mi?”</p>

    <p>Dikiş dikerken taktığı gözlüklerinin üstünden yüzüme baktı. “Jean Louise,” dedi. “İyi insan olduklarından hiç kuşkum yok. Ama bizim düzeyimizde kimseler değil.”</p>

    <p>Jem, “Yani cahil kimselerdir demek istiyor Scout,” dedi.</p>

    <p>“Ama ben de...”</p>

    <p>Alexandra hala, “Jean Louise,” diye araya girdi. “Küçük Walter Cunningham’ı banyoya sokup bir güzel yıkasan, ayağına ayakkabı giydirip, sırtına yeni bir elbise geçirsen de o yine bir Cunningham olarak kalır. Asla Jem gibi olamaz. Hem sonra o ailede içki alışkanlığı vardır. Finch kadınları bu türden insanlara ilgi duymaz.”</p>

    <p>Jem, “Hala,” dedi. “Scout daha dokuz yaşına bile girmedi.”</p>

    <p>Ama Alexandra hala söyleyeceğini söylemişti. Dediğim dedik diye direttiği son konuşmamızı hatırladım. Nedenini anlayamamıştım... Calpurnia’nın evine gitmek istediğim, planlar kurduğum zamandı. Meraklanmıştım. İlgi duymuştum. Calpurnia’nın konuğu olmak, nasıl yaşadığını görmek, arkadaşlarıyla tanışmak istemiştim. Ay’ın karanlık yüzünü görmek de isteyebilirdim. Bu kez bambaşka bir taktik kullanmıştık ama halanın hedefi aynıydı. Belki de bu yüzden bizimle oturmaya gelmişti... Arkadaşlarımızı seçmekte bize yardım etmek için gelmişti. Elimden geldiğince ona karşı koyacaktım.</p>

    <p>“Cunningham’lar iyi insanlarsa, onlarla neden ahbap olmayacakmışım?”</p>

    <p>“Ben sana ahbap olma demedim. Herkese karşı nazik, hatta yardımcı olabilirsin. Ama eve çağırmana gerek yok.”</p>

    <p>“Peki, bizimle akraba olsalardı ne olurdu hala?”</p>

    <p>“Değiller ki. Ama olsaydı bile cevabım yine aynı olurdu.”</p>

    <p>“Hala,” diye atıldı Jem. “Atticus, insan, arkadaşları arasında bir seçim yapabilir, ama ailesinde yapamaz der. Onları kabul etmemek insanı aptal durumuna düşürür der.”</p>

    <p>Alexandra hala, “Babanın söyledikleri saçma,” dedi. “Ben yine Jean Louise, Walter Cunningham’ı bu eve çağırmayacak diyorum. En yakın akrabası bile olsaydı, bu eve adımını atamazdı. Ama bir iş için Atticus’un yanına gelebilir. İşte böyle.”</p>

    <p>Dediği dedikti halanın. Ama bu kez birtakım nedenler de ileri sürmesi gerekiyordu. “Ama ben Walter’la oynamak istiyorum hala, niçin oynamayalım?” dedim.</p>

    <p>Gözlüklerini çıkarıp, bakışlarını üzerime dikti. “Nedenini söyleyeceğim,” dedi. “Oynayamazsın, çünkü o ayaktakımından. Onunla ahbap olup onun gibi konuşmanı, onun gibi davranmanı istemiyorum. Şimdilik zaten babana yeterince dert oluyorsun.”</p>

    <p>Kabahatim neydi bilmiyorum. Ağlamaya başlamıştım. Jem boynuma sarıldı, beni odasına çıkardı. Atticus sesimizi duydu. Kapısından başını uzattı. Jem, “Bir şey yok efendim,” dedi. “Merak etmeyin.” Atticus odasına döndü.</p>

    <p>Jem, cebini karıştırdı. “Al çiğne,” diyerek şekerli çiklet uzattı. Çikleti ağzıma göre kıvırıp avurduma yerleştirmek birkaç dakika aldı. Gözyaşlarım da hemen diniverdi.</p>

    <p>Jem masasının üstündeki şeyleri düzeltiyordu. Saçları ensesinde havaya kalkmış, önündekiler alnına doğru dimdik uzanmıştı. Jem bir gün gelip bir erkek görünüşü kazanacak mı acaba diye merak ettim... Belki kafasını kazıtırsa saçları düzgün bir şekilde çıkabilirdi. Kaşları gürleşip kalınlaşıyordu. Vücuduna başka bir incelik geliyordu. Boyu da uzuyordu.</p>

    <p>Benim yeniden ağlamaya başlayacağımı sandığından galiba, “Kimseye söylemezsen sana bir şey göstereceğim,” dedi. Ne olduğunu sordum. Gömleğini açarak göğsünü gösterdi. Utangaç utangaç gülümsedi.</p>

    <p>“Ne olmuş?”</p>

    <p>“Göremiyor musun?”</p>

    <p>“Yooo.”</p>

    <p>“Kılları görmüyor musun?”</p>

    <p>“Nerede?”</p>

    <p>“İşte, tam burada.”</p>

    <p>Jem benim için daima iyi bir arkadaş ve dost olmuştu. Onun için kırmak istemedim. Çok güzel olduğunu söyledim ama bir şey göremiyordum. “Harikalar Jem,” dedim.</p>

    <p>“Koltuk altlarımda da var,” dedi. “Gelecek yıl futbol oynayabileceğim. Scout, halanın seni kızdırmasına izin verme.”</p>

    <p>Bana, halayı kızdırmamamı tembih eden o değildi sanki.</p>

    <p>Jem, “Biliyorsun,” dedi. “Kız çocuklarına alışık değildir... Hele senin gibi kızlara hiç. Seni bir hanımefendi yapmaya çalışıyor. Dikiş dikmeye veya başka bir şey yapmaya çalışamaz mısın?”</p>

    <p>“Dünyada olmaz. Hala beni sevmiyor, sorun bu. Ben de aldırış etmiyorum. Walter Cunningham’a ayaktakımı demesi beni çok üzdü Jem. Yoksa Atticus’un başına dert olduğumu söylemesine aldırış etmedim. Bu konuyu bir keresinde konuştum. Atticus’a kendisine dert olup olmadığımı sordum. Olmadığımı söyledi. Hatta böyle şeylere kafa yormamamı da öğütledi. Şimdi şu Walter, Jem, hiç de ayaktakımı değil. Ewell’lara benzemiyor ki.”</p>

    <p>Jem ayakkabılarını fırlatarak çıkardı. Kendini yatağa attı. Sırtına bir yastık dayayıp okumak için kullandığı başucundaki lambayı yaktı. “Biliyor musun Scout?” dedi. “Artık her şeyi düşündüm. Uzun zamandır düşünüyordum. Şimdi bir karara vardım. Dünyada dört çeşit insan var. Biz ve komşularımız gibi normal, orta halli kişiler, Cunningham gibileri, Ewell’lar gibileri ve bir de zenciler var.”</p>

    <p>“Peki, Çinliler ya da öteki uluslar ne oluyor?”</p>

    <p>“Ben Maycomb’dakilerden söz ediyorum. Sorun şurada: Bizim gibiler Cunningham’lardan, Cunningham’lar Ewell gibilerden, Ewell’lar da zencilerden hoşlanmıyor, onları aşağı görüyorlar.”</p>

    <p>Jem’e sorun buysa, Tom’un jürisinin niçin Cunningham gibilerden oluşturulduğunu, Tom’un neden mahkûm edildiğini sordum.</p>

    <p>Jem sorumu çok gereksiz bulmuş gibi eliyle geçiştirdi.</p>

    <p>“Bir gün,” diye söze başladı. “Atticus’un radyodaki müziğe tempo tuttuğuna ve içki içtiğine tanık oldum.”</p>

    <p>“Böylece Cunningham’lara benziyoruz,” demektir dedim. “Halanın niçin...”</p>

    <p>“İzin ver bitireyim. Yine de onlardan bir ayrılığımız var. Bir keresinde Atticus’un halanın ailenin geçmişine neden bunca düşkün olduğunu açıkladığını hatırlıyorum: Çünkü bizim aile adımız var, ama paramız yok. Soyluluğumuz...”</p>

    <p>“Anlamıyorum Jem. Bana da Atticus, bu eski aile düşüncesinin saçmalık olduğunu, herkesin ailesinin ötekiler kadar eski olduğunu söylemişti. Zenciler ve İngilizler de buna dahil mi diye sordum, evet dedi.”</p>

    <p>“Görgü, eski aile demek değildir. Bence bir ailenin bireylerinin ne kadar zamandır okuma yazma bildiği sorunudur. Scout bu konuyu çok düşündüm. Bundan başka neden bulamadım. Finch’ler çok eski zamanlardan beri okumuş kimselermiş. Kadınlar böyle şeylerle övünüyorlar işte. Ne yaparsın.”</p>

    <p>“Okumuş kimseler olmalarına sevindim. Yoksa ne yapardık?”</p>

    <p>“Peki, Cunningham’ların niçin farklı olduklarını nasıl açıklarsın? Bay Cunningham imzasını atmaktan âciz. Biz onlardan daha eski bir zamandan beri okuyup yazmasını biliyoruz.”</p>

    <p>“Hayır, herkes okuma yazma öğrenebilir. Kimse anasının karnından okuma yazma bilerek doğmaz. Walter, nazik ve terbiyeli bir çocuk olabilecekken okulda geri kalıyor. Çünkü arada sırada babasına yardım etmek için okula gelemiyor. Bence Walter’ın bir suçu yok. Jem bana sorarsan sadece bir tür insan var. O da insanın kendisi.”</p>

    <p>Jem dönüp yastığına bir yumruk indirdi. Tekrar sırtını dayadığında yüzü bulutlanmıştı. Kendi içine kapanmak üzereydi. Kaşları çatıldı. Dudakları kapandı. İncecik bir çizgi oldu. Bir süre konuşmadı.</p>

    <p>Sonunda, “Ben de öyle düşünmüştüm?’ dedi. “Senin yaşındayken. Bir tür insan varsa niçin birbirleriyle geçinemiyorlar? Hepsi birbirine benziyorsa, niçin birbirlerini kırmak için bu kadar çaba harcıyorlar? Scout, öyle sanıyorum ki, bir şeyi anlamak üzereyim, Boo Radley’in bunca yıl niçin evine kapandığını anlıyor gibiyim... Çünkü evinde kalmak istiyor...”</p>
  </div>
</body>
</html>
