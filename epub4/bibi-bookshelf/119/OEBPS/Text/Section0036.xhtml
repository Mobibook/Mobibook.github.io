<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dokuzuncu Bölüm</h1>

    <p>Alexandra hala yerinden fırladı. Şömineye tutundu. Bay Tate ayağa kalktı. Fakat Alexandra hala yardım istemediğini söyledi. Hayatında ilk defa olarak Atticus’un ikinci bir benlik haline gelen nezaketi, burada yenildi. Oturduğu yerden kımıldamadı.</p>

    <p>Nedense, Bay Bob Ewell’ın bir gün Atticus’un canını yakacağına dair sözlerinden başka bir şey düşünemiyordum. Bay Ewell neredeyse isteğine ulaşıyordu. Gerçekten de, dediği gibi bu düşüncesini gerçekleştirmek uğruna canını vermişti.</p>

    <p>Atticus, “Heck emin misin?” diye sordu.</p>

    <p>“Evet. Artık bu çocuklara bir zararı dokunamaz.”</p>

    <p>“Bunu demek istemedim.” Atticus uykuda konuşur gibiydi. Birden yaşını göstermeye başlamıştı. Çenesinin sert çizgisi yumuşamış, kulaklarının altında kırışıklıklar belirmişti. Kuzguni siyah saçları şakaklarından kırlaşmaya başlamıştı.</p>

    <p>Sonunda Alexandra hala, “Oturma odasına geçelim mi?” dedi.</p>

    <p>“Eğer bir sakıncası yoksa, Jem’i rahatsız etmiyorsak burada kalmayı yeğlerim,” diye cevap verdi Bay Heck Tate. “Bir yandan da Scout’ın olanları anlatmasını istiyorum.”</p>

    <p>Bay Heck Tate elini kaldırdı. “Siz odanıza gidin Bayan Alexandra dedi. “Ne kadar perişan olduğunuzu görüyorum. Bir şeye de üzülmeyin. Her zaman duygularımıza göre hareket edecek olursak kuyruğunun peşinden koşan kedilere döneriz. Bayan Scout, olanları anlatır mısınız?”</p>

    <p>Atticus’un yanına gittim. Hemen bana sarıldığını gördüm. Başımı kucağına gömdüm. “Eve gitmek üzere yola çıktık. Jem’e ayakkabılarımı unuttuğumu söyledim. Tam ayakkabılarımı almak için dönmek üzereydik ki okulun ışıklarının söndüğünü gördük. Jem, yarın gidip alabileceğimi söyledi...”</p>

    <p>Atticus, “Başını kaldır Scout,” dedi. “Bay Tate de duysun.” Kucağına çıkıp oturdum.</p>

    <p>“Sonra Jem, susmamı istedi. Ben bir şey düşünüyor sandım. Jem bir şey düşüneceği zaman beni hep susturur... Sonra bana bir şey duyup duymadığımı sordu. Biz önce Cecil sandık.”</p>

    <p>“Cecil mi?”</p>

    <p>“Cecil Jacobs. Gece okula giderken birden karşımıza çıkıp bizi korkutmuştu. Yine o yapıyor sandık. Bir çarşafa bürünmüştü. En iyi kostüm yarışması vardı. Kimin kazandığını bilmiyorum.”</p>

    <p>“Sesin Cecil’den geldiğini sandığınızda neredeydiniz?”</p>

    <p>“Okuldan yeni ayrılmıştık. Cecil’e bağırdım.”</p>

    <p>“Nasıl bağırdın?”</p>

    <p>“Cecil kocaman bir korkaktır, diye bağırdım. Cevap alamadık. Jem, hey gibi bir şey dedi. Ölüyü canlandıracak kadar yüksek sesle bağırmıştı. Yine bir şey olmadı.”</p>

    <p>“Bir dakika Scout,” diyerek Bay Tate sözümü kesti. “Bay Finch, siz seslerini duydunuz mu?”</p>

    <p>Atticus duymadığını söyledi. Radyosu açık olduğu için duymamıştı herhalde... Alexandra hala da odasında radyo dinliyordu. Atticus, kız kardeşinin radyo dinlediğini de biliyordu. Çünkü kendisinden, radyosunu bir parça kısmasını istemişti. “Ben radyomun sesini daima çok açarım,” diyerek Atticus gülümsedi.</p>

    <p>“Acaba komşular duydular mı?”</p>

    <p>“Sanmam Heck. Çoğu radyo dinler. Dinlemeyenler de tavuk gibi erkenden yatarlar. Maudie Atkinson duymuş olabilir ama yine de sanmam.”</p>

    <p>Bay Tate, “Devam et Scout,” dedi.</p>

    <p>“Şey, sonra yürümeye başladık Bay Tate. Kostümün içinde hapsolmuş gibiydim ama Jem’in duyduğu sesi ben de duydum. Ayak seslerini demek istiyorum. Biz yürüdüğümüz zaman yürüyor, durduğumuz zaman duruyordu. Jem beni görebildiğini, çünkü Bayan Crenshaw’ın kostümümü yaldızla boyamış olduğunu söyledi. Ben jambondum.”</p>

    <p>Bay Tate hayretle, “O da ne?” diye sordu.</p>

    <p>Atticus rolümü, Bay Tate’e anlattı. Kostümümün nasıl olduğunu da söyledi. “Eve geldiğinde görmeliydin,” diye ekledi. “Telleri eğri büğrü olmuştu.”</p>

    <p>Bay Tate çenesini ovuşturdu. “Acaba Bob Ewell’ın üzerinde niçin öyle lekeler var, anlamıyorum,” dedi. “Elbisesinin kolları küçük küçük delikler içinde. Kollarında da aynı deliklerden bir iki tane var. Şu kostümü görebilir miyim?”</p>

    <p>Atticus gidip kostümü getirdi. Paslı telin üstünde bıçak darbesinin meydana getirdiği uzun, parlak bir çizgi açıkça görülüyordu. “Bob Ewell şaka yapmıyormuş,” diye mırıldandı Bay Tate.</p>

    <p>Atticus, “Adam aklını kaçırmış,” dedi.</p>

    <p>“Size karşı gelmek istemem Bay Finch... Bob Ewell aklını kaçırmış değildi. O kadar çok içmişti ki, çocukların canına kıyacak kadar kendini cesur bulmuştu. Sizinle asla yüz yüze gelemezdi.”</p>

    <p>Atticus başını salladı. “Böyle bir insanın...”</p>

    <p>“Bay Finch bu dünyada öyle insanlar var ki, daha merhaba demeye gerek görmeden bir kurşunla canlarını alacaksınız. Böyle kimseler için kurşuna bile yazık. İşte Bob Ewell bunlardan biriydi.”</p>

    <p>Atticus, “Beni tehdit ettiği gün bütün kinlerinden kurtulduğunu düşünmüştüm. Kurtulmasa bile yalnız benim peşime düşeceğini sanıyordum.”</p>

    <p>“Küçük çocukları öldürmeyi göze alabilecek kadar aşağılık ruhlu birinin sizinle karşılaşmayı göze alacağını nasıl düşünebilirsiniz,” dedi Bay Tate içini çekerek. “Devam etsek iyi olur Scout. Arkanızdan geldiğini duydunuz.”</p>

    <p>“Evet efendim. Ağacın altına geldiğimizde...”</p>

    <p>“Ağacın altında olduğunuzu nereden anladınız?”</p>

    <p>“Yalınayaktım, Jem ağaçların altında toprağın daima daha serin olduğunu söyler.”</p>

    <p>“Jem’i milletvekili seçsek yeridir. Devam et.”</p>

    <p>“Sonra birdenbire beni biri yakaladı. Yere düştüm... Jem beni buldu. Yola doğru çekmeye başladı. Biri... Bay Ewell, Jem’i çekip yere vurdu galiba. Biraz daha dövüştüler. Sonra garip bir ses çıktı. Jem bağırdı. Demek Jem, kolu kırıldığı için bağırmış. Her neyse, Jem bağırdı. Sonra sustu. Bir daha da duymadım onun sesini. Bay Ewell beni öyle sıkıyordu ki, soluk alamaz olmuştum... Biri Bay Ewell’ı çekti. Jem ayağa kalktı diye düşündüm. İşte bütün bildiğim bu...”</p>

    <p>“Peki sonra?” Bay Tate sert set yüzüme bakıyordu.</p>

    <p>“Biri soluk soluğa çevrede dolaşıyordu ve ölecekmiş gibi öksürüyordu. Önce Jem sandım. Ama Jem’e de benzemiyordu. Kalkıp Jem’i aramaya başladım. Atticus’un yardımımıza koştuğunu sandım.”</p>

    <p>“Yardımınıza gelen kimdi?”</p>

    <p>“Kendisi şurada duruyor Bay Tate. Size adını kendi söylesin.”</p>

    <p>Bunu söylerken köşede duran adamı göstermiştim. Fakat parmağımı hemen indirdim. Atticus her zaman birini parmakla göstermenin ayıp olduğunu söylerdi.</p>

    <p>Yabancı hâlâ duvara yaslanmış olarak duruyordu. Kollarını göğsünde kavuşturmuştu. Onu gösterdiğimde kollarını indirdi. Avuçlarını duvara yapıştırdı. Bu eller, güneş yüzü görmemiş, bembeyaz ellerdi. Jem’in krem rengine boyalı aydınlık odasında dikkati üzerine çekiyordu.</p>

    <p>Bakışlarım ellerinden tozlanmış haki renkli pantolonuna gitti. Yırtık pırtık kaba pamukludan gömleğine baktım. Yüzü de elleri kadar beyazdı. Yalnız sipsivri çenesinde bir leke vardı. Avurtları içeri çökmüştü. Geniş bir ağzı vardı. Şakaklarında hafif kırlıklar görülüyordu. Kurşuni renkli gözleri o kadar renksizdi ki önce kör olduğunu sandım. Saçları incecik ve seyrekti. Başının tepesinde toplanmışlardı.</p>

    <p>Ellerini duvardan çekti. Duvarda ellerinin ıslaklığı kalmıştı. Yabancı, titriyordu da. Ben yüzüne hayretle bakarken, yabancının sakinleştiğini hissettim. Dudakları çekingen bir gülümseyişle aralandı. Komşumuzun yüzü, birden gözlerime dolan yaşlarla bulandı.</p>

    <p>“Merhaba Boo,” dedim.</p>
  </div>
</body>
</html>
