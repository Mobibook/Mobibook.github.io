<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bülbülü Öldürmek</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Sekizinci Bölüm</h1>

    <p>Biri yeniden bağırmaya başlamıştı.</p>

    <p>“Mayella Violet Ewell!”</p>

    <p>Genç bir kız tanık kürsüsüne doğru yürüdü. Elini kaldırıp yapacağı tanıklığın gerçeğin kendisi olacağı, gerçekten başka bir şey olmayacağı üzerine yemin edip Tanrı’nın yardımını dilerken zayıf, narin biri olduğu izlenimini uyandırıyordu. Ama tanık sandalyesine yüzü bize dönük olarak oturduğu zaman, aslında ağır işlere alışmış hantal biri olduğu açık seçik görülebiliyordu.</p>

    <p>Maycomb’da kimin düzenli yıkandığını anlamak çok kolaydır: Bay Ewell’ın derisini yüzmüşler gibi bir havası vardı. Sanki bir gece evvel yaptığı banyo, vücudundaki koruyucu bir tabakasını almış, derisi dış etkilere karşı duyarlık kazanmıştı. Mayella temiz olmaya gayret edermiş gibiydi. Aklıma Ewell’ların avlusundaki kırmızı sardunyalar geldi.</p>

    <p>Bay Gilmer, Mayella’dan, geçen yılın kasım ayının yirmi birinci günü akşamı olanları kendi kelimeleriyle, ama yalnız kendi kelimeleriyle anlatmasını istedi.</p>

    <p>Mayella sesini çıkarmadan oturuyordu.</p>

    <p>Bay Gilmer sabırla, “O akşam neredeydiniz?” diye sordu.</p>

    <p>“Verandada.”</p>

    <p>“Hangisinde?”</p>

    <p>“Bir tek veranda var. Öndekinde.”</p>

    <p>“Verandada ne yapıyordunuz?</p>

    <p>“Bir şey yapmıyordum.”</p>

    <p>Yargıç Taylor, “Bize olanları anlatın Bayan Ewell,” dedi. “Anlatabilirsiniz, değil mi?”</p>

    <p>Mayella yargıca uzun uzun baktı. Sonra ağlamaya başladı. Ağzını eliyle kapatıp hıçkırdı. Yargıç Taylor, bir süre hiç sesini çıkarmadı. Sonra, “Artık yeter,” dedi. “Gerçeği söylemek için buradaki kimseden korkun olmasın. Bütün bunlar sana garip geliyor ama korkmaya, utanmaya neden yok. Neden korkuyorsun?”</p>

    <p>Mayella ellerini ağzından çekmeden bir şeyler söyledi. Yargıç, “Ne dedin?” diye sordu.</p>

    <p>Mayella, Atticus’u göstererek, “Ondan korkuyorum,” dedi.</p>

    <p>“Bay Finch’ten mi?”</p>

    <p>Mayella heyecanla onayladı. “Babama yaptığını bana da yapmasını istemiyorum... Onu solak çıkardı...”</p>

    <p>Yargıç Taylor, gür beyaz saçlarını kaşıdı. Babasının solaklığından neden hicap duyduğunu anlamaya çalıştığı belliydi. “Kaç yaşındasın?” diye sordu.</p>

    <p>Mayella, “On dokuz,” diye cevap verdi.</p>

    <p>Yargıç Taylor genzini temizledi. Pek beceremese de müşfik bir ses tonuyla, “Bay Finch’in seni korkutmaya niyeti yok,” dedi. “Zaten burada oturmamın nedeni de bu ya. Artık koca bir kız oldun. Hadi bakayım olanları bir bir anlat. Anlatabilirsin, değil mi?”</p>

    <p>Jem’e, “Sence zeki bir kız mı?” diye fısıldayarak sordum.</p>

    <p>Jem, “Daha anlayamadım,” diye cevap verdi. “Ama yargıcı kendine acındıracak kadar akıllı. Belki de... daha bilmiyorum.”</p>

    <p>Yatışan Mayella, Atticus’tan yana korkuyla bir kez daha baktı. Sonra Bay Gilmer’a, “Evet efendim,” dedi. “Verandadaydım... O da geçiyordu. Babamın yakmak için getirdiği dolap vardı. Kendisi ormandayken dolabı benim parçalamamı söyledi. O sırada pek iyi değildim. O geçiyordu...”</p>

    <p>“O demekle kimi kastediyorsunuz?”</p>

    <p>Mayella, Tom Robinson’ı gösterdi. Bay Gilmer, “Daha açık konuşmanızı isteyeceğim,” dedi.</p>

    <p>Mayella, “Şurada oturan,” dedi. “Robinson.”</p>

    <p>“Sonra ne oldu?”</p>

    <p>“Buraya gel zenci, şu dolabı parçala dedim. Sana para veririm. Dolabı kolayca parçalayacak güçteydi. Parayı almak için içeri girdim. Arkamı dönmüştüm. Kendimi toplamaya fırsat kalmadan üstüme atıldı. Boynuma sarıldı. Çirkin şeyler söylüyordu. Bağırıyor, çırpınıyordum. Ama beni boynumdan yakalamıştı. Bana tekrar tekrar vurdu...”</p>

    <p>Bay Gilmer, Mayella’nın kendisini toplamasını bekledi. Mayella mendilini çevire çevire ıslak bir ip haline getirmişti. Buruş buruş olmuş mendili açıp da yüzünü silmesi için neredeyse bir dakika beklemek zorunda kaldık. Bu arada Bay Gilmer’ın başka bir soru sormasını bekliyor gibiydi. Bay Gilmer sormayınca, “Beni yere fırlattı, attı. Benden yararlandı,” dedi.</p>

    <p>Bay Gilmer, “Bağırdınız mı?” diye sordu. “Bağırdınız ve karşı koydunuz mu?”</p>

    <p>“Koydum. Avazım çıktığı kadar bağırıyordum. Tekmeler atıyordum.”</p>

    <p>“Sonra ne oldu?”</p>

    <p>“Çok iyi bilemiyorum. Sonra babamın içeri girdiğini gördüm galiba. ‘Kim yaptı, kim yaptı?’ diye haykırıyordu. Bayılmışım. Sonra gözlerimi açtığımda yanımda Bay Tate’i gördüm.”</p>

    <p>Mayella, anlattıklarından özgüven kazanmışa benziyordu. Ama babasınınki gibi küstahça bir özgüven değildi bu. Bu kızda hilekâr, sinsi bir taraf vardı.</p>

    <p>Bay Gilmer, “Bağırdığınızı, tekme attığınızı söylediniz, değil mi?” diye sordu.</p>

    <p>Mayella, babası gibi, “Elbette,” diye cevap verdi.</p>

    <p>“Size tecavüz ettiğinden de emin misiniz?”</p>

    <p>Mayella’nın yüzü karıştı. Tekrar ağlamaya başlayacak diye korktum, halbuki o, “Bana sahip oldu,” diye cevap verdi.</p>

    <p>Bay Gilmer, alnını eliyle sıvazlayarak dikkati günün ne kadar sıcak olduğu konusuna çekti. Tatlı bir sesle, “Şimdilik bu kadar,” dedi. “Ama siz oturun. Büyük umacı Bay Finch size bir şeyler soracaktır sanırım.”</p>

    <p>Atticus gülümseyerek ayağa kalktı. Tanık kürsüsüne yaklaşacağı yerde, ceketinin önünü açtı. Başparmaklarını pantolonunun askılarına geçirdi. Sonra ağır ağır karşı yöndeki pencerelere doğru yürüdü. Dışarı baktı. Dışarıda gördüğü şeyle ilgilenmediği belliydi. Yeniden dönüp tanık kürsüsüne yaklaştı. Uzun yıllar alan deneyimlerimden, Atticus’un bir konuda bir karar vermeye çalıştığını biliyordum.</p>

    <p>Gülümseyerek, “Bayan Mayella,” dedi. “Bir süre için sizi korkutamayacağım. Daha sırası değil. Önce birbirimizi tanıyalım. Kaç yaşındasınız?”</p>

    <p>Mayella başını Yargıç Taylor’dan yana öfkeyle sallayarak, “Yargıca söyledim ya,” dedi. “On dokuz yaşındayım.”</p>

    <p>“A, evet, söylediniz ya. Bana katlanacaksınız Bayan Mayella. Artık yaşlanıyorum. Birçok şeyi eskisi gibi aklımda tutamıyorum. Size, daha önce cevaplandırdığınız şeyleri sorabilirim. Ama yine de bana cevap vereceksiniz, değil mi? Güzel.”</p>

    <p>Mayella’nın duruşunda, Atticus’un onun kendisiyle işbirliği yapacağı sonucunu çıkarmasına neden olabilecek bir şey göremiyordum. Atticus, kendine çok güveniyormuş gibi davranıyordu. Mayella, Atticus’a öfkeyle bakıyordu.</p>

    <p>“Benimle alay ettiğiniz sürece bir tek kelime söylemeyeceğim.”</p>

    <p>Atticus hayretle, “Efendim?” diye atıldı.</p>

    <p>“Benimle alay ettiğiniz sürece...”</p>

    <p>Yargıç Taylor, “Bay Finch sizinle alay etmiyor,” dedi. “Neyiniz var sizin?”</p>

    <p>Mayella, kirpiklerinin arasından Atticus’a bakmayı sürdürerek yargıca, “Bana Bayan Mayella veya efendim dediği sürece alay ediyor demektir. Onun oyununa gelmeyeceğim,” diye cevap verdi.</p>

    <p>Atticus, yeniden pencerelere yaklaştı. Durumu Yargıç Taylor’ın ele alıp düzeltmesini bekledi. Yargıç Taylor, kimsede acıma duygusu uyandıracak türden bir insan değildi. Ama Mayella’ya, durumu açıklamaya çalışırken ona bayağı acıdım. Mayella’ya, “Bay Finch hep böyle konuşur. Biz bu salonda yıllardan beri davalara bakıyoruz. Bay Finch herkese karşı kibar davranır. Sizinle alay etmiyor. Sadece nazik olmaya çalışıyor. O kadar,” dedi. Sonra geriye yaslandı. “Atticus, devam et. Tanığın şaşırtılmaya çalışılmadığı tutanağa geçirilsin,” diye ekledi.</p>

    <p>Acaba Mayella’yı ömründe, “Hanımefendi...” ya da, “Bayan Mayella...” diye çağıran oldu mu diye düşündüm. Böyle nazik bir davranıştan alınmasından, çağrılmadığı anlaşılıyordu. Hayatı ne biçim şeydi Tanrım? Çok geçmeden anladım.</p>

    <p>Atticus, “On dokuz yaşında olduğunuzu söylediniz,” diye sürdürdü sözünü. “Kaç kız, kaç erkek kardeşiniz var?” Pencerenin önünden kürsüye doğru yürüdü.</p>

    <p>“Bir sürü.”</p>

    <p>“Siz en büyükleri misiniz?”</p>

    <p>“Evet.”</p>

    <p>“Anneniz ne zaman öldü?”</p>

    <p>“Bilmiyorum... Epey oldu.”</p>

    <p>“Hiç okula gittiniz mi?”</p>

    <p>“Babam kadar iyi okuryazarım.”</p>

    <p>“Okula ne kadar gittiniz?”</p>

    <p>“İki üç yıl... Bilmiyorum.”</p>

    <p>Ağır ağır, ama emin olarak Atticus’un sorularının yöneldiği hedefi anlamaya başlamıştım: Bay Gilmer’ın sormak ya da karıştırmak gereğini duymadığı sorularla Atticus, jüriye, Ewell’ların evlerini ve yaşadıkları hayatı göstermeye çalışıyordu. Jüri şunları öğrendi: Yardım çekleri aileyi geçindirmekten, beslemekten çok uzaktı. Babasının, yardım çekiyle içki içtiği de oluyordu... Bazen günlerce evden uzaklaşıyor, hasta olarak dönüyordu. Hava, ayakkabıya gerek duyulmayacak kadar sıcak oluyordu. Ama ayakkabı gerektiğinde eski otomobil lastiklerinden âlâsını yapıyorlardı. Sularını çayırlıktaki kaynaktan alıyorlardı... Evlerinin çevresini çerden çöpten temizliyorlardı. Bu herkesin göreviydi zaten. Yıkanılmak istendiğinde herkes kendi suyunu taşıyor, dökünüyordu. Arada sırada eve gelip Mayella’ya niçin okula gelmediğini soran bir kadın vardı... Ailede iki kişi okuma yazma biliyordu. Dahasına gerek yoktu. Babaları onlara gerek duyuyordu.</p>

    <p>Atticus, “Bayan Mayella,” dedi. “Sizin yaşınızda birinin arkadaşları olmalı. Arkadaşlarınızı sayar mısınız?”</p>

    <p>Tanık şaşırmış gibi kaşlarını çattı. “Arkadaş mı?” diye sordu.</p>

    <p>“Evet. Yaşıtınız olan tanıdıklarınız yok mu? Kız, oğlan?”</p>

    <p>Mayella’nın öfkeli bir diş bilemeye dönen küstahlığı yeniden alevlendi. “Benimle alay ediyorsunuz, değil mi Bay Finch?” diye atıldı.</p>

    <p>Atticus, “Babanızı sever misiniz Bayan Mayella?” diye soruyu değiştirdi.</p>

    <p>“Yani size karşı iyi davranıyor mu, kendisiyle iyi geçinir misiniz?”</p>

    <p>“Fena değildir, yalnız...”</p>

    <p>“Yalnız ne?”</p>

    <p>Mayella babasına baktı. Babası yerinden kalkmış kızının cevap vermesini bekliyordu.</p>

    <p>Mayella, “Hiç,” dedi. “Babam bize karşı iyidir.”</p>

    <p>Atticus tatlı bir sesle, “Yalnız içtiği zamanlar dışında değil mi?” deyince Mayella elinde olmadan onayladı.</p>

    <p>“Hiç sizinle uğraşır mı?”</p>

    <p>“Ne demek o?”</p>

    <p>“İçtiği zaman sizi dövdüğü olur mu?”</p>

    <p>Mayella, mahkeme kâtibine ve ardından yargıca baktı. Yargıç Taylor, “Soruya cevap verin,” dedi.</p>

    <p>Mayella, üstüne basarak, “Babam hayatımda saçımın teline bile dokunmuş değildir,” dedi. “Beni hiç dövmedi.”</p>

    <p>Atticus’un gözlükleri bir parça kaymıştı. İterek yerine oturttu.</p>

    <p>“Artık birbirimize alıştık sayılır Bayan Mayella,” dedi. “Tom Robinson’dan ne parçalamasını istemiştiniz?”</p>

    <p>“Bir şifoniyeri... Bir yanında çekmeceleri olan eski bir dolaptı.”</p>

    <p>“Tom Robinson’ı iyi tanır mıydınız?”</p>

    <p>“Ne demek istiyorsunuz?”</p>

    <p>“Tom Robinson’ın kim olduğunu, nerede oturduğunu biliyor muydunuz diye sordum.”</p>

    <p>Mayella onayladı. “Biliyordum. Her gün bizim evin önünden geçerdi.”</p>

    <p>“Eve gelmesini ilk olarak mı istediniz?”</p>

    <p>Mayella bu soru karşısında hafifçe irkildi. Atticus, pencerelere doğru olan kısa yürüyüşüne başlamıştı. Sorusunu sorar, dışarı bakarak cevap beklerdi. Mayella’nın birden elinde olmadan irkilişini görmedi ama bana öyle geliyor ki kızın kıpırdadığını hissetmişti. Atticus geri döndü. Kaşlarını kaldırdı. “İlk...” diye sorusunu yeniden sormaya kalkmıştı ki, Mayella, “İlk olarak istemiştim,” diye cevap verdi.</p>

    <p>Atticus, “Daha önce de hiç size yardım etmesini istediniz mi?” diye sordu.</p>

    <p>“İstemiş olabilirim. Çevrede o kadar çok zenci var ki.”</p>

    <p>“Başkalarını çağırdığınızı hatırlıyor musunuz?”</p>

    <p>“Belki çağırmışımdır.”</p>

    <p>“Pekâlâ, şimdi ne olduğuna gelelim. Odaya girdiğiniz zaman, Tom Robinson’ın arkanızda olduğunu söylediniz. Değil mi?”</p>

    <p>“Öyle söyledim.”</p>

    <p>“Yüzünüze vurduğunu hatırlıyor musunuz?”</p>

    <p>Tanık kararsız kaldı.</p>

    <p>“Boğazınızı sıkıp sizi soluksuz bıraktığından eminsiniz. Hem karşınızdakine karşı koyuyor, bağırıyor, tekme atıyordunuz, değil mi? Yüzünüze vurduğunu hatırlıyor musunuz?”</p>

    <p>Mayella susuyordu. Sanki bir şeyi hatırlamak, kendi kendine bir şeyden emin olmak istiyor gibiydi. Bay Gilmer’a baktı.</p>

    <p>“Çok kolay bir soru Bayan Mayella. Bir daha söyleyeyim: Yüzünüze vurduğunu hatırlıyor musunuz?” Atticus’un sesi eski rahatlığını, dinginliğini yitirmişti. O kuru, yansız avukat sesiyle konuşuyordu. “Yüzünüze vurduğunu hatırlıyor musunuz?”</p>

    <p>“Hayır, vurup vurmadığını hatırlamıyorum. Hiç hatırlamıyorum. Her şey o kadar çabuk oldu ki.”</p>

    <p>Yargıç Taylor, Mayella’ya sert bir bakışla baktı. “Ağlamayın küçükhanım...” diye başlıyordu ki, Atticus, “Bırakın ağlasın sayın yargıç,” dedi. “Vaktimiz var. İstiyorsa ağlasın.”</p>

    <p>Mayella öfkeyle burnunu sildi. Atticus’a baktı. “Sorduğun her soruya cevap verebilirim. Beni buraya oturtup alay konusu yapacağını sanıyorsun değil mi? Her soruya cevap verebilirim...”</p>

    <p>Atticus, “Çok güzel,” diye karşılık verdi. “Zaten çok sorum kalmadı. Bayan Mayella sinirlenmeyin. Davalının size vurduğunu, boynunuzu sıktığını, soluğunuzu kestiğini ve size tecavüz ettiğini söylediniz. Bu suçlarla itham ettiğiniz kimsenin yanlış biri olmamasını istiyorum. Size tecavüz eden adamı gösterir misiniz?”</p>

    <p>“Gösteririm. İşte, burada oturan zenci.”</p>

    <p>Atticus davalıya döndü. “Tom, ayağa kalk,” dedi. “Bayan Mayella seni iyice görsün. Bu adam mıydı Bayan Mayella?”</p>

    <p>Tom Robinson’ın güçlü omuzları ince gömleğinin altında titredi. Ayağa kalktı. Sağ eli, sandalyenin arkasındaydı. Sanki dengesi yerinde değilmiş gibiydi. Bu dengesizlik, duruşundan ileri gelmiyordu. Sol kolu sağından birazcık daha kısa ve onun neredeyse yarısı kadar kalınlığa sahipti. Sol yanında, cansız bir biçimde sallanıyordu. Küçük, büzülmüş bir eli vardı. Balkondan görebildiğim kadarıyla bu elin ona bir yararı olmadığı kesindi.</p>

    <p>Jem soluk soluğa, “Scout,” dedi. “Scout, bak! Peder, Tom Robinson sakat!”</p>

    <p>Peder Sykes, benim önümden eğilerek, Jem’e, “Kolunu çocukken harman makinesine kaptırmış... Neredeyse kanamadan ölecekmiş... Kemikten itibaren bütün sinirleriyle kasları ezilmiş,” dedi.</p>

    <p>Atticus, “Size tecavüz eden adam bu mu?” diye sordu yeniden.</p>

    <p>“Evet, elbette bu.”</p>

    <p>Atticus’un ikinci sorusu tek bir kelimeydi. “Nasıl?”</p>

    <p>Mayella, öfkesinden saçını başını yolacak duruma gelmişti. “Nasıl yaptığını bilmiyorum. Ama yaptı işte... O kadar çabuk oldu ki...”</p>

    <p>Atticus, “Olayı sakince gözden geçirelim,” dedi. Ama Bay Gilmer, bir itirazla araya girdi. Atticus’un tanığı güç duruma soktuğunu söyledi.</p>

    <p>Yargıç Taylor kahkahalarla güldü. “Otur yerine Horace,” dedi. “Hiç de dediğin gibi bir şey yapmıyor. Asıl Atticus’u tanık yıldırmak üzere!”</p>

    <p>Salonda gülen tek kişi Yargıç Taylor’dı. Bebeklerden bile çıt çıkmıyordu. Birden, acaba bebekler annelerinin memelerine yapışıp boğuldular mı diye düşündüm.</p>

    <p>“Şimdi,” diye başladı Atticus. “Bayan Mayella, davalının gizlice yaklaştığını söylemiştiniz... Dönünce onu arkanızda gördüğünüzü söylediniz...” Atticus masasına dönmüştü. “Bu söylediklerinizi bir kez daha düşünmek ister misiniz?”</p>

    <p>“Olmayan bir şeyi söylememi mi istiyorsunuz?”</p>

    <p>“Hayır efendim. Olan bir şeyi söylemenizi istiyorum. Bir kere daha anlatın lütfen. Ne oldu?”</p>

    <p>“Ne olduğunu söyledim.”</p>

    <p>“Dönünce onu arkanızda bulduğunuzu söylediniz. O zaman mı boynunuzu sıktı?”</p>

    <p>“Evet.”</p>

    <p>“Sonra boynunuzu bırakıp sizi dövdü mü?”</p>

    <p>“Evet dedim.”</p>

    <p>“Sağ yumruğuyla sol gözünüzü mü morarttı?”</p>

    <p>“Birden başımı eğdim. Yumruğu gözüme geldi.” Mayella sonunda durumu kavramaya başlamıştı.</p>

    <p>“Birden her şeyi hatırlamaya başladınız. Biraz önce bu konuda söyleyecek bir şeyiniz yoktu, değil mi?”</p>

    <p>“Beni dövdüğünü söyledim.”</p>

    <p>“Pekâlâ. Boğazınızı sıktı, sizi dövdü, sonra da tecavüz etti. Tamam mı?”</p>

    <p>“Elbette tamam.”</p>

    <p>“Güçlü kuvvetli bir kızsınız. Bütün bunlar olurken ne yapıyordunuz? Öylece duruyor muydunuz?”</p>

    <p>“Söyledim ya, bağırıyor, tekme atıyordum.”</p>

    <p>Atticus gözlüklerini çıkardı. İyi gören sağ gözünü tanığa çevirdi. Ve soru yağmuruna tuttu. Yargıç Taylor, “Her seferinde bir soru Atticus,” diye araya girdi. “Cevap vermesi için tanığa fırsat ver.”</p>

    <p>“Kaçmaya çalıştım...”</p>

    <p>“Pekâlâ. Niçin kaçmadınız?”</p>

    <p>“Şey... beni yere çarptı. Evet öyle yaptı. Beni yere itti. Sonra da üstüme çıktı.”</p>

    <p>“Bütün bunlar olurken siz bağırıyor muydunuz?”</p>

    <p>“Elbette bağırıyordum.”</p>

    <p>“Peki kardeşleriniz niçin sesinizi duymadı? O sırada neredeydiler? Çöplükte mi?”</p>

    <p>Cevap yok.</p>

    <p>“Yoksa babanızı pencerede görene kadar hiç bağırmadınız mı?”</p>

    <p>Cevap yok.</p>

    <p>“Sizi kim dövdü? Babanız mı, Tom Robinson mı?”</p>

    <p>Cevap yok.</p>

    <p>“Babanız pencereden ne gördü? Neden gerçeği söylemiyorsunuz çocuğum? Sizi Bob Ewell dövmedi mi?”</p>

    <p>Mayella’dan başını çevirdiğinde Atticus’un yüzünde midesi ağrıyormuş gibi bir ifade vardı. Mayella’nın yüzünde ise öfke ve çılgınlık birbirine karışmıştı. Atticus yorgun bir tavırla sandalyesine çöktü. Gözlüğünün camlarını mendiliyle sildi.</p>

    <p>Mayella birden konuşma yeteneğini tekrar kazandı. “Bir şey söyleyeceğim,” dedi.</p>

    <p>Atticus başını kaldırdı. “Ne olduğunu anlatmak mı istiyorsunuz?’”</p>

    <p>Mayella, Atticus’un sesindeki davet edici yumuşaklığın farkına varmamıştı. “Bir şey söyleyeceğim. Ondan sonra da söyleyecek bir şeyim yok,” dedi. “Şu zenci bana tecavüz etti. Eğer siz kendini beğenmiş beyler bir şey yapmak istemiyorsanız, birer korkaksınız... Pis birer korkak... Hepiniz... O kibar tavırlarınız, efendimleriniz, Bayan Mayella’larınızla bir şey yapamazsınız...”</p>

    <p>Mayella, bu kez içten gelen öfkeli hıçkırıklarla sarsılmaya başladı. Bay Gilmer’ın sorularına bile cevap vermedi. Eğer Mayella bu kadar cahil ve zavallı bir insan olmasaydı, Yargıç Taylor, salondakilere ettiği hakaret yüzünden onu hapse atabilirdi. Nasıl bilmem, Atticus onu bir yerinden ağır bir şekilde yaralamıştı. Fakat Atticus, bu hareketinden memnun olmamıştı. Masasında başı önüne eğik olarak oturuyordu. Hiç kimsenin başka birine, Mayella’nın Atticus’un masasının yanından geçerken ona baktığı gibi nefretle baktığını görmedim.</p>

    <p>Bay Gilmer, yargıca, davaya ara vermesinin zamanının geldiğini haber verdi. On dakika dinlenmek için ara verildi.</p>

    <p>Atticus ve Bay Gilmer ön tarafta buluşup konuşmaya başladılar. Sonra tanık kürsüsünün gerisindeki kapıdan çıktılar. Herkes rahat bir soluk aldı. O zaman bütün duyularımın uyuşmuş olduğunu fark ettim. Jem, ayağa kalkıp gerindi. Dill de aynı şeyi yaptı. Peder Sykes yüzünü şapkasına sildi.</p>

    <p>Basın için ayrılan sırada sessiz sakin oturan Bay Underwood’la göz göze geldik. Bana gülümsedi.</p>

    <p>“Jem,” dedim. “Bay Underwood bizi gördü.”</p>

    <p>“Ziyanı yok. Atticus’a söylemez. Yalnız gazetesinin dedikodu bölümüne yazar.” Jem, yeniden Dill’e döndü. Dill’e, davanın ince noktalarını anlatıyordu sanırım. Ben de dinlemek istedim. Hiçbir noktada, Bay Gilmer’la Atticus arasında uzun tartışmalar olmamıştı. Bay Gilmer’ın isteksiz bir hali vardı.</p>

    <p>O sırada Yargıç Taylor yerine döndü. Yelek cebinden bir puro çıkardı. Dikkatle inceledi. Dill’e vurdum. Yargıcın kılı kırk yaran incelemesinden sonra puro iştahlı bir ısırışla yargıcın ağzına girmişti. “Bazen onu seyretmeye geliriz,” dedim. “Şimdi bütün öğleden sonra puroyu çiğner durur. Seyret artık.”</p>

    <p>Genel olarak dinlenme süresi, hep birlikte dışarı çıkış demekti. Ama bugün yerinden kımıldayan yoktu. Hatta gençleri utandırıp yerlerinden kaldırmayı başaramayan tembeller bile oldukları yerde duruyorlardı.</p>

    <p>Atticus ve Bay Gilmer geldiler. Yargıç Taylor saatine baktı. “Saat dörde geliyor,” dedi.</p>

    <p>“Bu davayı bugün bitirelim mi?” diye sordu Bay Gilmer.</p>

    <p>Yargıç Taylor, “Ne dersin Atticus?” dedi.</p>

    <p>Atticus, “Bitirebiliriz,” diye karşılık verdi.</p>

    <p>“Dinlenecek kaç tanığın var?”</p>

    <p>“Bir.”</p>

    <p>“Çağır öyleyse.”</p>
  </div>
</body>
</html>
