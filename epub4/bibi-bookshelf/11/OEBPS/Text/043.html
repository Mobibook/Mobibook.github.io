<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h2>3</h2>

  <p>Gail Wynand ayağa kalktı, odasına giren Dominique'i yarı yolda karşıladı.</p>

  <p>"Memnun oldum, Bayan Keating?" dedi.</p>

  <p>Dominique, "Ben de memnun oldum, Bay Wynand?" diye karşılık verdi.</p>

  <p>Wyııand koltuğun birini hafif kıpırdattı, ama o oturduktan sonra masanın arkasına geçeceği yerde, olduğu yerde durup karşısındaki kadını profesyonel bakışlarla, değer biçer gibi inceledi. Halinden bunun gerekli olduğuna inandığı belli oluyordu. Dominique'nin de durumu çok iyi bildiğinden, bu nedenle böyle bir davranışı uygunsuz bulmayacağından emindi.</p>

  <p>"Kendi stilistik kopyanızın orijinal bir kopyası gibisiniz, dedi. "Genelde sanat eserlerinin modellerini görmek insanı ateist yapar. Ama bu sefer, heykeltıraşla Tanrı arasındaki yakınlık çok fazla.</p>

  <p>"Hangi heykeltıraş?"</p>

  <p>"Heykelinizi yapan."</p>

  <p>Bu heykelin bir hikayesi olduğunu zaten sezmişti. Şimdi ise emindi artık. Dominique'in yüzündeki çok hafif gerginlik, bir an için o kayıtsız kontrolüyle çelişki yaratmıştı.</p>

  <p>"O heykeli nerede ve ne zaman gördünüz, Bay Wynand?"</p>

  <p>"Kendi sanat galerimde, bu sabah."</p>

  <p>"Nereden buldunuz?"</p>

  <p>Bu sefer şaşırma sırası Wynand'a gelmişti. "Onu bilmiyor musunuz?"</p>

  <p>"Hayır."</p>

  <p>"Arkadaşınız Ellsworth Toohey gönderdi onu bana. Hediye olarak."</p>

  <p>"Bana bu randevuyu alabilmek için mi?"</p>

  <p>"Sizin şu anda düşündüğünüzü sandığım kadar doğrudan değil. Ama genelde ... evet."</p>

  <p>"Bana bunu söylememişti."</p>

  <p>"Heykelin bende olması sizi rahatsız ediyor mu?"</p>

  <p>"Özellikle rahatsız ediyor diyemem."</p>

  <p>"Çok sevindiğinizi söyleyeceksiniz sanmıştım."</p>

  <p>"Sevinmedim."</p>

  <p>Wynand rahat bir tavırla masasının kenarına oturdu, bacaklarını uzatıp bileklerini birbiri üzerine çaprazladı.</p>

  <p>"Herhalde o heykelin izini kaybettiniz ve bulmaya çalışıyordunuz," dedi.</p>

  <p>"İki yıldır."</p>

  <p>"Ama alamazsınız." Gözlerini Dominique'in yüzüne dikip ekledi: "Stoneridge'i alabilirsiniz."</p>

  <p>"Fikrimi değiştiriyorum. Toohey'nin onu size vermesine çok sevindim."</p>

  <p>Wynand içinde zafer duygusunun batıcı etkisini hissetti. Ama bir yandan da hayal kırıklığı içindeydi. Bu kadının zihnini okuyabiliyordu. Demek okunabilir bir zihni vardı yine de. Sordu: "Size bu randevuyu kazandırdığı için mi?"</p>

  <p>"Hayır. Bu dünyada o heykele sahip olmasını isteyeceğim, sonuncu insandan bir önce siz geliyorsunuz. Toohey ise sonuncu insan."</p>

  <p>Wynand'ın zaferi kaybolmuştu. Stoneridge'i almak isteyen bir kadının söyleyeceği ya da düşüneceği bir şey değildi bu. "Heykelin Toohey'de olduğunu bilmiyor muydunuz?"</p>

  <p>"Hayır."</p>

  <p>"Ortak dostumuz Bay Ellsworth Toohey hakkında bildiklerimizi bir araya getirmemiz gerekecek galiba. Ben piyon olmaktan hoşlanmam, sanırım siz de hoşlanmazsınız; hiçbir zaman da olamazsınız. Bay Toohey'nin söylememeyi seçtiği başka şeyler de var. Örneğin heykeltraşın adı."</p>

  <p>"Söylemedi mi size?"</p>

  <p>"Hayır."</p>

  <p>"Steven Mallory."</p>

  <p>"Mailory mi? ... Hani şu ..." Wynand yüksek sesle güldü.</p>

  <p>"Ne oldu?"</p>

  <p>"Toohey bana adamın adını hatırlayamadığını söyledi. Hem de o adı!"</p>

  <p>"Bay Toohey sizi hâlâ şaşırtabiliyor mu?"</p>

  <p>"Son birkaç günde birkaç kere şaşırttı. Onunki kadar gerçekçi bir davranışta, bu tutum pek özel bir sinsilik oluyor. Çok zor bir tip. Bunu hemen hemen sanat haline getirmiş."</p>

  <p>"Zevkinizi paylaşmıyorum."</p>

  <p>"Hiçbir konuda mı? Heykelde, mimaride de mi?"</p>

  <p>"Mimarlık benim dalım değil."</p>

  <p>"Şu anda bunu söylemeniz çok yanlış değil mi?"</p>

  <p>"Herhalde."</p>

  <p>Wynand ona baktı. "İlginçsiniz," dedi.</p>

  <p>"Niyetim ilginç olmak değildi."</p>

  <p>"Bu da üçüncü yanlışınız."</p>

  <p>"Üçüncü mü?"</p>

  <p>"Birincisi Bay Toohey konusundaydı. Böyle bir buluşmada onu bana övmeniz beklenirdi. Ondan alınma güzel sözler söylemeniz, onun mimarlık konusundaki uzmanlığına ağırlık vermeniz gerekirdi."</p>

  <p>"Ama Ellsworth Toohey'i tanıyorsunuzdur herhalde. Alıntı sözlere de gerek kalmıyor."</p>

  <p>"Bunu size ben söylemeliydim. Tabii bana o tanımadığınız fırsatı tanısaydınız."</p>

  <p>"O zaman daha eğlenceli olurdu."</p>

  <p class="p2"><span class="t1"> </span></p>

  <p>"Eğlenmeyi mi bekliyordunuz?"</p>

  <p>"Bekliyorum."</p>

  <p>"Heykel konusunda mı?" Wynand'ın bulabildiği tek zaaf noktası o heykeldi.</p>

  <p>"Hayır." Dominique’in sesi sertti. "Heykel konusunda değil."</p>

  <p>"Söyleyin bana, o heykel ne zaman yapılmıştı ve kimin için yapılmıştı?"</p>

  <p>"Bay Toohey onu da mı unutmuş?"</p>

  <p>"Besbelli öyle."</p>

  <p>"Stoddard tapınağı adlı bir binayla ilgili skandalı hatırlıyor musunuz? İki yıl önceydi. Siz o sırada yurt dışındaydınız."</p>

  <p>"Stoddard tapınağı... siz benim iki yıl önce nerede olduğumu nasıl bilebiliyorsunuz? Bir dakika, Stoddard Tapınağı. Hatırlıyorum ... dine aykırı bir kilise miydi neydi... dindarları kudurtmuştu."</p>

  <p>"Evet."</p>

  <p>"Orada bir ..." Sustu. Sesi Dominique'inki gibi sert ve isteksizdi artık. "O binada çıplak bir kadın heykeli vardı," dedi.</p>

  <p>"Evet."</p>

  <p>"Anlıyorum."</p>

  <p>Bir süre sessiz kaldı. Sonra konuştuğunda sesi yine sertti. Sanki bir şeye kızıyor, öfkesini bastırmaya çalışıyordu ve o şey de Dominique'in bilemeyeceği bir şeydi.</p>

  <p>"O sıralar Bali dolaylarında bir yerdeydim. Heykeli benden önce bütün New York gördüğü için üzgünüm. Ama ben denizde dolaşırken gazeteleri okumam. Tekneye gazete getirenin hemen kovulması konusunda emrim vardır."</p>

  <p>"Stoddard Tapınağı'nın resimlerini hiç gördünüz mü?"</p>

  <p>"Hayır. Bina o heykele layık mıydı?"</p>

  <p>"Heykel binaya hemen hemen layıktı.”</p>

  <p>"Bina yok edildi, değil mi?"</p>

  <p>"Evet. Wynand gazetelerinin yardımıyla."</p>

  <p>Wynand omuz silkti. "Alvah Scarret'in o olayda çok keyiflendiğini hatırlıyorum. Yazık ki ben kaçırmışım. Ama Alvah işi iyi idare etti. Bu arada sorayım, benim o sıra yurt dışında olduğumu nereden biliyorsunuz? Bunu neden hâlâ hatırlıyorsunuz?"</p>

  <p>"Sizin yanınızdaki işimi o yüzden kaybettiğim için."</p>

  <p><span class="t18">"İdiniz</span> mi? <span class="t18">Benim</span> yanımda mı?"</p>

  <p>"Adımın eskiden Dominique Francon olduğunu bilmiyor muydunuz?"</p>

  <p>Wynand'ın omuzları, şık ceketinin içinde biraz sarkar gibi oldu. Hem şaşırma, hem çaresizlik. Dominique'e bakıp duruyordu. Bir süre sonra konuştu.</p>

  <p>"Olamaz."</p>

  <p>Dominique rahat bir tavırla gülümsedi. "Görünüşe göre Bay Toohey, bu görüşmeyi ikimiz için de mümkün olduğunca zorlaştırmaya çalışmış."</p>

  <p>"Toohey cehennemin dibine. Bunun anlaşılması şart. Anlam ifade etmiyor. Siz Dominique Francon musunuz?"</p>

  <p>"Öyleydim."</p>

  <p>"Yıllarca burada, bu binada çalıştınız, öyle mi?"</p>

  <p>"Altı yıl."</p>

  <p>"Neden sizi daha önce görmedim?"</p>

  <p>"Herhalde elemanlarınızın tümünü tanıyor olamazsınız."</p>

  <p>"Ne demek istediğimi anladınız sanıyorum."</p>

  <p>"Sizin yerinize ben ifade edeyim mi?"</p>

  <p>"Evet."</p>

  <p>"Ben neden daha önce sizi görmeye çalışmadım?"</p>

  <p>"Evet.”</p>

  <p>"Çünkü istemedim."</p>

  <p>"İşte anlam ifade etmeyen de bu zaten."</p>

  <p>"Bu sözü duymazdan mı geleyim, yoksa anlayayım mı?"</p>

  <p>"Seçim sizin olsun. Sizde bu güzellik varken, eğer benim de dillerinden düşürmedikleri türden bir şöhretim varsa, neden kendinize <span class="t18">Banner'da</span> gerçek bir kariyer edinmeye çalışmadınız?"</p>

  <p><span class="t18">"Banner</span>'da gerçek bir kariyerim olmasını hiçbir zaman istemedim."</p>

  <p>"Neden?"</p>

  <p>"Belki de nedeni, sizin teknenize Wynand Gazetesi sokmak istemeyişinizle aynı."</p>

  <p>Wynand alçak sesle, "İyi bir neden," dedi. Sonra sesi rahatladı. "Şimdi bir bakalım, ne yapmıştınız da kovulmanıza neden olmuştu? Politikamıza ters düşmüştünüz yanılmıyorsam, değil mi?"</p>

  <p>"Stoddard Tapınağı'nı savunmaya çalıştım.”</p>

  <p><span class="t18">"Banner</span>'da samimiyete kalkışılmayacağım bilemediniz mi?"</p>

  <p>"Bunu size benim söylemem gerekirdi. Tabii fırsat verseydiniz."</p>

  <p>"Eğleniyor musunuz?"</p>

  <p>"O zaman eğlenceli bulmamıştım. Burada çalışmak hoşuma gidiyordu."</p>

  <p>"Bu binada böyle bir sözü sizden başka söyleyen olmadı."</p>

  <p>"Ben iki kişiden biriyim sanıyorum."</p>

  <p>"Öteki kim?”</p>

  <p>"Kendiniz, Bay Wynand."</p>

  <p class="p2"><span class="t1"> </span></p>

  <p>"Bundan o kadar da emin olmayın." Wynand başını kaldırdığında, onun gözlerindeki eğlenen ifadeyi gördü. "Beni bu tuzağa düşürmek, bunu söyletmek için mi öyle konuştunuz?"</p>

  <p>"Sanıyorum evet."</p>

  <p>"Dominique Francon ..." diye tekrarladı Wynand. Aslında ona söylemiyordu bunu. "Yazılarınız hoşuma giderdi. Keşke burada, eski işinizi yapıyor olsaydınız diyeceğim geliyor."</p>

  <p>"Buraya Stoneridge'i konuşmak için geldim."</p>

  <p>"Ha, tabii." Wynand yerine daha bir yerleşti, uzun bir ikna konuşması dinlemeye hazırlandı. Bu kadının ne gibi savlar seçeceğini, ricacı rolünü nasıl oynayacağını görmek ilginç olacak, diye düşünüyordu.</p>

  <p>"Evet, o konuda bana neler söylemek istiyorsunuz?"</p>

  <p>"O işi kocama vermenizi istiyorum. Tabii bunu yapmanız için hiçbir neden olmadığını da biliyorum ... meğer ki karşılığında ben sizinle yatmayı kabul edeyim. Eğer bunu yeterli neden sayarsanız, ben yapmaya hazırım."</p>

  <p>Wynand ona sessizce baktı, yüzündeki her türlü kişisel tepkiyi gizlemeyi başardı. Dominique de ona bakıyordu. Onun inceleyici bakışlarına biraz şaşırmış gibiydi. Sanki demin kendi ağzından çıkan sözler böyle bir dikkati hak etmiyormuş gibi. Wynand kendini ne kadar zorlarsa zorlasın, karşısındaki yüzde o yersiz saflık ve temizlik ifadesinden başka hiçbir şey göremedi.</p>

  <p>"Bunu ben önerecektim." dedi. "Ama bu kadar kaba biçimde değil ve ilk karşılaşmamızda da değil."</p>

  <p>"Size hem zaman kazandırdım, hem de bir sürü yalanı söylemekten kurtardım."</p>

  <p>"Kocanızı çok mu seviyorsunuz?"</p>

  <p>"Onu hiç sevmiyorum."</p>

  <p>"Sanat dehasına çok mu inancınız var?"</p>

  <p>"Bence üçüncü sınıf bir mimar."</p>

  <p>"O halde neden yapıyorsunuz bunu?"</p>

  <p>"Beni eğlendiriyor."</p>

  <p>"Böyle amaçlarla hareket eden bir tek ben varım sanıyordum."</p>

  <p>"Ama gücenmenize gerek yok. Kanımca orijinallik sizin pek istediğiniz bir şey değil, Bay Wynand."</p>

  <p>"Aslında kocanız Stoneridge'i almış, almamış, umurunuzda değil yani, öyle mi?"</p>

  <p>"Değil."</p>

  <p>"Benimle yatmaya da heves duymuyorsunuz."</p>

  <p>"Hem de hiç."</p>

  <p class="p2"><span class="t1"> </span></p>

  <p>"Böyle bir rol oynayabilen kadına hayranlık duyardım. Ama, sizinki rol değil."</p>

  <p>"Değil. Lütfen bana hayranlık duymaya da başlamayın. Ben bundan kaçınmaya çalışmışımdır."</p>

  <p>Wynand gülümsediği zaman, kasları pek belirgin biçimde hareket etmezdi. Yüzünde hep var olan alaycı ifade, gülümsediğinde bir an için biraz daha ortaya çıkardı yalnızca. Şimdi de öyle oldu.</p>

  <p>"Ama aslında baş amacınız yine ben," dedi. "Kendinizi bana verme isteği." Dominique'in kontrol edemediği bakışı gördü, ekledi. "Yo, büyük bir yanılgıya düştüğümü sanıp keyiflenmeyin. Ben bunu her zamanki anlamda söylemedim. Tam tersine. Beni dünyada son kişiden bir önceki yerde gördüğünüzü söylememiş miydiniz? Sizin amacınız Stoneridge değil. Sizin amacınız, kendinizi en adi nedenlerle, dünyada bulabileceğiniz en aşağılık kişiye satmak."</p>

  <p>Dominique yalnızca, "Bunu anlamanızı beklemiyordum," dedi.</p>

  <p>"Sizin istediğiniz ... bunu erkekler yapar bazen, kadınlar hiç yapmaz ... istediğiniz, bana olan katıksız nefretinizi cinsel yolla ifade etmek."</p>

  <p>"Hayır, Bay Wynand. Kendime olan nefretimi."</p>

  <p>Wynand'ın dudaklarının incecik çizgisi biraz kıpırdadı. Sanki ilk kişisel açıklamayı yakalayan, dudakları olmuştu. İstenmeden açıklanmış bir şeydi bu. Bir zaaftı.</p>

  <p>"Çoğu insanlar kendilerini özsaygı duyduklarına inandırabilmek için neler neler yapar," dedi.</p>

  <p>"Evet."</p>

  <p>"Ama tabii özsaygı peşinde koşmak, onun yokluğuna işaret eder."</p>

  <p>"Evet."</p>

  <p>"Öz-nefret peşinde koşmanın anlamını da görebiliyor musunuz? "</p>

  <p>"Yani bende yok mu?"</p>

  <p>"Ve hiçbir zaman da olmayacak."</p>

  <p>"Bunu da anlamanızı beklemiyordum."</p>

  <p>"Başka bir şey söylemek istemiyorum. Yoksa dünyada sondan bir önceki kişi olma durumum değişecek, amacınıza uygun olmaktan çıkacağım." Yerinden kalktı. "Teklifinizi kabul ettiğimi size resmen söyleyebilir miyim?"</p>

  <p>Dominique başını hafifçe eğerek mesajı aldığını belirtti.</p>

  <p>Wynand, "Aslında Stoneridge için kimi seçtiğim umurumda değil," dedi. "Yaptırdığım hiçbir bina için iyi bir mimar tutmadım. Halk ne istiyorsa, onu veriyorum onlara. Bu sefer seçim yapa mayışım, eski binalarımı yapanlardan usanmış olduğum için. Ortada hiçbir standart, hiçbir neden yokken de karar vermek zor. Şu söyleyeceğim sözden ötürü umarım gücenmezsiniz. Bana ummadığım kadar iyi bir neden sunmuş olduğunuz için size minnet duyuyorum."</p>

  <p>"Ben de, Peter Keating'in eserlerini her zaman çok beğenmişimdir, demediğinize sevindim."</p>

  <p>"Siz de bana, Gail Wynand'ın metresleri arasına katılmaktan onur duyduğunuzu söylemediniz."</p>

  <p>"Belki bu söylediğim sizi güldürecek ama, sanıyorum biz ikimiz oldukça iyi geçineceğiz."</p>

  <p>"Büyük olasılıkla. En azından, yeni bir tecrübe sundunuz bana. Yine her zaman yaptığımı yapıyorum, ama daha dürüstçe yapıyorum. Artık size emirlerimi vermeye başlayabilir miyim? Bunlar emir değildir diye numara yapmak istemiyorum."</p>

  <p>"Nasıl isterseniz."</p>

  <p>"Benimle yatıma binip iki aylık bir geziye çıkacaksınız. On güne kadar ayrılırız buradan. Döndüğümüzde, kocanıza dönmekte özgürsünüz. Stoneridge'i de götürerek."</p>

  <p>"Çok iyi."</p>

  <p>"Kocanızla tanışmak isterdim. Pazartesi gecesi ikinizi yemeğe davet edebilir miyim?"</p>

  <p>"Evet. İsterseniz."</p>

  <p>Dominique gitmek üzere kalktığında, Wynand sordu. "Heykelinizle sizin aranızdaki farkı söyleyeyim mi?"</p>

  <p>"Hayır."</p>

  <p>"Ama söylemek istiyorum. Aynı unsurların iki kompozisyonda, birbirinin tersi temalar içinde kullanılması çok şaşırtıcı. O heykelde her şeyinizle sevinç temasını sunuyorsunuz. Ama kendi temanız acı çekme."</p>

  <p>"Acı çekme mi? Bunu belli ettiğimin farkında değildim."</p>

  <p>"Belli etmediniz. Ben de bunu demek istiyorum. Mutlu bir insan, acıya karşı asla bu kadar bağışık olamaz."</p>

  <p>Wynand telefonu açıp sanat acentesini aradı, Steven Mallory'nin çalışmalarıyla ilgili özel bir gösterim istedi. Mallory'yle şahsen tanışma önerisini reddetti. Eserlerini beğendiği insanlarla hiçbir zaman tanışmazdı. Sanat acentesi, emri çabucak yerine getirdi. Wynand orada gördüğü eserlerden beşini satın aldı, adamın istemeye cesaret edeceği paradan fazlasını ödedi. Acente, "Bay Mallory herhalde dikkatinizi nasıl olup da çektiğini bilmek isteyecektir," dedi. "Eserlerinden birini gördüm. Hangisini? Önemi yok."</p>

  <p>Toohey, Wynand'ın Dominique'le görüştükten sonra kendisini aramasını bekliyordu. Wynand ise aramıyordu. Ama birkaç gün sonra Wynand, Kent Haberleri Odası'nda Toohey'e rastladığında ona şöyle dedi:</p>

  <p>"Bay Toohey, sizi öldürmek isteyenlerin sayısı o kadar çok mu? Adlarını bile hatırlayamayacağınız kadar mı?"</p>

  <p>Toohey gülümsedi, "Eminim çok kişi isterdi," dedi.</p>

  <p>Wynand uzaklaşırken, "İnsan kardeşlerinize iltifat ediyorsunuz," demekle yetindi.</p>

  <p>Peter Keating lokantanın pırıl pırıl salonuna bakıyordu. Kentin en lüks, en pahalı lokantasıydı burası. Keating burada Gail Wynand'ın  konuğu olmaktan gurur duyuyor, çevresini tepeden bakarak süzüyordu.</p>

  <p>Masanın karşı tarafında oturmakta olan Wynand'ın o zerafetine bakmamak için çaba göstermekteydi. Ayrıca Wynand böyle kalabalık bir yeri seçtiği için de minnet duyuyordu ona. İnsanlar Wynand'a bakıp durmaktaydı. Belli etmeden. Üzerinde çalışılmış bir kamuflaj bakışıyla. Ama yine de bakıyorlardı. Dikkatleri masadaki iki konuğu da kapsıyordu.</p>

  <p>Dominique iki erkeğin arasında oturmaktaydı. Uzun kollu, beyaz bir elbise giymişti. Rahibe giysisi gibi. Bu elbisenin tek şaşırtıcı yanı, böyle bir akşama hiç uygun olmayışıydı. Mücevher takmamıştı. Altın saçları yassı bir başlık gibiydi. Elbisenin mat ipeği, vücudunun hareketleriyle birbirine açı oluşturan düzlemlere bölünüp durmaktaydı. Soğuk bir masumiyet vardı çevredeki gözlere sunulan vücutta. Keating'e göre, elbise çirkindi. Ama Wynand'ın beğendiğini görebiliyordu.</p>

  <p>Uzak masalardan birinde oturan biri, ısrarla onlara bakıp durmaktaydı. Uzun boylu, iri yapılı biri. Derken o iri cüsse ayağa kalktı, Keating o zaman Ralston Holcombe'u tanıdı. Adam hızlı adımlarla onlara doğru geliyordu.</p>

  <p>Holcombe masaya varınca, "Peter, evladım, görüştüğümüze ne kadar sevindim," diye kükredi, uzanıp onun elini sıktı, Dominique'i eğilerek selamladı, Wynand'a ise hiç bakmadı. Kuşku çekecek kadar inatla, hiç bakmadı. "Nerelere saklanmıştınız siz bunca zamandır? Neden hiç karşılaşmaz olduk?" Oysa daha üç gün önce birlikte yemek yemişlerdi.</p>

  <p>Wynand bu arada ayağa kalkmış, nezaketle hafif öne eğilmiş, bekliyordu. Keating bir kararsızlık geçirdi, sonra isteksiz bir sesle konuştu:</p>

  <p>"Bay Wynand ... Bay Holcombe."</p>

  <p class="p2"><span class="t1"> </span></p>

  <p>"Yoksa Bay <span class="t18">Gail</span> Wynand mı?" dedi Holcombe şahane bir masumiyetle.</p>

  <p>Wynand ona, "Bay Holcombe, öksürük haplarını icat eden Smith Kardeşler'den biriyle karşılaşsanız, tanır mıydınız?" diye sordu.</p>

  <p>"Şey ... herhalde," dedi Holcombe. Gözlerini kırpıştırıp duruyordu.</p>

  <p>"Benim yüzüm de bir o kadar kamu malıdır, Bay Holcombe."</p>

  <p>Holcombe birkaç iyi niyetli söz mırıldandı, sonra aceleyle kaçtı oradan.</p>

  <p>Wynand tatlı tatlı gülümsedi. "Bay Holcombe'u bana tanıştırmaktan korkmanız gerekmezdi. Bay Keating. Mimar olsa bile."</p>

  <p>"Korkmak mı, Bay Wynand?"</p>

  <p>"Gereksizdi, çünkü her şey kararlaştırılmış durumda. Bayan Keating, Stoneridge'in sizin olduğunu söylemedi mi size?"</p>

  <p>"Ben ... hayır, söylemedi ... bilmiyordum ..." Wynand gülümsüyordu, ama gülümsemesi sabitleşmişti. Keating kendini konuşmaya mecbur hissetti. Bir şey olup onu susturana kadar konuşacaktı. "Pek ummamıştım ... yani, bu kadar çabuk ... Tabii bu yemeği iyi bir işaret sayıyordum ... karar vermenize yardımcı olur diye ..." İstemeyerek ekledi: "Her zaman böyle sürprizler atar mısınız ortaya? Pat diye?"</p>

  <p>Wynand ciddi bir sesle, "Mümkün oldukça," dedi.</p>

  <p>"Bu onum hak etmek, beklentilerinizi tatmin etmek için elimden geleni yapacağım, Bay Wynand."</p>

  <p>"Ona hiç kuşkum yok."</p>

  <p>Dominique'le pek konuşmuyordu Wynand bu akşam tüm dikkati Keating'e yönelmişti.</p>

  <p>Keating, "Halk eserlerimi iyi karşılamıştır," dedi. "Ama Stoneridge'i en büyük başarım haline getireceğim."</p>

  <p>"Bu çok büyük bir vaat. Hele diğer eserlerinizin listesine bakılınca."</p>

  <p>"Eserlerimin sizin dikkatinize layık olduğunu sanmamıştım, Bay Wynand."</p>

  <p>"Ama ben hepsini çok iyi biliyorum. Cosmo-Slotnick Binası sapına kadar Mikelanj." Keating'in yüzüne inanamıyormuş gibi bir gülümseme yayıldı. Wynand'ın sanat konularında otorite olduğunu, böyle kıyaslamaları laf olsun diye yapmayacağını biliyordu. "Prudential Bank Binası gerçek bir Palladio. Slottern Mağazası, Christopher Wren'den uyarlama." Keating'in yüzü değişmişti. "Bakın bir tek fiyat karşılığında ne büyük insanları kazanıyorum! Müthiş bir pazarlık, değil mi?"</p>

  <p>Keating gülümsedi. Yüzü çok gergindi.</p>

  <p class="p2"><span class="t1"> </span></p>

  <p>"O parlak mizah duygunuzdan söz edildiğini işitmiştim, Bay Wynand," dedi.</p>

  <p>"Tarif üslubumdan söz edildiğini de duydunuz mu?"</p>

  <p>"Ne demek istediniz?"</p>

  <p>Wynand sandalyesinde yarım dönüp Dominique'e baktı. Sanki cansız bir nesneyi inceliyordu.</p>

  <p>"Karınızın çok güzel bir vücudu var, Bay Keating. Omuzlan fazla zayıf, ama geri kalanıyla çok güzel bir ölçüm tutturuyor. Bacakları fazla uzun, ama bu da ona, iyi bir yatta bulunabilecek zerafeti kazandırıyor. Göğüsleri de çok güzel. Sizce de öyle değil mi?"</p>

  <p>"Mimarlık kaba bir meslektir, Bay Wynand." Keating gülmeye çalışıyordu. "İnsanı bazı incelmiş ilişkilere hazırlayamıyor."</p>

  <p>"Ne dediğimi anlamadınız mı, Bay Keating?"</p>

  <p>"Kibar bir beyefendi olduğunuzu bilmesem, yanlış anlayabilirdim; ama beni aldatamazsınız."</p>

  <p>"Ben de sizi aldatmaya çalışıyorum zaten."</p>

  <p>"İltifat benim de hoşuma gider, Bay Wynand; ama karımdan söz etmemizi isteyecek kadar da kibirli değilim."</p>

  <p>"Neden, Bay Keating? İnsanların ortak olarak sahip oldukları, ya da ortak olarak sahip olacakları şeyden söz etmeleri, kabul edilen bir davranıştır."</p>

  <p>"Bay Wynand, ben ... anlayamıyorum."</p>

  <p>"Daha açık konuşayım mı?"</p>

  <p>"Hayır ben..."</p>

  <p>"Hayır mı? Stoneridge işinden vaz mı geçelim?"</p>

  <p>"Yo, lütfen Stoneridge'den konuşalım! Ben ..."</p>

  <p>"Ama zaten onu konuşuyoruz, Bay Keating."</p>

  <p>Keating çevresindeki salona baktı. Bu tür şeylerin böyle yerlerde yapılmayacağını sanırdı. Buranın bu zerafeti, olayın canavarlığını artırıyordu. Keşke küflü bir bodrumda olsaydık, diye düşündü. Duvar taşlarında kanlar olmasının ziyanı yok. Ama bu pahalı halılarda kan!</p>

  <p>"Bunun bir şaka olduğunu biliyorum, Bay Wynand," dedi.</p>

  <p>"Mizah duygunuza hayran olma sırası bana geldi, Bay Keating."</p>

  <p>"Böyle şeyler... böyle şeyler... yapılamaz ..."</p>

  <p>"Asıl demek istediğiniz bu değil, Bay Keating. Her zaman yapılır, ama konuşulmaz, demek istiyorsunuz."</p>

  <p>"Ben hiç sanmam ..."</p>

  <p>"Buraya gelmeden önce düşündünüz aslında bunu. Ziyanı yok, dediniz. Doğrusu çok kötü davranıyorum, onu kabul etmem gerek. Tüm kuralları altüst ediyorum. Dürüst olmak çok büyük zalimliktir."</p>

  <p class="p2"><span class="t1"> </span></p>

  <p>"Lütfen, Bay Wynand ... bırakalım bu konuyu. Ne yapmam gerektiğini ... bilemiyorum."</p>

  <p>"Çok basit. Yüzüme bir tokat atmanız gerek." Keating kıkır kıkır güldü. "Aslında bunu birkaç dakika önce yapmanız gerekirdi."</p>

  <p>Keating avuçlarının sırılsıklam olduğunu fark etti. Dik durabilmek için kucağındaki peçeteye tutunuyordu. Wynand'la Dominique yemeklerini yemekteydiler. Yavaş yavaş, zarif hareketlerle. Sanki başka bir masadaydılar. Keating onların insan olmadığını düşündü. İkisi de insan değildi. Bir şeyler değişmişti. Salonun kristal avizelerinden gelen ışıklar, normal ışık değil, röntgen ışınlarıydı. Kemikleri değil, daha derindekileri gösteriyorlardı. Ruha yönelik. Bu masada, elbise giymiş ruhlar oturuyordu. Etleri yoktu. Ruhları ortada olunca korkunçtular. Korkunç olması da, karşısında işkenceci yaratıklar görmesi gerekirken, yalnızca masumiyet görebilmesinden geliyordu. Onlar ne görüyor acaba, diye merak etti. Fiziksel varlığı yok olduğunda, Keating'in kendi giysilerinin içinde ne kalıyordu acaba?</p>

  <p>"Hayır mı?" diye sordu Wynand. "Bunu yapmak istemiyor musunuz, Bay Keating? Ama tabii yapmaya mecbur değilsiniz. Hiçbirini istemiyorum deseniz, yeter. Bay Ralston Holcombe şuracıkta. Stoneridge'i o da sizin kadar güzel yapar."</p>

  <p>"Ne demek istediğinizi anlayamıyorum, Bay Wynand," diye fısıldadı Keating. Gözleri tabağındaki salatanın domatesli sosuna dikilmişti. Titriyordu sos. İçi bulandı.</p>

  <p>Wynand, Doıuinique'e döndü.</p>

  <p>"Bir şeyin peşinde koşmaktan söz etmiştik, hatırlıyor musunuz. Bayan Keating?" diye sordu. "Ben sizin o noktaya asla varamayacağınızı söylemiştim. Kocanıza bir bakın. O uzmanı bu işin. Hiç çabasız hem de. Böyle yapılır bu iş. Bir deneyin günün birinde. Yapamam demek için boşuna zahmet etmeyin. Biliyorum. Siz bu işte amatörsünüz, tatlım."</p>

  <p>Keating yine konuşması gerektiğini düşünüyor, ama beceremiyordu. O salata önündeyken asla konuşamazdı. Bütün korku o tabaktan geliyordu, masanın karşı tarafında oturan canavardan değil. Salonun geri kalanı sıcak ve güvenliydi. Öne doğru eğilirken, dirseğiyle tabağı yere itiverdi.</p>

  <p>Gösterişli sözlerle özür diledi. Bin yaklaştı, nazik seslerle avutmalar duyuldu; halıdaki pislik temizlendi.</p>

  <p>Keating bir sesin konuştuğunu duydu: "Neden yapıyorsunuz bunu?" İki yüz birden ona döndü. O zaman bu sözleri kendisinin söylemiş olduğunu anladı.</p>

  <p class="p2"><span class="t1"> </span></p>

  <p>Dominique sakin bir sesle, "Bay Wynand bunu sana işkence etmek için yapmıyor, Peter," dedi. "Benim için yapıyor. Ne kadarına dayanabileceğimi görmeye çalışıyor."</p>

  <p>"Bu doğru, Bayan Keating," dedi Wynand. "Kısmen doğru. Diğer kısmı da, kendimi haklı çıkarmak.”</p>

  <p>"Kimin gözünde?"</p>

  <p>"Sizin ve belki de kendimin."</p>

  <p>"Buna ihtiyacınız mı var?"</p>

  <p>"Bazen. <span class="t18">Banner</span> iğrenç bir gazete, öyle değil mi? İşte ben kendi onurumu verip, karşılığında da kendime bir seyirci koltuğu aldım; oradan onur kavramının diğer insanlarda nasıl işlediğini seyrederek kendimi eğlendirebiliyorum."</p>

  <p>Keating artık üstündeki giysilerin içinde hiçbir şey kalmadığını düşünüyordu. Çünkü karşısındaki iki surat, artık ona hiç dikkat etmez olmuşlardı. Güvendeydi kendisi. Masadaki yeri boştu. Koskoca bir mesafenin ötesinden, ikisi neden birbirine böyle sessizce bakıyor, düşman gibi değil, dost iki cellat gibi de değil, iki yoldaş gibi bakıyor, diye merak etti.</p>

  <p>Yelken açmalarından iki gün önce, Wynand bir akşam Dominique'e geç saatte telefon etti.</p>

  <p>"Hemen gelebilir misiniz?" diye sordu. Bir anlık sessizliği duyunca, "Yo, sandığınız gibi değil," dedi. "Ben anlaşmalarına sadık biriyimdir. Güvende olacaksınız. Yalnızca sizi bu akşam görmek istemiştim."</p>

  <p>"Peki." Dominique kendi sesinin yavaşça, "Teşekkür ederim," diye eklediğini duyunca, çok şaşırdı.</p>

  <p>Asansörün kapışı, çatının özel lobisine açıldığında, Wynand orada bekliyordu. Ama Dominique'in asansörden çıkmasına izin vermedi. Kendisi kabine girdi.</p>

  <p>"Evime girmenizi istemiyorum," dedi. "Bir alttaki kata gidiyoruz."</p>

  <p>Asansörcü şaşkın gözlerle Wynand'a bakıyordu.</p>

  <p>Asansör kilitli bir kapının önünde durdu. Wynand kilidi açtı, önce Dominique'in geçmesi için yol verdi, sonra onun peşinden sanat galerisine girdi. Dominique buraya hiç kimsenin giremediğini hatırlıyordu. Bir şey söylemedi. Wynand da bir açıklama yapmadı.</p>

  <p>Dominique o koca odalarda saatlerce sessizce dolaştı, inanılmaz güzelliklere baktı durdu. Yerde çok kalın bir halı vardı. Hiç ayak sesi duyulmuyordu. Dışardan da kentin sesleri gelmiyordu buraya. Hiç pencere yoktu. Wynand onu izliyor, o durdukça duruyordu. Gözleri onunkilerle birlikte bir objeden diğerine kaymaktaydı. Arasıra Dominique'in yüzüne bakıyordu. Dominique, Stoddard Tapınağı'ndan gelen heykelin önünden hiç durmaksızın geçti.</p>

  <p>Wynand onu durmaya da, yürümeye de zorlamıyordu. Sanki burayı ona teslim etmişti. Dominique artık çıkmak istediğine karar verdiğinde, onu kapıya kadar izledi. Dominique dönüp sordu:</p>

  <p>"Bunu görmemi neden istediniz? Bu yüzden hakkınızda daha iyi şeyler düşünecek değilim. Hatta belki daha kötü şeyler düşüneceğim."</p>

  <p>"Evet," dedi Wynand alçak sesle. "O açıdan düşünseydim, aynı sonuca ben de varırdım. Ama düşünmedim. Yalnızca görmenizi istedim."</p>

  <p class="p31"><span class="t28"> </span></p>
</body>
</html>
