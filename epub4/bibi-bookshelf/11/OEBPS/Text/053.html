<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h2>3</h2>

  <p>Roark'la Wynand bir tepenin üzerinde durmuş, hafif bir eğimle inen arazi parçasına bakmaktaydılar. Tepenin üzerinden başlayan çıplak ağaçlar gölün kenarına kadar iniyordu. Dalları geometrik biçimler oluşturur gibiydi. Gökyüzünün rengi, duru, kırılgan bir mavimsi yeşildi. Bu renk havayı daha da soğutuyordu. Soğuk hava, toprağın her türlü rengini etkilemekte, onları renk değilmiş de, renkleri oluşturacak unsurmuş gibi göstermekteydi. Şu ölü kahverengi aslında tam kahverengi değildi. Geleceğin yeşiliydi. O yorgun morluk, bir alev renginin başlangıcıydı. Griler de altın renginin uvertürüydü. Toprak büyük bir hikâyenin şemasını andırıyordu. Bir binanın çelik iskeleti gibi. İlerde doldurulacak, bitirilecek. Geleceğin tüm görkemi, bu çıplak basitliğin içinde beklemekteydi.</p>

  <p>Wynand, "Ev nerede durmalı sizce?" diye sordu.</p>

  <p>"Burada," dedi Roark.</p>

  <p>"Burayı seçersiniz diye umuyordum."</p>

  <p>Kentten gelirken arabayı Wynand kullanmıştı. İki saatten beri de arazinin çevresinde dolaşıyorlardı. Boş patikalarda, ormanda, gölün karşı tarafında, arkadaki tepede. Şu anda bekliyordu Wynand. Roark durmuş, ayaklarının dibine yayılan manzaraya bakıyordu. Wynand onu seyrederken, acaba bu adam, arazinin her noktasına bakarken hangi dizginleri elinde topluyor, diye merak etmekteydi.</p>

  <p>Roark ona döndüğünde, Wynand, "Şimdi size bir şey söyleyebilir miyim?" diye sordu.</p>

  <p>"Tabii," diye gülümsedi Roark. Kendisi bir şey söylemeden gösterilen bu saygı onu eğlendirmişti.</p>

  <p>Wynand'ın sesi duru ve gevrekti. Üstlerindeki gökyüzünün rengi gibi. O buz gibi yeşilin ışıklı niteliğini de taşıyordu.</p>

  <p>"Neden kabul ettiniz bu işi?"</p>

  <p>"Çünkü parayla çalışan bir mimarım."</p>

  <p>"Ne demek istediğimi biliyorsunuz."</p>

  <p>"Bildiğimden pek de emin değilim."</p>

  <p>"Benden nefret etmiyor musunuz?"</p>

  <p>"Hayır. Neden edeyim?"</p>

  <p>"Konuyu önce ben mi açayım istiyorsunuz?"</p>

  <p>"Hangi konuyu?"</p>

  <p>"Stoddard Tapınağı."</p>

  <p>Roark gülümsedi. "Demek hakkımda bilgi toplamışsınız dünden bu yana," dedi.</p>

  <p>"Kendi kupürlerimizi okudum." Bekledi, ama Roark hiçbir şey söylemedi. "Hepsini." Sesi haşindi. Yarı meydan okuyor, yarı yalvarıyor gibiydi. "Sizin hakkınızda söylediğimiz her şeyi." Roark'un yüzünde gördüğü sakin ifade onu öfkelendirdi. Her kelimenin üstüne basa basa devam etti. "Size beceriksiz bir budala demişiz. Çatlak, şarlatan, dolandırıcı, manyak ..."</p>

  <p>"Kendinize işkence etmekten vazgeçin."</p>

  <p>Wynand gözlerini yumdu. Roark ona tokat atmıştı sanki. Bir an sonra konuştu:</p>

  <p>"Bay Roark, beni çok da iyi tanımıyorsunuz. Şunu öğrenseniz iyi olur: Ben hiçbir şey için özür dilemem. Hiçbir hareketim için özür dilemiş değilim."</p>

  <p>"Özür dilemek aklınıza nereden geldi? Ben böyle bir şey istemedim."</p>

  <p>"O sıfatların her birinin yanındayım. <span class="t18">Banner'da</span> basılan her kelimenin arkasındayım."</p>

  <p>"O sözleri kınamanızı, geri almanızı istemiş değilim."</p>

  <p>"Ne düşündüğünüzü biliyorum. Stoddard Tapınağı'nı dün bilmediğimi anlamıştınız. Mimarının adını unutmuştum. Size karşı olan o kampanyayı benim yürütmediğim sonucuna vardınız. Haklısınız, ben değildim. O sıra ben kent dışındaydım. Ama anlamadığınız şey, kampanyanın <span class="t18">Banner'ın</span> ruhuna tamamen uygun olduğu. <span class="t18">Banner'ın</span> işleviyle son derece uyumluydu. Sorumlusu benden başkası değildir. Alvah Scarret yalnızca benim kendisine öğrettiklerimi yapıyordu. Ben de kentte olsaydım aynı şeyi yapardım."</p>

  <p>"O sizin kendi seçiminiz."</p>

  <p>"Yapabileceğime inanmıyor musunuz?"</p>

  <p>"Hayır."</p>

  <p>"Sizden iltifat da istemedim, bana acımanızı da istemedim."</p>

  <p>"İstediğiniz şeyi yapamam."</p>

  <p>"Ne istediğimi sanıyorsunuz?"</p>

  <p>"Sizi tokatlamamı."</p>

  <p class="p2"><span class="t1"> </span></p>

  <p>"Neden yapmıyorsunuz?"</p>

  <p>"Hissetmediğim bir öfkeyi hissediyormuş gibi davranamam," dedi Roark."Bu acıma değil. Yapabileceğim şeylerin en zalimi. Ama ben zalimlik olsun diye yapmıyorum. Sizi tokatlasaydım, Stoddard Tapınağı uğruna beni bağışlardınız."</p>

  <p>"Bağışlanmayı dilemek size mi düşüyor?"</p>

  <p>"Hayır. Siz bana düşmesini isterdiniz. Ortada bir bağışlama durumu olduğunu biliyorsunuz. Aktörlerin rolleri konusunda pek emin değilsiniz. Sizi bağışlamamı, ya da bedel istememi umuyorsunuz ki o da aynı şey. O zaman defter kapanır, diye düşünüyorsunuz. Ama bakın, benim böyle şeylerle hiçbir ilgim yok. Ben aktörlerden biri değilim. Şu anda benim ne yaptığımın ya da ne hissettiğimin önemi yok. Siz beni düşünmüyorsunuz. Ben size yardımcı olamam. Korkmakta olduğunuz kişi ben değilim."</p>

  <p>"Kim?”</p>

  <p>"Kendiniz."</p>

  <p>"Bunu söyleme hakkını size kim veriyor?"</p>

  <p>"Siz verdiniz."</p>

  <p>"Peki, devam edin."</p>

  <p>"Gerisini de istiyor musunuz?"</p>

  <p>"Devam edin."</p>

  <p>"Bana acı çektirmiş olmak şimdi sizi üzüyor sanıyorum. Keşke yapmasaydım, diyorsunuz. Ama bunun yanında, sizi daha da çok korkutan bir şey var. Benim hiç acı çekmemiş olabileceğimi bilmeniz."</p>

  <p>"Devam edin."</p>

  <p>"Benim şu anda iyi yürekli de, cömert de olmayıp, kayıtsız olduğumu bilmeniz. Bu sizi korkutuyor, çünkü Stoddard Tapınağı gibi şeylerin her zaman bir bedel gerektirdiğini biliyorsunuz. O bedeli benim ödemediğimi görüyorsunuz. İşinizi kabul ettiğime şaşmıştınız. Kabul edişim, cesaret mi gerektiriyordu sizce? Beni işe almak için size daha büyük cesaret gerekiyordu. İşte benim Stoddard Tapınağı konusundaki düşüncelerim. O iş bitti benim için. Ama sizin için bitmedi."</p>

  <p>Wynand avuçlarını açtı, parmaklan aşağıya doğru uzandı. Avuçları karşıya dönüktü. Omuzları biraz sarktı. Gevşemiş gibi. Çok sade bir sesle, "Pekâlâ," dedi. "Doğru bunlar. Hepsi."</p>

  <p>Sonra dikleşti. Ama halinde duruma razı olmuş gibi bir hava vardı. Sanki vücudunu bilerek duyarlı kılıyordu.</p>

  <p>"Bana kendi tarzınızda iyi bir dayak attığınızı biliyorsunuzdur umanın," dedi.</p>

  <p class="p2"><span class="t1"> </span></p>

  <p>"Evet. Ve siz de razı oldunuz. Demek ki istediğinizi elde ettiniz. Artık ödeştik deyip Stoddard Tapınağı'nı unutalım mı?"</p>

  <p>"Ya siz çok olgunsunuz, ya da ben çok şey belli ettim. Her ikisi de sizin başarınız. Daha önce hiç kimse, fazla şey belli etmeme yol açamamıştı."</p>

  <p>"İstediğinizi yapmayı sürdüreyim mi?"</p>

  <p>"Şimdi ne istiyorum sizce?"</p>

  <p>"Benden kişisel takdir. Teslim olma sırası bana geldi, değil mi?"</p>

  <p>"Akıl durduracak kadar açık sözlüsünüz, öyle değil mi?"</p>

  <p>"Neden olmayayım? Bana acı çektirdiğiniz için takdir edemem sizi. Ama onun yerine, beni memnun ettiğiniz için takdir sunmama da razısınız, değil mi? Pekâlâ öyleyse. Benden hoşlandığınıza sevindim. Dayak yemek sizin için nasıl istisnaysa, bunun da benim için istisna olduğunu sanırım biliyorsunuz. Genellikle sevilip sevilmediğime aldırmam. Bu sefer aldırıyorum. Memnunum."</p>

  <p>Wynand yüksek sesle güldü. "Bir imparator kadar masum ve bir imparator kadar kibirlisiniz. İnsanlara onur bahşederken de yalnızca kendinizi keyiflendiriyorsunuz. Sizden hoşlandığımı nereden çıkardınız?"</p>

  <p>"Aslında bunun açıklamalarını istemiyorsunuz. Sizi fazla şey belli etmeye zorladığım için bana sitem etmiştiniz."</p>

  <p>Wynand devrilmiş bir ağaç kütüğüne oturdu. Hiçbir şey söylemedi, ama hareketi bir davet ve bir talepti. Roark da onun yanına oturdu. Roark'un yüzü ciddiydi. Ama dudaklarında gülümsemenin bir izi hâlâ vardı. Keyifli ve dikkatliydi. Duyduğu kelimeler birer açıklama değil de birer onaylamaymış gibi.</p>

  <p>Wynand, "Sıfırdan yükseldiniz, değil mi?" diye sordu. "Yoksul aile çocuğusunuz."</p>

  <p>"Evet. Onu nereden bildiniz?"</p>

  <p>"Size bir şey vermek küstahlıkmış gibi geliyor insana. O yüzden. Bir iltifat sunmak da, bir fikir vermek de, bir servet vermek de. Ben de sıfırdan başladım. Babanız kimdi?"</p>

  <p>"Çelik işçisi."</p>

  <p>"Benimki de rıhtım işçisiydi. Çocukken her türlü işe girip çıktınız mı?</p>

  <p>"Her türlü. Çoğunlukla inşaatlarda."</p>

  <p>"Benimki daha kötü gitti. Ben hemen hemen her tür işi yaptım. En çok hangi işi sevdiniz?"</p>

  <p>"Ateşli pimleri yakalamak. Çelik inşaatlarda."</p>

  <p>"Ben Hudson Vapurları'nda ayakkabı boyacılığını sevdim. O işten nefret etmem gerekirdi, ama etmedim. İnsanları hiç hatırlamıyorum.</p>

  <p class="p2"><span class="t1"> </span></p>

  <p>Tek hatırladığım, kent. Kent her zaman oradaydı. Kıyıya yayılmış, bekliyordu. Ben sanki ona lastik bantla bağlıydım. Lastik esniyor, gemi beni uzağa götürüyor, öbür kıyıya kadar taşıyor, ama sonunda lastik beni mutlaka geri çekiyordu. İçimde o kentten hiçbir zaman kurtulamayacağıma dair bir duygu uyanmaya başlamıştı. O da benden kurtulamayacaktı."</p>

  <p>Roark, Wynand'ın çocukluğundan pek seyrek söz ettiğini biliyordu. Bunu kelimelerini seçişinden anlamıştı. Parlak ve kararsız kelimelerdi. Kullana kullana eskimiş değillerdi. Tedavülde fazla kalmamış madeni paralar gibiydiler.</p>

  <p>Wynand, "Evsiz ve aç kaldınız mı?" diye sordu.</p>

  <p>"Birkaç kere."</p>

  <p>"Bu sizi yıktı mı?"</p>

  <p>"Hayır."</p>

  <p>"Beni de. Başka bir şey sarstı beni. Çocukluğunuzda, çevrenizde şişko bir yeteneksizlikten başka bir şey göremediğiniz zamanlarda, içinizden avaz avaz bağırmak gelir miydi? Pek çok şey yapılabileceğini, hepsinin de iyi yapılabileceğini bildiğiniz, ama yapacak gücünüz olmadığı için? Çevrenizdeki boş kafaları patlatamadığınız için? Emir almak zorunda kaldığınız için, ki o da yeterince kötü, ama sizden çok aşağıda kimselerden emir almak zorunda kaldığınız için! Bunu hiç hissettiniz mi?"</p>

  <p>"Evet."</p>

  <p>"Öfkenizi içinize atıp sakladınız mı? Kendi kendinize, gerekirse kendimi çatlatırım, ama mutlaka çevremdeki insanları da, her şeyi de ben yönetecek duruma gelirim, dediniz mi?"</p>

  <p>"Hayır."</p>

  <p>"Demediniz mi? Kendinize unutturdunuz mu?"</p>

  <p>"Hayır. Yeteneksizlikten nefret ederim. Galiba nefret ettiğim tek şey o. Ama bu bende insanları yönetme isteği doğurmadı. Onlara bir şeyler öğretme isteği de doğurmadı. Kendi işimi kendi yolumdan yapma, gerekirse o yolda kendimi parçalama isteği doğurdu."</p>

  <p>"Parçalandınız mı?"</p>

  <p>"Hayır. Önemli sayılacak parçalanmalar olmadı."</p>

  <p>"Geriye bakmak sizi üzmüyor mu? Herhangi bir olay?"</p>

  <p>"Hayır."</p>

  <p>"Beni üzüyor. Bir geceyi hatırlıyorum. Dayak yemiştim. Emekleyerek bir kapıya vardım. Kaldırımları hatırlıyorum. Burun deliklerimin hemen altındaydı o taşlar. Hâlâ görebiliyorum. Damarlı, beyaz benekleri olan bir taştı. O taşların geriye doğru kaydığından emin olmak zorundaydım. İlerleyebiliyor muyum, ilerleyemiyor muyum, emin değildim. Ancak taşlardan anlayacaktım. O damarların, o beneklerin değiştiğini görmek zorundaydım. Bir sonraki desene, on beş santim ilerdeki çatlağa ulaşmak zorundaydım. Çok uzun sürdü ... Karnımın altında kanlar olduğunu biliyordum ..."</p>

  <p>Sesinde kendine acıma yoktu. Sade, kişilik içermeyen, biraz şaşkınlık içeren bir sesti.</p>

  <p>Roark, "Yardım etmek isterim," dedi.</p>

  <p>Wynand yavaşça gülümsedi. Neşeli bir gülümseme değildi. "Edebilirdiniz de. Ona inanıyorum. Hatta uygun bile buluyorum. İki gün önce olsa, beni yardıma muhtaç biri diye düşüneni öldürmeye hazırdım. Tabii geçmişimdeki en nefret ettiğim olayın o gece olmadığını biliyorsunuz. Hatırlamaktan korktuğum, o değil. En az acıtan olduğu için onu anlattım. Diğerleri seslendirilemez."</p>

  <p>"Biliyorum. Yani öteki şeyleri."</p>

  <p>"Nedir onlar? Siz sayın."</p>

  <p>"Stoddard Tapınağı."</p>

  <p>"Bana o konuda mı yardım etmek istiyorsunuz?"</p>

  <p>"Evet.”</p>

  <p>"Budalanın birisiniz. Anlamıyor musunuz ki..."</p>

  <p>"Zaten yardım etmekte olduğumu siz anlamıyor musunuz?"</p>

  <p>"Nasıl?"</p>

  <p>"Size bu evi yapmakla."</p>

  <p>Roark, Wynand'ın alnındaki çapraz kabarıklıkları gördü. Wynand'ın gözleri her zamankinden beyaz gibiydi. Sanki irislerin mavisi buharlaşıp uçmuştu. İki beyaz oval, yüzünde ışıl ışıldı.</p>

  <p>"Karşılığında da dolgun bir çek alarak," dedi.</p>

  <p>Roark'un gülümseme isteğini, daha ifade yüzünde belirmeden gemlediğini gördü. Gülümsese, bu ani hakaretin aslında teslim bayrağı olduğunu anladığını belli edecekti. En etkili sözlerden daha anlamlı bir teslim bayrağı. Ama Roark gülümsemesini tutmakla, ona bu sefer yardımcı olmayacağını belirtmişti.</p>

  <p>"Elbette," dedi Roark sakin bir sesle.</p>

  <p>Wynand ayağa kalktı. "Gidelim. Vakti ziyan ediyoruz. Ofiste yapacağım daha önemli işler var."</p>

  <p>Kente dönerken yolda hiç konuşmadılar. Wynand arabayı saatte yüz kırk kilometre hızla sürüyordu. Yolun iki yanına bulanık bir duvar çekilmiş gibi uçmaktaydılar kente doğru. Sanki upuzun, kapalı, sessiz bir koridorda uçuyorlardı.</p>

  <p>Roark'u indirmek üzere Cord Binası'nın önünde durdu, "Araziye istediğiniz kadar sık gitmekte serbestsiniz, Bay Roark," dedi.</p>

  <p class="p2"><span class="t1"> </span></p>

  <p>"Benim sizinle gitmem gerekmez. Arazi araştırmalarını ve başka ihtiyaç duyacağınız her türlü enformasyonu ofisim size verir. Lütfen gerekli oluncaya kadar beni aramayın. Şu ara çok meşgulüm. İlk çizimler hazır olunca bana haber verin."</p>

  <p>Çizimler hazırlandığında Roark, Wynand'ın ofisine telefon etti. Wynand'la bir aydır konuşmamıştı. Sekreter, "Lütfen ayrılmayın. Bay Roark," dedi. Roark bekledi. Az sonra sekreterin sesi," Bay Wynand, çizimlerin öğleden sonra buraya getirilmesini istiyor," dedi, saatini de söyledi. Wynand şahsen telefona çıkmadı.</p>

  <p>Roark ofise girdiğinde, Wynand, "Nasılsınız, Bay Roark?" diye karşıladı onu. Sesi kibar ve resmiydi. Boş ifadeli nazik yüzünde, aralarındaki yakınlığın hiçbir anısı yok gibiydi.</p>

  <p>Roark evin planlarıyla büyük perspektif resmini ona uzattı. Wynand her sayfayı uzun uzun inceledi, sonunda başını kaldırdı.</p>

  <p>"Çok etkilendim, Bay Roark." Sesi hakaret sayılabilecek kadar saygılıydı. "Zaten çalışmalarınız beni baştan beri çok etkilemişti. Bir kere daha düşündüm ve sizinle özel bir anlaşma yapmak istediğime karar verdim."</p>

  <p>Gözleri yumuşak bir vurguyla Roark'a bakıyordu. Hemen hemen şefkatle. Sanki Roark'a karşı tedbirli davranmak istiyormuş, onu kendi özel amacı için saklamak istiyormuş gibi.</p>

  <p>Perspektif resmi kaldırdı, iki parmağıyla tuttu, ışığın dosdoğru üstüne düşmesini sağladı. Beyaz kâğıt bir an için reflektör gibi parıldadı, üzerindeki karakalem çizgiler sanki ileri fırladı.</p>

  <p>Wynand yumuşak sesle, "Bu evi yapılmış görmek mi istiyorsunuz?" diye sordu. "Çok mu istiyorsunuz?"</p>

  <p>Roark, "Evet," dedi.</p>

  <p>Wynand elini kıpırdatmadı, yalnızca parmaklarını açtı, kartonun masanın üzerine düşüp kapanmasını sağladı.</p>

  <p>"Yapılacak, Bay Roark. Tam sizin çizdiğiniz gibi. Bu resimdeki gibi. Ama bir tek şartla."</p>

  <p>Roark arkasına yaslanmış, elleri ceplerinde, oturuyor, dikkat kesilmiş, bekliyordu.</p>

  <p>"Bana o şartın ne olduğunu sormak mı işiyorsunuz, Bay Roark? Pekâlâ, söyleyeyim size. Bu evi kabul etmemin şartı, size sunacağım anlaşmayı kabul etmenizdir. Sizinle bir kontrat imzalayacağız. O kontrata göre, bundan böyle yaptırmaya karar vereceğim tüm binalar için siz tek mimar olacaksınız. Herhalde anlıyorsunuzdur, bu çok büyük bir iş. Ülkedeki herhangi bir kimseden daha çok gayri menkul işim olduğunu söyleyebilecek durumdayım. Mesleğinizin her üyesi, benim tek mimarım olarak tanınmayı istemiştir; Ben bu fırsatı size tanıyorum. Buna karşılık, siz de kendinizi bazı şartlarla bağlı sayacaksınız. O şartları saymadan önce, reddettiğiniz takdirde neler olabileceğine değinmek istiyorum. Belki duymuşsunuzdur, ben reddedilmekten hoşlanmam. Elimde tuttuğum güç iki yanlı da çalışabiliyor. Ülkenin hiçbir yerinde, size hiçbir iş verilmemesini sağlamak, benim için hiç de zor olmaz. Sizi de destekleyen küçük bir grup var, ama hiçbir iş sahibi benim uygulayabileceğim baskıya dayanmak istemeyecektir. Hayatınızda ziyan edilmiş süreleri daha önce de yaşadınız. Benim koyabileceğim ablukanın yanında onlar hiç kalır. Belki yine granit ocağına dönmek zorunda kalırsınız ... ya, evet, 1928 yazındaki olayları da biliyorum. Connecticut'taki Francon Taşocağı'nı. Nasıl mı? Özel hafiyeler aracılığıyla, Bay Roark. Evet, yeniden taşocağına dönmek zorunda kalabilirsiniz. Ama ben taşocaklarının da size kapalı olmasını ayarlarım. Şimdi de size, ne yapmanızı istediğimi söyleyeceğim."</p>

  <p>Gail Wynand'la ilgili dedikoduların hiçbiri, şu anda yüzünde görülen ifadeden söz etmiş değildi. O ifadeyi görmüş olan birkaç kişi vardı, onlar da bundan söz etmemeyi yeğliyorlardı. Bu kişilerin ilki, Dwight Carson'du. Wynand'ın dudakları birbirinden ayrılmış, gözleri pırıl pırıldı. Duyusal bir zevk alıyor, bu zevkin kaynağı da büyük bir acı oluyordu. Kurbanının acısı, kendi acısı, ya da ikisi birden.</p>

  <p>"Bundan böyle sizden isteyeceğim tüm ticari yapılan, halkın ticari yapılarda görmek istediği üslupta çizeceksiniz. Kolonyel evler, Rokoko oteller, Yarı Grek iş hanları yapacaksınız. Kendi eşsiz yeteneğinizi, insanların zevkiyle birleştireceksiniz ve bana para kazandıracaksınız. O büyük yeteneğinize boyun eğdireceksiniz. Bir yandan orijinallik, bir yandan da itaat. Buna uyum diyorlar. Ben nasıl kendi alanımda <span class="t18">Banner</span>'ı yarattımsa, siz de kendi alanınızda aynı şeyi yaratmış olacaksınız. <span class="t18">Banner</span>'ı yaratmak için yetenek gerekmiyor muydu sanıyorsunuz? İşte gelecekteki kariyeriniz böyle olacak. Ama benim için çizdiğiniz ev, tam çizdiğiniz gibi inşa edilecek. Dünya yüzündeki en son Roark Binası o olacak. Benden sonra hiç kimse, bir Roark Binası yaptıramayacak. Saraylarının mimarını iş bitiminde öldüren eski hükümdarların hikâyelerini duymuşsunuzdur. Kendi ulaştıkları görkem başkalarına da verilmesin diye. Mimarı ya öldürür ya da gözlerini kör ederlerdi. Modern yöntemler daha farklı. Bundan böyle, hayatınızın sonuna kadar, siz çoğunluğun iradesine boyun eğeceksiniz. Size haklı savlar ileri sürmeye çalışmayacağım. Ben yalnızca bir alternatif sunuyorum. Siz açık konuşmaları iyi anlayabilen bir insansınız. Elinizde basit bir seçenek var.</p>

  <p class="p2"><span class="t1"> </span></p>

  <p>Reddederseniz, bir daha hiçbir bina yapmayacaksınız. Kabul ederseniz, bu kadar istediğiniz bu evi yapacaksınız, daha sonra da hiç hoşunuza gitmeyen bir sürü bina yapacaksınız. Onlar da her ikimize para kazandıracak. Ömrünüzün geri kalanı boyunca, kiralık siteler kuracaksınız. Stoneridge gibi. İstediğim bu."</p>

  <p>Öne doğru eğildi, çok iyi tanıdığı ve çok hoşlandığı tepkilerden birini bekledi. Öfke, güceniklik ya da bir gurur patlaması.</p>

  <p>"Aaa, tabii," dedi Roark neşeli bir sesle. "Memnuniyetle yaparım. Çok kolay."</p>

  <p>Uzandı, masadan bir kalemle gözüne ilişen ilk kâğıdı kaptı. O kâğıt, şatafatlı amblemi olan bir mektup kâğıdıydı. Mektubun arkasına hızla bir şeyler çizmeye koyuldu. Elinin hareketleri düzgün ve güvenliydi. Wynand onun kâğıda doğru eğilmiş yüzüne bakıyordu. Kırışmamış alnını, kaşlarının düz çizgisini gördü. Dikkatli, ama herhangi bir çabanın baskısı altında olmayan bir ifade.</p>

  <p>Roark başını kaldırdı, kâğıdı masanın üzerinden Wynand'a doğru fırlattı.</p>

  <p>"Bu mu istediğiniz?"</p>

  <p>Wynand'ın evi vardı kâğıtta. Ama kolonyel balkonları, sivri damı, kocaman bacaları, birkaç küçük sütunu, birkaç lomboz tipi penceresi vardı. Bir parodi değildi bu resim. Ciddi bir uyarlamaydı. Üniversitelerde böyle bir ödev hangi profesöre sunulsa, üstün bir zevk anlayışı diye yorumlardı.</p>

  <p>"Ulu Tanrım, hayır!" Wynand'ın patlaması içgüdüsel ve ani olmuştu.</p>

  <p>"O halde susun," dedi Roark, "Bir daha da mimari önerilerde bulunmaya kalkmayın."</p>

  <p>Wynand koltuğuna yığıldı, gülmeye başladı. Uzun süre güldü, bir türlü kendini tutamadı. Çıkardığı sesler pek mutlu sesler değildi.</p>

  <p>Roark başını yorgun bir ifadeyle iki yana salladı. "Aslında bunları söylememeniz gerektiğini bilecek birisiniz. Hem bu benim için öyle eski bir hile ki! Antisosyal inadım çok iyi bilindiği için, birinin çıkıp beni bir kere daha deneyeceğini sanmamıştım."</p>

  <p>"Howard. Ben ciddiydim. Bunu görünceye kadar."</p>

  <p>"Ciddiydin, biliyorum. Ama bu kadar budala olmadığını da biliyordum."</p>

  <p>"Korkunç bir kumar oynadığının farkında mıydın?"</p>

  <p>"Hiç de kumar değildi. Güvenebileceğim bir müttefikim vardı."</p>

  <p>"Neymiş? Kendi dürüst tutarlılığın mı?"</p>

  <p>"Senin dürüst tutarlılığın, Gail."</p>

  <p>Wynand oturmuş, masasının üstüne bakıyordu. Bir süre sonra, "O konuda yanılıyorsun," dedi.</p>

  <p>"Sanmıyorum."</p>

  <p>Wynand başını kaldırdı. Yorgun görünüyordu. Sesi kayıtsızdı.</p>

  <p>"Yine senin Stoddard Tapınağı yöntemindi, değil mi? 'Savunmanın sözü bitmiştir.' Keşke o duruşma salonunda olsaydım da o sözü duyabilseydim. Yine o duruşmayı çarptın yüzüme, değil mi?"</p>

  <p>"Öyle de diyebilirsin."</p>

  <p>"Ama bu sefer sen kazandın. Herhalde senin kazandığına sevinmediğimi biliyorsundur."</p>

  <p>"Biliyorum."</p>

  <p>"Bunu bir sınav sanma. Hani kurbanını tahrik etmeye çalışırsın; tahrik olmayınca kendin bile memnun olursun, yenildiğine sevinir, gülümser, hah, işte aradığım türden bir adam dersin. Sakın bu olayı da böyle sanma. Benim için o özürü yaratma kafanda."</p>

  <p>"Yaratmıyorum. Ne istediğinin farkındayım."</p>

  <p>"Eskiden olsa, bu kadar kolay kaybetmezdim. Bu daha işin başı olurdu. Yine deneyebilirim, onu biliyorum; ama denemek istemiyorum. Sen sonuna kadar direneceğin için değil. Ben direnemeyeceğim için. Yo, memnun değilim, bu yüzden sana minnet de duymuyorum ... ama önemi yok ..."</p>

  <p>"Gail, kendine yalan söylemeyi hangi noktaya kadar sürdürebiliyorsun sen?"</p>

  <p>"Yalan söylemiyorum. Sana şimdi söylediğim şeylerin hepsi doğru. Anlıyorsun sanmıştım."</p>

  <p>"Bana şimdi söylediğin şeyler için, evet. Ama ben onları düşünmüyordum."</p>

  <p>"Düşündüğün de yanlış. Burada kalman bile hata."</p>

  <p>"Beni kovmak mı istiyorsun?"</p>

  <p>"Bunu yapamayacağımı biliyorsun."</p>

  <p>Wynand'ın gözleri Roark'un yüzünden, masada kapalı yatan resme doğru kaydı. Bir an kararsızlık içinde kartonun beyaz sırtına baktıktan sonra, uzanıp onu çevirdi. Yumuşak bir sesle, "Şimdi sana bununla ilgili ne düşündüğümü söyleyeyim mi?" diye sordu.</p>

  <p>"Söyledin."</p>

  <p>"Howard, sen benim hayatımın ifadesi olacak bir evden söz etmiştin. Sence benim hayatım böyle bir ifadeyi hak ediyor mu?"</p>

  <p>"Evet."</p>

  <p>"Bu senin dürüst fikrin mi?"</p>

  <p>"Dürüst fikrim, Gail. En içten fikrim. Son kararım. Gelecekte aramızda ne olursa olsun."</p>

  <p class="p2"><span class="t1"> </span></p>

  <p>Wynand resmi elinden bıraktı, bir süre planlan inceledi. Başını kaldırdığında sakin ve normal görünüyordu.</p>

  <p>"Neden arada hiç uğramadın?" diye sordu.</p>

  <p>"Sen özel hafiyelerle meşguldün."</p>

  <p>Wynand güldü. "Ha, o mu? Eski kötü huylarımın depreşmesini önleyemedim. Hem çok da merak ediyordum. Şimdi artık senin hakkında her şeyi biliyorum ... bir tek, hayatındaki kadınlar dışında. Ya sen çok dikkatli davranmışsın, ya da hayatında çok fazla kadın olmamış. O konuda hiçbir yerde bilgi yok."</p>

  <p>"Çok kadın olmadı."</p>

  <p>"Galiba özledim seni. Geçmişinle ilgili ayrıntıları toplamak, bir bakıma yokluğunu telafi gibiydi. Sen aslında neden uğramadın?"</p>

  <p>"Sen uğrama dedin."</p>

  <p>"Emirler konusunda her zaman böyle yumuşak başlı mısındır?"</p>

  <p>"Öylesinin iyi olacağına karar verdiğim zamanlar."</p>

  <p>"Eh, işte bir emir o halde. Umarım bunu da 'iyi olacak'lar arasına katarsın. Bu akşam bize, yemeğe gel. Bu resmi eve götürüp karıma göstermek istiyorum. Şu ana kadar ona evden hiç söz etmedim."</p>

  <p>"Söylemedin mi ona?"</p>

  <p>"Hayır. Bunu görmesini istiyorum. Senin de onunla tanışmanı istiyorum. Geçmişte karım sana karşı pek de iyi davranmamış, onun farkındayım. Senin hakkında yazdığı yazıları okudum. Ama aradan öyle uzun zaman geçmiş ki. Umarım artık sence de önemi kalmamıştır."</p>

  <p>"Hayır. Önemi yok."</p>

  <p>"O halde, gelir misin?"</p>

  <p>"Evet."</p>

  <p class="p13"><span class="t28"> </span></p>
</body>
</html>
