<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>7</title>
</head>

<body>
  <h2>7</h2>

  <p>Amerikan Mimarları Derneği'nin dergisinde, "Çeşitli Konular" bölümünde, Henry Cameron'un emekliye ayrıldığı haberi küçük bir paragraf halinde verilmişti. Cameron'un mimarlıktaki başarıları altı satırda özetlenirken, en ünlü binalarından iki tanesinin adları da yanlış yazılmıştı.</p>

  <p>Peter Keating, Francon'un odasına girdi. Patronun Madam Pompadur'a ait bir enfiye kutusu konusunda antikacıyla yapmakta olduğu pazarlığı yarıda kesti. Francon bu yüzden kutuya, niyet ettiğinden dokuz dolar yirmi beş sent daha fazla para ödemek zorunda kaldı. Antikacı odadan çıktıktan sonra kırgın bir ifadeyle Keating'e döndü,</p>

  <p>"Ee, ne var Peter, ne var?" diye sordu.</p>

  <p>Keating elindeki dergiyi Francon'un masasına fırlatıp başparmağının tırnağıyla Cameron paragrafını gösterdi.</p>

  <p>"Bu adamı almam şart," dedi.</p>

  <p>"Hangi adam?"</p>

  <p>"Howard Roark."</p>

  <p>Francon bu sefer, Howard Roark da kimin nesi?" diye patladı.</p>

  <p>"Sana onu anlatmıştım. Cameron'un tasarımcısı."</p>

  <p>"Haa ... ha, evet, sanırım sözünü etmiştin. Eh, al öyleyse."</p>

  <p>"Hangi koşullarla alacağım konusunda bana yetki veriyor musun?"</p>

  <p>"Ne oluyor, yahu! Bir çizimci daha almanın nesi önemli? Hem sen bunun için neden benim konuşmamı kestin demin?"</p>

  <p>"Bu adam zorluk çıkarabilir. Oysa ben başkası kapmadan onu almak istiyorum."</p>

  <p>"Öyle mi? Demek zorluk çıkarır, ha? Yani Cameron'un ofisinden sonra buraya gelsin diye ona yalvarmak niyetinde misin? Orada çalışmış olması zaten bu delikanlı için öyle aman aman bir referans değil ki!"</p>

  <p>"Hadi hadi, Ouy! Gerçekten değil mi?"</p>

  <p>"Eh, peki ... yapı açısından bakıyorsak, estetik açısını dikkate almıyorsak, Cameron bu gençlere gerçekten iyi bilgiler verir. Tabii gününde çok önemliydi Cameron. Hatta ben de onun en iyi çizimcilerinden biriydim bir ara. Çok uzun zaman önce. Senin de o tür şeylere ihtiyacın varsa, ihtiyar Cameron biraz değer kazanıyor tabii. Tamam o halde. Al şu Roark'unu, madem o kadar ihtiyaç duyuyorsun."</p>

  <p class="p2"><span class="t1"> </span></p>

  <p>"Mesele ihtiyaç duyuşum değil. Ama o benim eski dostum. İşsiz de kaldı. Ona bir iyilik olur diye düşündüm."</p>

  <p>"Eh, ne istiyorsan onu yap. Ama bu konuyla beni rahatsız etme. Hey, Peter, şu kutu ömründe gördüğün en güzel enfiye kutusu değil mi?"</p>

  <p>O gece Keating beş kat merdiveni çıkıp habersiz olarak Roark'un kapısına dikildi, kapıyı ürkek bir hareketle vurdu, sonra da neşeyle içeriye girdi. Roark pencerenin kenarına oturmuş, sigara içiyordu.</p>

  <p>"Geçiyordum da," dedi Keating. "Akşamı nasıl geçirsem diye düşünüyordum, birden senin buralarda oturduğunu hatırladım, Howard. Bir uğrayıp merhaba diyeyim diye karar verdim. Seni öyle uzun zamandır görmemiştim ki!"</p>

  <p>"Ben senin ne istediğini biliyorum," dedi Roark. "Pekâlâ. Kaç para?"</p>

  <p>"Ne demek istiyorsun, Howard?"</p>

  <p>"Benim ne demek istediğimi de sen biliyorsun."</p>

  <p>"Haftada altmış beş," diye patladı Keating o zaman. Olaya bambaşka, zarif bir yaklaşım hazırlamıştı. Yaklaşıma falan gerek kalmayacağını hiç düşünmemişti. "Başlangıçta altmış beş. Eğer yetmez dersen, belki biraz daha ..."</p>

  <p>"Altmış beş yeter."</p>

  <p>"Yani... yani bize gelecek misin, Howard?"</p>

  <p>"Ne zaman başlamamı istiyorsun?"</p>

  <p>"Şey ... ne kadar erken olsa o kadar iyi! Pazartesi olur mu?"</p>

  <p>"Peki."</p>

  <p>"Teşekkür ederim, Howard!"</p>

  <p>"Bir tek şartım var," dedi Roark. "Bana hiç tasarım yaptırmayacaksın. Hiç. Detay yapmam. On Dördüncü Louis gökdelenleri yapmam. Kalmamı istiyorsan beni estetikten uzak tutacaksın. Mühendislik bölümüne ver beni. Teftişlere yolla, inşaatlara yolla. Şimdi hâlâ istiyor musun gelmemi?"</p>

  <p>"Tabii istiyorum. Nasıl istersen öyle olsun. Orayı seveceksin, bir gel de bak. Francon'dan hoşlanacaksın. O da vaktiyle Cameron'un adamlarından biriymiş."</p>

  <p>"Böyle bir şeyle böbürlenmemesi gerekir."</p>

  <p>"Şey..."</p>

  <p>"Yo. Kaygılanma. Bunu onun yüzüne söyleyecek değilim. Hiç kimseye hiçbir şey söyleyecek değilim. Bilmek istediğin bu muydu?"</p>

  <p>"Yo, hayır, kaygılanmamıştım. Hiç düşünmedim bile böyle bir şeyi"</p>

  <p class="p2"><span class="t1"> </span></p>

  <p>"O halde anlaştık. İyi geceler. Pazartesiye görüşürüz."</p>

  <p>"Şey, evet... ama benim pek acelem yok. Aslında gerçekten seni görmeye gelmiştim ..."</p>

  <p>"Ne oluyor, Peter? Seni rahatsız eden bir şey mi var?"</p>

  <p>"Yo ... Ben ..."</p>

  <p>"Bunu neden yaptığımı mı bilmek istiyorsun?" Roark gülümsedi ama yüzünde ne güceniklik, ne de ilgi vardı. "Mesele bu mu? Bilmek istiyorsan söyleyeyim sana. Bundan sonra nerede çalıştığım umurumda bile değil. Bu kentte, yanında çalışmak isteyeceğim hiçbir mimar yok. Ama bir yerlerde çalışmak zorundayım. Demek Francon'da da olsa olur. Tabii istediğim şeyi sizden alabilirsem. Satıyorum ben kendimi. Bu oyunu öyle oynayacağım ... şimdilik."</p>

  <p>"Ama, Howard, olaya böyle bakmana gerek yok. Bizde öyle çok ilerleyebilirsin ki, sının yok. Bir alıştın mı, tamam. Gerçek bir ofis nasıl olur, onu göreceksin bir kere. Cameron'un o izbesinden sonra …”</p>

  <p>"O konuda ağzımızı açmıyoruz, Peter, hem de hemen kapatıyoruz o konuyu."</p>

  <p>"Eleştirmek falan istememiştim. Hiçbir şey demek istemedim." Ne söylemesi gerektiğini de, ne hissetmesi gerektiğini de bilmiyordu. Bir zafer kazanmıştı, ama gözüne çok kof görünüyordu. Eh, zaferdi yine de. Roark'a sevgi duymak istediğine karar verdi.</p>

  <p>"Howard, gel gidip birer içki içelim. Kutlayalım bunu."</p>

  <p>"Özür dilerim, Peter. İş anlaşmasına öyle bir şey dahil değil."</p>

  <p>Keating buraya gelirken, elinden geldiğince dikkatli davranıp nazik olmaya kendini hazırlamıştı. İstediği amacı da elde etmişti. Artık riske girmemesi gerektiğini biliyordu. Başka bir şey söylemeden çekip gitmeliydi buradan. Ama içindeki anlaşılmaz bir duygu durmadan itekliyordu onu. Önünü ardını düşünmeden:</p>

  <p>"Bir kerecik insan olamaz mısın?" deyiverdi.</p>

  <p>"Ne?"</p>

  <p>"İnsan! Basit. Doğal."</p>

  <p>"Ama ben öyleyim zaten."</p>

  <p>"Hiç gevşek bırakamaz mısın kendim?"</p>

  <p>Roark gülümsedi. Hâlâ pencerenin kenarında oturmaktaydı. Sırtını duvara dayamış, sarkıttığı elinde sigarasını gevşek biçimde tutmaktaydı.</p>

  <p>Keating, "Yo, onu demek istemedim," dedi. "Neden benimle bir içki içmeye gelmiyorsun?"</p>

  <p>"Niçin geleyim?"</p>

  <p>"Her şeyde bir neden mi ararsın? Her zaman bu kadar ciddi olmak zorunda mısın? Herkes gibi arasıra hiç nedensiz bir şeyler yapsan olmaz mı? Öyle ciddi, öyle yaşlısın ki! Her şey önemli senin için. Her şey büyük. Her dakika. Hareketsiz duruyor olsan bile. Biraz rahatlayamaz mısın ... önemsiz olamaz mısın?"</p>

  <p>"Olamam."</p>

  <p>"Bu kahramanlıklardan usanmıyor musun?"</p>

  <p>"Benim neyim kahraman?"</p>

  <p>"Hiçbir şeyin. Her şeyin. Bilemiyorum. Yaptığın şeylerden söz etmiyorum. Çevrendeki insanlara yaydığın duygu öyle."</p>

  <p>"Ne?"</p>

  <p>"Öyle normal dışı ki! Bir baskı. Bir gerilim. Senin yanındayken. Hep seçenek var karşısında insanın. Ya seni, ya dünyanın geri kalanını seçmek söz konusu. Ben bu tür bir seçme yapmak istemiyorum. Dışardaki biri olmak istemiyorum. Bütünün parçası olmak istiyorum. Dünyada basit ve hoş olan öyle çok şey var ki! Hepsi savaş, mücadele ve kendini mahrum etme değil. Oysa ... seninle öyle."</p>

  <p>"Ben kendimi neden mahrum ettim?"</p>

  <p>"Yo, bir şeyden mahrum etmezsin! Yalnızca ... istediğin şeyi elde etmek için cesetlere basa basa yürümeye bile hazırsın. Asıl mesele, istemediğin için kendini mahram ettiklerin."</p>

  <p>"İki şeye birden sahip olunamaz da ondan."</p>

  <p>"Hangi iki şeye?"</p>

  <p>"Bak, Peter. Ben sana kendim hakkında hiçbir zaman böyle şeyler söylemedim. Senin böyle görmene sebep ne? Ben senden kendimle başka bir şey arasında hiçbir seçme yapmanı da istemiş değilim. Neden bir seçim gerekirmiş gibi hissediyorsun? Bunu hissettiğin zaman neden rahatsız oluyorsun ... mademki o kadar eminsin! Yanılıyor muyum?"</p>

  <p>"Şey ... bilmiyorum." Sonra ekledi. "Senin neden söz ettiğim anlamıyorum." Sonra birdenbire patladı:</p>

  <p>"Howard, benden niçin nefret ediyorsun?"</p>

  <p>"Senden nefret etmiyorum."</p>

  <p>"İşte, mesele bu! Niçin nefret bile etmiyorsun?"</p>

  <p>"Neden edeyim?"</p>

  <p>"Bana bir şey vermiş olmak için. Beni sevmene imkân olmadığını biliyorum. Hiç kimseyi sevemezsin sen. O zaman insanların var olduğunu teslim etmek için onlardan nefret etmek daha nazik bir hareket olur."</p>

  <p>"Ben nazik değilim, Peter."</p>

  <p>Keating söyleyecek başka bir şey bulamayınca Roark:</p>

  <p class="p2"><span class="t1"> </span></p>

  <p>"Haydi, evine git, Peter," dedi. "İstediğini elde ettin. Ona razı ol. Pazartesiye görüşürüz."</p>

  <p>Roark, Francon &amp; Heyer'ın çizim odasında, bir masanın başında, ayaktaydı. Elinde bir kurşunkalem tutuyor, portakal rengi saçından bir tutamı alnından yüzüne doğru sallanıyor, gri önlük onun üzerinde tıpkı cezaevi üniforması gibi gözüküyordu.</p>

  <p>Yeni işini kabullenmeyi öğrenmişti. Çizdiği çizgiler, çelik kirişlerin temiz çizgileriydi. Bu kirişlerin neyi taşıyacağını düşünmemeye çalışıyordu. Zaman zaman zorlaşıyordu düşünmemek. Kendisiyle üzerinde çalışmakta olduğu plan arasında, bir başka plan daha varmış gibiydi. O binanın aslında nasıl olması gerekiyorsa, onun planı. Onu nasıl biçimlendirmesi gerektiğini, çizdiği çizgileri nasıl düzeltmesi gerektiğini, binayı görkemli kılmak için çizgileri nereye ve nasıl yönlendirmek gerektiğini biliyordu. Ama bu bildiklerini boğmak zorundaydı. Vizyonu öldürmek zorundaydı. Söz dinlemek, çizgileri kendisine verilen talimata göre çizmek zorundaydı. Bu onu öyle çok incitiyordu ki, buz gibi bir öfke içinde kendi kendine omuz silkip geçmek zorunda kalıyordu. Zor mu, diye soruyordu kendine. Eh, öğren öyleyse.</p>

  <p>Ama o acı bir türlü içinden çıkmıyordu. Bir de çaresiz şaşkınlık vardı yüreğinde. Kafasında gördüğü plan, kâğıt üstündeki plandan o kadar daha gerçekti ki! Başkalarının bunu neden göremediğini bir türlü anlayamıyordu. Nasıl böyle kayıtsız kalabiliyorlardı? Önündeki kâğıda baktı. Yeteneksizlik ve beceriksizlik niçin söz geçirebiliyordu her şeye? Bunu mümkün kılan neydi? Hiç anlayamadığı şey buydu işte. Böyle bir oluşu mümkün kılan şey ... onun gözünde hiçbir zaman tam gerçek olamazdı.</p>

  <p>Ama bunun böyle süremeyeceğini de biliyordu. Beklemek zorundaydı, o kadar. Tek görevi buydu. Beklemek. Eh, onun önemi yoktu. Yapmak zorundaydı onu. Beklemek zorundaydı.</p>

  <p>"Bay Roark, Amerikan Radyo Şirketi Binası'nın Gotik fener kafesleri hazır mı?"</p>

  <p>Çizim odasında hiçbir arkadaşı yoktu. Bir mobilya gibiydi Roark o odada. Mobilya kadar yararlı ve sessiz. Ama Mühendislik Bölümü'nün Şefi, ilk iki haftanın sonunda Keating'e, "Sandığımdan daha akıllı adammışsın, Keating, teşekkür ederim sana," demişti. Keating, "Neden?" diye sorunca da, "Herhalde farkında olmadan yaptığın bir şey için." diye karşılık vermişti. Arada sırada Keating geçerken Roark'un masasında duraklayıp alçak sesle, "Bu akşam işin bitince odama bir uğrar mısın, Howard?" diyordu. "Önemli bir konu değil."</p>

  <p>Roark geldiğinde, Keating, "Eee, burayı nasıl buluyorsun, Howard?" diye başlıyordu söze. "Eğer istediğin herhangi bir şey varsa, hemen söyle, ben de ..." Roark onun sözünü kesiyor, "Nerede bu seferki?" diye soruyordu. Keating o zaman çekmecelerin birinden çizimleri ortaya çıkarıyor, "Bunların iyi olduğunu biliyorum aslında," diyordu. "Ama sen genel olarak nasıl buluyorsun?" Roark çizimlere bakıyor, içinden hepsini Keating'in suratına fırlatıp istifa etmek geldiği halde, bir tek düşünce onu durduruyordu. Bir binaydı bu kâğıtlardaki. Kendisinin o binayı kurtarması gerekirdi. Başka insanlar nasıl boğulan birini görünce suya atlamadan edemezlerse, tıpkı öyle.</p>

  <p>Saatlerce çalışıyordu Roark o zaman. Bazen sabaha kadar çalışıyordu. Keating de oturup onu seyrediyordu. Roark odada Keating'in varlığını unutuyordu. Gözleri yalnız önündeki binayı görüyor, bilinci onu değiştirme fırsatını seziyordu. Vereceği biçimin yine değiştirileceğini, yine bozulup çarpıtılacağım da biliyordu. Ama yine de, biraz mantık ve düzen kalırdı planda. Daha iyi bir bina olurdu. Kendisi reddetse, olamazdı.</p>

  <p>Roark bazen de kendisine uzatılan çizimlerdeki binanın nispeten basit, temiz, dürüst yapısına bakarak, "Bu o kadar kötü değil, Peter. Gelişiyorsun," derdi. Keating o zaman içinde garip bir coşku hissederdi. Sessiz, özel, değerli bir duygu. Guy Francon'un, müşterilerin iltifatları karşısında asla hissedemediği bir duygu. Ama sonra bunu da unutur, zengin bir kadın kahvesini yudumlarken ona, "Siz Amerika'nın geleceğinin mimarısınız, Bay Keating," dediğinde, üstelik bunu, yaptığı binaların hiçbirini görmemiş olduğu halde söylediğinde, daha bile çok mutlu olurdu.</p>

  <p>Roark'a böyle boyun eğmesinin karşılığında birtakım tatmin edici şeyler de elde etmiyor değildi. Sabahlan çizim odasına girdiğinde, temize çekilecek bir çizimi Roark'un masasına fırlatıp, "Howard, bunu benim için yapar mısın? Hem de acele lütfen!" demek gibi. Günün ortasında ona bir çocuk gönderip, yüksek sesle, "Bay Keating sizi hemen odasında bekliyor," dedirtmek gibi. Kendi odasından çıkıp Roark'a doğru yürürken bağırarak, "On ikinci sokaktaki binanın su tesisatı spesifıkasyonları ne cehennemde?" deyip, arkasından, "Howard, dosyalara bakıp bulur musun o spesifikasyonu lütfen?" diye eklemek gibi.</p>

  <p>Başlangıçta Roark'un gösterebileceği tepkiden korkuyordu. Tepki görmeyip yalnızca sessiz bir itaat görünce artık kendini tutamaz olmuştu. Roark'a emirler vermekten duyusal bir zevk almakta, bir yandan da Roark'un pasif uyumuna karşı öfke ve güceniklik duymaktaydı. Bunu böyle sürdürdü. Aslında ancak Roark öfke göstermediği sürece sürdürebileceğinin farkındaydı. Ama yine de onu çökertip bir patlamaya itmek için çalışıp duruyordu. Patlama falan gelmedi.</p>

  <p>Roark inşaatları teftişe gittiği günleri seviyordu. Bina iskeletlerinin çelik kirişleri üzerinde yürürken, kaldırımda yürümekten daha rahattı. İşçiler onun dapdar keresteler, boşluğa doğru uzanmış çıplak kirişler üzerinde, kendi aralarındaki en tecrübeliler kadar rahat ilerleyişini meraklı bakışlarla izlemekteydiler.</p>

  <p>Mart ayının bir günüydü. Gökyüzü, baharın yaklaştığını belirtircesine belirli belirsiz yeşil bir renk almıştı. Beş yüz fit aşağıdaki Central Park'ta, yerler de kahverenginin gökyüzüne benzer bir tonuna bürünmüş, yaklaşan yeşilliklerin habercisi gibi olmuştu. Parkın gölleri ağaçların örümcek gibi dalları arasından birer cam levha gibi görünüyordu. Roark dev bir apart otel olacak binanın kabuğu üzerinde gezinmekteydi. Çalışmakta olan bir elektrik işçisinin yanıbaşında durdu.</p>

  <p>Adam canla başla çabalıyor, ana kabloların geçeceği boruları bir kirişin çevresinden dolaştırarak yerleştirmeye uğraşıyordu. Saatler sürecek bir eziyet ve sabır işiydi bu iş. Üstelik çalıştığı yer de dardı. Her türlü şeyin yığıldığı bir köşeydi. Roark elleri cebinde, orada durup, adamın ağır, acıklı çabalarını seyretti.</p>

  <p>Adam başını kaldırıp hemen ona döndü. Kocaman bir kafası, inanılmayacak kadar çirkin, belki o yüzden insanın içinde hayranlık uyandıran bir yüzü vardı. Yaşlı bir yüz olmadığı gibi, etli bir yüz de değildi. Her yanı derin çizgilerle dolu bir yüzdü yalnızca. Ağzı da buldog ağzına benziyordu. Gözleri çok şaşırtıcıydı. İri, yuvarlak ve çini mavisiydi.</p>

  <p>"Eee?" diye sordu adam öfkeyle. "Bir şey mi var, çaylak?"</p>

  <p>Roark, "Zamanını boşuna ziyan ediyorsun," dedi.</p>

  <p>"Öyle mi?"</p>

  <p>"Öyle."</p>

  <p>"Deme yahu!"</p>

  <p>"O boruları kirişin çevresinden dolaştırman saatler sürer."</p>

  <p>"Daha iyi bir yolunu mu biliyorsun?"</p>

  <p>"Tabii."</p>

  <p>"Git işine, çocuk. Üniversite züppelerini buralarda istemeyiz."</p>

  <p>"O kirişe bir delik aç, borularım oradan geçir."</p>

  <p class="p5">"Ne?"</p>

  <p>"Kirişe delik aç."</p>

  <p class="p2"><span class="t1"> </span></p>

  <p>"Çok açarım."</p>

  <p>"Çok açmazsın."</p>

  <p>"Bu iş öyle yapılmaz."</p>

  <p>"Ben yaptım."</p>

  <p class="p5">"Sen mi?"</p>

  <p>"Her yerde yapılıyor."</p>

  <p>"Burada yapılmayacak. Hele de ben."</p>

  <p>"O halde ben yaparım senin yerine."</p>

  <p>Adam kükredi. "Oh, ne âlâ! Büro memurları ne zamandan beri erkek işi yapabiliyor?"</p>

  <p>"Ver bana meşaleni."</p>

  <p>"Dikkatli ol, delikanlı! Pembe ayak parmaklarını yakarsın!"</p>

  <p>Roark adamın eldivenleriyle gözlüğünü aldı, asetilen meşalesini de kaptı, çömeldi, incecik, mavi bir alevi kirişin orta yerine doğru püskürttü. Adam ayakta, onu seyrediyordu. Roark'un kolu hiç titremedi. İyice gergindi kolu. Alev tıslayarak fışkırıyor, kol onun şiddetiyle ürperiyor, ama alevin isabet ettiği nokta hiç değişmiyordu. Vücudun duruşunda bir zorlanma, bir çaba yok gibiydi. Rahattı vücut. Yalnız kol gergindi. Madeni yavaşça kemiren o mavi gerilim sanki alevden değil de, onu tutan elden fışkırıyormuş gibi görünüyordu.</p>

  <p>İşini bitirdi, meşaleyi yere bıraktı, ayağa kalktı.</p>

  <p>"Tanrım!" dedi elektrikçi. "Meşale kullanmayı amma iyi biliyorsun!"</p>

  <p>"Öyle görünüyor, değil mi?" Roark eldivenleri, gözlüğü çıkardı, adama uzattı. "Bundan böyle artık bu yöntemle yap. Ustabaşına da benim öyle dediğimi söyle."</p>

  <p>Elektrikçi kirişin orta yerindeki düzgün deliğe saygılı bakışlarla bakmaktaydı. "Bunu böyle kullanmayı nereden öğrendin, havuç?" diye mırıldandı.</p>

  <p>Roark'un yavaş beliren keyifli gülümsemesi, adamın zaferi ona teslim etmiş olduğunu algılayıp teşekkür eder gibiydi. "Ben de elektrikçilik yaptım. Su tesisatı, perçin yakalama, daha da bir sürü şey yaptım."</p>

  <p>"Yanı sıra da okula mı gittin?"</p>

  <p>"Eh, bir bakıma."</p>

  <p>"Mimar mı olacaksın?"</p>

  <p>"Evet."</p>

  <p>"Güzel resimlerin ve çay partilerinin dışında bir şeyler bilen ilk mimar sen olacaksın öyleyse. Bürodan buraya yolladıkları uslu öğrencileri bir görsen."</p>

  <p class="p2"><span class="t1"> </span></p>

  <p>"Niyetin özür dilemekse, boş ver. Onları ben de sevmem. Sen borularına dön. Haydi, eyvallah."</p>

  <p>"Eyvallah, havuç."</p>

  <p>Roark oraya bir daha gittiğinde, mavi gözlü elektrikçi ona uzaktan el salladı, işaret edip yanına çağırdı, kendi işi hakkında ihtiyaç duymadığı sorular sordu, danıştı. Adının Mike olduğunu söyledi, birkaç gündür Roark'un yolunu gözlediğini de ekledi. Roark'un üçüncü ziyaretinde, gündüz vardiyası işi paydos etmek üzereydi. Mike biraz ötede, Roark'un teftişini bitirmesini bekledi, "Bir bardak biraya ne dersin, havuç?" diye sordu. Roark, "Tabii," dedi. "Sağol."</p>

  <p>Köşedeki bodrum barında bir masaya oturdular. Biralarını içerken Mike ona inşaatlarda başına gelen ilginç olaylar içinde en sevdiğini anlattı. Binaya kurulan iskele ayağının altında kırılmış, Mike düşüp üç kaburgasını kırmış, ama sağ kalmayı başarmıştı. Roark da ona kendi inşaat tecrübelerinden anlattı. Mike'ın aslında gerçek bir adı da vardı. Sean Xavier Donnigan'dı adı. Ama onu herkes çoktan unuttuğu için artık Mike diye çağrılıyordu. Bir alet takımıyla bir de eski Ford'u vardı. Koca ülkeyi dolaşıp duruyor, bir büyük inşaattan öbürüne gidiyordu. İnsanlar Mike'ın gözünde pek önem taşımazdı. Ama çıkardıkları iş çok önem taşırdı. Her tür uzmanlığa taparcasına saygı duyan bir insandı. İşini çılgınca seviyor, başkalarında da bu tür tutkular dışında hiçbir şeyi hoş görmüyordu. Kendi dalının uzmanıydı. Beceriksizliğe dayanamıyordu. Dünya görüşü çok basitti; insanlar, yeteneklilerle beceriksizler diye ikiye ayrılırdı. Kendisi ikinci gruba hiç ilgi göstermezdi. Binalara bayılıyor, buna karşılık tüm mimarlardan nefret ediyordu.</p>

  <p>Beşinci birasını içerken, "Bir tane vardı, havuç," dedi içtenlikle. "Bir tek. Sen de onu tanıyamayacak kadar gençsin. Bina yapmayı bilen tek kişi oydu içlerinde. Ben senin yaşındayken onunla çalışmıştım."</p>

  <p>"Kimmiş o?"</p>

  <p>"Adı Henry Cameron'du. Ölmüş olmalı herhalde. Aradan bunca yıl geçti."</p>

  <p>Roark onun yüzüne uzun uzun baktı, sonunda, "Ölmedi, Mike," dedi, ardından da, "Ben onun yanında çalıştım," diye ekledi.</p>

  <p><span class="t18">"Çalıştın mı?"</span></p>

  <p>"Hemen hemen üç yıl."</p>

  <p>Sessizce birbirlerine baktılar. Bu bakış, dostluklarının mühiirü oldu.</p>

  <p>Haftalar sonra Mike bir gün inşaatta Roark'u durdurdu. Çirkin yüzünde şaşkın bir ifade vardı. Hemen sordu.</p>

  <p>"Baksana, havuç, ustabaşını müteahhidin adamıyla konuşurken duydum. Senin için kibirli, inatçı dedi, ömründe gördüğü en dayanılmaz piç olduğunu söyledi. Ne yaptın ona?"</p>

  <p>"Hiçbir şey."</p>

  <p>"Ne demek istiyordu o halde?"</p>

  <p>"Bilmem," dedi Roark. "Sen biliyor musun?"</p>

  <p>Mike da ona baktı, omuz silkti, sırıttı.</p>

  <p>"Hayır," dedi.</p>

  <p> </p>
</body>
</html>
