<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>2</title>
</head>

<body>
  <h2>2</h2>

  <p>Peter Keating, "Zümrüt bileziğini neden takmadın?" diye sordu. "Gordon Prescott'un nişanlısı diye geçinen o kadın, yıldız safiriyle herkesin gözünü kamaştırdı durdu."</p>

  <p>"Özür dilerim, Peter. Gelecek sefere takarım," diye karşılık verdi Dominique.</p>

  <p>"Güzel partiydi. Sen eğlendin mi?"</p>

  <p>"Ben her zaman eğlenirim."</p>

  <p>"Ben de eğlendim ... ama ... ah. Tanrım, gerçeği bilmek istiyor musun?"</p>

  <p>"Hayır."</p>

  <p>"Dominique, ben aslında bu akşam sıkıntıdan bunaldım. Vincent Knowlton çok karın ağrısı bir tip. Öyle züppe ki! Tahammül edemiyorum ona." Kuşkuyla ekledi. "Belli etmedim, değil mi?"</p>

  <p>"Hayır. Çok iyi davrandın. Esprilerine güldün ... başka hiç kimse gülmese bile."</p>

  <p class="p2"><span class="t1"> </span></p>

  <p>"Onun farkına vardın mı? Her zaman işe yarar."</p>

  <p>"Evet, farkına vardım."</p>

  <p>"Sence yapmamalıydım, değil mi?"</p>

  <p>"Böyle bir şey söylemedim."</p>

  <p>"Sence bu ... bayağı bir hile, değil mi?"</p>

  <p>"Bence hiçbir şey bayağı değil."</p>

  <p>Keating koltuğunda daha bir kaykıldı, bu hareketiyle çenesi göğsüne bastırıp onu rahatsız etti ama bir daha kıpırdamak istemedi. Salonun şöminesinde bir odun çıtırdıyordu. Keating bütün ışıkları söndürmüş, yalnız sarı .ipek abajurlu lambayı yanık bırakmıştı. Bu bile odaya samimi bir rahatlık getirememişti. Boş göstermeye yarıyordu salonu, o kadar. Burada kimse yaşamıyormuş da, evin elektriğiyle diğer benzer hizmetleri kesilmiş gibi. Dominique odanın öbür ucunda oturmaktaydı. İnce vücudu, dik arkalı sandalyenin hatlarına çok iyi uyuyordu. Rahatsız görünmüyordu. Ama rahat olamayacak kadar dikkatli oturduğu belliydi. Yalnızdılar. Buna rağmen Dominique bir davetteymiş gibi oturuyordu. Dükkân vitrinindeki manken gibi. Kalabalık bir cadde kavşağında.</p>

  <p>Vincent Knowlton'un evinde verilen bir çay partisinden dönmüşlerdi. Knowlton saygın bir sosyete genciydi. Keating'in yeni arkadaşı sayılırdı. Keating'le Dominique eve dönünce sakin bir akşam yemeği yemişlerdi. Şimdi boştular artık. Yarma kadar başka bir sosyal programları yoktu</p>

  <p>Keating, "Bayan Marsh'la konuşurken teolojiden söz edildiğinde gülmemeliydin," dedi. "Kadın inanıyor ona."</p>

  <p>"Özür dilerim. Bundan sonra daha dikkatli olurum."</p>

  <p>Keating bu sefer onun bir konu açması için bekledi. Dominique hiçbir şey söylemedi. Birden Keating'in aklına geldi. Yirmi aylık evliliklerinde Dominique hiçbir zaman konu açmamış, ilk sözü söyleyen olmamıştı. Kendi kendine, gülünç bu, dedi. Hem de imkânsız. Onun kendisine durup dururken bir şey söylediği bir olayı hatırlamak için kendini zorladı. Tabii söylemişti. "Bu akşam kaçta geleceksin?" diye sorduğunu hatırlıyordu. "Sah akşamki davete, Dixon'ları da çağırmak ister misin?" diye sormuştu. Bu tür çok şey sormuştu ona.</p>

  <p>Dominique'e baktı. Dominique sıkılmışa benzemiyordu. Keating'i görmezden gelmeye çalıştığı da yoktu. Uyanık ve dikkatliydi. Sanki Keating'e büyük ilgi duyuyormuş gibi. Ne elini bir kitaba uzatıyor, ne de gözleri uzaklardaki bir düşünceye takılıyordu. Dosdoğru Keating'e bakmaktaydı. Sohbet bekliyormuş gibi dalgın da değildi. Keating onun her zaman kendisine böyle dosdoğru baktığını düşündü. Acaba benim hoşuma gidiyor mu, diye geçirdi aklından. Evet, gidiyordu. Kıskançlık duymasına gerek kalmıyordu o zaman. Dominique'in gizli düşüncelerini kıskanması bile gereksiz oluyordu. Yo, tam da öyle değildi durum. Bu bakışlar hiçbir kaçış fırsatı tanımıyordu. İkisine de.</p>

  <p>Keating, <span class="t18">"Kahraman Safra Taşı'n</span>ı yeni bitirdim," dedi. "Çok iyi bir kitap. İlginç bir beyinin ürünü. Yüzünden yaşlar boşalan bir palyaço, Tanrının altın tahtını bir an için elinde tutan altın yürekli bir hokkabaz."</p>

  <p>"Ben kitabın eleştirisini okudum. Pazar günkü <span class="t18">Banner'da."</span></p>

  <p>"Ben kitabın kendisini okudum. Biliyorsun okuduğumu."</p>

  <p>"Evet, bu çok iyi bir hareket."</p>

  <p>"Hu?" Dominique'in onaylayıcı sözü hoşuna gitmişti aslında.</p>

  <p>"Yazara karşı büyük nezaket. Herhalde insanların kitabını okumasını istiyordur. Senin zaman ayırman bir nezaket. Hele sonunda nasıl bulacağını önceden bildiğine göre."</p>

  <p>"Bilmiyordum. Ama eleştirmenle aynı kanıya vardım."</p>

  <p>"En iyi eleştirmenler <span class="t18">Banner'</span>dadır."</p>

  <p>"O doğru. Tabii. Demek ki onlarla aynı görüşte olmanın bir sakıncası yok, değil mi?"</p>

  <p>"Hiç yok. Ben her zaman aynı görüşteyimdir."</p>

  <p>"Kiminle?"</p>

  <p>"Herkesle."</p>

  <p>"Benimle alay mı ediyorsun, Dominique?"</p>

  <p>"Alay edilecek bir şey mi söyledin ki?"</p>

  <p>"Hayır. Söylemiş olamam. Yo, tabii söylemedim."</p>

  <p>"O halde alay etmiyorum."</p>

  <p>Keating bekledi. Dışardan bir kamyonun geçtiği duyuldu, birkaç saniye boyunca sessizlik bozuldu. O gürültü bitince, Keating yeniden konuşmak zorunda hissetti kendini.</p>

  <p>"Dominique, ne düşündüğünü bilmek istiyorum."</p>

  <p>"Ne konuda?"</p>

  <p>"Şey ... şey ..." Önemli bir konu arıyordu. Sonunda, "Vincent Knowlton hakkında," dedi.</p>

  <p>"Bence kıçını yalamaya değecek biri."</p>

  <p>"Tanrı aşkına, Dominique!"</p>

  <p>"Özür dilerim. Hem kelime kötüydü, hem de davranışım. Yanlış tabii. Dur, başka bir şey söyleyeyim. Vincent Knowlton tanıması zevkli bir insan. Eski ve köklü ailelere düşünceli davranmak gerekir. Hem başkalarının görüşlerine karşı hoşgörülü olmalıyız, çünkü hoşgörü en iyi özelliktir. Bu nedenle, kendi görüşlerini Vincent</p>

  <p class="p2"><span class="t1"> </span></p>

  <p>Knowlton'a zorla kabul ettirmeye çalışmak yanlış olur. İstediğine inanmasına izin verirsen, o da sana yardım eder, çünkü çok insan biri."</p>

  <p>"Bak bunlar mantıklı," dedi Keating. Tanıyabildiği bir dili duyunca içi rahatlıyordu. "Bence de hoşgörü çok önemli, çünkü ..." Birden sustu. Boş bir sesle sözünü bitirdi. "Sen kendin söylemiştin demin."</p>

  <p>"Farkına vardın mı?" dedi Dominique. Ama bu cümleyi, sonunda soru işareti yokmuş gibi, kayıtsızca söylemişti. Alay etmiyordu. Keşke etse, diye düşündü Keating. Alay etse, onu adam yerine koymuş olacaktı. İncitmek istiyor demekti. Ama Dominique'in sesi hiçbir zaman Keating'e kişisel bir ilgi yöneltmiyordu. Yirmi aydır.</p>

  <p>Keating şöminedeki ateşe baktı. İnsanı mutlu eden buydu işte. Kendi evinde ateşe bakıp hayal kurmak. Okudukları da, duydukları da hep böyle diyordu. Gözlerini hiç kırpmadan baktı alevlere. Kabul edilmiş bir gerçeğe uymaya çalıştı. Bir dakika daha baksam, mutlu olacağım, diye düşünüyordu. Hiçbir şey olmadı.</p>

  <p>Bu sahneyi arkadaşlarına ne kadar inandırıcı biçimde tarif edebileceğini, kendi memnuniyetini nasıl kolaylıkla kanıtlayabileceğini düşündü. Kendini neden inandıramıyordu? Ömrü boyunca istediği her şeye kavuşmuştu. Üstünlük istemişti. Bir yıldır mesleğinde hiç tartışmasız bir numaralı adamdı. Şöhret istemişti. Evindeki gazete kupürleri beş albüm dolduruyordu. Servet istemişti. Onu ömrünün sonuna kadar idare edecek lükse sahipti. İstemiş olduğu her şeye ulaşmıştı. Onun elde ettiklerine ulaşabilmek için kaç kişi savaş veriyordu şu anda? Kaç kişi bunları hayal ediyor, yarı yolda kan kaybından ölüyordu? "Peter Keating dünyanın en şanslı adamı!" Bu sözü sık sık duymaktaydı.</p>

  <p>Şu son yıl, ömrünün en iyi yılı olmuştu. Sahip olduğu şeylere bir imkânsız şey daha eklemişti ... Dominique Francon. Arkadaşları ona, "Peter, bunu nasıl başardın?" dedikleri zaman rahatça gülmek öyle hoştu ki! Onu yabancılara takdim ederken, "Karım," demek, sonra onların yüzündeki o budalaca, kontrolsüz imrenmeyi seyretmek! Bir keresinde bir partide kibar bir sarhoş, Keating’e yaklaşmış, niyetinin ne olduğu konusunda hiç kuşkuya yer bırakmayacak biçimde göz kırparak, "Şurada duran harika yaratığı tanıyor musun?" diye sormuştu. "Biraz," demişti Keating keyifle. "Karım o benim."</p>

  <p>Evliliklerinin beklediğinden iyi çıktığını kendine kaç kere tekrarlamıştı. Dominique ideal bir eş olmuştu. Kendini tümüyle Keating'in ilgilendiği şeylere adamıştı. Müşterilerine iltifat ediyor, dostlarını ağırlıyor, evini çekip çeviriyordu. Keating'in hayatındaki hiçbir şeyi değiştirmemişti. Ne uyku saatlerini, ne en sevdiği yemekleri, hatta ne de ev eşyalarının yerleştiriliş biçimini. Gelirken yanında giysilerinden başka bir şey getirmemişti. Bu eve bir kitap, bir kül tablası bile eklememişti. Keating herhangi bir konuda görüşünü söylediğinde itiraz etmez, ona katılırdı. Zarafetle. Doğal bir şey gibi. Hep ikinci sıradaki yerini alır, Keating'in gölgesinde giderdi.</p>

  <p>Keating, kendisini havaya kaldırıp bilinmeyen kayalara çarpacak bir kasırga beklemişti. Oysa kendi sakin akan nehrinin yolunda, ufacık bir taş parçasıyla bile karşılaşmamıştı. Nehir akıp dururken birisi suya girmiş, peşi sıra yüzüyormuş gibiydi daha çok. Yo yüzmek bile denemezdi buna. Yüzmek çaba isteyen bir şeydi. Bu kişi kendini akıntıya bırakmış, geliyordu onun peşinden. Eğer evlendiklerinde Dominique'in nasıl davranmasını istediğini ona sor salar, tam böyle davranmasını isterdi işte.</p>

  <p>Ama birlikte geçirdikleri geceler, onu sefil bir tatminsizlik duygusu içinde bırakıyordu. Ne zaman istese, Dominiqııe hemen teslim olmaktaydı ona. Ama hep ilk geceki gibi oluyordu. Kollarında kayıtsız bir vücut. Ne tiksinti, ne de cevap. Keating'e göre hâlâ bakire sayılırdı Dominique. Kendisi ona hiçbir şeyi tattırmış değildi. Her seferinde kendini küçük düşmüş hissediyor, bir daha ona el sürmemeye-karar veriyordu. Ama sonra arzulan yeniden uyanıyordu. Onun o güzelliği hep yanı başındaydı çünkü. Dayanamadığı zaman teslim oluyordu o arzulara Keating.</p>

  <p>Evliliği konusunda kendisine kabul ettiremediği şeyi seslendiren, annesi olmuştu. "Dayanamıyorum," demişti annesi, evliliklerinin altıncı ayında. "Bana bir tek kere kızsa, hakaret etse, kafama bir şeyler fırlatsa, mesele kalmayacak. Ama buna hiç dayanamıyorum." Keating o zaman buz gibi bir paniğin pençesinde, "Neye, anne?" diye sormuştu. Annesi, "Yararı yok, Peter" demişti o zaman. Görüşlerini, tartışmalarını, sitemlerini asla engelleyemediği annesi, bu evlilik konusunda bir daha hiç ağzını açmamıştı. Kendine küçük bir daire tutmuş, taşınıp gitmişti. Sık sık ziyarete geliyor, Dominique'e de çok nazik davranıyordu. Garip, yenik bir biçimde. Keating kendi kendine, annesinden kurtulduğu için sevinmesi gerektiğini söyleyip duruyor, ama sevinemiyordu.</p>

  <p>Buna karşılık, Dominique'in ne yapıp da içinde bu artan korkuyu başlattığını da bilemiyordu. Eleştirecek bir tek sözünü, bir tek hareketini bulabilmiş değildi. Ama yirmi aydır geçirdiği her an, bu gece gibiydi. Onunla yalnız kalmaya dayanamıyordu Keating. Ama ondan kaçmak da istemiyordu. Zaten Dominique de Keating'den uzak durmaya çalışıyor değildi.</p>

  <p class="p2"><span class="t1"> </span></p>

  <p>Keating gözlerini ateşten ayırarak ifadesiz bir sesle, "Bu gece kimse gelmiyor," dedi.</p>

  <p>"Gelmiyor," Dontinique gülümsedi, bu gülümsemeyi gelecek cümlesine yönelik bir bağ olarak kullandı. "Seni yalnız bırakayım mı, Peter?"</p>

  <p>"Hayır!" Sesi hemen hemen çığlık gibi çıkmıştı. Çaresizmiş gibi görünmemem gerek, dedi kendi kendine. "Tabii ki hayır," dedi sonra. "Karımla yalnız geçirdiğim bir akşam beni memnun eder."</p>

  <p>İçinden zayıf bir dürtü, bu soruna bir çözüm bulmaya zorluyordu onu. Birlikte geçirdikleri dakikaları daha dayanılır kılmak için, bir şeyler yapmayı öğrenmek zorundaydı. Dominique'in hatırından çok kendi hatırı için.</p>

  <p>"Bu gece ne yapmak istersin, Dominique?"</p>

  <p>"Sen ne istersen."</p>

  <p>"Sinemaya gitmek ister misin?"</p>

  <p>"Sen?"</p>

  <p>"Bilmem! Vakit öldürür."</p>

  <p>"Pekâlâ. Vakit öldürelim."</p>

  <p>"Hayır. Neden öldürelim? Çok çirkin bir şey bu."</p>

  <p>"Öyle mi?"</p>

  <p>"Kendi evimizden niçin kaçalım? Burada kalalım, daha iyi."</p>

  <p>"Peki, Peter."</p>

  <p>Keating bekledi. Ama sessizlik de bir kaçış, diye düşünüyordu. Daha beter bir kaçış türü.</p>

  <p>"Bir el Monopol oynamak ister misin?"</p>

  <p>"Sen seviyor musun?"</p>

  <p>"Eh, vakit öl..." Sustu. Dominique gülümsedi.</p>

  <p>Keating gözlerini ona çevirip, "Dominique," dedi, "Öyle güzelsin ki! Her zaman öylesine olağanüstü güzelsin ki, bu konudaki duygularımı hep söylemek istiyorum sana."</p>

  <p>"Duygularını duymak hoşuma gider, Peter."</p>

  <p>"Sana bakmaya bayılıyorum. Gordon Prescott'un dediği geliyor hep aklıma. Senin için, Tanrının, yapısal matematik dalındaki en kusursuz uygulaması, demişti. Vincent Knowlton da senin bir ilkbahar sabahına benzediğini söyledi. Ellsworth Toohey de ... Ellsworth seni dünyadaki bütün kadın biçimlerine bir sitem sayıyor."</p>

  <p>"Ya Ralston Holcombe?" diye sordu Dominique.</p>

  <p>Keating, "Öff, boş ver," diye aksilendi, gözlerini tekrar ateşe çevirdi.</p>

  <p>Sessizliğe neden dayanabildiğini biliyorum, diye düşündü. Çünkü konuşmuşum, susmuşum, onun gözünde hiçbir farkı yok. Sanki ben hiç yokmuşum, hiçbir zaman da var olmamışım gibi. Ölümü düşünmek bile bundan kolay. Hiç doğmamış olmak bu. Birden içinden dayanılmaz bir istek yükseldi. Karşı konulmaz bir istek. Onun gözünde gerçekten var olma isteği.</p>

  <p>Heves dolu bir sesle, "Dominique, ne düşünüyorum, biliyor musun?" diye sordu.</p>

  <p>"Hayır. Ne düşünüyorsun?"</p>

  <p>"Bir süredir düşünüyorum bunu. Kendi kendime. Kimseye açmadım. Kimse de önermedi. Benim kendi fikrim."</p>

  <p>"Güzel. Neymiş?"</p>

  <p>"Kırlık bir yere taşınıp kendimize bir ev yapmak istiyorum. Senin hoşuna gider mi?"</p>

  <p>"Çok hoşuma gider. Senin hoşuna gittiği kadar. Kendine bir ev mi tasarımlamak istiyorsun?"</p>

  <p>"Yok canım! Bennett bir şeyler çırpıştırır. Bütün sayfiye evlerimizi o yapıyor. Sihirbazı oldu bu işin."</p>

  <p>"İşe gidip gelmek hoşuna gidecek mi?"</p>

  <p>"Hayır, bence çok zor olacak. Ama biliyorsun, bugünlerde adam sayılan kim varsa, hep uzaklardan gidip geliyor. Kent içinde oturduğumu itiraf ederken kendimi hep sefil bir proleter gibi hissediyorum."</p>

  <p>"Çevrende ağaçlan, bahçeyi, toprağı görmek hoşuna gidecek mi?"</p>

  <p>"Öf, saçma şeyler bunlar. Ne zaman vakit bulurum ki? Ağaç ağaçtır. Haber programında ilkbahar ormanlarını bir kere seyrettin mi, her şeyi görmüş kadar olursun."</p>

  <p>"Bahçıvanlık yapmaktan hoşlanacak mısın? Bazı kimseler, toprakla çalışmak çok hoştur diyor."</p>

  <p>"Ulu Tanrım, hayır! Ne biçim bahçemiz olacak ki sence? Bahçıvan tutmaya paramız var. Hem de iyi bir bahçıvan. Konu komşunun imrendiği bir yer olacaktır bahçemiz."</p>

  <p>"Bir spora falan başlamak hoşuna gider mi?"</p>

  <p>"Evet, gider."</p>

  <p>"Hangi spor?"</p>

  <p>"Golfu ilerletsem iyi olur sanıyorum. Bilirsin, oturduğun, sayılan bir vatandaş olduğun yerdeki golf kulübüne üye olmak, hafta sonlarında gitmekten daha çok ağırlık taşır. Hem daha değişik insanlarla tanışırsın. Daha üst sınıf. Kuracağın ilişkiler ..." Birden farkına vardı, öfkeyle devam etti. "Ata binmeye de başlarım."</p>

  <p>"Ben ata binmeyi severim. Sen?"</p>

  <p>"Ben ona hiçbir zaman vakit bulamadım. Doğrusu, insanın iç organlarını amansızca sarsan bir şey. Ama Gordon Prescott kim oluyor da kendini ata binen ilk sert erkek sayıyor, binici kılığındaki resmini resepsiyona asıyor?"</p>

  <p>"Herhalde biraz kendi kendine kalmak istersin, değil mi?"</p>

  <p>"Şey, ben öyle ıssız ada masallarına pek inanmam. Bence ev dediğin, önemli bir otoyolu görebilecek yerde olmalı ki insanlar parmaklarıyla göstersin, Keating'lerin evi, desin. Ben kiralık evde otururken Claude Stengel kim oluyor da sayfiye evi sahibi oluyor? O da aşağı yukarı benimle aynı zamanlarda başladı. Oysa bak, o nerede, ben nerede! Adını iki buçuk kişi duymuşsa şansı var. O halde neden Westchester'e taşınıp ..."</p>

  <p>Sustu. Dominique ona bakıyordu. Yüzü huzurluydu.</p>

  <p>"Allah kahretsin!" diye bağırdı Keating. "Eğer köye taşınmak istemiyorsan, neden istemiyorum demiyorsun?"</p>

  <p>"Senin istediğin her şeyi yapmayı ben de çok istiyorum, Peter. Kendi başına düşündüğün her fikri izlerim."</p>

  <p>Keating uzun süre sessiz kaldı.</p>

  <p>Sonra elinde olmadan, "Yarın akşam ne yapıyoruz?" diye sordu.</p>

  <p>Dominique kalktı, masaya yürüyüp takvimi eline aldı.</p>

  <p>"Yarın Palmer'lar yemeğe geliyor," dedi.</p>

  <p>"Ah, Tanrım!" diye inledi Keating. "Ne can sıkıcı insanlar! Neden çağırmak zorundayız onları?"</p>

  <p>Dominique takvimi parmak uçları arasında tutarak duruyordu. Sanki odağı takvime ayarlanmış bir fotoğraftı da, kendi vücudu flu çıkmıştı.</p>

  <p>"Yeni yaptıracakları mağazanın projesini alabilmek için çağırmak zorundayız," dedi. "Ancak o işi aldıktan sonra Eddington'ları yemeğe çağırabiliriz. Cumartesiye. Eddington'ların verecek işi yok, ama <span class="t18">Kim Kimdir</span> kitabında adları geçiyor. Palmer'lar canını sıkıyor, Eddington'lar seni küçümsüyor. Ama senden tiksinen insanları etkileyebilmek için, senin tiksindiğin insanlara iltifat etmek zorundasın."</p>

  <p>"Böyle şeyleri neden söylüyorsun?"</p>

  <p>"Şu takvime bir bakmak ister misin, Peter?"</p>

  <p>"Eh, herkesin yaptığı da aynı şey. Herkes bunun için yaşıyor."</p>

  <p>"Evet, Peter. Hemen hemen herkes."</p>

  <p>"Onaylamıyorsan, neden açıkça söylemiyorsun?"</p>

  <p>"Onaylamıyorum dedim mi?"</p>

  <p>Keating dikkatle düşündü, hatırlamaya çalıştı. "Hayır," diye kabullendi sonunda. "Hayır, söylemedin ... Ama ifade biçimin öyle."</p>

  <p>"Daha katılımcı bir havada ifade etmemi mi isterdin? Vincent Knowlton için yaptığım gibi?"</p>

  <p class="p2"><span class="t1"> </span></p>

  <p>"Bence keşke ..." derken birden bağırdı. "Keşke bir tek kere fikrini söylesen, lanet olsun! Bir tek kere!"</p>

  <p>Dominique aynı tekdüze sesle, "Kimin fikrini, Peter?" diye sordu. "Gordon Preseott'unkini mi? Ralston Holcombe'unkini mi? Ellsworth Toohey'ninkini mi?"</p>

  <p>Keating dirseğini koltuğa dayayıp hafif yükselerek ona döndü. Çok gerginleşmişti. Aralarındaki durum yavaş yavaş biçim kazanmaya başlıyordu. Buna ad verecek ilk sözcükler hayal meyal aklına gelmeye başlıyordu.</p>

  <p>"Dominique," dedi yavaşça, mantıklı bir sesle: "Mesele bu işte. Artık biliyorum. Bunca zamandır neyin aksadığını biliyorum artık."</p>

  <p>"Bir şey mi aksıyordu?"</p>

  <p>"Dur. Bu çok önemli. Dominique, sen bir tek kere bile kendi düşündüğünü söylemedin. Hiçbir konuda. Hiçbir istek belirtmedin. Hiçbir türlü."</p>

  <p>"Bunun nesi kötü?"</p>

  <p>"Ama bu ölüm gibi. Gerçek değilsin sen. Bir vücutsun yalnızca. Bak, Dominique, sen farkında değilsin. Anlatmaya çalışayım. Ölüm nedir, anlıyorsun, değil mi? Vücut artık kıpırdayamıyorsa, hiç iradesi, anlamı kalmamışsa, ölüdür. Anlıyor musun? Yokluk. Salt yokluk. Senin vücudun hareket ediyor... ama o kadar. İçindeki öbür şey, yani senin ... şey, lütfen beni yanlış anlama, ben dinden söz etmiyorum, ama başka kelime bulamadığıma göre söyleyeyim ... senin ruhun yok. İraden, isteğin, anlamın da yok. Gerçek sen diye bir şey yok artık."</p>

  <p>"Gerçek ben nedir?" diye sordu Dominique. İlk defa olarak, gözleri dikkatli bakıyordu. Anlayışlı değil, ama en azından dikkatli.</p>

  <p>Keating cesaretlenmişti. "Gerçek herkes nedir ki?" dedi. "Yalnız vücut değil herhalde. Ruhtur."</p>

  <p>"Ruh nedir?"</p>

  <p>"Sen işte. İçindeki şey."</p>

  <p>"Düşünen, değer biçen, karar veren şey mi?"</p>

  <p>"Evet! Evet o ve hisseden şey. Sen ... sen vazgeçmişsin ondan."</p>

  <p>"Demek insanın vazgeçemeyeceği iki şey mi var? Düşünceleriyle istekleri mi?"</p>

  <p>"Evet! Ah, anlıyorsun! Çevrendeki herkese karşı ceset gibi bir hale geldiğini biliyorsun. Yürüyen bir ölü. Fiilen işlenen her suçtan kötü bu. Sanki..."</p>

  <p>"Ret mi?"</p>

  <p>"Evet. Bomboş bir ret. Burada yoksun. Hiç burada olmadın. Bana şu perdelerin çok çirkin olduğunu söylesen, onları yırtıp atsan, yerine kendi beğendiğin bir şeyler taksan, bir yanın gerçek olurdu. Burada, bu odada olurdu. Ama böyle şeyleri hiç yapmadın. Akşama hangi tatlıyı istediğini aşçıya hiçbir zaman söylemedin. Burada yoksun, Dominique. Yaşamıyorsun. İçindeki <span class="t18">ben</span> nerede?</p>

  <p>"Seninki nerede, Peter?" diye sordu Dominique yavaşça.</p>

  <p>Keating hareketsiz kaldı. Gözleri iri iri açılmıştı. Dominique o anda onun kafasından geçen düşüncelerin çok net olduğunun farkındaydı. Geride kalmış yıllarına bakıyordu Keating.</p>

  <p>Sonunda kof bir sesle, "Doğru değil bu," dedi. "Doğru değil."</p>

  <p>"Doğru olmayan ne?"</p>

  <p>"Söylediğin şey."</p>

  <p>"Ben hiçbir şey söylemedim. Sana bir soru sordum."</p>

  <p>Gözleri Dominique'e konuşsun diye, inkâr etsin diye yalvarıyordu. Dominique kalktı, gelip onun karşısında durdu. Vücudunun o gergin dikliği bile bir hayat işaretiydi. Keating'in özlediği, görmek için yalvardığı hayat, olumlu bir amaç vardı duruşunda. Ama bir yargıç havası da vardı.</p>

  <p>"Görebilmeye başladın, değil mi, Peter? Daha açık göstereyim mi sana? Sen benim gerçek olmamı hiçbir zaman istemedin. Kimsenin gerçek olmasını istemedin. Tek istediğin, belli etmemem. Senin rolüne yardımcı olacak bir rol istedin sen. Güzel, karmaşık bir rol. Her yanı kıvrımlarla, bükümlerle, bezemelerle, sözcüklerle dolu. Hep sözcük. Vincent Knowlton hakkında söylediğimi beğenmedin. Aynı şeyi daha kabul edilebilen kelimelerle söyledim, o zaman beğendin. Benim inanmamı istemiyordun. Ama seni, inandığıma inandırmamı istiyordun. Gerçek ruhum, öyle mi, Peter? O ancak özgürken gerçektir. Bunu sen de fark ettin, değil mi? Perdeler, tatlılar, din falan, Peter. Bir de binaların biçimleri. Ama sen hiç istemedin bunu. Sen bir ayna istedin. İnsanlar çevrelerinde aynadan başka bir şey istemiyorlar. Kendilerini yansıtsın diye. Onlar da başkalarını yansıtırken. Dar bir koridora karşılıklı iki ayna koyduğun zaman ortaya çıkan o saçma sonsuzluk gibi. Böyle şeyleri genellikle ucuz otellerde görürsün. Yansımaların yansımaları, yankıların yankılan. Ne başı olur, ne sonu. Ortası da olmaz, amacı da. Ben sana ne istiyorsan onu verdim. Sen neysen o oldum. Arkadaşların neyse, o. İnsanlığın çoğu bununla meşgul, ama süslü püslü yapıyorlar. Ben kendi boşluğumu saklayabilmek için, kitap eleştirilerine bakmayı seçmedim. Yalnızca, fikrim yok, dedim. Yaratıcılığım olmadığını saklamak için başkalarından tasarımlar çalmadım. Hiçbir şey yaratmamakla yetindim. Eşitlik en yüce amaçtır demedim, birleşme de insanlığın baş amacıdır demedim. Yalnızca herkesin görüşüne katıldım. Sen buna ölüm diyorsun, öyle mi, Peter? Bu tür ölüm. Bunu sana ve çevremizdeki herkese yüklediğimi söylüyorsun. Ama sen aynı şeyi yapmıyorsun. İnsanlar senin yanında rahat ediyor, seni seviyor, varlığından zevk alıyor. Sen onlara boş ölümü yüklemedin. Çünkü kendine yükledin."</p>

  <p>Keating hiçbir şey söylemedi. Dominique ondan uzaklaştı, yerine gidip oturdu, bekledi.</p>

  <p>Keating ayağa kalktı, ona doğru birkaç adım attı, "Dominique ..."dedi.</p>

  <p>Sonra bir anda kendini onun önüne diz çökmüş buldu. Dizlerine sarılıyor, yüzünü bacaklarına gömüyordu.</p>

  <p>"Dominique, bu doğru değil. Seni hiç sevmediğim doğru değil. Seni seviyorum. Hep sevdim. Bu asla başkalarına gösteriş değildi. Yani hepsi o kadar değildi. Seni gerçekten sevdim. İki kişi var, biri sen, biri de bir erkek. İkiniz bende aynı duyguyu uyandırıyorsunuz. Tam korku değil ama duvar gibi. Tırmanılacak dik bir duvar gibi. Bir yükselme emri sanki. Nereye, bilemem, ama bir yükselme duygusu. O adamdan hep nefret ettim, ama seni istedim. Her zaman. Bunun için evlendim seninle. Benden tiksindiğini biliyordum. Evlenişimi bağışlamalısın ama. Öcünü böyle almamalısın, Dominique. Dominique, bununla savaşamam ben ..."</p>

  <p>"Kimdi o nefret ettiğin adam, Peter?"</p>

  <p>"Önemi yok."</p>

  <p>"Kimdi?"</p>

  <p>"Hiç. Ben..."</p>

  <p>"Adını söyle."</p>

  <p>"Howard Roark."</p>

  <p>Dominique uzun süre hiçbir şey söylemedi. Sonra elini onun saçlarına uzattı. Bu harekette bir incelik vardı.</p>

  <p>"Senden öc almak istemedim, Peter," dedi yavaşça.</p>

  <p>"O halde ...neden?"</p>

  <p>"Seninle evlenişim kendi nedenlerime dayanıyordu. Dünya nasıl bir hareket bekliyorsa, öyle hareket ettim. Ama ben bir şeyi yarım yamalak yapamam. Yapabilenlerin içinde bir çatlak var. Çoğu kişide birden fazla çatlak var. Kendilerine yalan söylüyorlar, bunu bilmemezlikten geliyorlar. Ben kendime asla yalan söylemedim. Hepinizin yaptığını yapmak zorundaydım, ama ben bunu sonuna kadar ve tutarlı biçimde yaptım. Belki bunu yaparken seni mahvettim. Bunu önemli sayabilseydim, senden özür dilerdim. Çünkü amacım o değildi."</p>

  <p>"Dominique, seni seviyorum. Ama çok korkuyorum. Çünkü sen benim içimdeki bir şeyi değiştirdin. Evlendiğimiz andan beri. Sana 'evet' dediğimden beri. Şimdi seni kaybetsem bile, eski halime dönemem. Bende var olan bir şeyi aldın sen ..."</p>

  <p>"Hayır. Sende hiç olmayan bir şeyi aldım. Ama sana hak veriyorum, bu daha kötü."</p>

  <p>"Dominique, ben konuşmak istemiyorum."</p>

  <p>Dominique başını eğdi, bacaklarına yaslanmış duran o yüze baktı. Keating onun gözlerinde bir acıma gördü. Gerçek acıma duygusunun ne korkunç bir şey olduğunu bir an için anlar gibi oldu. Ama bunu hatırlamaya çalışmadı, çünkü o duyguyu kelimelere dökmeden zihnini kapatıverdi.</p>

  <p>Dominique eğildi, onu alnından öptü. İlk defa öpüyordu onu.</p>

  <p>"Acı çekmeni istemiyorum, Peter," dedi yumuşak bir sesle. "Bu gerçek işte ... Gerçekten benim bu. Kendi kelimelerimle söylüyorum. Acı çekmeni istemiyorum. Çok fazla şey hissedemediğim doğru, ama bu kadarım hissedebiliyorum."</p>

  <p>Keating dudaklarım onun eline dokundurdu.</p>

  <p>Başını kaldırdığında, Dominique bir an için ona, kocasına bakıyormuş gibi baktı. "Peter," dedi, "Eğer bunu sürdürebilseydin ... şu anda olduğun gibi ..."</p>

  <p>"Seni seviyorum," dedi Keating.</p>

  <p>Uzun süre öylece birlikte oturdular. Keating bu sessizlikten hiç rahatsız olmadı.</p>

  <p>Telefon çaldı.</p>

  <p>O anı mahveden şey aslında zilin sesi değildi. Keating'in yerinden fırlayıp telefona koşarken gösterdiği hevesti. Dominique açık duran kapıdan onun sesini duyabiliyordu. Öyle rahatlamış bir sesti ki, ayıp gibi geldi Dominique'e.</p>

  <p>"Alo? ... Aa, merhaba Ellsworth! ... Hayır, hiç yok ... bomboşuz. Tabii, hemen gel, <span class="t18">hemen</span> gel! Bekliyoruz!"</p>

  <p>Salona döndü, "Ellsworth aradı," dedi. Sesi neşeliydi ama içinde biraz küstahlık tonu da gizliydi. "Uğramak istiyor."</p>

  <p>Dominique hiçbir şey söylemedi.</p>

  <p>Keating tablaları temizlemeye koyuldu. İçinde bir tek kibrit, bir tek izmarit olanları bile topluyordu. Hiç gereği olmadığı halde ateşe bir odun daha attı, birkaç lamba yaktı. Bir operetten bir ezgiyi ıslıkla çalıp duruyordu.</p>

  <p>Kapı çalındığında hemen koşup açtı.</p>

  <p>Toohey içeriye girerken, "Ne güzel!" dedi. "Ateş yanmış, ikiniz, karşısında yalnızsınız. Merhaba Dominique. Umarım rahatsız etmiyorumdur."</p>

  <p class="p29"><span class="t37">47S</span></p>

  <p class="p2"><span class="t1"> </span></p>

  <p>"Merhaba, Ellsworth," dedi Dominique.</p>

  <p>Keating, "Hiçbir zaman rahatsız etmezsin sen," diye atıldı. "Seni gördüğüme ne kadar sevindiğimi anlatamam." Koltuğun birini ateşe biraz daha yaklaştırdı. "Şuraya otur, Ellsworth. Ne içersin? Biliyor musun, telefonda sesini duyduğumda ... yavru köpekler gibi sıçrayıp oynamak geldi içimden."</p>

  <p>Toohey, "Kuyruğunu sallamaya başlama ama," dedi. "Yo, içki istemem, teşekkür ederim. Sen nasılsın, Dominique?"</p>

  <p>"Bir yıl önceki gibi."</p>

  <p>"Ama iki yıl önceki gibi değil herhalde."</p>

  <p>"Değil."</p>

  <p>Keating dalgın bir sesle, "İki yıl önce bugün biz nc yapıyorduk ki?" diye sordu.</p>

  <p>"Evli değildiniz," diye hatırlattı ona Toohey. "Tarih öncesi o dönem. Dur bakayım ... neler oluyordu o sıra? Sanıyorum Stoddard tapınağı tamamlanmak üzereydi."</p>

  <p>"Ha, şu iş," dedi Keating.</p>

  <p>Toohey sordu. "Arkadaşın Roark'la ilgili haber alıyor musun, Peter?"</p>

  <p>"Hayır. Bir yıldır ya da daha fazladır hiç çalışmadı sanıyorum. Bu sefer işi bitti."</p>

  <p>"Evet, bence de öyle... Sen neler yapıyorsun, Peter?"</p>

  <p>"Pek fazla bir şey yok... Ha, <span class="t18">Kahraman Safra Taşı'n</span>ı yeni bitirdim."</p>

  <p>"Beğendin mi?"</p>

  <p>"Evet! Biliyor musun, çok önemli bir kitap o. Çünkü serbest irade diye bir şey olmadığı doğru. Ne olduğumuzu, neler yaptığımızı değiştirmek elimizde değil. Suç bizde değil ki! Hiç kimseyi, hiçbir şey için suçlayamazsın. Hepsinin nedeni, geçmişinde ve salgıbez lerinde. İyiysen, bu senin başarın değil. Yalnızca şanslıymışsın, salgı bezlerin iyiymiş. Kötüysen, kimse seni cezalandırmayacak. Yalnızca şanssızmışsın, o kadar." Meydan okur gibi söylüyordu bunları. Edebi eleştiri sohbetine uymayan bir şiddet vardı sesinde. Gözleri Toohey'e de, Dominique'e de bakmıyordu. Odaya, odanın simgelediği şeylere anlatıyordu sözlerini.</p>

  <p>Toohey, "Çok doğru," dedi. "Mantıklı davranırsak, kötülere ceza vermeye kalkmamalıyız. Kendi suçlan olmayan bir şeyden zaten acı çekiyorlar. Sanşsızmışlar, yeteneksiz doğmuşlar. Tam tersine, onlara bir tazminat falan ödenmeli. İkramiye gibi bir şey."</p>

  <p>"Tabii!" diye bağırdı Keating. "Bu çok mantıklı."</p>

  <p>"Adil de," dedi Toohey.</p>

  <p class="p2"><span class="t1"> </span></p>

  <p>Dominique, <span class="t18">"Banner</span>'ı aşağı yukarı istediğin yere getirebildin mi, Ellsworth?" diye sordu.</p>

  <p>"Bunu ne açıdan soruyorsun?"</p>

  <p><span class="t18">"Kahraman Safra</span> <span class="t18">Taşı'</span>yla ilgili."</p>

  <p>"Yo, pek başardım diyemem. Tam değil. İnsanın karşısına hep düşünülemeyen şeyler çıkıyor."</p>

  <p>Keating, "Neden söz ediyorsunuz siz?" dedi.</p>

  <p>Toohey, "Profesyonel dedikodular," diye açıkladı. Sonra ellerini ateşe doğru uzatıp parmaklarını oyun oynar gibi kıpırdattı. "Aklıma gelmişken, Peter, Stoneridge konusunda bir şeyler yapıyor musun?" Keating, "Allah kahretsin," diye patladı.</p>

  <p>"Ne oldu?"</p>

  <p>"Ne olduğunu biliyorsun. O piçoğlu piçi benden iyi tanırsın. Elinde öyle bir projeyi sallayıp duruyor. Çölde vaha gibi bir şey. Sallayan da Wynand denen orospu çocuğu!"</p>

  <p>"Bay Wynand'ın nesi var?"</p>

  <p>"Hadi hadi Elsworth! Onun yerinde başkası olsa, o işi şıp diye kapmıştım, biliyorsun." Parmaklarını şıklatmıştı. "Başvurup istemem bile gerekmezdi sahibi kendiliğinden gelirdi bana. Hele de benim gibi bir mimarın kıç üstü oturmakta olduğunu bilince. Ofisimizin onca kapasitesi varken. Ama o Bay Gail Wynand! Herif sanki mimarların soluduğu havaya alerji duyan bir Kutsal Lama!" "Uğraştın herhalde."</p>

  <p>"Aman, hiç hatırlatma, daha iyi. İçimi bulandırıyor. Onunla aramda bir buluşma sağlayabileceğini söyleyen her türlü boktan herife yemekler, içkiler ısmarlamak için tam üç yüz dolarım gitti. Elimde akşamdan kalmalıktan başka bir şey yok. Papa'yı görmek onu görmekten kolay olurdu."</p>

  <p>"Galiba Stoneridge'i çok istiyorsun."</p>

  <p>"Bana yem mi uzatıyorsun, Ellsworth? Sağ kolumu verirdim bu uğurda."</p>

  <p>"İyi bir pazarlık olmazdı. Çizimleri yapamazdın o zaman. Daha az somut bir şeyi versen, çok daha iyi edersin."</p>

  <p>"Ruhumu verirdim."</p>

  <p>Dominique, "Verir miydin, Peter?" diye sordu.</p>

  <p>Keating, "Ne geçiyor senin kafandan, Ellsworth?" diye terslendi. Toohey, "Yalnızca pratik bir öneri," dedi. "Geçmişte seni en iyi satan, sana en parlak işleri alan ajanın kim olmuştu?"</p>

  <p>"Şey... Dominique herhalde."</p>

  <p>"Tabii o. Sen Wynand'la görüşemediğine, görüşsen de bir yararı olmayacağına göre, Dominique onu daha kolay ikna edemez mi sence?"</p>

  <p>Keating gözlerini Toohey'e dikmişti. "Sen deli misin, Ellsworth?" Dominique öne doğru eğilmişti. İlgilendiği belliydi.</p>

  <p>"Duyduğuma göre Gail Wynand, bir kadına ancak güzelse bir iyilikte bulunurmuş,"diye söze karıştı. "O zaman da, iyilik olsun diye yapmazmış."</p>

  <p>Toohey dönüp ona baktı, bu söze itiraz etmeyişini örtbas etmeye çalıştı.</p>

  <p>Keating, "Çok saçma!" diye terslendi. "Dominique onu nasıl görebilir ki?"</p>

  <p>"Ofisine telefon edip randevu isteyerek," dedi Toohey.</p>

  <p>"Adamın o randevuyu vereceğini kim söylüyor?"</p>

  <p>"Kendisi."</p>

  <p>"Ne zaman?"</p>

  <p>"Dün gece, geç saatte. Gece yansını geçmişti ama. Bu sabahın erken saati de desek olur."</p>

  <p>"Ellsworth!" Keating'in soluğu boğazına tıkanmıştı. "İnanmıyorum!" diye bitirdi sözünü.</p>

  <p>Dominique, "Ben inanıyorum," dedi. "Yoksa Ellsworth bu konuyu açmazdı." Toohey'e gülümsedi. "Demek Wynand sana, beni kabul edeceğine dair söz verdi, öyle mi?"</p>

  <p>"Evet, hayatım."</p>

  <p>"Nasıl başardın bunu?"</p>

  <p>"Eh, ona ikna edici görüşler sundum. Ama ben olsam pek geciktirmezdim. Yarın sabah telefon edebilirsin ... Tabii eğer istiyorsanız."</p>

  <p>Keating, "Neden şimdi telefon etmiyor?" deyiverdi. "Ha, çok geç oldu herhalde. Sabah ilk iş, onu ararsın."</p>

  <p>Dominique yarı kapalı gözlerini ona çevirip baktı, hiçbir şey söylemedi.</p>

  <p>Toohey, "Peter'in meslek hayatında epeydir aktif rol almıyorsun," dedi ona. "Böyle zor bir işi üstlenmek istemez misin ... Peter'in hatırı için?"</p>

  <p>"Peter üstlenmemi isterse."</p>

  <p>'istersem mi?" diye bağırdı Keating. "İkiniz de çıldırdınız mı yoksa? Bu benim hayatımın fırsatı, bu ..." İkisinin de kendisine garip garip bakmakta olduklarını fark etti. "Öff, saçma!" diye homurdandı.</p>

  <p>Dominique, "Saçma olan ne, Peter?" diye sordu.</p>

  <p>"Bir yığın abuk sabuk dedikodunun seni engellemesine izin mi vereceksin? Hangi mimarın karısı olsa, böyle bir fırsat için dizleri üzerinde emeklemeye hazırdır."</p>

  <p class="p2"><span class="t1"> </span></p>

  <p>Toohey, "Ama hiçbir mimarın karısına bu fırsat verilmez," dedi. "Hiçbir mimarın Dominique gibi bir karısı yok. Sen de bundan her zaman gurur duymuşsundur, Peter."</p>

  <p>"Dominique, kendini her türlü koşulda koruyabilir."</p>

  <p>"Ona hiç kuşku yok."</p>

  <p>"Pekâlâ, Ellsworth," dedi Dominique. "Yarın Wynand'a telefon ederim."</p>

  <p>Toohey, "Sanırım şimdi bir içki alabilirim," dedi. "Kutlamamız gerek."</p>

  <p>Keating telaşlı adımlarla mutfağa koşarken, Toohey ile Dominique birbirlerine baktılar. Toohey gülümsedi. Keating'in çıktığı kapıya doğru baktı, sonra Dominique'e hafifçe başını salladı. Durum onu eğlendiriyormuş gibi.</p>

  <p>"Bunu zaten bekliyordun," dedi Dominique.</p>

  <p>"Tabii."</p>

  <p>"Esas amaç nedir, Ellsworth?"</p>

  <p>"Stoneridge'i Peter'e kazandırmanı istiyorum tabii. Gerçekten çok önemli bir iş."</p>

  <p>"Wynand'la yatmamı neden bu kadar çok istiyorsun?"</p>

  <p>"Tüm taraflar için ilginç bir tecrübe olmaz mı sence?"</p>

  <p>"Evliliğimin durumu seni tatmin etmedi, değil mi Ellsworth?"</p>

  <p>"Tam anlamıyla etti diyemem. Yüzde elli kadar etti. Eh, bu dünyada hiçbir şey kusursuz değil. İnsan önündekileri toplar, sonra daha ilerdekileri almaya uğraşır."</p>

  <p>"Peter'le evleneyim diye büyük heves gösteriyordun. Sonucun nasıl olacağını Peter'den de, benden de iyi biliyordun."</p>

  <p>"Peter hiç bilmiyordu."</p>

  <p>"Eh, sonuç verdi işte. Yüzde elli. Peter Keating'i istediğin yere oturttun. Ülkenin bir numaralı mimarı, şimdi senin çizmelerinin çamuruna yapışıyor."</p>

  <p>"Senin ifade tarzını hiçbir zaman çok sevmemişimdir, ama her zaman da doğru konuşursun. Ben olsam, kuyruğunu sallayan bir ruh, derdim. Senin üslubun daha yumuşak."</p>

  <p>"Ama ya öteki yüzde elli, Ellsworth? Başarısızlık mı?"</p>

  <p>"Hemen hemen tümüyle başarısızlık. Benim hatam. Peter Keating gibi birinin, koca rolünde bile, seni mahvedeceğini hiç beklememeliydim."</p>

  <p>"Doğrusu çok açık sözlüsün."</p>

  <p>"Bir zamanlar söylemiştim sana. Seninle konuşurken sonuç verebilecek tek yöntem bu. Hem herhalde bu evlilikten ne beklediğimi anlaman iki yıl sürmemiştir, değil mi?"</p>

  <p class="p2"><span class="t1"> </span></p>

  <p>"Demek ki işi Gail Wynand bitirir diye umuyorsun, öyle mi?"</p>

  <p>"Bitirebilir. Sen ne dersin?"</p>

  <p>"Bence ben yine yan konu sayılırım. Yemeğin sosu gibi. Wynand'a neden düşmansın?"</p>

  <p>Toohey güldü. Gülüşünün sesi, bu soruyu hiç beklemediğini açığa vuruyordu. Dominique sesinde tiksintiyle, "Şoke olduğunu bu kadar belli etme, Ellsworth," dedi.</p>

  <p>"Pekâlâ, açık oynayalım. Bay Gail Wynand'a karşı belirli bir düşmanlığım yok. Seni onunla karşılaştırmayı uzun zamandır umuyordum. Küçük ayrıntıları bilmek istiyorsan, dün sabah canımı çok sıkan bir şey yaptı. Çok keskin gözlemleri var. Ben de, artık zamanı geldi diye karar verdim."</p>

  <p>"Ve Stoneridge'i buldun."</p>

  <p>"Stoneridge'i buldum. Konunun bir yanı sana çekici gelecekti, onu biliyordum. Vatanını kurtarmak için, ruhunu ya da sevdiğin erkeği kurtarmak için kendini asla satmazsın sen. Ama Peter Keating'e hak etmediği bir işi kapmak için satarsın. Bakalım sonunda senden geriye ne kalacak. Ya da Gail Wynand'dan. Onu da görmek ilginç olacak."</p>

  <p>"Çok doğru, Ellsworth."</p>

  <p>"Hepsi mi? Sevdiğin erkekle ilgili bölüm bile, öyle mi? Eğer sevseydin yani!"</p>

  <p>"Evet."</p>

  <p>"Roark için satmaz mısın kendini? Ama tabii o adı duymak hoşuna gitmez senin."</p>

  <p>"Howard Roark," dedi Dominique sakin bir sesle.</p>

  <p>"Çok cesursun, Dominique."</p>

  <p>Keating elinde kokteyl tepsisiyle salona dönüyordu. Gözlerinden ateşler fışkırmaktaydı. Gereğinden çok hareket ediyordu.</p>

  <p>Toohey kadehini kaldırdı.</p>

  <p>"Gail Wynand'ın ve New York <span class="t18">Banner’ın</span> şerefine!" dedi.</p>

  <p class="p30"><span class="t28"> </span></p>
</body>
</html>
