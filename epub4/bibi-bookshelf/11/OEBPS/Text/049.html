<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>9</title>
</head>

<body>
  <h2>9</h2>

  <p>Dominique yatın parmaklığında duruyordu. Sandaletlerinin altında güvertenin tahtaları sıcaktı. Güneş çıplak bacaklarına düşmüş, rüzgâr ince, beyaz elbisesinin eteklerini savurmaktaydı. Önündeki güverte şezlonguna uzanmış yatan Wynand'a baktı.</p>

  <p>Tekneye geldiğinden beri onda gördüğü değişiklikleri bir kere daha düşündü. Yaz gezisinin başından beri, aylardır onu seyrediyordu. Bir keresinde onu aşağı koridorda koşarken görmüş, o manzarayı unutamamıştı. Bir hız ve güven şimşeği gibi öne eğilmiş, upuzun, beyaz bir görüntü. Eli parmaklığa sarılmış, ani bir kırılma tehlikesine bilerek meydan okuyordu. Bir halk imparatorluğunun yozlaşmış yayıncısı değildi. Yatına binmiş bir aristokrattı. İnsanlar gençliklerinde soyluluğu gözlerinde nasıl canlandırırlarsa, Wynand ona benziyor, diye düşündü Dominique. Suçluluk duygusundan yoksun, pırıl pırıl bir neşe.</p>

  <p>Şezlongta uzanışına baktı. Bu rahat hal, ancak böyle rahatlıklara alışkın olmayanlara yakışıyordu. Gevşeme bile bir amaç kazanıyordu çünkü o zaman. Dominique merak ediyordu Gail Wynand'ı. İnanılmaz enerjisiyle ünlüydü. Ama bu enerji, kendi gazete imparatorluğunu yaratan bir serüvencinin ihtirasından kaynaklanan güç olmakla kalmıyordu. Şu anda, güneşe bir cevap gibi uzanmış bu adamın niteliği daha büyüktü. Bir ilk amaç. Evrensel dinamiğin bir kolu. Elinde olmadan, "Gail," dedi.</p>

  <p>O gözlerini açıp baktı. Tembel bir sesle, "Keşke o sesi kaydede bilseydim," dedi. "Nasıl bir sesti, duysan şaşardın. Burada ziyan oluyor bu ses. Dönüşte yatak odasında çalmak isterdim."</p>

  <p>"Tekrarlarım istersen."</p>

  <p class="p2"><span class="t1"> </span></p>

  <p>"Teşekkür ederim, tatlım. Ben de fazla abartmayacağıma, fazla bir şeyleri varsaymayacağıma söz veriyorum. Bana âşık değilsin sen. Hiç kimseye âşık olmamışsın."</p>

  <p>"Neden öyle düşünüyorsun?"</p>

  <p>"Bir erkeği sevmiş olsaydın, yalnız sirk gibi bir düğünle tiyatroda geçirilen dayanılmaz bir akşam yetmezdi. Tam bir cehennem yaşatırdın o adama."</p>

  <p>"Bunu nereden biliyorsun, Gail?"</p>

  <p>"Neden ilk tanıştığımızdan beri gözünü dikip bakıyorsun bana öyle? Duyduğun Gail Wynand değilim de ondan. Çünkü seni seviyorum. Sevmek, ayrı tutmaktır. Sen âşık olsan, çökertilmek, ezilmek, emir almak, tahakküm edilmek isterdin; çünkü insanlarla normal ilişkilerinde bunlar imkânsız şeyler. İşte bu, senin sevdiğin adama sunabileceğin büyük bir istisna, bir armağan olurdu. Ama senin için hiç kolay olmazdı."</p>

  <p>"Eğer bu doğruysa, o zaman sen ..."</p>

  <p>"O zaman ben yumuşak huylu, mütevazı biri oluyorum. Bu da seni çok şaşırtıyor, çünkü ben dünya yüzünde yaşayan en aşağılık adamım. "</p>

  <p>"Buna inanmıyorum, Gail."</p>

  <p>"Öyle mi? Artık sondan bir önceki kişi değil miyim?"</p>

  <p>"Artık değilsin."</p>

  <p>"Eh, hayatım, aslına bakarsan, yine de öyleyim."</p>

  <p>"Bunu düşünmek neden hoşuna gidiyor?"</p>

  <p>"Hoşuma gitmiyor. Ama dürüst olmaktan hoşlanırım. O benim tek özel lüksüm. Hakkımdaki düşünceni değiştirme. Tanışmadan önce beni nasıl görüyorduysan, yine öyle görmeye devam et."</p>

  <p>"Gail, asıl istediğin bu değil."</p>

  <p>"Benim ne istediğimin önemi yok. Sana sahip olmaktan başka hiçbir şey istemiyorum. Senden hiçbir cevap gelmeksizin. Cevapsız olması da şart. Bana fazla yakından bakmaya başlarsan, hiç hoşlanmayacağın şeyler görürsün."</p>

  <p>"Ne gibi şeyler?"</p>

  <p>"Çok güzelsin, Dominique. <span class="t24">îç</span>i dışı bir olan, içi dışına böylesine uyan bir insan bulunması, Tanrının elinden çıkmış kazalardan biri olmalı."</p>

  <p>"Ne gibi şeyler, Gail?"</p>

  <p>"Sen aslında neye âşıksın, biliyor musun? İçi dışı bir dürüstlüğe, tutarlılığa. İmkânsız bir şeye. Temiz, tutarlı, mantıklı, kendine sadık, tek bir üslup. Sanat eseri gibi. Ancak sanat eserleri arasında bulunabilir öylesi zaten. Ama sen, etten ve kemikten olanını arıyorsun.</p>

  <p class="p2"><span class="t1"> </span></p>

  <p>Ona âşıksın. Oysa bak, bende tutarlı dürüstlük hiçbir zaman olmamıştır."</p>

  <p>"Bundan ne kadar eminsin, Gail?"</p>

  <p><span class="t18">"Banner'</span>ı unuttun mu?"</p>

  <p><span class="t18">"Banner</span> cehennemin dibine."</p>

  <p>"Pekâlâ, <span class="t18">Banner</span> cehennemin dibine. Bu sözü senden duymak hoş bir şey. Ama durumun en büyük belirtisi <span class="t18">Banner</span> değil. Hiçbir zaman tutarlı dürüstlük uygulamamış olmam da o kadar önemli değil. Önemli olan, buna hiç ihtiyaç duymamış olmam. Kavramından bile nefret ediyorum. Bu fikrin o ukala küstahlığı öldürüyor beni."</p>

  <p>"Dwight Carson ..." dedi Dominique. Wynand onun sesindeki tiksintiyi hemen sezdi.</p>

  <p>Güldü. "Evet, Dwight Carson. Satın aldığım adam. Bireyciyken kalabalıkları göklere çıkarmaya başlayan adam. Bu arada söyleyeyim, o tam bir manyak. Buna da ben neden oldum. Bu olay <span class="t18">Banner'dan</span> daha kötü işte. Değil mi? Bunu hatırlamak istemiyor sundur."</p>

  <p>"Hayır."</p>

  <p>"Ama herhalde ne gürültü koparıldığını duymuşsundur. Benim çökerttiğim onca yüce ruh. Bunu yaparken ne büyük zevk aldığımı kimsenin anladığını sanmıyorum. Bir tür şehvet. Ellsworth Toohey gibi salyangozlara karşı ise son derece kayıtsızım. Arkadaşın Alvah da öyle. Onları rahat bırakmaya çoktan razıyım. Ama karşıma biraz daha yüksek boyutta bir adam çıksın, onu hemen Toohey düzeyine indirmek istiyorum. Mecbur hissediyorum kendimi. Cinsel dürtü gibi bir şey."</p>

  <p>"Neden?"</p>

  <p>"Bilmiyorum."</p>

  <p>"Bu arada sana söyleyeyim, Ellsworth Toohey'i yanlış anlıyorsun."</p>

  <p>"Olabilir. Bir salyangozun kabuğundaki kıvrımları çözümlemek için zihinsel güç harcamamı beklemiyorsundur herhalde."</p>

  <p>"Üstelik kendi sözünle çelişkiye düşüyorsun."</p>

  <p>"Hangi noktada?"</p>

  <p>"Beni neden çökertmeye çalışmadın?"</p>

  <p>"İstisna meselesi, Dominique. Seni seviyorum. Sevmek zorundaydım. Erkek olsaydın, Tanrı yardımcın olsun derdim."</p>

  <p>"Gail... Neden?"</p>

  <p>"Bütün bunları neden mi yaptım?"</p>

  <p>"Evet."</p>

  <p>"Güç, Dominique. Baştan beri, tek istediğim şey. Dünyada istediğimi yaptıramayacağım hiç kimse bulunmadığını bilme ihtiyacı. Canım ne isterse. Çökertemediğim adam, beni yok eder. Ama yıllar içinde, ne kadar güvende olduğumu öğrendim. Onur kavramım olmadığı için, hayatta bir şeylerden yoksun kaldığım söyleniyor. Ama yoksun kaldığım şey pek de büyük sayılmaz. Çünkü benim yoksun kaldığım, zaten yok."</p>

  <p>Normal ses tonuyla konuşuyordu. Ama Dominique'in çok yoğun bir dikkatle dinlemeye başladığını sezmişti. Fısıltıyla söylenen bir tek heceyi bile kaçırmak istemiyormuş gibi dinliyordu.</p>

  <p>"Ne oldu, Dominique? Ne var aklında?"</p>

  <p>"Seni dinliyorum, Gail."</p>

  <p>Kelimeleri dinlerken, bir yandan da o kelimelerin gerisinde yatan nedenleri dinlediğini söylemedi. Birdenbire o kadar iyi anlamıştı ki! Sanki her cümlenin ucunda bir açıklayıcı cümlecik daha vardı. Oysa Wynand, neyi itiraf etmekte olduğunun farkında değildi.</p>

  <p>"Namussuz insanların en kötü yanı, kafalarındaki dürüstlük kavramıdır," diye devam etti Wynand. "Bir kadın tanıdım, aynı görüşe üç gün bile bağlı kalamazdı. Ama ona tutarlı dürüstlükten yoksun olduğunu söylediğimde, dudakları iyice gerildi, sizin dürüstlük kavramınızla benimki farklı, dedi. Anladığıma göre, hiç para çalmamışmış. İddiası oydu. Eh, o kadına benden hiçbir tehlike gelmez işte. Ondan nefret de etmiyorum. Benim nefret ettiğim, senin bu kadar ihtirasla sevdiğin o imkânsız kavram, Dominique."</p>

  <p>"Öyle mi?"</p>

  <p>"Öyle olduğunu kanıtlarken epey eğlendim işte."</p>

  <p>Dominique ona doğra yürüdü, şezlongun yanına, yere oturdu. Güverte tahtaları çıplak bacaklarının altında dümdüzdü. Wynand onun kendisine neden bu kadar anlayışlı bakışlarla baktığını merak etmekteydi. Dominique de, demin anladığı şeylerden bazı kıvılcımların hâlâ gözlerinde var olması gerektiğinin farkındaydı. Gözlerini kaçırdı, başka tarafa baktı.</p>

  <p>"Gail, neden söylüyorsun bana bütün bunları? Senin hakkında böyle düşünmemi istemezsin ki!"</p>

  <p>"Hayır. Tabii istemem. Neden şimdi söylüyorum, öyle mi? Gerçeği istiyor musun? Çünkü söylenmesi şart. Çünkü sana karşı dürüst olmak istiyorum. Bir tek sana ve kendime karşı. Ama başka yerde, sana da söyleyecek cesareti bulamazdım. Karada söyleyemezdim. Ancak burada. Çünkü burada, pek de gerçek gibi görünmüyor. Değil mi?"</p>

  <p>"Hayır."</p>

  <p>"Herhalde burada söylersem senin kabulleneceğini umdum.</p>

  <p class="p2"><span class="t1"> </span></p>

  <p>Demin adımı söylerken sesin nasıl çıktıysa, hakkımda yine öyle düşünmeye devam edeceğini umdum."</p>

  <p>Dominique elini şezlonga dayadı, yüzünü onun dizlerine değdirdi. Tek eli aşağıya sarkmıştı. Parmakları yarı açık, parlak güverte tahtalarının üzerindeydi. Wynand'ın, bugün kendisi hakkında neler açıklamış olduğunu fark etmesini istemiyordu.</p>

  <p>Sonbahar sonlarında bir akşam, birlikte çatı bahçesinin parmaklığı önünde, kente bakıyorlardı. Işıklı pencerelerden oluşan upuzun binalar, kara gökyüzünden dökülen ırmaklar gibiydi. Tek tek damlalar halinde, aşağıdaki ateş havuzunu besliyorlardı.</p>

  <p>"işte, oradalar, Dominique. Büyük binalar. Gökdelenler. Hatırlıyor musun? Aramızdaki ilk ortak bağ onlardı. Sen de, ben de âşığız onlara."</p>

  <p>Dominique onun bunu söyleme hakkından kuşku duyması gerektiği kanısındaydı. Ama öyle bir şey hissetmedi.</p>

  <p>"Evet, Gail. Ben âşığım onlara."</p>

  <p>Cord Binası'nın düşey ışık ipliklerine bakıp parmaklarını parmaklıktan kaldırdı, uzak göklerdeki o binanın gözükmeyen biçimine dokunur gibi yaptı. Binadan bir gücenme hissetmedi.</p>

  <p>Wynand, "Gökdelenin dibinde durmuş insan görmeyi severim," dedi. "Karıncadan büyük gözükmez ... böyle demiyorlar mı safsatacılar? Koca budalalar! Oysa onu yapan da insan. O koskoca, inanılmaz taş ve çelik kütleyi... Gökdelen insanı cüceleştirmez, yapıdan daha büyük hale getirir. İnsanın gerçek boyutlarını gösterir dünyaya. Bizim bu binalarda sevdiğimiz şey, o yaratıcılık, insandaki o kahramanlık, Dominique."</p>

  <p>"Sen insanda kahramanlığı sever misin, Gail?"</p>

  <p>"Öyle bir şeyi düşünmesini severim. Ama var olduğuna inanmam."</p>

  <p>Dominique parmaklığa dayandı, aşağıda sıralanmış yeşil ışıklara baktı.</p>

  <p>"Keşke seni anlayabilseydim," dedi.</p>

  <p>"Kolay anlaşılabileceğimi sanırdım. Senden hiçbir zaman hiçbir şey saklamadım ki!"</p>

  <p>Wynand kara nehrin üzerinde, disiplinli bir spazmla yanıp sönen elektrik sinyallerine baktı, sonra bulanık bir ışığı parmağıyla gösterdi. Güneye doğru. Belirli belirsiz bir mavilik.</p>

  <p><span class="t18">"Banner</span> Binası," dedi. "Görüyor musun? Şurada. Mavi ışık. Hayatta çok şey yaptım, ama bir tanesini atladım. En önemlisini. New York'da bir <span class="t18">Banner</span> Binası yok. Günün birinde <span class="t18">Banner</span> için yeni bir yuva oluşturacağım. Kentin en büyük binası olacak ve benim adımı taşıyacak. Ben hayata sefil bir çirkef çukurunda başladım, gazetenin adı da <span class="t18">Gazette'di.</span> Bir grup zenginin paravanıydım. Ama günün birinde yükselecek olan Wynand Binası'nı o zaman bile düşünüyordum. Aradan geçen yıllar boyunca da hep düşündüm."</p>

  <p>"Neden yaptırmadın?"</p>

  <p>"Hazır değildim."</p>

  <p>"Niçin?"</p>

  <p>"Şimdi de hazır değilim. Nedenini bilmiyorum. Tek bildiğim, benim için çok önemli olduğu. Nihai simge o olacak. Zamanı geldiğinde, bileceğim."</p>

  <p>Dönüp batıya baktı. Güçsüz, dağınık ışıkların gözüktüğü bir alana... Parmağıyla gösterdi.</p>

  <p>"Şurası doğduğum yer. Hell's Kitchen." Dominique dikkatle dinledi. Hayatının başlangıcım pek seyrek anlatırdı Wynand. "On altı yaşındayken bir dama çıktım, kente baktım. Bu gece yaptığım gibi. Ve ne olacağıma karar verdim."</p>

  <p>Sesinin tonu, şu anın önemini vurgular gibiydi. Dikkat et, bu söyleyeceğim önemli, dermiş gibi. Dominique ona bakmıyordu, ama beklediği şeyin şu an olduğunu anlamıştı. Aradığı cevap şimdi gelecekti. Anahtar şimdi gelecekti. Yıllar önce Gail Wynand'ı düşündüğünde, böyle bir insan kendi hayatına, kendi işine nasıl dayanabiliyor, diye merak etmişti. Ondan böbürlenmeler, saklanmaya çalışılan utanç duyguları, ya da suçluluğunu küstahça, bayrak gibi dalgalandırma beklemişti. Wynand'a baktı. O başını kaldırmıştı. Gözleri gökyüzüne dikilmişti. Dominique'in beklediği şeylerin hiçbirini yansıtmıyordu. İçinde bulunduğu koşullarda inanılmaz sayılabilecek başka bir şey yansıtıyordu. Şövalyece cesaret.</p>

  <p>Dominique anahtarın bu olduğunu biliyordu. Ama bilmece o zaman daha da büyümekteydi. Her şeye rağmen, içindeki bir noktada, olayı anladığını hissetti. Anahtarı nasıl kullanacağını bildi, konuştu.</p>

  <p>"Gail. Ellsworth Toohey'i kov."</p>

  <p>Wynand ona döndüğünde şaşırmıştı.</p>

  <p>"Neden?"</p>

  <p>"Gail, dinle." Dominique'in sesinde, daha önce onunla konuşurken hiç sergilemediği bir telaş vardı. "Ben Toohey'i durdurmayı hiçbir zaman istemedim. Hatta ona yardım ettim. Bence dünya hak ediyordu Toohey'i. Hiçbir şeyi ondan kurtarmaya çalışmadım... Hiç kimseyi de. Ondan kurtarmaya çalışacağım şeyin <span class="t18">Banner</span> olacağı ... ona en çok yakışan <span class="t18">Banner</span> olacağı da aklımın ucundan geçmezdi."</p>

  <p>"Neden söz ediyorsun sen?"</p>

  <p>"Gail, seninle evlenirken, sana bu tür sadakat duymaya başlayacağımdan haberim yoktu. Bu durum yaptığım her şeyle çelişiyor. Sana anlatabileceklerimden çok daha fazlasıyla çelişiyor. Bir felaket bu benim için. Bir dönüm noktası. Neden diye sorma bana. Benim anlamam bile yıllar sürecek. Tek bildiğim, bunu sana borçlu olduğum. ElIsworth Toohey'i kov. İş işten geçmeden uzaklaştır onu. Çok daha az kötü, çok daha az tehlikeli insanları da çökerttin sen. Toohey'i kov; sonra peşine düş, son zerresini yok edinceye kadar da vazgeçme."</p>

  <p>"Neden? Neden Toohey geldi aklına şu anda?"</p>

  <p>"Çünkü onun ne peşinde olduğunu biliyorum."</p>

  <p>"Ne peşindeymiş?"</p>

  <p>"Wynand Gazetelerinin kontrolü."</p>

  <p>Wynand yüksek sesle güldü. Gücenik bir gülüş değildi. Saçma bir şakaya, neşeyle gülüyordu.</p>

  <p>"Gail..." dedi Dominique çaresizlik içinde.</p>

  <p>"Öff, Tanrı aşkına, Dominique! Ben de senin yargılarına her zaman saygı duyardım."</p>

  <p>"Sen Toohey'i hiçbir zaman anlamadın."</p>

  <p>"Anlamaya da meraklı değilim. Beni Ellstvorth Toohey'nin peşine düşmüş durumda gözünün önüne getirebiliyor musun! Koca bir tank, tahtakurusunu ezmeye çalışıyor! Neden kovacakmışım Elsie'yi. Bana para kazandıran tip. İnsanlar onun zırvalarını okumaya bayılıyor. Sinek kâğıdı şeridi kadar yararlı bana."</p>

  <p>"İşte tehlike o. Tehlikenin bir kısmı o."</p>

  <p>"Okurları mı? Bordromda ondan daha çok okuru olanlar da oldu. Birkaçının kovulması gerektiğinde, o kovulma, sonları oldu. Popülerlikleri bitti. <span class="t18">Banner’ın</span> kapısında son buldu. Ama <span class="t18">Banner</span> devam etti."</p>

  <p>"Mesele onun popülerliği değil. Durumun özel yapısı. Onunla onun kurallarına göre savaşamazsın. Sen yalnızca tanksın. Tank çok temiz, çok masum bir silah. Dürüst bir silah. Öne düşer, her şeyi yıkar döker, her saldırıyı da göğüsler. Oysa o adam paslandırın bir gaz. Ciğerleri kemiren türden. Bence kötülüğün çekirdeğinin gerçekten bir sırrı var ve o da bu sırrı biliyor. Ben ne olduğunu bilmiyorum. Ama onun kullandığını, peşinde olduğu şeyin de bu olduğunu biliyorum."</p>

  <p>"Wynand Gazeteleri'nin kontrolü, ha?"</p>

  <p>"Wynand Gazeteleri'nin kontrolü ... nihai amaca giden bir yol olarak."</p>

  <p>"Hangi amaç?"</p>

  <p>"Dünyanın kontrolü."</p>

  <p>Wynand sabırlı bir tiksintiyle, "Ne oluyoruz, Dominique?" dedi. "Bu ne tür bir şaka ve neden?"</p>

  <p>"Ben ciddiyim, Gail. Son derece ciddiyim."</p>

  <p>"Dünyanın kontrolü, benim gibi adamlara ait bir şeydir, hayatım. Bu dünyanın Toohey'leri, öyle bir rüyayı görmesini bile bilmezler."</p>

  <p>"Anlatmaya çalışayım. Çok zor. Zaten anlatması en zor şey, apaçık ortada duran, ama herkesin görmemeyi seçtiği şeydir. Ama eğer dinlersen..."</p>

  <p>"Dinlemem. Bağışla beni, ama Ellsworth Toohey'i bir tehdit olarak tartışma fikri bana gülünç geliyor. Zaten adamı ciddi olarak tartışmak bile ayıp şey."</p>

  <p>"Gail, ben..."</p>

  <p>"Hayır, sevgilim. Ben senin <span class="t18">Banner'</span>ı pek de iyi anladığını sanmıyorum. Anlamanı da istemiyorum. Bu konuda bir rol almanı da istemiyorum. Unut bunları. <span class="t18">Banner</span>'ı bana bırak."</p>

  <p>"Bu kesin bir istek mi, Gail?"</p>

  <p>"Bir ültimatom."</p>

  <p>"Peki."</p>

  <p>"Unut. Ellsworth Toohey gibi insanlarla ilgili korku kompleksleri edinme. Sana yakışmıyor."</p>

  <p>"Peki, Gail. İçeriye girelim. Pardösüsüz burada durmak sana yaramaz."</p>

  <p>Wynand hafifçe güldü. Dominique kendisine daha önce hiç bu tür ilgi göstermemişti. Uzanıp onun elini tuttu; avucunu öptü, yanağına dayadı.</p>

  <p>Haftalar boyunca, yalnız kaldıklarında pek az konuştular, hiçbir zaman da birbirlerinden söz etmediler. Ama bu sessizlikte güceniklik yoktu. Kelimelerle sınırlanamayacak kadar ince bir anlayışın sessizliğiydi bu. Akşamlan birlikte aynı odadayken, hiçbir şey söylememelerine rağmen, birbirinin varlığından memnundular. Apansız birbirlerine bakıyor, ikisi de gülümsüyordu. Ellerin kenetlenmesi gibi bir gülümseme.</p>

  <p>Derken bir akşam, Dominique onun konuşacağını anladı. Kendisi tuvalet masasında oturuyordu. Wynand girdi, aynanın yanındaki duvara dayanıp durdu. Dominique'in ellerine, çıplak omuzlarına baktı ama sanki onu görmüyordu. Onun vücudunun güzelliğinden, kendisinin ona olan aşkından çok daha büyük bir şeye bakıyormuş gibiydi. Kendisine bakıyordu Wynand. Dominique bunun en büyük iltifat olduğunu anladı.</p>

  <p>"Ben kendi gereklerim nedeniyle soluk alıp veriyorum. Vücudumun yakıtı o. Sağlığımı sürdürebilmem için. Ben sana fedakârlığımı, acıma duygumu değil, kendi egomu ve çıplak ihtiyacımı verdim ..." Dominique, Roark'un kelimelerini duyuyordu. Roark'un sesi konuşuyordu Gail Wynand'ın yerine. Roark'un aşkıyla ilgili kelimeleri, bir başka erkeğin aşkı için kullanmak ona ihanet duygusu vermedi.</p>

  <p>"Gail," dedi yavaşça. "Günün birinde, seninle evlendiğim için senden özür dilemem gerekecek."</p>

  <p>O gülümseyerek başını iki yana salladı. Dominique devam etti.</p>

  <p>"Seni bu dünyadaki zincirim olarak istemiştim. Oysa benim savunmam oldun. O zaman evliliğim dürüstlükten uzaklaşıyor."</p>

  <p>"Hayır. Seçtiğin her nedeni kabul ederim demiştim sana."</p>

  <p>"Ama her şeyi değiştirdin sen. Yoksa değiştiren ben miydim? Bilmiyorum. Birbirimize garip bir etki yaptık. Ben kaybetmek istediklerimi verdim sana. Bu evliliğin mahvedeceğine inandığım o özel yaşama hissini. Hayatı bir sevinç olarak görmeyi. Sen de ... hep benim yapacağım şeyleri yaptın. Birbirimize ne kadar çok benzediğimizi biliyor musun?"</p>

  <p>"Onu başından beri biliyordum."</p>

  <p>"Ama bu imkansız olmalıydı. Gail, şimdi seninle kalmak istiyorum, ama başka bir nedenle. Bir cevabı beklemek için. Senin ne olduğunu anlayabildiğim zaman, kendimi de anlayacağıma inanıyorum. Ortak sahip olduğumuz o şeyin bir adı da var. Ben bilmiyorum. Ama çok önemli olduğunu biliyorum."</p>

  <p>"Herhalde. Belki de anlama isteği duymam gerekirdi. Ama duymuyorum. Şu anda her şey vız geliyor bana. Korkamıyorum bile."</p>

  <p>Dominique ona baktı, sakin bir sesle, "Ben korkuyorum, Gail," dedi.</p>

  <p>"Neden korkuyorsun, sevgilim?"</p>

  <p>"Sana yapmakta olduklarımdan."</p>

  <p>"Neden?"</p>

  <p>"Seni sevmiyorum, Gail."</p>

  <p>"Ona bile aldırmıyorum."</p>

  <p>Dominique başını eğdiğinde, Wynand onun cilalı metalden solgun bir miğfer gibi görünen saçlarına baktı.</p>

  <p>"Dominique."</p>

  <p>Dominique başını kaldırdı.</p>

  <p>"Seni seviyorum, Dominique. Seni o kadar çok seviyorum ki, benim için hiçbir şeyin önemi kalmıyor. Senin bile. Bunu anlaya biliyor musun? Yalnız kendi sevgim önemli, senin cevabın değil. Senin kayıtsızlığın bile değil. Dünyadan hiçbir zaman fazla bir şey almadım. Fazla bir şey istemedim. Aslında hiçbir zaman, hiçbir şey istemedim. Yani katıksız ve bölünmemiş biçimde, ültimatom haline gelen bir arzuyla, 'evet' ya da 'hayır' cevabı alabilecekken 'hayır'a dayanamayacak biçimde, 'hayır' gelirse varlığımın son bulacağı biçimde istemedim. Sen O'sun işte bana. Ama insan o aşamaya varınca, artık önemli olan o nesne değil, kendi sevgisi oluyor. Sen değil, ben. Böylesine işleyebilme yeteneği. Bundan eksik şeyler, hissetmeye de, onur duymaya da değmez. Ben de daha önce hiç bunu hissetmemiştim. Dominique, ben hiçbir şey için 'benim' demesini öğrenemedim. Senden söz ederkenki anlamda, 'benim' diyemedim. Benim. Sen buna yaşama sevinci mi demiştin? Evet, dedin. Anlıyorsun. Korkamıyorum. Seni seviyorum, Dominique. Seni seviyorum. Artık söylememe izin veriyorsun. Seni seviyorum."</p>

  <p>Dominique uzandı, telgrafı aynanın köşesinden çıkardı. Parmaklarını kıvırarak kâğıdı buruşturdu, avucunda ezdi. Wynand durmuş, o kâğıdın çıtırtılarını dinliyordu. Dominique eğilip avucunu çöp sepetinin üzerinde açtı, kâğıdın düşmesine izin verdi. Eli bir an hareketsiz kaldı. Parmakları gergin, aşağıya dönük. Açıldıkları pozda.</p>

  <p> </p>
</body>
</html>
