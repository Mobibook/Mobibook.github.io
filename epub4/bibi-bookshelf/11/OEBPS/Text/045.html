<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>5</title>
</head>

<body>
  <h2>5</h2>

  <p>"Ne oldu? Stoneridge'i alamıyor muyum?" diye sordu Peter Keating. Dominique salona yeni girmişti. Keating de peşinden yürümüş, açık kapının yanında duraklamıştı. Dominique eldivenlerini elinden çekerken,</p>

  <p>"Stoneridge'i alacaksın, Peter," dedi. "Bay Wynand gerisini sana kendisi söyleyecek. Seninle bu gece görüşmek istiyor. Sekiz buçukta. Evinde."</p>

  <p>"Ne halt etmeye?"</p>

  <p>"Sana kendisi söyleyecek."</p>

  <p>Dominique eldivenlerini yavaşça avucuna vurdu. Küçük bir bitiş işareti. Cümle sonundaki nokta gibi. Sonra odadan çıkmak üzere döndü. Keating onun yolunu tıkadı:</p>

  <p>"Vız gelir bana," dedi. "Vız gelir. Ben de oynayabilirim sizin oyununuzu. Ne büyüksünüz, ne harikasınız, değil mi? Kamyon şoförleri gibi davranabildiğiniz için. Sen ve Bay Gail Wynand. Ahlak da cehennemin dibine, insanların duyguları da cehennemin dibine, öyle mi? Ben de yapabilirim aynı şeyi. İkinizi de kullanır, bu işten ne alabilirsem, onu alırım. Tek önemli olan bu. Hoşuna gitti mi? Solucan acı çekmeyi reddedince, keyfi kalmıyor mu yoksa? İşin güzelliğini mi bozuyor?"</p>

  <p>"Bence bu çok daha iyi, Peter. Sevindim."</p>

  <p>Ama Keating o akşam Wynand'ın çalışma odasına girdiğinde, bu tavrını sürdürmeyi beceremedi. Gail Wynand'ın evine kabul edilmenin dehşetinden bir türlü kurtulamıyordu. Oda boyunca yürüyüp masanın karşısındaki koltuğa gelinceye kadar, artık tek hissedebildiği, bir ağırlık duygusuydu. Acaba ayaklarım bu yumuşak halıda iz bırakmış mıdır? diye düşünüyordu. Dalgıçların kurşun pabuçları gibi!</p>

  <p>Wynand, "Size söylemek zorunda olduğum şeyin söylenmesi de, yapılması da hiçbir zaman gerekmemeliydi, Bay Keating," dedi. Keating hiç kimsenin bu kadar bilinçli bir kontrol uygulayarak konuştuğunu duymamıştı. Delice bir düşünce geçti aklından. Sanki Wynand yumruğunu sıkmış, sesinin her hecesini o yumrukla yönlendiriyormuş gibi, dedi kendi kendine. "Bundan sonra söyleyeceğim her söz tatsız, bu nedenle kısa konuşacağım. Karınızla evleneceğim. Kendisi yarın boşanmak üzere Reno'ya hareket ediyor. İşte Stoneridge anlaşması. Ben imzamı attım. İlişiğinde iki yüz elli bin dolarlık bir çek var. Bu para, anlaşma gereği alacağınız paranın dışında. Şu anda hiçbir şey söylemeseniz daha iyi olur. Onayınızı daha ucuza da sağlayabilirdim, onu biliyorum, ama tartışmak istemiyorum. Pazarlığa başlarsak, durum dayanılmaz olur. Bu nedenle lütfen bunu alın ve konuyu kapanmış sayın."</p>

  <p>Anlaşmayı masanın üzerinden uzatıyordu. Keating kâğıdın tepesine köşegenle tutturulmuş dikdörtgen biçimindeki çeki gördü. Köşegen, lambanın ışığında gümüş gibi parlıyordu.</p>

  <p>Keating'in eli kâğıdı almak üzere uzanmadı. Çenesi kelimeleri çıkarabilmek için garip biçimlere gire gire konuştu:</p>

  <p>"İstemiyorum. Onayımı bedava da alabilirsiniz."</p>

  <p>"Wynand'ın yüzünde bir şaşkınlık gördü. Hemen hemen merhametli bir ifade.</p>

  <p>"İstemiyor musunuz? Stoneridge'i de mi istemiyorsunuz?"</p>

  <p>"Stoneridge'i istiyorum!" Keating'in eli birden uzandı, kâğıdı kaptı. "Hepsini istiyorum! Neden yanınıza kâr kalsın? Ben ne diye aldırış edeyim?"</p>

  <p>Wynand ayağa kalktı. Sesinde hem rahatlama, hem de hüzünle, "Doğru, Bay Keating," dedi. "Bir an için evliliğinizi hemen hemen doğru bir şey gibi göstermek üzereydiniz. Oysa bırakın, nasılsa öyle kalsın. İyi geceler."</p>

  <p>Keating evine dönmedi. Yürüyerek Neil Dumont'un oturduğu apartman dairesine gitti. Dumont onun yeni tasarımcısı ve en iyi arkadaşıydı. Sıska, kansız bir sosyete çocuğuydu. Onca saygın ecdadın ağırlığından omuzlan kamburlaşmış gibi görünüyordu. İyi bir tasarımcı değildi, ama tanıdıkları boldu. Ofiste Keating'in çok işine yarıyordu. Akşamlan da Keating onun çok işine yarıyordu.</p>

  <p>Dumont'u evde buldu. Hemen Gordon Prescott'la Vincent Knowlton'u aradılar; felekten bir gece çalmak üzere dışarıya fırladılar. Keating fazla içmedi. Bütün hesapları o ödedi. Hatta gereğinden fazla ödedi. İkide bir ısmarlayacak yeni şeyler icat ediyordu. Hovardaca bahşişler bıraktı. Durmadan, "Biz dostuz, değil mi... biz dostuz, değil mi?" diye sorup duruyordu. Masadaki bardaklara bakıyor, sıvının içinde dans eden ışıkları seyrediyordu. Karşısındaki üç çift göze baktı. Bulanıktı gözler. Ama arasıra ona baktıklarında, memnuniyet yansıtıyorlardı. Yumuşak, rahatlatıcı gözlerdi.</p>

  <p>O akşam Dominique bavullarını hazırlayıp odasına bıraktıktan sonra, Steven Mallory'yi görmeye gitti. Roark'u yirmi aydır görmemişti. Mallory'ye arasıra uğruyordu. Mallory bu gelişlerin, Dominique'in açıklamak istemediği bir mücadelede karşılaştığı yıkılma noktaları olduğunun farkındaydı. Aslında gelmek istemediğini, kendisiyle geçirdiği ender akşamların, Dominique'in hayatından koparılmış dilimler olduğunu da biliyordu. Hiç soru sormazdı, onu gördüğüne de her zaman sevinirdi. Alçak sesle konuşurlardı öyle akşamlarda. Bir dostluk duygusu sarardı çevrelerini. Yaşlanmış evli çiftler gibi. Sanki Mallory bir zamanlar onun vücuduna sahip olmuş, ama aradan geçen zaman içinde aralarında rahat bir yakınlıktan başka bir şey kalmamış gibi. Gerçi Mallory onun vücuduna hiçbir zaman dokunmuş değildi, ama heykeli yaparken o vücutla ilgili daha derin bir sahiplik duygusu edinmişti. Bunun her ikisine verdiği o özel duyguyu kaybetmelerine olanak yoktu.</p>

  <p>Kapıyı açıp Dominique'i görünce gülümsedi.</p>

  <p>"Merhaba, Dominique."</p>

  <p>"Merhaba, Steven. Meşgul muydun?"</p>

  <p>"Hayır. Gir içeri."</p>

  <p>Stüdyosu eski bir binada, kocaman, dağınık bir yerdi. Dominique son gelişinden bu yana yer almış değişiklikleri hemen fark etti. Odada bir neşe, bir gülme havası vardı. Uzun süre tutulan bir soluğun salınması gibi. Elden düşme mobilyaları gördü. Az rastlanan dokusu, coşkun renkleri dikkat çeken bir şark halısı gördü. Yeşim kül tablaları, tarihsel kazılardan gelme heykel parçaları gördü. Wynand'ın alışverişinden apansız gelen parayla, canının istediği her şeyi almıştı. Bu neşeli kalabalığın yukarısında, duvarlar pek çıplak görünüyordu. Hiç tablo yoktu Mallory'nin duvarlarında. Bir tek çerçeve asılıydı. Roark'un Stoddard Tapınağı'yla ilgili ilk orijinal çizimi.</p>

  <p>Dominique çevresine bakındı, her parça eşyayı ve onun burada bulunmasının nedenlerini düşündü. Mallory iki koltuğu tekmeyle şömineye yaklaştırdı, oturdular.</p>

  <p>Sonra Mallory en sade sesiyle, "Clayton, Ohio," dedi.</p>

  <p>"Ne yapıyor orada?"</p>

  <p>"Janer Mağazası için yeni bir bina. Beş katlı. Ana Cadde'de."</p>

  <p>"Ne zamandır orada?"</p>

  <p>"Bir ay kadar oluyor."</p>

  <p>Dominiqe'in her gelişinde, Mallory'nin cevap verdiği ilk soru bu olurdu. Hem onun sormasına fırsat vermeden. Mallory'nin bu rahat davranışı, Dominique'in de açıklama yapmasını kolaylaştırıyor, bir şeyler saklamaya çalışmasını gereksiz kılıyordu. Çünkü Mallory'nin davranışına hiç yorum karışmış değildi.</p>

  <p>"Ben yarın yolculuğa çıkıyorum, Steven."</p>

  <p>"Uzun mu sürecek?"</p>

  <p>"Altı hafta. Reno."</p>

  <p>"Sevindim."</p>

  <p>"Dönüşte ne yapacağımı sana söylemesem daha iyi olacak. Sevinmeyeceksin."</p>

  <p>"Sevinmeye çalışırım ... eğer yapmak istediğin oysa."</p>

  <p>Şöminede, kömürlerin üzerinde duran kütüklerden biri hâlâ biçimini bozmuş değildi. Üzeri ufacık yarıklarla kare kare ayrılmış, alev almadığı halde rengi ateş gibi olmuştu. Bir dizi ışıklı pencere gibi. Birden o ışıklı pencereler ortalarından yarıldı, şöminenin lekeli tuğlalarına doğru kıvılcımlar püskürdü.</p>

  <p>Mallory kendi işinden söz ediyordu. Dominique bunları dinlerken; vatanından epeydir uzakta kalmış bir göçmenin, anadilini ilk defa duyuşu gibi bir duygu içindeydi.</p>

  <p>Bir sessizlikten yararlanıp, "Nasıl o, Steven?" diye sordu.</p>

  <p>"Her zamanki gibi. Değişmez o, bilirsin."</p>

  <p>Kütüğe bir tekme savurdu, birkaç kömür yerinden yuvarlandı. Mallory onları geriye itti, konuştu:</p>

  <p>"Bana bazen, aramızda ölümsüzlüğe erişmiş bir tek o var gibi geliyor. Şöhret açısından demek istemiyorum. Günün birinde ölmeyecek de demiyorum. Ama ölümsüzlüğü yaşıyor. Bence ölümsüzlük sözünün anlamı, o insan işte. İnsanlar ebediyen kalıcı olmaya nasıl özlem duyarlar, bilirsin. Ama her geçen günle birlikte biraz ölürler. Onlarla karşılaştığında, bir bakarsın, geçen sefer gördüğün insan değil artık. Hatta her saat, kendi içlerinden bir parçayı öldürürler. Değişirler, inkâr ederler, çelişkilere düşerler; bunun adına da büyüme derler. Sonunda geriye hiçbir şey kalmaz. Tersine çevirmedikleri, ihanet etmedikleri hiçbir şeyleri kalmaz. Sanki aslında ortada bir kimlik yokmuş da, şekilsiz bir kitle halinde, parlayıp sönen sıfatlar varmış gibi. Bir an bile tutamadıkları kalıcılığı nasıl bekleyebiliyorlar? Ama Howard ... insan onu ebediyen var olarak düşünebilir."</p>

  <p>Dominique ateşe bakıyordu. Yüzüne vuran ışık onu canlıymış gibi gösteriyor, bir yanılgı yaratıyordu. Bir süre sonra Mallory sordu:</p>

  <p>"Aldığım yeni şeyleri nasıl buldun?"</p>

  <p>"Beğendim. Onlara sahip olmandan hoşlandım."</p>

  <p>"Beni -son gördüğünden beri neler olduğunu söylemedim sana. İnanılmaz bir şey. Gail Wynand ..."</p>

  <p>"Evet, onu biliyorum."</p>

  <p>"Biliyor musun! Düşün bir! Wynand hem de! Nereden keşfetti beni acaba?"</p>

  <p>"Onu da biliyorum. Döndüğümde söylerim sana."</p>

  <p>"Adamın inanılmaz bir değer yargısı var. Yani öyle biri için inanılmaz. En iyilerini aldı."</p>

  <p>"Evet, alır."</p>

  <p>Sonra Dominique, bir geçişe gerek duymadan eski konuya döndü, ama Mallory onun artık Wynand'dan söz etmediğini anlamakta zorlanmadı.</p>

  <p>"Steven, sana hiç beni sordu mu?"</p>

  <p>"Hayır."</p>

  <p>"Benim buraya uğradığımdan söz ettin mi ona?"</p>

  <p>"Hayır."</p>

  <p>"Bunu ... benim hatırım için mi yaptın, Steven?"</p>

  <p>"Hayır. Onun hatırı için."</p>

  <p>Artık Dominique’e bilmek isteyeceği her şeyi söylemiş olduğunun farkındaydı.</p>

  <p>Dominique ayağa kalkarken, "Biraz çay içelim," dedi. "Kap kaçağı göster bana. Kendim yaparım."</p>

  <p>Dominique sabahın erken saatinde Reno'ya doğru yola çıktı. Keating o sıra hâlâ uyuyordu. Dominique veda etmek için onu uyandırmadı.</p>

  <p class="p2"><span class="t1"> </span></p>

  <p>Keating gözlerini açtığında, onun gitmiş olduğunu hemen anladı. Daha saate bakmadan anladı. Evin içindeki sessizliğin niteliği yetiyordu bunu belli etmeye. "İsabet" demesi gerektiği kanısındaydı, ama demiyor, öyle bir şey de hissetmiyordu. Asıl hissettiği, çok geniş, yamyassı bir kavramdı: "Yararı yok." Ama bunun kendisiyle de, Dominique'le de ilgisi yoktu. Yalnızdı şu anda. Numara yapmasına hiç gerek yoktu. Yatakta, kollarını iki yana açmış sırtüstü yatarken, kendini çaresiz hissetmekteydi. Yüzüne tevazu dolu bir ifade gelmiş, gözleri şaşkın bakıyordu. Bunun bir şeylerin sonu, bir şeylerin ölümü olduğunu hissetmekteydi, ama onun da Dominique'i kaybetmekle ilgisi yoktu.</p>

  <p>Kalkıp giyindi. Banyoda Dominique'in kullanıp attığı bir havlu buldu. Alıp yüzüne dayadı, uzun süre öyle tuttu. Üzülüyor değildi. Adı olmayan bir duyguydu hissettiği. Anlayış da değil. Çünkü onu yalnızca iki kere sevmişti ve bunun farkındaydı. Biri, Toohey'nin telefon ettiği gece, biri de şimdi. Sonra parmaklarını açtı, havlu kayıp yere düştü. Akan su gibi.</p>

  <p>Ofise gidip her zamanki gibi çalıştı. Boşanacağını hiç kimse bilmiyordu, o da kimseye söyleme isteğini duymadı. Neil Dumont bir ara ona göz kırptı, "Peter, bugün bir tuhafsın," dedi. Peter omuz silkip ona arkasını döndü. Dumont'u gördükçe içi bulanıyordu bugün.</p>

  <p>Ofisten erken çıktı. Belirli belirsiz bir içgüdü onu çekiyor gibiydi. Başlangıçta açlık duygusuna benziyordu ama yavaş yavaş kendini belli etmeye başladı. Ellsworth Toohey'i görmek zorundaydı. Toohey'e ulaşması şarttı. Kendini gemi kazasından kurtulmuş da, uzaktaki ışığa doğra yüzmeye çalışan biri gibi hissediyordu.</p>

  <p>O gece kalkıp Ellsworth Toohey'nin oturduğu daireye gitti. Kapıdan girdiğinde, kendini kontrol edişinden bir hayli gurur duydu, çünkü Toohey onun yüzünden bir şey anlamamıştı.</p>

  <p>Toohey üzerinde durmuyormuş gibi, "Aa, merhaba, Peter," dedi. "Zamanlama yeteneğin çok eksik. Beni hep en kötü akşamlarda yakalıyorsun. Ama aldırma. Dostlar insanı rahatsız etmek için değil midir? Otur, otur, hemen geliyorum."</p>

  <p>"Özür dilerim, Ellsworth, ama mecburdum."</p>

  <p>"Rahatına bak. Bana bir tek dakika izin ver, yeter. Olmaz mı?"</p>

  <p>Keating oturup bekledi. Toohey çalışıyor, daktiloyla yazılmış birtakım sayfaların kenarlarına notlar alıyordu. Kurşun kalemini yonttuğunda sesi Keating'in sinirlerini törpüledi. Toohey tekrar kâğıtlara eğildi, yeni baştan işe koyuldu.</p>

  <p>Yarım saat kadar sonra kâğıtları kenara itti, Keating'e gülümsedi.</p>

  <p class="p2"><span class="t1"> </span></p>

  <p>"Bu kadar," dedi. Keating öne doğru eğilir gibi ufacık bir hareket yaptı. "Dur daha," dedi Toohey. "Bir de telefon etmem gerek."</p>

  <p>Gus Webb'in numarasını çevirdi. "Alo, Gus?" dedi neşeyle. "Nasılsın, ayaklı prezervatif reklamı?" Keating, Toohey'nin bu kadar yüz göz olabileceğini hiç sanmazdı. Kardeş kardeşle konuşuyormuş gibi, bu yüzden özene hiç gerek yokmuş gibi bir ses tonu. Webb'in tiz sesinin gülerek bir şeyler söylediğini duydu. Kulaklıktan hızlı sesler püskürmeye devam etti. Birinin boğazına tüp sokulmuş, temizleme yapılıyormuş gibi. Kelimeleri anlamaya olanak yoktu, konuşmanın ancak niteliği belli oluyordu. Boş verme, küstahlık kokan, arasıra gülmelerle çınlayan bir konuşma.</p>

  <p>Toohey koltuğunda arkaya yaslandı, yüzünde yarım bir gülümsemeyle dinledi. "Evet," diyordu arasıra. "Evet, evet ... haklısın, arkadaş ... tabii öyle." Derken Toohey daha kaykıldı, boyalı pabuçlarının tekini masanın kenarına dayadı. "Bak, arkadaş, senden bir süre için Bassett'e fazla yüklenmemeni istiyorum. Senin çalışmalarını elbette beğeniyor, ama şimdilik fazla şoke etme onu. Zıpçıktılıklar yok, tamam mı? Ağzını kapalı tut. Bal gibi biliyorsun nasıl söyleyebildiğimi. Öyle, evet. Tamam işte. Ne? Öyle mi yaptı? Çok iyi, melek surat... Haydi, görüşürüz ... Ha, Gus, İngiliz leydiyle musluk tamircisini duymuş muydun?" Sonra fıkra anlatmaya başladı.. Kulaklık avaz avaz haykırarak güldü. "Neyse, sen dikkatli ol, mideni kolla, melek surat. İyi geceler."</p>

  <p>Toohey kulaklığı yerine koydu, "Evet, Peter," diyerek gerindi, ayağa kalktı, Keating'in karşısına gelip durdu, ufacık ayakları üzerinde sallandı. Gözleri pırıl pırıl ve anlayışlı bakıyordu.</p>

  <p>"Evet, Peter, ne oldu bakalım! Dünya tepene mi yıkıldı?"</p>

  <p>Keating iç cebine uzanıp sarı bir çek çıkardı. Buruşmuştu çek. Çok ellendiği belliydi. On bin dolarlık bir çekti. Altında Keating'in imzası vardı. Ellsworth M. Toohey adına yazılmıştı. Keating'in onu Toohey'e uzatış biçimi, bağışçı gibi değil, dilenci gibiydi.</p>

  <p>"Lütfen, Ellsworth ... al bunu ... İyi bir amaca harca ... Sosyal Araştırmalar Derneği'ne ... Ya da hangisine istersen ...en iyisini sen bilirsin ... iyi bir amaca gitsin ..."</p>

  <p>Toohey çeki iki parmağının ucuyla, kirli bir madeni paraymış gibi tuttu. Başını hafifçe yana eğdi, dudaklarını bir beğeni ifadesiyle büzdü, sonra çeki masasına fırlattı.</p>

  <p>"Çok zarif bir hareket, Peter. Gerçekten öyle. Nereden esti bu?"</p>

  <p>"Ellsworth, hatırlıyor musun, bir kere demiştin ki ... ne yapmış olursak olalım, yeter ki başkalarına yardım edelim, demiştin. Tek önemli olan o, demiştin. Bu iyi bir şey, değil mi? Temiz bir şey, değil mi?"</p>

  <p>"Bir kere söylemedim, bir milyon kere söyledim."</p>

  <p>"Doğru gerçekten, değil mi?"</p>

  <p>"Tabii doğru. Eğer kabul etmeye cesaretin varsa."</p>

  <p>"Sen benim dostumsun, değil mi? Tek dostum sensin. Ben ... kendimle bile dost değilim, ama sen dostsun benimle. Değil mi, Ellsworth?"</p>

  <p>"Tabii ki öyle. Hem bunun değeri, senin kendi kendinle dost olmandan çok daha fazla. Biraz garip bir kavram, ama son derece geçerli."</p>

  <p>"Anlıyorsun. Başka kimse anlamıyor. Ve sen beni seviyorsun."</p>

  <p>"Canla başla. Vaktim oldukça."</p>

  <p>"Hu?"</p>

  <p>"Mizah anlayışı, Peter! Nerede senin mizah anlayışın? Ne oluyorsun? Karnın mı ağrıyor? Yoksa ruhsal bir hazımsızlık mı?"</p>

  <p>"Ellsworth, ben ..."</p>

  <p>"Evet?"</p>

  <p>"Söyleyemem. Sana bile."</p>

  <p>"Sen korkağın birisin, Peter."</p>

  <p>Keating çaresiz bakışlarla baktı. Ellsworth'un sesi hem ciddi, hem anlayışlıydı. Acı mı hissetsin, kendini hakarete uğramış mı saysın, yoksa güven mi kazansın, bilemiyordu.</p>

  <p>"Buraya gelip bana, insanın yaptığı şeyin önemi yok, diyorsun; ondan sonra da yaptığın bir şey yüzünden, karşımda parça parça oluyorsun. Haydi, kendine gel. Önemi yok, de. Ben kendim önemli değilim, de. İnanarak söyle bunu. Biraz cesaret göster. O küçük egonu unut."</p>

  <p>"Ben önemli değilim, Ellsworth. Ben önemli değilim. Ah, Tanrım, keşke herkes de bunu senin söyleyebildiğin gibi söyleseydi! Ben önemli değilim. Önemli olmak istemiyorum."</p>

  <p>"Para nereden geldi?"</p>

  <p>"Dominique'i sattım."</p>

  <p>"Neden söz ediyorsun? Yat gezintisi mi?"</p>

  <p>"Ama bana, sanki sattığım Dominique değilmiş gibi geliyor."</p>

  <p>"Sana ne eğer..."</p>

  <p>"Reno'ya gitti."</p>

  <p><span class="t18">"Ne?”</span></p>

  <p>Toohey'nin gösterdiği tepkideki şiddeti anlayamamıştı, ama merak edemeyecek kadar da yorgundu. Her şeyi anlattı ona. Başına geliş sırasıyla. Olayların olması nasıl uzun sürmediyse, anlatması da uzun sürmedi.</p>

  <p class="p2"><span class="t1"> </span></p>

  <p>"Seni sersem budala! Buna izin vermemen gerekirdi!"</p>

  <p>"Ne yapabilirdim ki? Wynand'a karşı hele!"</p>

  <p>"Ama Dominique'le <span class="t18">evlenmesine</span> izin vermek!"</p>

  <p>"Neden olmasın, Ellsworth? Şeyden daha iyi..."</p>

  <p>"Hiç sanmazdım Wynand'ın kalkıp ... ama ... öff, Allah kahretsin, ben senden de budalayım!"</p>

  <p>"Ama Dominique açısından daha iyi..."</p>

  <p>"Senin Dominique'in cehennemin dibine! Ben Wynand'ı düşünüyorum!"</p>

  <p>"Ellsworth, ne oluyor sana? ... Buna neden kaygı..."</p>

  <p>"Sus biraz, tamam mı? Bırak da düşüneyim."</p>

  <p>Az sonra Toohey omuz silkti, Keating'in yanına oturdu, kolunu onun omzuna attı.</p>

  <p>"Üzüldüm, Peter," dedi. "Özür dilerim. Sana bağışlanamayacak kadar kaba davrandım. Ama neler hissettiğini anlıyorum. Yine de, çok fazla ciddiye almaman gerekir. Önemi yok." Otomatik konuşuyor gibiydi. Aklı aslında başka yerlerdeydi. Keating bunun farkına varmadı. Yalnızca kelimeleri duyuyordu o. Çölde bir vaha gibiydi o kelimeler. "Önemi yok. İnsanlık hali işte. İnsandan fazla bir şey olmak isteyecek değilsin ya. Kim daha iyi ki? İlk taşı atmaya kimin hakkı var? Hepimiz insanız. Önemi yok."</p>

  <p>"Tanrım!" dedi Alvah Scarret. "Yapamaz! Hele Dominique Fıancon'la!"</p>

  <p>"Yapacak," dedi Toohey. "Dominique döner dönmez."</p>

  <p>Scarret zaten Toohey'nin kendisini öğle yemeğine davet etmesine çok şaşırmıştı. Ama bu haberi duyunca, ilk şaşkınlık, yerini çok daha acı bir şaşkınlığa bırakmıştı.</p>

  <p>Önündeki tabağı yana iterken, "Dominique'i severim," dedi. Yiyemezdi artık. İştahtan eser kalmamıştı içinde. "Her zaman çok sevmişimdir. Ama onu Bayan Wynand olarak görmek!"</p>

  <p>Toohey, "Benim duygularım da tam öyle!" dedi.</p>

  <p>"Gaibe hep evlen, evlen demişimdir. İyi bir şey. İnsana bir hava veriyor. Bir saygınlık sigortası. Onun da işine yarar. Hayatı her zaman ince buz üstünde gider gibi. Şimdiye kadar idare etti. Ama Dominique!"</p>

  <p>"Böyle bir evliliği sen neden uygunsuz buluyorsun?"</p>

  <p>"Şey ... yani, böylesi hiç ... Allah kahretsin, sen de biliyorsun doğru olmadığını!"</p>

  <p>"Ben biliyorum. Sen de biliyor musun?"</p>

  <p>"Bak, bu kadın tehlikeli bir kadın."</p>

  <p class="p2"><span class="t1"> </span></p>

  <p>"Öyle. O senin <span class="t18">küçük</span> sorunun. Asıl büyük sorunun, Wynand'ın tehlikeli bir adam oluşu."</p>

  <p>"Şey ... bazı bakımlardan evet."</p>

  <p>"Saygı değer editörüm, ne demek istediğimi çok iyi anlıyorsun. Ama bazen her şeyi açıkça ortaya koymak insana yardımcı olur. İleriye dönük işbirliğine zemin hazırlar. Sen ve ben ... çok ortak yanı olan insanlarız, ama sen bugüne kadar bunu kabullenmekte biraz isteksiz davrandın. Biz aynı temanın iki varyasyonu gibi bir şeyiz, değil mi? İki ucu, aynı ortaya karşı oynuyoruz. Böylesi senin edebi üslubuna daha iyi uydu işte. Ama sevgili patronumuz bambaşka bir ezgi. Bambaşka bir <span class="t18">laytmotif</span> Sence de öyle değil mi, Alvah? Sevgili patronumuz hepimizin arasında bir kaza. Kazalar güvenilmez olgulardır. Sen yıllardan beri sandalyenin kenarında oturur durumdasın. Yalan mı? Sandalyenin kenarına ilişmiş, Bay Gail Wynand'a bakıyorsun. Demek ki ne dediğimi anlayabilirsin. Bayan Dominique Francon'un da, pek bizim ezgimizden olmadığını biliyorsun. Öyle bir etkinin, patronumuzun hayatına girdiğini görmek hoşuna gitmez. Konuyu bundan açık ortaya koyabilir miydim?"</p>

  <p>"Akıllı adamsın, Ellsworth," dedi Scarret kurşun gibi ağır bir sesle.</p>

  <p>"O yıllardan beri belli."</p>

  <p>"Gail'le konuşacağım. Sen konuşmasan iyi edersin ... özür dileyerek söyleyeyim, senden nefret eder. Ama benim konuşmamın da fazla bir işe yarayacağım sanmıyorum. Kararım vermişse caymaz."</p>

  <p>"Ben de bir işe yaramasını bekliyor değilim zaten. İstersen bir dene, ama yararı olmayacaktır. O evliliği durduranlayız. Benim iyi yanlarımdan biri, yenildiğim zaman kabul etmesini bilişimdir."</p>

  <p>"Ama o zaman neden kalktın da ..."</p>

  <p>"Sana bunları anlattım, öyle mi? Bir kaşık tatlı ikram ettim, Alvah. Ön bilgi."</p>

  <p>"Doğrusu makbule geçti, Ellsworth. Hem de çok."</p>

  <p>"Hep makbule geçmesini sağlarsan akıllılık edersin. Wynand Gazeteleri'nden insan kolay kolay vazgeçemez, Alvah. Birlikten kuvvet doğar. Senin üslubun işte."</p>

  <p>"Ne demek istiyorsun?"</p>

  <p>"Zor günler geliyor demek istiyorum, dostum. Birbirimize dayansak iyi ederiz."</p>

  <p>"Eh, ben hep seninle birlikteyim, Ellsworth. Hep öyle oldum."</p>

  <p>"Doğru sayılmaz ama üzerinde durmayalım. Bizi yalnızca şimdiki zaman ilgilendiriyor. Bir de, gelecek zaman. Anlaşmamızın simgesi olarak, ilk fırsatta Jimmy Kearns'i defetmeye ne dersin?"</p>

  <p class="p2"><span class="t1"> </span></p>

  <p>"Aylardır bunun peşinde olduğunu <span class="t18">sezmiştim</span>! Nesi var Jimmy Kearns'in? Şeytan gibi çocuk. Kentin en iyi tiyatro eleştirmeni. Aklı başında. Bıçak gibi. Geleceği parlak."</p>

  <p>"Onun ... başına buyruk görüşleri var. Bıçak gibi ama, ofiste bıçaklar bulunmasını istemezsin herhalde. Senin elindeki bıçak hariç tabii. Vaatlerin neler vaat ettiğine dikkat etmek kendi yararına olur."</p>

  <p>"Yerine kimi koyacağım peki?"</p>

  <p>"Jules Fougler'i."</p>

  <p>"Öff, Allah kahretsin, Ellsworth!"</p>

  <p>"Neden olmasın?"</p>

  <p>"O itoğlu ... paramız yetmez onu almaya."</p>

  <p>"İstersen alabilirsin. Hem ne kadar da ünlü, baksana!"</p>

  <p>"Ama onun kadar geçimsiz bir sa ..."</p>

  <p>"Eh, onu almak zorunda değilsin tabii. Bunu başka zaman konuşuruz. Sen Jimmy Kearns'i def et, yeter."</p>

  <p>"Bak, Ellsworth, ben adam kayırmam. Bana göre hepsi bir. Kov diyorsan kovarım Jimmy'yi- Ama neye yarayacağını anlayamıyorum, demin konuştuğumuz konuyla ne ilgisi olduğunu da göremiyorum."</p>

  <p>"Göremiyorsun," dedi Toohey. "Ama göreceksin."</p>

  <p>"Gail, mutlu olmanı ne kadar çok isterim, bilirsin," dedi Alvah Scarret. Aynı akşam, Wynand'ın çatı katındaki salonunda, rahat bir koltuğa yerleşmişti. "Bunu biliyor olman gerekir. Kafamda bunun kadar önemli başka hiçbir şey yoktur."</p>

  <p>Wynand kanepeye uzanmış; tek bacağını kıvırmış, ayağım öbür dizine dayamıştı. Bir yandan sigara içiyor, bir yandan sessizce dinliyordu.</p>

  <p>"Dominique'i yıllardır tanırım," dedi Scarret. "Daha sen adını duymadan önce tanırdım. Çok da severim. Bir bakıma, baba gibi severim. Ama herhalde sen de kabul edersin ki, bu halkın Bayan Wynand olarak görmeyi bekleyeceği kadın o değil."</p>

  <p>Wynand hiçbir şey söylemedi.</p>

  <p>"Senin karın halkın malıdır, Gail. Otomatik olarak öyledir. Halkın malı. Senin okurlarının ondan bir şeyler istemeye, bir şeyler beklemeye hakkı var. Simgesel bir değer, anlıyor musun? İngiltere Kraliçesi gibi bir şey. Dominique'in böyle bir şeyi başarabilmesini nasıl beklersin? Halka belli bir şekilde gözükmek için çaba göstermesini nasıl beklersin? Tanıdığım insanlar arasında en zaptırapta gelmez olanı o. Korkunç bir şöhreti var. Ama en kötüsü de, Gail, boşanmış bir kadın olması! Biz burada tonlarla mürekkep harcayıp yuvanın kutsallığından, kadınlığın saflığından ve temizliğinden dem vuruyoruz! Okurların bunu nasıl sindirir dersin? Karını onlara nasıl satarım ben?"</p>

  <p>"Bu konuşmaya artık son vermek gerektiği kanısında değil misin, Alvah?"</p>

  <p>"Evet, Gail," dedi Scarret zayıf bir sesle.</p>

  <p>Susup bekledi. Sanki kanlı bir kavgadan sonra barış sağlamak için fırsat kolluyordu.</p>

  <p>"Buldum, Gail!" diye haykırdı birdenbire mutlu bir sesle. "Ne yapacağımızı buldum. Dominique'i tekrar gazeteye alırız, ona bir sütun yazdırırız. Değişik bir şey olur bu seferki. Ev konularında. Bütün gazetelerde yayınlarız. İşte, ev işlerinde kolaylıklar, taktikler, mutfak işleri, bebek bakımı, falan filan. O zaman işin batıcılığı törpülenir. Millete onun aslında ne iyi bir ev kadım olduğunu gösteririz. Gençliğinde yaptığı hatalar geçti gitti, der gibi. Kadınlara bağışlatırız onu. Bir de özel köşe ayırırız. 'Bayan Wynand'dan yemek tarifleri'. Dominique'in birkaç resmini basmak da işe yarar. Robalı elbiseler, önünde önlükler, saçları daha geleneksel taranmış</p>

  <p class="p33"><span class="t38">II</span></p>

  <p>"Tokadı yemeden çeneni kapa, Alvah," dedi Wynand. Sesini hiç yükseltmemişti.</p>

  <p>"Peki, Gail,"</p>

  <p>Scarret gitmeye niyetleniyormuş gibi bir hareket yaptı.</p>

  <p>"Otur yerine. Sözüm bitmedi."</p>

  <p>Scarret sessizce bekledi.</p>

  <p>Wynand, "Yarın sabah, gazetelerimizin her birine bir yazı yollayacaksın," dedi. "Arşiv dosyalarını taramalarını, Dominique Francon'un eski sütunuyla ilgili ne kadar fotoğrafı varsa bulmalarını söyleyeceksin. O fotoğrafların hepsini imha etmelerini söyleyeceksin. Şu andan itibaren gazetelerimin herhangi birinde onun adından söz edilir ya da fotoğrafı yayımlanırsa, sorumlu kadronun hepsini birden kovacağımı söylersin. Zamanı geldiğinde, evliliğimi gazetelerin hepsinde duyuracaksın. Ondan kaçınanlayız. Yazabileceğin en kısa duyuru olmalı. Yorum falan yok. Haber yok. Fotoğraf yok. Herkese bildir, iyice anladıklarından emin ol. Sözümü dinlemeyen kim olsa kovarım, sen de dahil."</p>

  <p>"Haber mi yok ... sen ... evlenince?"</p>

  <p>"Haber yok, Alvah.”</p>

  <p>"Ama ... Ulu Tanrım! Bal gibi haber bu! Öteki gazeteler ..."</p>

  <p>"Öteki gazetelerin bu konuda ne yaptığı umurumda değil."</p>

  <p>"Ama ... <span class="t18">Neden,</span> Gail?"</p>

  <p class="p2"><span class="t1"> </span></p>

  <p>Dominique pencere kenarında oturmuş, tren tekerleklerinin çıkardığı sesi dinliyordu. Solmakta olan gün ışığında Ohio kırları geriye doğru kayıp durmaktaydı. Dominique başını koltuğun arkasına yaslamıştı. Elleri iki yanında cansız gibi duruyordu. Vagonun yapısıyla birleşmiş, tıpkı pencerenin çerçevesi, bastığı taban, kompartmanın duvarları gibi ileriye doğru taşınmaktaydı. Köşelerin netliği giderek kayboluyor, karanlık artıyordu. Pencere hâlâ ışıklıydı. Akşam ışığı sanki topraktan yayılıyordu. Dominique o baygın ışıktaydı. Işık kompartmana giriyor, orayı yönetiyordu. Yeter ki Dominique elektriği yakıp onu engellemesin.</p>

  <p>Bilinçten ve amaçtan yoksundu Dominique. Bu yolculuğun sonunda bir şey beklemiyordu. Yalnızca yolculuğun kendisi önemliydi. Hareket ve o hareketin çevresini saran madeni ses. Kendini içi boşalmış gibi hissetmekteydi. Acısız bir düzlemde kimliği de yok oluyordu. O da ortadan silinmekten, şu toprakla şu pencere dışında her şeyin tanımsızlaşmasından memnundu.</p>

  <p>Pencerenin dışındaki hareket yavaşlarken, istasyon binasının saçağı altındaki solmuş bir levhada "Clayton" yazısını görünce; neyi beklemekte olduğunu bir anda anladı. Neden daha hızlı bir trene değil de bu trene bindiğini, neden tarifede durakları birer birer incelediğini de anladı. Oysa o sıralarda, o durakların adları anlamsız bir listeydi onun gözünde. Bavulunu, paltosunu ve şapkasını kaptı; koşmaya başladı. Kendine çekidüzen vermeye zaman ayıramazdı. Bastığı tabanın harekete geçmesinden, kendisini buradan uzağa götürmesinden korkuyordu. Vagonun dar koridorunda koştu, basamakları indi, istasyon platformuna atladı, açık kalmış boğazında kışın soğuğunu hissetti. Durdu, istasyon binasına baktı. Arkasında trenin harekete geçtiğini, takırdayarak uzaklaştığım duydu.</p>

  <p>Paltosuyla şapkasını o zaman giydi. Peronun üzerinden bekleme salonuna yürüdü. Salonun tahta kaplama döşemeleri üzerinde kurumuş çikletler vardı. Köşede duran demir sobadan ortalığa sıcaklık yayılmaktaydı. Dominique salondan geçip istasyonun önündeki meydana çıktı.</p>

  <p>Damların üzerinde, gökyüzünün son sarı şeridini gördü. Kenara tuğlalar yığılmıştı, ilerde birbirine yaslanmış gibi duran küçük evler ilişti gözüne. Dalları kıvrım kıvrım olmuş, yapraksız bir ağaç. Terkedilmiş bir oto tamirhanesinin açık duran kapısından bakınca, içerde haftalardır birikmiş iskelet hurdalar. Karanlık dükkânlar.</p>

  <p class="p2"><span class="t1"> </span></p>

  <p>Köşede hâlâ açık bir eczane. Vitrininin loş, sarı ışığı.</p>

  <p>Daha önce buraya hiç gelmemişti, ama yine de bu kentin gelen konuğa sahip olma iddiasını hissetmekteydi. Karanlık bir yakınlıkla sarıyordu çevresini bu kent. Sanki her karanlık kitlenin, uzaydaki gezegenler gibi çekim gücü vardı, birlikte Dominique'in yörüngesini saptıyorlardı. Elini kenarda duran yangın söndürme aletine dayadı, soğuğun eldiveninden geçip tenine işleyişini hissetti. İşte böyle tutuyordu bu kent onu. Doğrudan bir içe işleme. Bunu ne giysileri, ne de zihni durdurabiliyordu. Ama kaçınılmazlık karşısındaki huzurunu yine de korudu. Artık harekete geçmek zorundaydı. Hareket ise sabitti, önceden saptanmıştı. Oradan geçen birine, "Janer Mağazası'nın yeni inşaatı ne tarafta ?" diye sordu.</p>

  <p>Karanlık sokaklarda sabırla ilerledi. Kış nedeniyle cılızlaşmış çimlerle dolu bahçelerin, sarkmış gibi gözüken balkonların önünden geçti. Boş arsalarda yaban otları, rüzgârın itmesiyle, oralara atılmış teneke kutulara çarpıyorlardı. Kapalı bakkalların, buharlar kusan bir çamaşırhanenin de önünden geçti. Perdesi açık bir evde, gömlekli bir adam ateşin karşısında oturmuş, gazete okuyordu. Dominique köşeleri döndü, sokaklardan karşıya geçti, pabuçlarının altında kaldırım taşlarının sertliğini hissetti. Çok seyrek olarak yanından geçenler, onun alışılmadık zarafetine şaşkın şaşkın bakıyorlardı. Dominique bunun farkına vardı, için için şaştı. Onlara, anlamıyor musunuz, demek geldi içinden. Sizden çok <span class="t18">ben</span> buraya aitim. Arasıra durup gözlerini yumuyor, solumayı zor buluyordu.</p>

  <p>Ana caddeye vardığında daha yavaş yürümeye başladı. Birkaç ışık vardı orada. Kaldırım kenarına çapraz park etmiş arabalar, bir sinema, vitrininde mutfak araç gereçleriyle pembe iç çamaşırlarım bir arada sergileyen bir dükkân. Kazık gibi yürüyordu. Gözleri yalnızca ileriye bakmaktaydı.</p>

  <p>Eski bir binanın yan tarafında parlak bir ışık gördü. Yan duvarda, yeni yıkılmış bitişik binanın kat izleri görünüyordu. Işık, hafriyat çukurundan yayılmaktaydı. Aradığı yerin burası olduğunu hemen anladı. Keşke olmasa, dedi içinden. Eğer geç saate kadar çalışıyorlarsa, o da burada olacak demekti. Dominique onu bu gece görmek istemiyordu. Yalnızca yeri ve binayı görmek istemişti. Daha fazlasına nazır değildi. Onu yarın görmek istiyordu. Ama artık duramazdı. Kazıya doğra ilerledi. Köşedeydi. Sokağa açıktı. Çit koymamışlardı. Demir takırtılarını duydu, vincin kolunu, yeni oyulmuş çukurun yamaçlarında duran adamları gördü. Kaldırıma uzatılmış kalasları göremedi ama adım seslerini duydu, sonra Roark'un çukurdan sokağa doğru tırmanmakta olduğunu gördü. Şapkası yoktu.</p>

  <p class="p2"><span class="t1"> </span></p>

  <p>Paltosunun önü açık duruyordu.</p>

  <p>Roark durdu. Dominique'e baktı. Dominique kendisinin dik durmakta olduğunu sanıyordu. Her şeyin basit ve normal olduğuna, karşısındaki turuncu saçlarla ela gözleri yine her zamanki gibi görmekte olduğuna inanıyordu. Roark büyük bir telaşla kendisine doğru ilerleyip onu dirseğinden sımsıkı tuttuğu, "Otursan iyi olur," dediği zaman gerçekten çok şaşırdı.</p>

  <p>Sonra birdenbire, dirseğini tutan o el olmasa, ayakta duramayacağını anladı. Roark eğilip onun bavulunu aldı, onu karanlık yan sokaktan karşıya geçirip boş bir evin önündeki merdiven basamaklarına oturttu. Kendisi de yanına oturdu. Eliyle Dominique'in dirseğini hâlâ sımsıkı tutuyordu. Okşar gibi değildi bu tutuş. Her ikisi üzerinde kontrol sağlayan, kişilik dışı bir temastı.</p>

  <p>Bir süre sonra elini indirdi. Dominique artık iyileşmiş olduğunu, tehlikenin geçtiğini o zaman anladı. Konuşabilecek duruma gelmişti.</p>

  <p>"Yeni binan bu mu?"</p>

  <p>"Evet. İstasyondan buraya kadar yürüdün mü?"</p>

  <p>"Evet."</p>

  <p>"Çok uzun yol.”</p>

  <p>"Bence de."</p>

  <p>Dominique birbirlerini selamlamamış olduklarını, bunun da doğru bir şey olduğunu düşündü. Yeniden buluşma değildi bu. Hiç kesintiye uğramamış bir sürecin içinde bir andı yalnızca. Ona "Merhaba" desem ne kadar garip olurdu, diye geçirdi içinden. İnsan her sabah uyandığında kendi kendini selamlamazdı ki!</p>

  <p>"Bu sabah kaçta kalktın?" diye sordu Roark'a.</p>

  <p>"Yedide."</p>

  <p>"Ben o sıra New York'daydım. Takside, istasyona gidiyordum. Nerede kahvaltı ettin?"</p>

  <p>"Küçük bir dükkânda."</p>

  <p>"Bütün gece açık kalanlardan mıydı?"</p>

  <p>"Evet. Daha çok kamyon şoförleri uğrar."</p>

  <p>"Oraya sık sık gidiyor musun?"</p>

  <p>"Kahve istediğim zamanlar."</p>

  <p>"Bar tezgâhında mı oturuyorsun? Çevrede başkaları da oluyor mu? Sana bakıyorlar mı?"</p>

  <p>"Vaktim varsa tezgâhta oturuyorum. İnsanlar var. Bana pek de fazla baktıklarını sanmıyorum."</p>

  <p>"Ya sonra? İşe yürüyor musun?"</p>

  <p>"Evet."</p>

  <p>"Her gün mü yürüyorsun? Bu sokaklardan mı? Pencerelerin önünden geçerek mi? Yani birisi penceresini açsa ..."</p>

  <p>"İnsanlar pek pencereden bakmaz."</p>

  <p>Oturdukları yüksek basamaktan, karşı kaldırımdaki inşaat çukurunu görebiliyorlardı. Toprağı da, işçileri de, oraya dikilmiş o sert, sarı ışıkta parlayan çelik direkleri de. Dominique o anda, kaldırımların bulunduğu bir yerde boş toprak görmek ne garip, diye düşündü. Kentin giysisinden bir parça koparılmış da, alttaki çıplak eti görünüyormuş gibi.</p>

  <p>"Son iki yılda iki sayfiye evi yaptın," dedi.</p>

  <p>"Evet. Biri Pennsylvania'da, öteki Boston'da."</p>

  <p>"Önemsiz evlerdi."</p>

  <p>"Ucuzdular. Eğer onu demek istiyorsan. Ama yapması çok ilginçti."</p>

  <p>"Burada ne kadar kalacaksın?"</p>

  <p>"Bir ay daha."</p>

  <p>"Neden geceleri çalışıyorsun?"</p>

  <p>"İş acele."</p>

  <p>Karşı kaldırımda vinç yine hareket halindeydi. Koskoca bir çelik sütunu, havada dengeliyordu. Dominique, Roark'un onu seyredişine baktı. Şu anda onu düşünmediğini biliyordu, ama yine de gözlerinde, o olaya yönelik içgüdüsel bir cevap vardı. Fiziksel kişiselliği, yakınlığı olan bir şey. Kendi binasıyla ilgili her şeye karşı.</p>

  <p>"Roark ..."</p>

  <p>Birbirinin adını seslendirmemişlerdi. Bu seste, uzun süredir ertelenen bir teslim oluşun zevki vardı. O adı söylemek ve onun duymasını sağlamak.</p>

  <p>"Roark, yine taşocağı bu."</p>

  <p>Roark gülümsedi. "İstersen. Ama değil."</p>

  <p>"Enright Evi'nden sonra! Cord Binası'ndan sonra!"</p>

  <p>"Ben bunu böyle düşünmüyorum."</p>

  <p>"Nasıl düşünüyorsun?"</p>

  <p>"Bunu yapmayı seviyorum. Her bina bir insan gibidir. Tek ve tekrarlanamaz bir şeydir."</p>

  <p>Karşı kaldırıma bakıyordu. Değişmemişti. İçinde yine o eski hafiflik duygusu vardı. Eskisi gibi... rahattı. Hareketlerinde de, düşüncelerinde de. Dominique, başı da, sonu da olmayan bir cümle söyledi:</p>

  <p>"Ömrünün geri kalanı boyunca, beş katlı binalar yapmak ..."</p>

  <p>"Gerekirse. Ama öyle olacağını sanmıyorum."</p>

  <p>"Neyi bekliyorsun?"</p>

  <p>"Beklemiyorum."</p>

  <p class="p2"><span class="t1"> </span></p>

  <p>Dominique gözlerini yumdu, ama ağzım saklayamadı. Duyduğu acı ve öfke ağzının biçiminden belliydi.</p>

  <p>"Roark, kentte olsaydın seni görmeye gelmezdim."</p>

  <p>"Biliyorum."</p>

  <p>"Ama senin ... başka yerde olman ... burası gibi adı sanı olmayan bir kovukta olman ... Görmek zorundaydım. Burayı görmeye mecburdum."</p>

  <p>"Ne zaman dönüyorsun?"</p>

  <p>"Kalmaya gelmediğimi biliyor muydun?"</p>

  <p>"Evet."</p>

  <p>"Neden?"</p>

  <p>"Lokantalardan, pencerelerden hâlâ korkuyorsun da ondan"</p>

  <p>"New York'a dönmüyorum. Yani hemen dönmüyorum."</p>

  <p>"Öyle mi?"</p>

  <p>"Bana hiçbir şey sormadın, Roark. Yalnızca istasyondan buraya yürüyerek gelip gelmediğimi sordun."</p>

  <p>"Ne sormamı istiyorsun?"</p>

  <p>"Trenden istasyonun adını görünce indim." Dominique'in sesi ölgündü. "Niyetim buraya gelmek değildi. Reno'ya gidiyordum."</p>

  <p>"Ya sonra?"</p>

  <p>"Yeniden evleneceğim."</p>

  <p>"Nişanlını tanıyor muyum?"</p>

  <p>"Adım duyduğun biri. Gail Wynand."</p>

  <p>Dominique onun gözlerini gördü. Gülmek istemem gerekirdi, diye düşündü. Sonunda ummadığı büyüklükte bir şoka itmişti onu. Ama gülmedi. Roark, Henry Cameron'u düşünüyordu. Cameron bir şey söylemişti: "Benim onlara verecek cevabım yok, Howard. Onlarla yüzleşmek üzere seni bırakıyorum. Sen cevap vereceksin onlara. Hepsine. Wynand Gazeteleri'ne de, Wynand Gazeteleri'ni mümkün kılan, arkasında yatan şeye de."</p>

  <p>"Roark."</p>

  <p>O cevap vermedi.</p>

  <p>Dominique, "Bu Peter Keating'den de daha kötü, değil mi?" diye sordu.</p>

  <p>"Çok daha kötü."</p>

  <p>"Beni durdurmak istiyor musun?"</p>

  <p>"Hayır."</p>

  <p>Dirseğini bıraktığından beri ona dokunmamıştı Roark. O dokunuş da cankurtaran arabasına yakışacak bir dokunuştu. Dominique elini uzattı, onunkinin üzerine koydu. Roark parmaklarını geri çekmedi, kayıtsızlık numarası da yapmadı. Dominique onun eline doğru eğildi. O eli onun dizinden kaldırmadan, dudaklarını onun tenine bastırdı. Şapkası başından düştü. Roark onun sarı saçlarını kendi dizi üzerinde gördü, dudaklarının kendi elini tekrar tekrar öptüğünü hissetti. Parmaklarıyla onun parmaklarım tutuyor, cevap veriyordu. Ama tek cevabı oydu.</p>

  <p>Dominique başını kaldırıp sokağa doğru baktı. Uzakta ışıklı bir pencere görünüyordu. Çıplak dalların gerisinde. Küçük evler dizi halinde, karanlıklara doğru sıralanmaktaydı. Dar kaldırımların üzerinde cılız ağaçlar vardı.</p>

  <p>Basamaklardaki şapkayı fark etti, almak üzere eğildi. Tek elini taş basamağa dayayarak eğilmişti. Taş eski, sürtünmelerden düzleşmiş, buz gibiydi. Bu dokunuş onu rahatlattı. Bir an öyle eğik durumda kaldı, taşa dayadığı avucundan serinlik aldı. Bu basamakları hissetmek. Daha önce üzerine kaç kişi basmış olursa olsun ... tıpkı yangın söndürme aletini hissettiği gibi hissetmek ...</p>

  <p>"Roark, nerede kalıyorsun?"</p>

  <p>"Bir apartman dairesinde."</p>

  <p>"Nasıl bir oda?"</p>

  <p>"Tek oda."</p>

  <p>"İçinde ne var? Duvarları nasıl?"</p>

  <p>"Duvar kâğıdı. Solmuş."</p>

  <p>"Eşyalar?"</p>

  <p>"Bir masa, sandalyeler, yatak."</p>

  <p>"Hayır, bana ayrıntıları anlat."</p>

  <p>"Bir gardırop var, bir çekmeceli dolap var; yatak köşede, pencerenin yanında. Öteki tarafta büyük bir masa ..."</p>

  <p>"Duvara mı dayalı?"</p>

  <p>"Hayır, pencereyle duvarın köşe yaptığı yere ittim onu. Orada çalışıyorum. Bir sandalye, bir koltuk, bir ayaklı lamba, hiç kullanmadığım bir de dergi rafı var. Sanırım hepsi o kadar."</p>

  <p>"Halı yok mu? Perde?"</p>

  <p>"Galiba pencerede bir şey asılı, bir de halı var. Yerler güzel cilalı. Çok iyi cins eski bir tahta."</p>

  <p>"Bu gece odanı düşünmek istiyorum. Trende."</p>

  <p>Roark oturmuş, karşı kaldırıma bakıyordu. Dominique konuştu:</p>

  <p>"Roark, bu gece seninle kalmama izin ver."</p>

  <p>"Olmaz."</p>

  <p>Dominique de onun bakışını izledi, aşağıda uğuldayan makineye baktı. Bir süre sonra sordu:</p>

  <p>"Bu dükkân işini nasıl aldın?"</p>

  <p>"Sahibi New York'daki binalarımı görmüş ve beğenmiş."</p>

  <p class="p2"><span class="t1"> </span></p>

  <p>İş tulumu giymiş bir adam inşaat çukurundan çıktı, karanlığın içinden onlara doğru baktı, sonra seslendi: "Sen misin o, patron?"</p>

  <p>"Evet," diye bağırdı Roark.</p>

  <p>"Bir dakika gelir misin?"</p>

  <p>Roark kalkıp karşı kaldırana geçti, adama yaklaştı. Dominique konuşmaları tam duyamıyordu. Ama Roark'un neşeli bir sesle, "Kolay o," dediğini işitti. Derken ikisi birlikte kalasların üzerinden çukura indiler. Adam durmuş konuşuyor, eliyle bir şeyleri göstererek sorununu anlatıyordu. Roark başını arkaya atıp bir çelik sütuna baktı. Işık yüzüne düşmüştü. Dominique o yüzdeki konsantrasyonu okudu. Gülümseme yoktu, ama Dominique'in içine neşeli bir güven duygusu dolduran bir şey vardı. Eyleme dönük, disiplinli mantık. Roark eğildi, bir tahta aldı, cebinden kurşun kalemini çıkardı. Tek ayağını kalaslara dayayıp, elindeki tahtanın üzerine hızla bir şeyler çizdi, adama açıklamalar yaptı. Adam başını sallıyordu. Memnundu. Dominique sözleri hâlâ duyamamakla birlikte, Roark'un o adamla olan ilişkisinin niteliğini hissedebilmekteydi. Çukurun içindeki diğer adamlar için de geçerliydi aynı şey. Garip bir sadakat ve kardeşlik duygusu. Ama Dominique bu duygu için bu kelimelerin kullanıldığını hiç duymamıştı. Roark sözlerini bitirdi, tahtayı adama uzattı, ikisi birlikte bir şeye güldüler. Sonra Roark geri geldi, basamaklara, Dominique'in yanına oturdu.</p>

  <p>"Roark," dedi Dominique, "Ömrümün sonuna kadar burada seninle kalmak istiyorum."</p>

  <p>Roark ona dikkatle baktı, bekledi.</p>

  <p>"Burada yaşamak istiyorum." Sesi baraja çarpıyormuş gibiydi. "Senin yaşadığın gibi yaşamak istiyorum. Parama elimi bile sürmeden. Hepsini dağıtırım. Kime olursa olsun. Steven Mallory'ye veririm istersen. Ya da Toohey'nin kuruluşlarından birine. Önemi yok. Burada bir ev tutarız. Şunlar gibi bir ev. Ben o evin bakımını üstlenirim. Gülme, beceririm. Yemek pişiririm, senin giysilerini yıkarım, yerleri silerim. Sen de mimarlığı bırakırsın."</p>

  <p>Roark gülmemişti. Dominique onun yüzünde yalnızca, sözlerin devam etmesini bekleyen bir dikkat görebilmişti.</p>

  <p>"Roark, anlamaya çalış, lütfen anlamaya çalış. Sana neler yaptıklarını görmeye dayanamıyorum. Ne yapacaklarını da. Sen ve binalar, bir de bu konudaki duyguların ... çok fazla büyük. Bu hep böyle devam edemez. Dayanamaz. İzin vermezler. Korkunç bir felakete doğru gidiyorsun. Başka türlü bitmesine imkân yok. Vazgeç bundan. Anlamsız bir iş bul. Taşocağı gibi. Burada yaşarız. Az şeyimiz olur, ama hiçbir şey vermeyiz. Yalnızca ne olduğumuzla, ne bildiğimizle yaşarız."</p>

  <p>Roark güldü. Dominique bu gülüşün sesinde kendisine yönelik büyük bir anlayış hissetti. Gülmemeye, kendini tutmaya çalışmış, ama engel olamamıştı.</p>

  <p>"Dominique." Onun bu adı söyleyiş biçimi Dominique'in içine yerleşti, daha sonra duyacağı sözleri dinlemesini kolaylaştırdı. "Keşke sana, beni heveslendirdin diyebilseydim. Bir anlığına bile olsa. Ama öyle olmadı." Sonra ekledi. "Çok zalim biri olsam, kabul ederdim. Tekrar inşaatlara dönmem için bana yalvarmaya ne kadar çabuk başlayacağını görmek için."</p>

  <p>"Evet... herhalde..."</p>

  <p>"Wynand'la evlen ve onunla evli kal. Şu anda kendine yapmakta olduğun şeylerden çok daha iyi olur."</p>

  <p>"Burada biraz daha otarsak ... sakıncası var mı? Şeyden konuşmasak... yalnızca konuşsak. Her şey yolundaymış gibi. Yılların arasında yarım saatlik bir ateşkes. Buradayken her gün neler yaptığını anlat bana. Hatırlayabildiğin her şeyi..."</p>

  <p>Konuştular. O boş evin basamakları, uzayda bir uçakmış gibi. Dünyayı da, gökyüzünü de görmeden. Roark karşı kaldırıma hiç bakmadı.</p>

  <p>Sonra kolundaki saate göz attı:</p>

  <p>"Bir saat sonra batıya tren kalkıyor," dedi. "Seninle istasyona kadar geleyim mi?"</p>

  <p>"Yürüyerek gitsek bir sakıncası var mı?"</p>

  <p>"Peki."</p>

  <p>Dominique kalktı.</p>

  <p>"Ne zamana kadar ... Roark?" dedi.</p>

  <p>Roark'un eli ilerdeki sokağa doğru uzandı. "Bütün bunlardan nefret etmez olduğun güne kadar. Bunlardan korkmadığın, farkına varmamayı öğrendiğin güne kadar."</p>

  <p>Birlikte istasyona yürüdüler. Dominique boş sokaklarda, kendi adımlarının yanında onun adımlarının çınlayışını dinledi. Önünden geçtiği duvarlara bakıyor, onlara tutunmaya çalışır gibi oluyordu. Çok sevmişti bu yeri. Kenti de, onun parçası olan her şeyi de.</p>

  <p>Boş bir arsanın önünden geçmekteydiler. Rüzgâr yerdeki bir gazeteyi uçurup Roark'un bacaklarına dayadı. Kâğıt bilinçliymiş gibi ısrarla sarıldı onun paçasına. Sokulma ihtiyacında bir kediydi sanki. Dominique bu kente ait her şeyin kendisi üzerinde bir hakkı olduğunu hissetmekteydi. Eğilip gazeteyi aldı, katlamaya başladı. Niyeti saklamaktı.</p>

  <p>"Ne yapıyorsun?" diye sordu Roark.</p>

  <p class="p2"><span class="t1"> </span></p>

  <p>Dominique aptal gibi bir sesle, "Trende okuyacak bir şey," dedi. Roark kâğıdı onun elinden kaptı, buruşturup kenardaki otlara fırlattı. Dominique bir şey söylemedi. Yürümeyi sürdürdüler.</p>

  <p>İstasyonun boş platformu üzerinde tek ampul yanmaktaydı. Beklediler. Roark rayların gerisine doğru bakıyor, trenin gözükmesini bekliyordu. Sonunda raylar sarsıldı, titredi, uzaktan beyaz top gibi bir ışık ortaya çıktı. Yaklaşmıyor, yalnızca büyüyor gibiydi. Korkunç bir hızla. Roark kıpırdamadı, Dominique'e doğru dönmedi. Işık Roark'un gölgesini platform üzerine düşürdü, gölge tahtaların üzerinden kayarak ilerledi, sonra yok oldu. Dominique bir an için onun ince uzun vücudunu ışığa karşı siluet gibi gördü. Lokomotif önlerinden geçti, vagonlar zangırdadı, yavaşladı. Roark vagonların pencerelerine bakıyordu. Dominique onun yüzünü görmüyordu. Yalnızca elmacık kemiğinin çıkıntısı belli olmaktaydı.</p>

  <p>Tren durunca Roark ona döndü. El sıkışmadılar. Konuşmadılar. Dimdik durup bir an birbirlerine baktılar. Hazır ol durmuş gibi. Hemen hemen askeri bir selam. Sonra Dominique bavulunu aldı, trene bindi. Bir dakika sonra da tren harekete geçti.</p>

  <p class="p34"><span class="t35"> </span></p>
</body>
</html>
