<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Telefondan daha yüksek sesli bir gürültü geldi.</p>

  <p>“Sevgili Bayan Sauskind - size Joyce diyebilir miyim? Peki, öyleyse. Sevgili Bayan Sauskind, şunu söylememe izin verin. Bu fatura için kendinizi üzmeyin, onun sizi korkutmasına veya rahatsız etmesine izin vermeyin. Size rica ediyorum, bu fatura sizin için bir endişe kaynağı olmasın. Sadece dişinizi sıkın ve onu ödeyin.”</p>

  <p>Ayaklarını masadan aşağıya indirdi ve telefonu acımasızca yerine koymak için masanın üzerinde yavaş yavaş uzandı.</p>

  <p>“Her zamanki gibi, sizinle konuşmak benim için en büyük zevklerden biri oldu, Bayan Sauskind. Şimdilik, hoşça kalın.”</p>

  <p>Sonunda ahizeyi yerine koyabildi, sonra onu yeniden kaldırıp çöp kutusuna attı.</p>

  <p>“Sevgili Richard MacDuff,” dedi adam, masasının altından büyük yassı bir kutu çıkararak ve onu masanın üzerinden Richard’a doğru iterek, “Pizzan.”</p>

  <p>Richard hayret içinde baka kaldı.</p>

  <p>“Ee, hayır, teşekkürler,” dedi. “Ben kahvaltı yaptım. Lütfen. Onu sen ye.”</p>

  <p>Dirk omuzlarını silkti. “Pizzacıya hafta sonunda uğrayıp hesabı ödeyeceğini söyledim,” dedi. “Aklıma gelmişken, iş yerime hoş geldin.”</p>

  <p>Elinin şöyle bir işaretiyle döküntü odayı gösterdi.</p>

  <p>“Işık sistemi çalışıyor,” dedi pencereyi göstererek, “yer çekimi çalışıyor,” dedi yere bir kalem düşürerek. “Diğer her şey için şansımızı denemek zorundayız.”</p>

  <p>Richard boğazını temizledi. “Bu nedir böyle?” dedi.</p>

  <p>“Ne nedir öyle?”</p>

  <p>“Bütün bunlar” dedi Richard, yüksek sesle. “Bir Bütünsel Detektiflik Büron olduğu görülüyor. Ben ise bunun ne demek olduğunu bile bilmiyorum.”</p>

  <p>“Ben, yeryüzünde eşi olmayan bir hizmet veriyorum,” dedi Dirk. “Bütünsel kelimesi burada ele aldığımız bütün şeylerin birbirleriyle temelde bağlantısı olduğuna olan inancımı-”</p>

  <p>“Evet, bu kısmı daha önce duymuştum,” dedi Richard. “Bunun bana saf ve yaşlı kadınları sömürmek için bir bahane gibi göründüğünü söylemek zorundayım.”</p>

  <p>“Sömürmek mi?” diye sordu Dirk. “Eğer birisinden para alabilseydim, buna bu ad verilebilirdi, fakat seni temin ederim ki, sevgili Richard, bu konuda en küçük bir tehlike bile yok. Ben sadece umutla yaşıyorum. Ben ilginç ve kazançlı işler umuyorum, sekreterim ona parasını ödeyeceğimi umuyor, kızın evsahibi kira alacağını umuyor, Elektrik Şirketi adamın faturasını ödeyeceğini umuyor, bu böylece sürüp gidiyor. Bunun çok iyimser bir hayat görüşü olduğunu düşünüyorum.</p>

  <p>“Bu arada bir sürü sevimli ve aptal yaşlı bayana mutlu bir şekilde öfkelenebilecekleri bir neden veriyorum ve kedilerinin özgürlüklerini garanti altına alıyorum. Şimdi sen şöyle soruyorsun, “Hiç karşına çıktı mı” - soruyu senin yerine ben soruyorum, zira sözümün kesilmesinden nefret ettiğimi bildiğini biliyorum _ “zekânın - ki bunu sana söylememe gerek yok, çok olağan üstüdür - en küçük bir zerresini bile işleten tek bir olay karşına çıktı mı? Hayır. Fakat umutsuzluğa düşüyor muyum? Üzgün müyüm? Evet.” Ekledi, “Bugüne kadar.”</p>

  <p>“İyi, o halde,” dedi Richard, “Bunu duyduğuma memnun oldum, fakat o kediler ve mekanik kuantum konusundaki o saçmalıklar neydi öyle?”</p>

  <p>Dirk, içini çekti ve antrenmanlı parmaklarının tek bir hareketiyle pizza kutusunun kapağını açtı. İçinde yatan soğuk yuvarlak şeyi kederli gözlerle inceledi, sonra ondan bir dilim kopardı.’ Pepperoni ve ançüvez parçaları masasının üstüne yayıldı.</p>

  <p>“Richard, eminim ki Schrödinger’in Kedisi kavramının ne olduğunu biliyorsun,” dedi, pizza diliminin büyükçe kısmını ağzına sıkıştırarak.</p>

  <p>“Şüphesiz,” dedi Richard, “biraz biliyorum.”</p>

  <p>“Nedir öyleyse?” diye sordu Dirk, ağzı dolu dolu.</p>

  <p>Richard sıkıntıyla iskemlesinde kımıldadı. “Bu kuantum seviyesinde bütün olayların olasılıklarla yönlendirildiğini gösteren bir örnektir…”</p>

  <p>“Kuantum seviyesinde ve böylece bütün seviyelerde,” diye sözünü kesti Dirk. “Atomlardan daha büyük olan herhangi bir seviyede bu olasılıkların toplam etkisi, olayların normal seyrinde katı ve sabit fiziksel kanunların görülen etkisinden farklı değildir. Devam et.”</p>

  <p>Yüzüne biraz daha soğuk et yapıştırdı.</p>

  <p>Richard, Dirk’in suratının zaten yeteri derecede etlenmiş olduğunu, düşündü. Bütün bu şeylerin ve durmadan konuşmasının yanı sıra ağzına girenlerde bir kesinti olmuyordu.’ Diğer taraftan, adam kulaklarını normal bir</p>

  <p>Richard, eğer Lamark haklıysa ve böyle bir davranış birçok nesil boyunca devam ederse, en sonunda kafatasının içinde önemli değişikler meydana geleceğini düşündü.</p>

  <p>Richard sözlerini sürdürdü, “Kuantum seviyesinde olayların olasılıklarla yönlendirilmesinin yanı sıra, ayrıca bu olasılıklar ölçülünceye kadar gerçek olaylara dönüşmezler. Veya senin az önce oldukça tuhaf bir ortamda kullanıldığı duyduğum deyimle, dalga şeklinin olasılığını ölçme işlemi ortadan kaldırır. O ana kadar aksiyon bütün olasılıklara açıktır, yani bir elektron, dalga şekli olasılıkları olarak varlığını sürdürür. Hiçbir şey kesin değildir. Ölçülünceye kadar.”</p>

  <p>Dirk başıyla onayladı. “Aşağı yukarı doğru,” dedi, kocaman bir lokma ısırarak. “Kedi hakkında ne diyeceksin?”</p>

  <p>Richard, Dirk’i pizzanın geri kalan kısmını yerken seyretmekten kurtulmak için tek bir yol olduğuna karar verdi. Yapması gereken şey, pizzanın geri kalanını kendisinin yemesiydi. Pizzayı kıvırdı ve ucundan küçük bir lokma aldı. Fena sayılmazdı. Bir lokma daha aldı.</p>

  <p>Dirk bu durumu şaşkın bir üzüntüyle seyrediyordu.</p>

  <p>“Schrödinger’in Kedisinin ardındaki düşünce,” dedi Richard, “kuantum seviyesindeki olasılığa dayanan davranışın etkilerini mikroskobik bir seviyede incelemek için bir yol bulmaktı. Veya günlük hayatımızda diyelim.”</p>

  <p>“Evet, öyle diyelim,” dedi Dirk, pizzanın geri kalan</p>

  <p>kısmını üzgün bir bakışla süzerken. Richard bir yudum daha aldı ve neşe içinde sözlerine devam etti.</p>

  <p>“Şimdi varsayalım ki bir kediyi aldınız ve onu her tarafını tamamıyla kapadığınız bir kutuya koydunuz. Kutunun içine aynı zamanda küçük bir parça radyoaktif madde ve bir şişe zehirli gaz koyuyorsunuz. Öyle bir düzenleme yapıyorsunuz ki, verilen belli bir zamanda radyoaktif parçanın içinde bir atomun parçalanıp bir elektron vermesi olasılığı yüzde elli olsun. Eğer bu parçalanma olursa, o zaman gaz açığa çıkacak ve kediyi öldürecek. Eğer çıkmazsa o zaman kedi yaşayacak. Yüzde elli. Her şey bir tek atomun parçalanması olasılığının yüzde elli olduğuna dayanıyor.</p>

  <p>“Anladığım kadarıyla bütün bunların amacı şu: Kuantum seviyesinde tek bir atomun parçalanması gözlem yapılmadan meydana gelmeyeceğinden ve kutuyu açıpta kedi sağ mı, ölü mü diye görmeden bu gözlemi yapamayacağınızdan, ortaya oldukça olağanüstü bir sonuç çıkıyor.</p>

  <p>“Siz kutuyu açıncaya kadar kedi varlığını tanımlanamaz bir şekilde sürdürüyor. Onun sağ olma olasılığı ve ölü olma olasılığı kutunun içinde birbirlerinin üstüne konmuş iki ayrı dalga şeklidir. Schröndinger, kuantum teorisinde saçma bulduğu şeyi gösterebilmek amacıyla bu fikri ortaya atmıştı.”</p>

  <p>Dirk yerinden kalktı ve yavaşça pencereye doğru yöneldi. Herhalde bunu, bir komedyenin bira reklamlarından kazandığı büyük miktardaki paralarla lüks apartmanlara dönüştürdüğü eski bir depoyu seyretmekten çok, son pizza parçasının kaybolmasını görmemek için yapmıştı.</p>

  <p>“Kesinlikle doğru,” dedi Dirk, “tebrikler!”</p>

  <p>“Fakat bütün bunların burasıyla - bu Detektiflik Bürosuyla ne ilgisi var?”</p>

  <p>“Oh, o mu? Şöyle, bazı araştırmacılar bir zamanlar böyle bir deney yapıyorlardı, fakat kutuyu açtıkları zaman, kedi ne sağdı, ne de ölüydü, sadece tamamıyla ortadan kaybolmuştu ve beni olayı araştırmam için çağırdılar. Meydana gelen şeyin o kadar dramatik boyutları olmadığı sonucuna varabildim. Kedi sadece durmadan bir kutuya kapatılmaktan, arasıra zehirli gaz etkisinde kalmaktan bıkmıştı ve ilk fırsatta pencereden kaçmıştı. Pencerenin kenarına bir tas süt koyup kandırıcı bir sesle ‘Bernice’ demem sadece bir dakikamı aldı- kedinin adı Bernice idi, anlıyorsun-”</p>

  <p>“Dur bakalım, bir dakika,” dedi Richard.</p>

  <p>“- ve kedi kısa bir zaman sonra sahibine teslim edildi. Basit bir olaydı, fakat bazı yerlerde oldukça önemli etkiler yaratmış göründü. Sonra bir şeyi diğeri izledi ve bütün bunların hepsi gözlerinin önündeki bu başarılı kariyeri meydana getirdi.”</p>

  <p>“Dur bir dakika, dur bir dakika,” diye ısrar etti Richard, eliyle masaya vurarak.</p>

  <p>“Evet?” dedi Dirk, masum bir tavırla.</p>

  <p>“Sen neden bahsediyorsun, Dirk?”</p>

  <p>“Sana söylediklerimde ters bir taraf mı var?”</p>

  <p>“Nereden başlayacağımı bilmiyorum,” diye karşı çıktı Richard. “Tamam. Sen bazı insanların bu deneyi yaptıklarını söyledin. Bu saçma bir şey. Schrödinger’in Kedisi gerçek bir deney değildir. O sadece bir fikri tartışmak için ortaya atılmış hayali bir örnektir. O birisinin gerçekten yapabileceği bir şey değil.”</p>

  <p>Dirk onu tuhaf bir dikkatle seyrediyordu.</p>

  <p>“Oh, öyle mi?” dedi adam sonunda. “Peki, niçin?”</p>

  <p>“Yani aslında ortada deney yapılacak bir şey yok. İşin esas noktası, gözlem yapılmadan önce ne olduğunu düşünmek. Kutunun içinde ne olup bittiğini bakmadan bilemezsin, tam baktığın anda ise dalga şekli bozuluyor ve olasılık kalmıyor. Bu çözümsüz bir durum. Hiçbir anlamı yok.”</p>

  <p>“Şüphesiz buraya kadar ki düşüncelerinde tamamıyla haklısın,” dedi Dirk, koltuğuna geri dönerken. Paketten bir sigara çıkardı, birkaç kere masanın üzerine vurdu ve masanın üzerinden eğilip filtreli ucuyla Richard’a işaret etti.</p>

  <p>“Bir de şöyle düşün,” diye sürdürdü konuşmasını. “Varsayalım ki deneye bir medyumu, bir falcıyı katıyorsun. Bu kişi kutuyu açmadan kedinin sağlık durumunun ne olduğunu anlayabilecek biri. Belki kedilerle arasında esrarengiz bir sempati olan birisi. O zaman ne olacak? Bu, bize kuantum fizik konusunda fazladan bir kavrayış sağlayabilir mi?”</p>

  <p>“Onların yapmak istediği şey bu muydu?”</p>

  <p>“Onların yaptıkları şey bu.”</p>

  <p>“Dirk, bu TAM ANLAMIYLA SAÇMA BİR ŞEY.”</p>

  <p>Dirk bu yanıta karşı gelmek ister gibi kaşlarını kaldırdı.</p>

  <p>“Tamam, tamam,” dedi Richard, avuçlarını havaya kaldırarak. “Şu işi bir daha baştan alalım. Falcılık diye bir olayı kabul etsem bile - ki bir saniye için bile bunu kabul etmiyorum - bu durum deneyin yapılabilmezliğini değiştirmeyecek. Daha önce de dediğim gibi, her şey gözlem yapılmadan önce kutunun içinde neler olup bittiğine dayanıyor. Onu nasıl gözlemlediğinin, kutuya gözlerinle mi bakıyorsun veya, eğer dilersen, zihninle mi bakıyorsun hiçbir önemi yok. Eğer falcılık bir işe yararsa, bu da kutuya başka bir şekilde bakılıyor demektir, işe yaramazsa, tabii burada bahsedilmeye değmez.”</p>

  <p>“Bu, tabii, senin falcılığa bakış açına göre değişir…”</p>

  <p>“Ya, öyle mi? Senin falcılığa bakış açın nedir? Geçmişini göz önüne alacak olursak, bunu öğrenmeyi çok isterdim doğrusu.”</p>

  <p>Dirk yeniden sigarasını masaya vurdu ve gözlerini kısarak Richard’a baktı.</p>

  <p>Derin ve uzun süren - yalnızca uzaktan gelen Fransızca çığlıklarla kesilen - bir sessizlik oldu.</p>

  <p>“Bu konuda düşüncelerimde bir değişiklik olmadı,” dedi Dirk, sonunda.</p>

  <p>“Yani?”</p>

  <p>“Ben bir falcı değilim.”</p>

  <p>“Öyle mi?” dedi Richard. “O zaman sınav sorularına ne demeli?”</p>

  <p>Bu konu açılınca Dirk’in gözlerinin rengi koyulaştı.</p>

  <p>“Bir rastlantı,” dedi kısık ve hırçın bir sesle, “Tuhaf ve iç ürpertici bir rastlantı, fakat her şeye rağmen yine de bir rastlantı. Şunu da eklemeliyim ki, hapishanede uzunca bir zaman geçirmeme neden olan bir rastlantı. Rastlantılar da korkutucu ve tehlikeli şeyler olabilir.”</p>

  <p>Dirk, Richard’ı o değer biçer gibi bakışlarıyla yeniden uzun uzun süzdü.</p>

  <p>“Seni dikkatle izliyorum,” dedi Dirk. “Senin durumunda olan bir adam için çok rahat görünüyorsun.”</p>

  <p>Bu sözler Richard’a tuhaf geldi, bir an için ne anlama geldiklerini çıkarmaya çalıştı. Sonra olay onun için aydınlandı, ortaya çıkan ışık rahatsız edici bir ışıktı.</p>

  <p>“Aman tanrım,” dedi, “seni de mi bu işin içine kattı?”</p>

  <p>Bu sözlere şaşmak sırası Dirk’e gelmişti.</p>

  <p>“Kim beni neye kattı?”</p>

  <p>“Gordon. Hayır, bu olamaz. Gordon Way. Onun bir adeti var: O da kendisi için önemli gördüğü işleri yapmam için başka insanları bana baskı yapmakta kullanmak. Bir an için düşündüm ki - Oh, boş ver. O zaman sen ne demek istemiştin?”</p>

  <p>“Ah. Demek Gordon Way’in böyle bir adeti VAR.”</p>

  <p>“Evet. Bu da benim hoşuma gitmiyor. Niçin?”</p>

  <p>Dirk Richard’a sert bir ifadeyle uzun uzun baktı, bu arada da masaya bir kurşun kalemle hafif hafif vuruyordu.</p>

  <p>Sonra koltuğuna yaslandı ve şunları söyledi: “Gordon Way’ın vücudu bu sabah güneş doğmadan önce bulundu. Adama ateş edilmiş, boğazı sıkılmış ve sonra evi ateşe verilmiş. Polis adamın evin içinde vurulmamış olduğu teorisi üzerinde çalışıyor, çünkü orada, vücudun içindekiler hariç, başka saçma tanesine rastlanmamış.</p>

  <p>“Bunun yanı sıra, evden üç mil uzaklıkta terkedilmiş olarak bulunan Bay Way’ın arabasının civarında saçma taneleri bulunmuş. Bu durum cinayet işlendikten sonra, vücudun taşınmış olduğunu gösteriyor. Bundan başka vücudu muayene eden doktorun görüşüne göre, Bay Way vurulduktan sonra boynu sıkılmış, bu da katilin kafasının oldukça karışık olduğunu gösteriyor.</p>

  <p>“Şaşırtıcı bir rastlantıyla polisin dün gece kafası çok karışık olduğu görülen bir beyi sorguya çekmiş olduğu ortaya çıkmış. Adam, patronunu tam o sırada çiğnemiş olduğu için suçluluk kompleksi içinde olduğunu söylemiş.</p>

  <p>“Bu adam Bay Richard MacDuff, patronu da merhum Bay Gordon Way. Bunun yanı sıra, Bay Way’ın ölümünden en çok yararlanacak iki kişiden birinin Bay Richard MacDuff olduğu ileriye sürülüyor. Zira WayForward Teknolojinin hiç olmazsa bir kısmının onun eline geçmesi pek muhtemel. Öteki kişi ise, ölen adamın hayatta olan tek akrabası Bayan Susan Way. Bu kızın dairesine dün gece Bay Richard Mac Duff’un bir hırsız gibi girdiği görülmüş. Polis bu kısmı bilmiyor, şüphesiz. Ve de, eğer engelliyebilirsek, hiçbir zaman öğrenemeyecekler. Bununla birlikte bu ikisinin arasındaki herhangi bir ilişki çok yakın takibe alınacak. Radyodaki habere göre, polis Bay Mac Duff’u acil bir şekilde arıyor ve onun araştırmalarında yardımcı olacağına inanıyor, fakat sesin tonuna bakılacak olursa, onun suçlu olduğu düşünülüyor.</p>

  <p>“Benim ücretim ise şu: Günde iki yüz sterlin artı masraflar. Masraflar, bazen işi anlamayanlara konuyla ilgisiz gelse bile, hiçbir şekilde tartışılamaz. Bütün bu masraflar gereklidir ve - dediğim gibi - tartışılamaz. İşe alındım mı?”</p>

  <p>“Özür dilerim,” dedi Richard, kafasını hafifçe sallayarak, “Bütün bunları bir kere daha anlatabilir misin acaba?”</p>

  <p><br /></p>

  <h3 id="udQuoNAWQ7yynhOC5RLE4J5" style="text-align: center;"><span style="font-weight:bold;">XVII</span></h3>

  <p><br /></p>

  <p>Elektronik Keşiş artık neye inanması gerektiğini bilmiyordu.</p>

  <p>Son birkaç saat içinde şaşırtıcı sayıda inanç sistemiyle karşılaşmıştı. Bunların çoğu, o uzun süreli ruhsal teselliyi, programlanması sonucunda sonsuza kadar aramak zorunda olduğu o teselliyi, ona verememişti.</p>

  <p>Artık bıkmıştı. Gerçekten. Üstelik yorgundu. Morali de bozuktu.</p>

  <p>Bütün bunların yanı sıra, bu fikir onu şaşırtıcı gelse bile, atını da özlemişti. Hayvanın, aptal ve adi bir yaratık olduğundan şüphesi yoktu. Bir atın kavrayışının ötesindeki şeylerle, sonsuza kadar ilgilenmeye programlanmış bir beyni olan birisinin zihnini meşgul etmeye değmez bir şeydi o, fakat bütün bunlara rağmen atını özlemişti.</p>

  <p>Onun üzerinde oturmak istiyordu. Onu okşamak istiyordu. Onun anlamadığını hissetmek istiyordu.</p>

  <p>Atın nerede olduğunu merak etti.</p>

  <p>Geceyi üzerinde geçirmiş olduğu ağacın bir dalından umutsuzca ayaklarını salladı. Ağaca çılgınca bir rüyayı takip etmek için tırmanmış, sonra orada sıkışmış ve sabah olana kadar ağaçta kalmak zorunda kalmıştı.</p>

  <p>Şimdi gün ışığında bile, aşağıya nasıl ineceğinden emin değildi. Bir an için, tehlikeli bir şekilde, uçabileceğine inanmaya yaklaştı, fakat hızlı düşünen bir hata kontrol mekanizması araya girdi ve ona aptallık yapmamasını söyledi.</p>

  <p>Yine de, ortada bir sorun vardı.</p>

  <p>Gecenin sihirli saatlerinde, onu umutla kanatlandırarak ağacın dallarına yükselten o yakıcı inanç ateşi, ona nasıl aşağı ineceğini söylememişti. O yakıcı inanç, gece zamanı ortaya çıkan yakıcı inançlarının pek çoğu gibi, sabahleyin onu terkedip gitmişti.</p>

  <p>Yanan şeylerden bahsederken, veya daha doğrusu düşünürken, şu anda bulunduğu yerden biraz ötede, güneş doğmadan önceki erken saatlerde, büyük bir yangının meydana gelmiş olduğunu söylemeliydi.</p>

  <p>Bu olayın, daha önce gelmiş olduğu yönde meydana çıkmış olduğunu düşündü. Yangın olayından önce, rahatsız edici derecede yüksek olmasının dışında, utanç verecek kadar sıradan olan bir ağaca doğru derin bir ruhsal zorunlulukla çekilmişti. Daha sonra gidip ateşe tapınmak, kendisini onun kutsal alevine sonsuza kadar adamak istemişti, fakat dallardan aşağıya doğru umutsuzca bir yol aramaya çalışırken, itfaiye araçları gelmiş, tanrısal ışığı ortadan kaldırmış ve böylece bir başka inanç da boşa çıkmıştı.</p>

  <p>Artık güneş yükseleli birkaç saat olmuştu, bulutlara, dal parçalarına ve uçan bok böceğinin değişik bir türüne inanarak zamanını elinden geldiği kadar geçirmeye çalışmışsa da, şu anda bıkmış olduğuna inanıyordu ve bunun yanı sıra acıkmaya başladığına bütün yüreğiyle emindi.</p>

  <p>Keşke geceleyin ziyaret etmiş olduğu o evden kendisi için biraz yiyecek almayı öngörmüş olsaydı. Kutsal yükünü kutsal bir süpürge dolabına gömmek için o eve taşımıştı, fakat yiyecek gibi dünyevi bir şeyin önemsiz olduğuna ve ağacın onun ihtiyacını sağlayacağına inanarak yakıcı bir tutkuya kapılıp oradan ayrılmıştı.</p>

  <p>Doğrusu, o da sağlamıştı.</p>

  <p>Ağaç, dalları sağlamıştı.</p>

  <p>Keşişler ise ağaç dalları yemezlerdi.</p>

  <p>Aslına bakılırsa, şimdi düşündüğü kadarıyla, dün gece inanmış olduğu şeylerin bir kısmından biraz rahatsızlık duyuyordu. “Tetiği çekmesi” çok açıkça kendisinden istenmiş ve o da, nedeni bilinmez bir şekilde, kendini bunu yapmaya mecbur hissetmişti. Belki de, ancak iki dakika önce öğrenmiş olduğu bir dilde verilen bir emire bu kadar acelece uymakta hata yapmıştı. Ateş etmiş olduğu kişinin tepkisi, kesinlikle, çok aşırı olmuştu.</p>

  <p>Kendi dünyasında kendilerine bu şekilde ateş edilen kişiler bir hafta sonra bir sonraki bölüm için geri gelirlerdi, fakat bu kişinin bunu yapacağını sanmıyordu.</p>

  <p>Bir rüzgar esintisi ağacın içinden geçti ve onu biraz salladı. Keşiş biraz aşağıya indi. İlk kısım oldukça kolaydı, çünkü dallar birbirlerine oldukça yakındı. Son kısım ona aşılmaz bir engel gibi göründü. Yüksek bir yerden aşağıya atlaması gerekiyordu, bu da onda ciddi bir iç hasar veya parçalanma meydana getirebilir ve bunun sonucunda gerçekten tuhaf şeylere inanmaya başlayabilirdi.</p>

  <p>Tarlanın uzak köşesinden gelen sesler birdenbire dikkatini çekti. Yolun kenarında bir kamyon durmuştu. Bir an için dikkatle seyretti, fakat inanacak bir şey bulamadığı için yeniden kendi durumunu gözden geçirmeye döndü.</p>

  <p>Geçen gece, hatırladığı kadarıyla, daha önce hiç karşılaşmamış olduğu tuhaf bir fonksiyon durumu yaşamıştı, bunun pişmanlık dendiğini duyduğu o şey olabileceğini hissediyordu. Az önce vurmuş olduğu o kişinin orada öyle yatmasından rahatsızlık duymuştu, önce oradan uzaklaşmış, sonra yeniden bakmak için geri dönmüştü. Vurulmuş olan kişinin yüzünde, bir şeylerin yolunda gitmediğini, bütün bu olup bitenlerde bir aksama olduğunu gösteren bir ifade vardı. Keşiş, adamın akşamını berbat etmiş olduğunu düşüncesiyle endişelenmişti.</p>

  <p>Doğru olduğuna inandığın şeyi yaptığın müddetçe, diye düşünmüştü yine de, daha başka önemli bir şey yoktur.</p>

  <p>Bir sonraki inandığı şey, bu adamın akşamını berbat ettikten sonra, hiç olmazsa onu evine götürmenin doğru olacağı fikri olmuştu. Adamın ceplerini hızlı bir gözden geçirme sonucunda bir adres, bazı haritalar ve birkaç anahtar bulmuştu. Yolculuk yorucu olmuştu, fakat yol boyunca inancı sayesinde ayakta kalmıştı.</p>

  <p>“Banyo” kelimesi, hiç beklenmeyen bir şekilde, tarlanın öbür ucundan kulağına geldi.</p>

  <p>Uzaktaki köşede duran kamyona yeniden baktı. Koyu mavi üniformalı bir adam, kaba saba iş giysileri giymiş ve canı biraz sıkılmışa benzeyen birine bir şeyler anlatıyordu. “Yeniden sahibini buluncaya kadar” ve “tamamıyla çılgın biriydi, şüphesiz” kelimeleri rüzgarla kendisine kadar taşındı. Irgat kılıklı adamın, zorla da olsa, durumu kabullendiği açıkça görülüyordu.</p>

  <p>Birkaç dakika sonra, kamyonun arka kısmından bir at çıkarılıp tarlaya götürüldü. Keşiş gözlerini kırpıştırdı. Bütün devreleri şaşkınlıkla titreyip dalgalandı, işte şimdi en sonunda inanabileceği bir şey vardı, tamamıyla mucizevi bir olay, karmaşık olmasına rağmen sınırsız olan bağlılığının bir ödülü.</p>

  <p>Atın sabırlı ve şikayet etmeyen bir yürüyüşü vardı. Konduğu yerde durmaya çoktan alışmıştı, fakat şimdiki durumundan da bir şikayeti yoktu. Burada hoş bir tarla var, diye düşündü. Burada otlar var. Burada seyredebileceği bir çit var. Eğer sonradan canı isterse biraz tırısa kalkabileceği kadar geniş yer var. insanlar kamyonu sürüp gittiler ve onu kendi haline bıraktılar, ki o da bu şekilde bırakılmadan hoşnuttu. Küçük ve sakin bir yürüyüşe çıktı, sonra sırf canı istediği için yürümekten vazgeçti. Canı ne isterse onu yapabilirdi.</p>

  <p>Ne zevk.</p>

  <p>Ne kadar çok büyük ve alışılmamış bir zevk.</p>

  <p>Yavaşça tarlayı gözden geçirdi ve sonra kendisi için hoş ve dinlendirici bir gün planlamaya karar verdi. Belki saat üç sularında küçük bir tırıs. Ondan sonra tarlanın doğu tarafında, otların daha gür olduğu yerde biraz yan gelip yatma, orası akşam yemeğini düşünmek için uygun bir yere benziyordu.</p>

  <p>Öğle yemeğini ise tarlanın güneyinde küçük bir derenin aktığı yerde yiyebilirdi. Bir dere kenarında öğle yemeği. Mutluluk buydu işte.</p>

  <p>Bundan başka, hiç bir neden olmaksızın, yarım saat bir parça sola doğru ve sonra yarım saat bir parça sağa doğru yürümek fikrinden de hoşlandı. Saat iki ile üç arasını kuyruğunu sallıyarak mı, yoksa olup biteni düşünerek mi geçirmenin daha uygun olacağına ise daha karar vermemişti.</p>

  <p>Şüphesiz, ikisini de aynı zamanda yapabilir ve tırısını daha sonra koşabilirdi. Gelip geçeni seyretmek için çite benzeyen bir şeyin yeni farkına varmıştı ve yemek öncesi bir-iki saat bu şekilde hoşça vakit geçirebilirdi.</p>

  <p>Güzel.</p>

  <p>Mükemmel bir plan.</p>

  <p>Planın en iyi kısmı, onu yaptıktan sonra atın plana tamamıyla ve kesinlikle boş verebilmesiydi. Bunun yerine, acele etmeden tarlada bulunan tek ağacın altında durmaya gitti.</p>

  <p>Elektronik Keşiş, ağacın dalları arasından, “Geronimo“‘ya çok benzer bir çığlık kopararak, atın sırtına atladı.</p>

  <p><br /></p>

  <h3 id="uA3upM4E6HPcgvIwPaOjHq5" style="text-align: center;"><span style="font-weight:bold;">XVIII</span></h3>

  <p><br /></p>

  <p>Dirk Gently önemli noktaların üzerinden bir daha geçerken, Richard Mac Duff’un dünyası, ayaklarının hemen altında açılan, varlığından daha önce haberdar olmadığı karanlık ve dondurucu bir denizin içinde yavaşça ve sessizce parçalanıp batıyordu. Dirk, ikinci kere sözlerini bitirdiği zaman, Richard sabit bakışlarla ona bakarken, odayı bir sessizlik sardı.</p>

  <p>“Bunu nerede duydun?” dedi Richard, sonunda.</p>

  <p>“Radyoda,” dedi Dirk, hafif bir omuz silkmesiyle, “hiç olmazsa, ana noktalarını. Bütün haber programları bundan söz ediyor. Ayrıntılar mı? Orada ve buradaki tanıdıkların arasında yaptığım küçük soruşturmalardan. Senin de bileceğin nedenler yüzünden, Cambridge polis merkezinde tanıdığım bir-iki kişi var.”</p>

  <p>“Sana inanıp inanmayacağımı bile bilmiyorum,” dedi Richard, yavaşça. “Telefonu kullanabilir miyim?”</p>

  <p>Dirk nazikçe çöp kutusundan bir telefon ahizesi çıkardı ve ona uzattı. Richard Susan’ın numarasını çevirdi.</p>

  <p>Telefona hemen cevap verildi ve korku içinde bir ses, “Alo?” dedi.</p>

  <p>“Susan, Ben Ri-”</p>

  <p>“RICHARD! Neredesin? Tanrı aşkına, neredesin? İyi misin?”</p>

  <p>“Susan, ne oldu?”</p>

  <p>“Bilmiyor musun -?”</p>

  <p>“Birisi bana Gordon’un başına bir şeyler gelmiş olduğunu söyledi, fakat…”</p>

  <p>“Başına BİR ŞEYLER Mİ GELMİŞ? O ÖLDÜ, Richard, o ÖLDÜRÜLMÜŞ-”</p>

  <p>“Telefonu kapa,” dedi Dirk.</p>

  <p>“Susan, dinle. Ben-”</p>

  <p>“Telefonu kapa,” diye tekrarladı Dirk ve sonra telefona doğru eğilip konuşmayı kesti.</p>

  <p>“Polis muhtemelen hatları dinliyordur,” diye bir açıklama yaptı. Ahizeyi aldı ve onu yeniden çöp kutusuna fırlattı.</p>

  <p>“Fakat benim polise gitmem gerek,” diye bağırdı Richard.</p>

  <p>“Polise mi GİTMEK?”</p>

  <p>“Başka ne yapabilirim? Polise gitmek ve bunu yapan kişinin ben olmadığımı söylemek zorundayım.”</p>

  <p>“Bunu yapan kişinin sen olmadığını mı söyleyeceksin?” dedi Dirk, inanmaz bir tavırla. “Sanırım işler o zaman yoluna girebilir. Dr Crippen’in bunu düşünememiş olması ne kadar yazık. Bu, onun başını epeyce beladan kurtarırdı.”</p>

  <p>“Evet, ama o suçluydu!”</p>

  <p>“Evet, görünüşe göre öyle. Ve şu anda, sen de görünüşe göre suçlusun.”</p>

  <p>“Fakat, ben bir şey yapmadım, Tanrı aşkına!”</p>

  <p>“Yapmadığı bir şey için hapisde yatmış biriyle konuştuğunu unutma. Sana rastlantıların tuhaf ve tehlikeli şeyler olduğunu söylemiştim. İnan bana, masum olduğuna dair sarsılmayacak bir kanıt bulmak, daha şimdiden senin suçlu olduğunu düşünen polisin onu senin için bulmasını umut ederek, bir hücrede eriyip gitmekten daha iyidir.”</p>

  <p>“Doğru dürüst düşünemiyorum,” dedi Richard, eline alnına götürerek. “Bir dakika için sus ve düşünmeme izin ver.”</p>

  <p>“Şunu söy-”</p>

  <p>“Bırak düşüneyim-”</p>

  <p>“Dirk omuzlarını silkti ve dikkatini onu rahatsız ettiği görülen sigarasına çevirdi.</p>

  <p>“İşe yaramıyor,” dedi Richard, kısa bir zaman sonra başını sallıyarak. “Kafam almıyor. Bu, birisi senin kafanı tekmelerken trigonometri çözmeye benziyor. Tamam. Söyle bana, sence ne yapmalıyım?”</p>

  <p>“Hipnoz.”</p>

  <p>“Ne?”</p>

  <p>“Bu şartlar altında düşüncelerini doğru dürüst toplayamamana şaşmamak gerek. Bununla birlikte birisinin onları toplaması lazım. Eğer seni hipnoz yapmama izin verirsen, durum ikimiz için de kolaylaşacak. Kafanın içinde önemli bilgilerin karmaşık bir şekilde bulunduğundan kuvvetle şüphe ediyorum ama bu bilgiler kafanı böyle sallayıp durdukça ortaya çıkmayacak - belki de önemini anlamadığın için hiç bir zaman ortaya çıkmayacak. İznin olursa kestirmeden gidebiliriz.”</p>

  <p>“Peki, karar verildi o zaman,” dedi Richard, ayağa kalkarak, “ben polise gidiyorum.”</p>

  <p>“Çok iyi,” dedi Dirk, arkasına yaslanıp avuçlarını masaya dayayarak. “Şansın açık olsun. Belki çıkarken sekreterime bana kibrit almasını söylemek nezaketini gösterirsin.”</p>

  <p>“Sekreterin yok,” dedi Richard ve oradan ayrıldı.</p>

  <p>Dirk oturdu ve birkaç saniye düşünceye daldı, artık ne yazık ki boş olan pizza kutusunu katlayıp çöp kutusuna sokmak için gayretle fakat bir sonuç alamadan uğraştı ve sonra bir metronom aramak için dolabın içine bakmaya gitti.</p>

  <p>Richard gözlerini kırpıştırarak gün ışığına çıktı. Merdivenin üst basamağında durup hafifçe sallandı, sonra kafasında fır dönen düşüncelere uygunluk gösteren tuhaf bir dans adımıyla sokağa atıldı. Bir taraftan, eldeki delillerin onun bu cinayeti İşleyemeyecek biri olduğunu açıkça göstermediğine inanamıyordu; diğer taraftan her-şeyin çok tuhaf göründüğünü itiraf etmek zorundaydı.</p>

  <p>Olayı doğru düzgün veya mantıklı bir şekilde düşünmek imkansızdı. Gordon’un öldürülmüş olduğu düşüncesi zihninde esip duruyor ve diğer bütün düşünceleri tam bir karmaşa ve bozguna uğratıyordu.</p>

  <p>Bu işi yapan kişi kimse, suçluluk duygusu altında tamamen ezilmeden önce tetiği çok hızlı çekebilen birisi olması gerekiyor, diye bir an düşündü, fakat hemen bu düşünceden pişman oldu. Aslında zihninde oluşan düşüncelerin genel havasından biraz endişe duyuyordu. Bu düşünceler uygunsuz, değersiz ve büyük ölçüde bu olayın şirketteki projelerine nasıl etki yapacağı konusuyla ilgiliydi.</p>

  <p>İç dünyasında büyük bir keder veya üzüntü duygusu olup olmadığını araştırdı. Bu duygunun oralarda bir yerlerde, muhtemelen büyük bir şok duvarının arkasında saklı olması gerektiğini varsaydı. Yürümüş olduğu mesafenin farkına bile varmadan, Islington Green’in yakınlarına gelmişti. Evinin önünde park etmiş polis arabasını aniden görünce sanki beynine bir tokmak yemiş gibi oldu. Hemen topuklarının üzerinde dönüp bir Yunan lokantasının camekanında sergilenen yemek listesini büyük bir dikkatle incelemeye başladı.</p>

  <p>“Dolma,” diye düşündü, çılgınca.</p>

  <p>“Şiş kebap,” diye düşündü.</p>

  <p>“Küçük biberli Yunan sosisi,” fikri heyecanla bir şekilde aklından geçti. Arkasına dönmeden manzarayı gözlerinin önünde canlandırmak istedi. Durup sokağı izleyen bir polis memuru vardı ve çok kısa olarak attığı bakıştan aklında kaldığı kadarıyla, binanın kendi dairesine çıkan yan kapısı açık gibi görünüyordu.</p>

  <p>Polis onun dairesindeydi. ONUN dairesinde. Fasulye pilaki! Domates ve bitki yağıyla pişirilmiş dolu dolu bir tas fasulye!</p>

  <p>Gözlerini yana ve omuzundan geriye doğru çevirmeye çalıştı. Polis ona doğru bakıyordu. Gözlerini yeniden yemek listesine çevirdi ve aklını iyi çekilmiş etin, patates, ekmek kırıntısı, soğan ve yeşilliğin karıştırılması ve küçük yuvarlak halinde yağda kızartılmasına çevirmeye çalıştı. Polis memuru onu tanımış olmalıydı ve tam şu anda yolun karşı tarafına koşup onu yakalayacak ve yıllar önce Dirk’e yapmış oldukları gibi onu bir polis arabasına sürükleyecekti.</p>

  <p>Şoka karşı koymak için omuzlarını gerdi, fakat ona el atan bir kimse olmadı. Yeniden geriye bir bakış attı, fakat polis ilgisiz bir şekilde başka bir yöne bakıyordu.</p>

  <p>Kendi davranışının gidip polise teslim olacak birinin davranışına benzemediği çok açıkça ortadaydı.</p>

  <p>O halde ne yapması gerekiyordu?</p>

  <p>Kaskatı ve hantal bir şekilde normal yürümeye çalışarak, kendisini camekandan ayırdı, birkaç metre gergin bir şekilde yoldan aşağıya yürüdü ve sonra yeniden Camden Pasajına daldı, hızla yürüyor ve zorlukla nefes alıyordu. Nereye gidebilirdi? Susan’a mı? Hayır - polis orada olmalıydı veya evi gözetim altına almışlardı. Primrose Hill’de bulunan WFT’in ofislerine mi? Hayır - aynı neden yüzünden. Kendi kendine sessizce haykırdı, aniden bir kaçak haline dönüşmüş olarak ne yapıyordu?</p>

  <p>Dirk’e söylemiş olduğu gibi, kaçmaması gerektiğini kendi kendine ısrarla söylüyordu. Küçük bir çoçukken kendisine öğretilmiş olduğu gibi, polisin görevi masum insanlara yardım etmek ve korumaktı. Bu düşünce, ansızın bir koşu tutturmasına neden oldu ve Edward döneminden kalma çirkin bir masa lambasını gururlu taşıyan bir yeni mal sahibiyle neredeyse çarpışacaktı.</p>

  <p>“Özür dilerim,” dedi Richard, “Özür dilerim.” Herhangi birisinin böyle bir şeyi beğenmesi onu şaşırtmıştı. Hızını yavaşlattı, çevresine tedirgin bakışlar atarak yürümeye başladı. Daha önceden ona çok tanıdık gelen parlatılmış eski pirinç ve cilalanmış eski ahşap eşyalarla ve Japon balığı resimleriyle dolu dükkan camekanları, aniden ona çok tehdit edici ve saldırgan gelmeye başlamıştı.</p>

  <p>Gordon’u kim öldürmek istemişti? Charlton Place’a döndüğü sırada bu düşünce aniden onu sarstı. Şu ana kadar ilgilendiği tek şey, bunu yapan kimsenin kendisi olmadığıydı.</p>

  <p>Fakat bu işi kim yapmıştı?</p>

  <p>Bu yeni bir düşünceydi.</p>

  <p>Ondan hoşlanmayan pek çok kimse vardı, fakat bir insanı sevmemekle - belki epeyce çok sevmemekle - onu çekip vurmak, boğazını sıkmak ve onu tarlalardan sürükleyip evine ateşe vermek arasında çok büyük bir fark vardı. Nüfusun büyük çoğunluğunun bugünden yarma hayatta kalmasını sağlayan bu farktı.</p>

  <p>Acaba hırsızlık amacıyla mı yapılmıştı? Dirk ortadan kaybolan bir şeyden bahsetmemişti, fakat kendisi de bu konuda bir şey sormamıştı.</p>

  <p>Dirk. Adamın o döküntü ofisinde derin düşüncelere dalmış büyük bir kaplumbağa gibi oturan o gülünç ama tuhaf bir şekilde otoriter hayali durmadan Richard’ın aklına geliyordu. Geldiği yolu yeniden geri gitmekte olduğunu farketti ve bile bile sola döneceğine sağa döndü.</p>

  <p>O öteki yol, kendisini çılgınlığa götürecek bir yoldu.</p>

  <p>Kafasını toplamak ve düşünmek için sadece biraz zamana ihtiyacı vardı.</p>

  <p>Peki - öyleyse nereye gidiyordu? Bir an için durdu, geri döndü ve sonra yeniden durdu. Dolma fikri ona aniden çok çekici geldi ve tutulacak soğukkanlı, sakin yolun içeriye girip ondan biraz yemek olduğunu düşündü. Bu, Kadere kimin hükmettiğini gösterirdi.</p>

  <p>Bunun yerine, Kader kendi hükmünü yürütüyordu. Kader, şu anda bir Yunan lokantasında oturup dolma yemiyordu, fakat öyle de yapabilirdi, zira açıkça onun galip geldiği belliydi. Richard’ın adımları dönemeçli yollardan ve kanalın üzerinden onu acımasızca geri sürükledi.</p>

  <p>Kısa bir an, bir köşe dükkanının önünde durakladı, sonra belediye lojmanlarının önünden yeni inşaatların yapıldığı bölgeyi aceleyle geçti. Sonunda bir kere daha Peckender sokağı, 33 Numaralı binanın önünde durdu. Aynı anda, Kader kendisi için fıçı şarabının son bardağını dolduruyor ve acaba baklava için yer kaldı mı diye düşünüyorken, Richard isle kararmış tuğlaları ve kasvetli ve ürkütücü pencereleriyle kızıla çalar renkli Viktorya dönemi yüksek binaya gözlerini dikmişti. Bir rüzgar esintisi sokakta dolaştı ve bir oğlan çocuğu ona yaklaştı.</p>

  <p>“İttir et,” diye cıvıldadı oğlan, sonra sustu ve yeniden ona baktı.</p>

  <p>“Bayım,” diye ekledi, “ceketini bana verir misin?”</p>

  <p>“Hayır,” dedi Richard.</p>

  <p>“Niçin?” diye sordu oğlan.</p>

  <p>“Ee, çünkü ondan hoşlanıyorum,” dedi Richard.</p>

  <p>“Niçin hoşlandığını anlayamadım,” diye mırıldandı oğlan. “İttir et.” Bir kediye tekmeyle bir taş atarak sokaktan aşağıya doğru üzgün bir şekilde yürüyüp gitti.</p>

  <p>Richard yeniden binaya girdi, huzursuz bir şekilde basamakları tırmandı ve yeniden ofisin içine baktı.</p>

  <p>Dirk’in sekreteri, başı eğik, kollarını kavuşturmuş bir şekilde masasında oturuyordu.</p>

  <p>“Ben burada değilim,” dedi kız.</p>

  <p>“Anladım,” dedi Richard.</p>

  <p>“Geri gelmemin tek nedeni, benim gitmiş olduğu farketmesini sağlamak,” dedi kız, masanın üzerinde öfkeyle baktığı o noktadan gözlerini kaldırmadan. “Aksi halde bunu unutabilir.”</p>

  <p>“İçeride mi?” diye sordu Richard.</p>

  <p>“Kim bilir? Kimin umurunda? Siz en iyisi onun için çalışan birisine sorun, çünkü ben onun için çalışmıyorum.”</p>

  <p>“Onu içeriye gönder,” diye gürledi Dirk’in sesi içeriden.</p>

  <p>Kız bir an için öfkeyle kızardı, iç ofisin kapısına gitti, onu gürültüyle açtı, “Onu sen içeriye gönder,” diye bağırdı, kapıyı çarparak kapadı ve yerine geri döndü.</p>

  <p>“Ee, niçin ben kendi kendimi içeriye göndermiyorum?” diye sordu Richard.</p>

  <p>“Sizi duyamıyorum bile,” dedi Dirk’in eski sekreteri, gözlerini inatla masasına dikerek. “Eğer burada yoksam, sizi duymamı benden nasıl bekleyebilirsiniz?”</p>

  <p>Richard, dikkate alınmayan yatıştırıcı bir el hareketi yaptı, ön odadan geçti, Dirk’in ofisinin kapısını kendisi açtı. Odayı yarı karanlık görünce şaşırdı. Pencerenin yaylı perdesi indirilmişti ve Dirk koltuğunda yayılmış oturuyordu. Yüzü masanın üzerinde duran nesnelerin garip bir düzenlenmesiyle tuhaf bir şekilde aydınlanmıştı. Masanın ön tarafında gri renkli eski bir bisiklet lambası ters döndürülmüştü ve bu, yumuşakça ileri geri sallanan bir metronomun üzerine zayıf bir ışık saçıyordu. Aletin madeni çubuğunun üzerine çok parlatılmış bir gümüş kaşık bağlanmıştı. Richard masanın üzerine birkaç kutu kibrit fırlattı. “Otur, gevşe ve kaşığa bakmaya devam et,” dedi Dirk, “daha şimdiden uykun gelmeye başladı…”</p>

  <p>Richard’ın dairesinin dışında başka bir polis arabası acı bir fren sesiyle durdu, sert yüzlü bir adam arabadan indi ve dışarıda nöbet bekleyen polis memuruna yaklaşıp bir kimlik kartını kısa bir an için gösterdi.</p>

  <p>“Detektif Müfettiş Mason, Cambridgeshire Cinayet Masası,” dedi adam. “Mac Duff’un oturduğu yer burası mı?”</p>

  <p>Polis memuru başıyla onayladı ve ona üst kata çıkan uzun dar merdivene açılan yan kapıyı gösterdi. Mason içeriye aceleyle daldı ve sonra girdiği gibi aceleyle dışarıya çıktı.</p>

  <p>“Merdivenin ortasında bir kanepe var,” dedi Müfettiş, polis memuruna. “Onu oradan kaldırın.”</p>

  <p>“Çocukların bazıları bunu daha önce denedi, efendim,” diye yanıtladı polis memuru, tedirginlikle. “Kanepe oraya sıkışmış görünüyor. Şu an için herkes onun üzerinden tırmanıyor, efendim. Özür dilerim, efendim.”</p>

  <p>Mason adama sert bir bakış fırlattı. Bu konuda, basamağın en altındaki çok, ama çok amansız bir bakıştan çocuklarının doğum günü için ayırdığı, kaderine boyun eğmiş ve sadece hafifçe sert bir bakışa kadar giden çok geniş bir koleksiyona sahipti.</p>

  <p>“Kaldırın onu,” diye tekrarladı sert bir şekilde, yeniden kapıdan içeriye sertçe daldı, önündeki zor tırmanışa hazırlanmak için pantalonunu ve ceketini sertçe sıyırdı.</p>

  <p>“Henüz ortalarda görünmedi mi?” diye sordu, arabanın sürücüsü, ileriye çıkarak. “Çavuş Gilks,” diye kendisini tanıttı. Yorgun bir görünüşü vardı.</p>

  <p>“Bildiğim kadarıyla, hayır,” dedi polis memuru, “fakat kimsenin bana bir şey söylediği yok.”</p>

  <p>“Ne hissettiğini anlıyorum,” dedi Gilks. “Bir kere Cinayet Masası işin içine karışırsa, sana tek düşen iş onların şoförlüğünü yapmaktır. Üstelik adamın neye benzediğini bilen tek kişi benim. Dün gece onu yolda durdurdum. Way’ın evinden yeni geldik. Berbat bir iş.”</p>

  <p>“Kötü bir gece geçirdin, öyle mi?”</p>

  <p>“Her türlüsü vardı. Cinayetten tut da, banyolardan atları çekip çıkarmaya kadar her şey. Hayır, sormaya bile kalkma. Sizin arabalarınız da bunların aynısı mı?” diye ekledi adam, kendininkini göstererek. “Bu araba bütün yol boyunca beni çıldırttı. Kaloriferi sonuna kadar açsan bile buz gibi. Radyo da kendi kendine açılıp kapanıyor.”</p>

  <p><br /></p>

  <h3 id="ubqHYlAIbTmoOXf3IgUxK63" style="text-align: center;"><span style="font-weight:bold;">XIX</span></h3>

  <p><br /></p>

  <p>Michael Wenton-Weakes, aynı sabah tuhaf bir ruh hali içindeydi.</p>

  <p>Bunun özellikle tuhaf bir ruh hali olduğunu anlayabilmek için onu iyi tanımak gerekti, zira insanların çoğuna göre zaten o tuhaf bir insandı. Onu bu kadar yakından tanıyan çok az kimse vardı. Belki annesi tanıyor sayılabilirdi, fakat ikisinin arasında bir soğuk savaş durumu vardı ve haftalardır birbirleriyle konuşmuyorlardı.</p>

  <p>Michael’in Peter adında kendisinden büyük ve şu sırada donanmada çok önemli bir görevi olan bir erkek kardeşi vardı. Michael Peter’i, adam Falklands’den şeref, terfi ve küçük kardeşine duyduğu küçümsemeyle döndüğünden beri, babasının cenazesinin dışında, görmemişti.</p>

  <p>Peter, annelerinin Magna’nın yönetimini ele alışına çok memnun olmuş ve Michael’e bu konudaki duygularını ifade eden bir askeri yılbaşı kartı göndermişti. Adamın hâlâ en büyük zevki, kendisini çamurlu bir çukura atmak ve en az bir dakika süreyle bir makina tüfeği ateşlemekti. Bu yüzden, İngiliz basın ve yayın sanayisinin, şu anda içinde bulunduğu huzursuzluğa rağmen, ona bu zevki tattıracağını sanmıyordu, hiç olmazsa daha çok sayıda Avustralyalı bu işin içine girinceye kadar.</p>

  <p>Michael, soğukkanlı bir vahşetle geçen bir geceden ve onu hâlâ rahatsız eden karabasanlı rüyalardan sonra sabahın ilerlemiş bir saatinde çok geç uyanmıştı.</p>

  <p>Rüyaları, alışkın olduğu kaybetme, yalnızlık, suçluluk duygusu ve buna benzer şeylerin yanı sıra, aynı zamanda açıklanamaz bir şekilde çok miktarda çamurla da ilgiliydi. Gecenin uzağı görme gücünün etkisiyle, çamur ve yalnızlığın karabasanı çok uzun ve korkutucu bir süre devam etmiş ve en sonunda kaygan bir denizin üzerinde ayakları olan kaygan şeylerin ortaya çıktığını görmüştü. Bunu görmeye dayanamamış ve soğuk terler içinde sıçrayarak uyanmıştı.</p>

  <p>Bu çamur konusu ona yabancı olmakla birlikte, kaybetme, yalnız kalma ve hepsinin üzerinde keder duygusu, yapmış olduğu şeyi yapmamış olmayı istemesi, bütün bunlar alışkın olduğu şeylerdi.</p>

  <p>Geç bir kahvaltı yaptığı sırada kaygan şeyler bile ona tuhaf bir şekilde tanıdık geliyor ve kafasının arka kısmında onu rahatsız eden duygular uyandırıyordu. Bir parça greypfrut yedi, biraz Çin çayı içti, bir müddet gözlerini DAILY TELEGRAPH’ın sanat sayfalarında dolaştırdı ve sonra oldukça beceriksiz bir şekilde elindeki kesiğin sargılarını değiştirdi.</p>

  <p>Bu küçük işleri tamamladı, ama daha sonra ne yapacağı konusunda bir karara varamadı.</p>

  <p>Bir gece öncesinin olaylarını kendisinden beklenemiyecek bir soğukkanlılıkla gözden geçirebildi. Yapılan şey doğruydu, yerindeydi ve kusursuzca yapılmıştı. Fakat bu bir çözüm getirmemişti. Esas önemli şeylerin bundan sonra yapılması gerekiyordu.</p>

  <p>Esas önemli olan şeyler neydi? Düşüncelerinin böyle tuhaf bir şekilde ortaya çıkıp kaybolmasına kaşlarını çattı.</p>

  <p>Genellikle günün bu saatlerinde klübünü şöyle bir uğrardı. Bir zamanlar bunu yaptığı zaman aslında yapması gereken bir sürü başka işi olduğunu düşünme lüksüne sahipti. Şimdi ise yapacak başka bir işi yoktu. Bu da klübünde geçirdiği zamanı, diğer bütün şeylerde olduğu gibi, katlanılması oldukça zor bir hale sokuyordu.</p>

  <p>Oraya gittiği zaman, her zaman yaptığını yapacaktı -biraz cin tonik içecek ve biraz havadan sudan konuşacaktı, sonra gözlerini TIMES LITERARY SUPPLEMENT, OPERA, THE NEW YORKER veya elinin altında ne varsa, onların sayfalarında acele etmeksizin dolaştıracaktı. Fakat bu günlerde bütün bunları daha önce olduğundan daha az şevk ve istekle yaptığına hiç şüphe yoktu.</p>

  <p>Sonra öğle yemeği vakti gelecekti. Bugün de öğle yemeğinde kimseyle buluşmayacaktı, bu yüzden herhalde klübünde kalıp hafif ızgara yapılmış bir Dover dilbalığı, yanında parçalar halinde haşlanmış ve maydanozla süslenmiş patates ve sonra bir tabak dolusu kremalı pandispanya yiyecekti. Bir-iki bardak Sancerre. Ve kahve. Sonra bakalım öğleden sonra ne getirecekti.</p>

  <p>Fakat bugün tuhaf bir şekilde bunları yapmaktan alıkonulduğunu hissetti. Yaralı elinin kaslarını açıp kapadı, kendisine bir fincan çay daha koydu, hala porselen demliğin yanında duran büyük mutfak bıçağına garip bir duyarsızlıkla baktı ve ne yapacağını görmek için bir an bekledi. Daha sonra yaptığı şey üst kata çıkmak oldu.</p>

  <p>Evinin biçimsel mükemmelliğinde oldukça soğuk bir hava vardı. Taklit mobilya satın alan insanlar evleri nasıl görünsün istiyorlarsa, öyle görünüyordu. Tek farkla ki, burada her şey, kristal, maun ve Wilton halıları, sahiciydi. Sahte görülmelerinin tek nedeni, insan sıcaklığından tamamıyla yoksun olmalarıydı.</p>

  <p>Çalışma odasına çıktı. Burası evin düzenlilik yüzünden sıkıcı görünmeyen tek odasıydı, fakat burası da kitapların ve kağıtların düzensizliği yüzünden sıkıcı görünüyordu. Her şeyin üzerini ince bir toz tabakası kaplamıştı. Michael buraya haftalardır ayak basmamıştı ve temizlikçi kadın da buraya girmemesi konusunda çok sıkı tembihliydi. Burada son defa FATHOM’un son sayısının editörlüğünü yaptığında çalışmıştı. Şüphesiz, gerçek son sayısının değil, son gerçek sayısının. KENDİSİNE göre derginin son sayısı buydu.</p>

  <p>İnce toz tabakasının üzerine porselen fincanını koydu ve eski pikabını incelemeye gitti. Pikabın üzerinde Vivaldi’nin üflemeli çalgılar için bir konçertosunu buldu ve cihazı çalıştırıp oturdu.</p>

  <p>Daha sonra ne yapacağını görmek için bekledi ve birdenbire onu zaten yapmakta olduğunu görüp şaşırdı. Yaptığı şey şuydu : Müzik DİNLİYORDU.</p>

  <p>Bunu daha önce hiç yapmamış olduğu farkedince, yavaş yavaş yüzüne şaşkın bir ifade yayıldı. Bu plağı bir çok defalar DUYMUŞ ve onun çok hoş bir ses çıkardığını düşünmüştü. Hatta onu konser sezonu üzerinde konuşmak için hoş bir arka plan müziği olarak kullanmıştı, fakat bunun DİNLENECEK bir şey olduğu hiç aklına gelmemişti.</p>

  <p>Plağın tozla kaplanmış yüzüne ve on dört yıllık plak iğnesine rağmen, melodi ile yan melodi arasındaki karşılıklı etkileşimi birdenbire anlayınca, sanki yıldırımla çarpılmışa döndü.</p>

  <p>Fakat bu kavrayışla birlikte hemen bir hayal kırıklığı içine girdi, bu da onun kafasının daha fazla karışmasına neden oldu. Ani olarak kavradığı müzik tuhaf bir şekilde doyurucu olmaktan uzaktı. Sanki müziği anlama yeteneği birdenbire dramatik bir şekilde, müziğin onu tatmin etme becerisinden çok daha fazla artmıştı.</p>

  <p>Neyin eksik olduğunu anlamak için dinlemeye çalıştı ve müziğin uçmayan bir kuşa, kaybettiği becerinin ne olduğunu bile bilmeyen bir kuşa benzediğini hissetti. Kuşun yürüyüşü çok güzeldi, fakat yükseleceği yerde yürüyordu, atlayacağı yerde yürüyordu, tırmanacağı, duracağı ve aşağıya süzüleceği yerde yürüyordu, uçuşun verdiği baş dönmesiyle sarsılacağı yerde yürüyordu. Başını kaldırıp yukarıya baktığı yoktu.</p>

  <p>Başını kaldırıp yukarıya baktı.</p>

  <p>Bir müddet sonra bütün yaptığı şeyin aptal aptal tavana bakmak olduğunu farketti. Kafasını salladı, duyarlılığı azalmıştı, onun yerine kendisini biraz hasta hissediyordu ve başında bir dönme vardı. Duyarlılığı tamamıyla ortadan kalkmış değildi, fakat ruhunun derinliklerine, ulaşamayacağı kadar derinlere inmişti.</p>

  <p>Müzik devam etti. Arka planda yeterli derecede hoş sesler duyuyordu, ama artık bu onu heyecanlandırmıyordu.</p>

  <p>Az önceki yaşadığı şeyin ne olduğu anlamak için bazı ipuçlarına ihtiyacı vardı ve zihnin arkasında onları nerede bulacağına dair bir düşünce yanıp söndü. Öfke ile bu düşünceyi bir kenara itti, fakat o yine yanıp söndü ve sonunda onu dikkate alıncaya kadar yanıp sönmesine devam etti.</p>

  <p>Masasının altından büyük boyda teneke bir çöp kutusunu çekip çıkardı. Temizlikçi kadının buraya girmesini bile şu sıralar engellemiş olduğundan, çöp kutusu boşaltılmadan kalmıştı ve onun içinde aradığı şeyi parçalara ayrılmış ve üzerlerine bir sigara tablası boşaltılmış bir halde buldu.</p>

  <p>Kesin bir kararlılıkla isteksizliğini yendi ve nefret edilen nesnenin parçalarını masasının üzerinde bulmaca çözer gibi yavaş yavaş yerleştirdi, onları yapışkan bir bantla - kıvrılan bantla yanlış parçayı yanlış parçaya yapıştırarak, doğru parçayı önce tombul parmaklarına sonra masaya yapıştırarak - beceriksiz bir şekilde birleştirdi. Sonunda FATHOM’un bir sayısı kabaca bir araya getirilmiş oldu. Editörülüğü o iğrenç A.K. Ross tarafından yapılmış olan sayısı.</p>

  <p>Felaket bir şey.</p>

  <p>Topak topak olmuş yapışkan sayfaları sanki tavuk sakakatı incelermiş gibi çevirdi. Hiç bir yerde Joan Sutherland’ın veya Marilyn Home’in tek bir deseni yoktu. Cork sokağındaki önemli sanat eseri satıcılarından hiç söz edilmemişti, bir tanesinden bile.</p>

  <p>Rossetti’ler üzerinde seri yazıları: İptal edilmişti. “</p>

  <p>Yeşil Oda Dedikodusu”: İptal edilmişti.</p>

  <p>Gözlerine inanamayarak başını salladı ve sonra aradığı makaleyi buldu.</p>

  <p>“Müzik ve Sayısal Görüntüler”. Yazarı Richard MacDuff.</p>

  <p>Giriş kısmının ilk birkaç paragrafını atladı ve daha ilerden okumayı sürdürdü:</p>

  <p><br /></p>

  <p><i>Matematik analiz ve bilgisayar modelcilik bize şunu göstermiştir ki doğada karşılaştığımız biçim ve süreçler - bitkilerin nasıl büyüdüğü, dağların nasıl aşındığı, ırmakların nasıl aktığı, kar tanelerinin veya adaların nasıl biçimlendiği, ışığın bir yüzeye nasıl yansıdığı, sütü karıştırırken kahvenin içinde nasıl dağıldığı, kahkahanın bir insan kalabalığı içinde nasıl yayıldığı - bütün bu şeyler görünürdeki sihirli karmaşıklıkları içinde matematiksel işlemlerin birbirleriyle etkileşimi olarak tanımlanabilir. Bu matematik işlemler ise basitlikleri içinde daha da çok sihirlidir.</i></p>

  <p><i>Rastlantı sandığımız biçimler, aslında basit kurallara uyan sayıların karmaşık ve değişken ağlarının ürünleridir. Çok kere “el sürülmemiş” anlamında kullandığımız “doğal” kelimesi aslında o kadar anlaşılması zor biçim ve süreçleri tanımlar ki bunların altında yatan basit doğa yasalarını bilinçli bir şekilde kavrayamayız.</i></p>

  <p><i>Bütün bunların hepsi sayılarla tanımlanabilir.</i></p>

  <p><br /></p>

  <p>Tuhaf bir şey. Bu fikir, şu anda, Michael’e ilk defasındaki üstünkörü okuyuşunda düşündüğünden daha az iğrenç görünüyordu.</p>

  <p>Artan bir dikkatle okumasını sürdürdü.</p>

  <p><br /></p>

  <p><i>Bununla birlikte, biliyoruz ki, zihin bu şeyleri bütün karmaşıklıklarıyla ve bütün basitlikleriyle kavrama becerisine sahiptir. Havaya fırlatılmış bir top, fırlatılma hızına ve yönüne, yer çekiminin gücüne, havanın sürtünmesine - ki bunu yenmek için enerji harcamak zorundadır - topun yüzeyindeki havanın türbulansına ve topun dönüşünün hız ve yönüne bağlı olarak yol alır.</i></p>

  <p><i>Bununla birlikte, bilinçli olarak 3x4x5’in ne ettiğini bulmakta güçlük çeken biri, diferansiyel cebir ve buna akraba bir sürü hesaplamayı şaşırtıcı bir hızla yapıp havada uçan bir topu hiç güçlük çekmeden yakalayabilir.</i></p>

  <p><i>Buna “içgüdü” adını verenler sadece bu olaya, hiçbir şey açıklamaksızın, bir ad vermiş oluyorlar.</i></p>

  <p><i>Bence, insanların bu doğal karmaşıklığı en iyi ifade vasıtaları müziktir. Müzik sanatın en soyut biçimidir -kendisinin dışında bir anlamı veya amacı yoktur.</i></p>

  <p><i>Bir müzik parçasının bütün özellikleri sayılarla tanımlanabilir. Bir senfonideki bölümlerin düzenlenmesinden melodileri ve harmonileri meydana getiren nağme ve ritim örüntülerine kadar -icraya biçim veren dinamikler, notaların titreşimleri, uyumu, zaman içinde gösterdikleri değişimler, kısacası bir flüt çalan ile bir davulu çalanın çıkardığı sesleri birbirinden ayırt etmeye yarayan bütün ses unsurları- bütün bunlar sayısal örüntüler ve hiyerarşiler biçiminde ifade edilebilir.</i></p>

  <p><i>Deneylerimden çıkardığım sonuca göre, değişik hiyerarşi seviyelerinde sayısal örüntüler arasındaki içsel ilişkiler ne kadar fazla olursa, bu ilişkiler ne kadar çok sesli ve derinden olursa, müzik genel anlamda daha tatmin edici ve kaliteli görünecektir.</i></p>

  <p><i>Aslında bu ilişkilerin derinliği ve çok sesliliği artıkça, bilinçli olarak onları kavramamız zorlaştıkça, beyninizin o içgüdüsel kısmı - bununla beyninizin diferansiyel cebiri çok şaşkınlık verecek bir hızla yapan ve uçan bir topu yakalamak için elinizi uzatan o kısmını kastediyorum - ondan o kadar çok hoşlanın aktadır.</i></p>

  <p><i>Karmaşıklığı olan herhangi bir müzik parçası (birisi onu bir çalgı aletinde kendi özel titreşimi ve telafuzuyla icra ettiği zaman “Üç Kör Fare” bile kendi çapında karmaşıktır) bilincinizin ötesine geçerek bilinçaltınızda yer alan o size özel matematik dahinizin - ki o bizim hakkında bir şey bilmediğimizi sandığımız bütün içsel karmaşıklıklara, ilişkilere ve orantılara yanıt verir -kollarına atılır.</i></p>

  <p><i>Bazı insanlar, eğer müziği matematiğe indirgerseniz, o zaman bunun heyecanı nerede kalacak, diye böylesi bir müzik görüşüne itiraz ediyorlar. Onlara yanıtım, heyecanların yerinde durduğu olacaktır.</i></p>

  <p><i>Bizi heyecanlandıran şeyler - bir çiçeğin veya bir Grek vazosunun biçimi, bir bebeğin büyüyüşü, rüzgarın yüzünüze değip geçmesi, bulutların biçimleri ve gökyüzünde süzülmeleri, suyun üzerinde ışığın dans etmesi veya yabani nergislerin rüzgarda dalgalanmaları, sevdiğiniz insanların başlarını oynatması ve onların saçlarının bu harekete uyması, bir müzik parçasında son notanın uzayıp bitmesiyle tanımlanan eğri - bütün bunların hepsi sayıların karmaşık akışıyla tanımlanabilir.</i></p>

  <p><i>Burada bir azalma söz konusu değil, işin güzelliği de zaten burada.</i></p>

  <p><i>Newton’a sorun.</i></p>

  <p><i>Einstein’e sorun.</i></p>

  <p><i>Hayal gücünün güzel olarak kavradığı şeyin gerçek olması gerektiğini söyleyen şaire (Keats’e) sorun.</i></p>

  <p><i>O, aynı zamanda, elin top diye kavradığı şeyin de gerçek olması gerektiğini söyleyebilirdi, fakat bir şair olduğu ve kriket oynamaktansa ağaçların altında elinde bir afyon şişesi ve bir not defteriyle dolaşmayı tercih ettiği için bunu söylememiştir. Fakat söylemiş olsaydı, bu söz de, aynı derecede, gerçek olurdu.</i></p>

  <p><br /></p>

  <p>Bu cümle, Michael’in hafızasının derinliklerinde bir düşünceyi hafifçe dürtüklese de, adam onun ne olduğunu o sırada anlayamadı.</p>

  <p><br /></p>

  <p><i>Çünkü bir taraftan, bizim “içgüdüsel” olarak biçimi, hareketi ve aydınlığı kavramamızla, diğer taraftan, onlar için duyduğumuz heyecanlar arasındaki ilişkinin ana unsuru budur.</i></p>

  <p><i>İşte bu yüzden, doğanın içinde, doğal nesnelerde, doğal süreçlerin örüntülerinde bir müzik biçiminin saklı olduğuna inanıyorum. Bu müzik, doğal olarak ortaya çıkan herhangi bir güzellik kadar derin bir tatmin sağlıyacaktır. Bizim en derin heyecanlarımızda, zaten doğal olarak ortaya çıkan bir güzellik…</i></p>

  <p><br /></p>

  <p>Michael okumayı bıraktı ve yavaşça gözlerini sayfadan uzaklaştırdı.</p>

  <p>Böyle bir müziğin nasıl bir şey olacağını düşündü ve beyninin karanlık köşelerinde onu aramaya çalıştı. Beyninin ziyaret ettiği her noktasında sanki o müzik sadece saniyeler önce çalınmış ve geride yakalayıp işitemediği bir şeyin son yansıması kalmış gibiydi. Dergiyi yavaşça elinden bıraktı.</p>

  <p>Derken Keats’den bahsedildiği zaman, hafızasında kımıldayan şeyin ne olduğunu hatırladı.</p>

  <p>Rüyasında görmüş olduğu bacakları olan o kaygan şeyler.</p>

  <p>Bir şeye çok yaklaşmakta olduğu anlayınca üzerine serinkanlı bir sakinlik çöktü.</p>

  <p>Coleridge. İşte o adam.</p>

  <p><br /></p>

  <p><i>Bacaklarıyla süründü kaygan şeyler</i></p>

  <p><i>O kaygan denizin üzerinde,</i></p>

  <p><br /></p>

  <p>“Yaşlı Denizci’nin Şarkısı.”</p>

  <p>Şaşkınlıktan afallayan Michael, kitaplığa yürüdü ve Coleridge’nin toplu şiirlerini çekip aldı. Kitabı koltuğuna götürdü ve aradığı şiirin ilk mısralarını buluncaya kadar kitabın sayfalarını biraz tedirginlikle çevirdi.</p>

  <p><br /></p>

  <p><i>O Yaşlı Bir Denizcidir</i></p>

  <p><i>Üçünden birini durduran.</i></p>

  <p><br /></p>

  <p>Kelimeler ona çok tanıdık geliyordu, fakat okudukça şiir onda kendisine ait olmadığını bildiği garip duygular ve korkulu hatıralar uyandırdı. İçinde o kadar büyük çapta bir kaybetme ve yalnızlık duygusu oluştu ki, bu duygunun kendisine ait olmadığı bilse bile - bu duygu kendi üzüntüleriyle o kadar uyum içindeydi ki - ona tamamıyla boyun eğmekten başka bir şey elinden gelmedi.</p>

  <p><br /></p>

  <p><i>Ve binlerce, binlerce kaygan şey</i></p>

  <p><i>Yaşadılar; ben de yaşadım.</i></p>

  <p><br /></p>

  <h3 id="uZWutQHWfpDGPBMFY4JXgEE" style="text-align: center;"><span style="font-weight:bold;">XX</span></h3>

  <p><br /></p>

  <p>Yaylı perde gürültüyle açıldı ve Richard gözlerini kırpıştırdı.</p>

  <p>“İşin en ilginç yanları tamamıyla dikkatinden kaçmış olsa bile,” dedi Dirk Gently, “hoş bir akşam geçirmiş olduğun belli oluyor.” Sonra koltuğuna geri döndü ve parmak uçlarını birleştirip koltuğunun derinliklerine gömüldü.</p>

  <p>“Lütfen,” dedi adam, ‘“Neredeyim? ‘diyerek beni hayal kırıklığına uğratma. Bir bakış atman yeter.”</p>

  <p>Richard, çevresine yavaş bir hayretle baka ve kendini her şeyin sonsuza kadar huzur, aydınlık ve müzik olduğu başka bir gezegendeki uzun bir misafirlikten ansızın geri dönmüş gibi hissetti. Kendisini o kadar rahatlamış hissediyordu ki, nefes almaya bile zahmet etmiyordu.</p>

  <p>Yaylı perdenin ucundaki ipin tahta düğmesi birkaç kere pencereye çarptı, bunun dışında şu anda her yerde sessizlik hakimdi. Saatine bir göz attı. Saat biri biraz geçiyordu.</p>

  <p>“Bir saatten biraz daha az zaman hipnoz altında kaldın,” dedi Dirk, “bu süre boyunca birçok ilginç şey öğrendim ve şimdi seninle tartışmak istediğim bazı şeyler tarafından da şaşırtıldım. Biraz temiz hava herhalde seni kendine getirecektir ve kanal kenarında seni canlandıracak bir gezinti öneriyorum. Orada kimse seni aramaz. Janice!”</p>

  <p>Sessizlik.</p>

  <p>Hâlâ pek çok şey Richard için karanlıktı ve kendi kendisine kaşlarını çattı. Bir an sonra, gündelik hafızası yerine gelince, bu bir filin ansızın bir kapıdan içeriye dalmasına benzediği için, bir sıçramayla doğrulup oturdu,</p>

  <p>“Janice!” diye bağırdı Dirk, yeniden. “Bayan Pearce! Baş belâsı kız.”</p>

  <p>Adam çöp kutusundan telefon ahizelerini hızla çekip onları yerlerine koydu. Masanın yanında eski ve yıpranmış deri bir el çantası vardı, onu yerden aldı, döşemenin üzerinden şapkasını kaldırdı ve doğrulup onu gülünç bir şekilde kafasına geçirdi.</p>

  <p>“Gel,” dedi kapıdan çıkıp Bayan Janice Pearce’nin oturmuş bir kaleme öfkeli bir şekilde baktığı yerden geçerken. “Gidelim. Bu kokuşmuş cehennem çukurunu terk edelim. Düşünülemeyeni düşünelim, yapılamayanı yapalım. Tanımlanamazı yakalamaya çalışalım ve onu tanımlanabilir yapıp yapamayacağımıza bir bakalım. Şimdi, Janice-”</p>

  <p>“Kes sesini.”</p>

  <p>Dirk omuz silkti ve daha önce kızın masanın çekmecesini kapamak için parçalamış olduğu kitabı masanın üzerinden aldı. Kaşlarını çatarak kitabın yapraklarını çevirdi ve sonra onu bir iç çekişle yerine koydu. Janice, bir-iki saniye önce yapmış olduğu işe, kurşun kalemle uzun bir not yazmaya, geri dönmüştü.</p>

  <p>Richard bütün bu olan bitenleri ses çıkarmadan izliyordu, hâlâ kendine tam olarak gelememişti. Kafasını salladı.</p>

  <p>“Olaylar sana şu anda karmaşık görünebilir. Yine de bazı ilginç ipuçları var. Bana anlattığın olaylardan sadece iki tanesi gerçekten imkânsız,” dedi Dirk.</p>

  <p>Richard sonunda ağzını açtı.</p>

  <p>“imkânsız mı?” dedi, kaşlarını çatarak.</p>

  <p>“Evet,” dedi Dirk, tamamıyla ve kesinlikle imkânsız.”</p>

  <p>Gülümsedi.</p>

  <p>“Neyse ki,” diye devam etti, “ilginç sorununu tam yerine getirdin, zira benim sözlüğümde ‘imkânsız’ diye bir kelime yoktur. Aslında,” diye ekledi, hor kullanılmış kitabı göstererek, “‘Herif ile ‘Marmelat arasındaki bütün kelimeler ortada gözükmüyor. Teşekkür ederim, Bayan Pearce, bana bir kere daha çok büyük bir hizmette bulundunuz, bunun için size teşekkür ederim, bu gayretin sonunda başarıya ulaşıldığı takdirde, size ödeme bile yapmaya çalışacağım. O zaman kadar düşünmek zorunda olduğumuz çok şey var ve iş yerini sizin çok becerikli ellerinize bırakıyorum.”</p>

  <p>Telefon çaldı ve Janice onu yanıtladı.</p>

  <p>‘İyi akşamlar,” dedi kız, “burası Wainwright’ın Meyva Süpermarketi. Bay Wainwright şu anda telefona gelemiyor, zira kafasında bir sakatlık var ve kendisinin bir hıyar olduğunu sanıyor. Aradığınız için teşekkür ederim.”</p>

  <p>Kız telefonu çarparak kapadı. Yeniden başını kaldırdığında, kapının eski patronunun ve onun aklı karışmış müşterisinin arkasından yavaşça kapandığını gördü.</p>

  <p>“İmkânsız mı?” dedi yeniden Richard, hayretle.</p>

  <p>“Onunla ilgili her şey,” diye ısrar etti Dirk, “tamamıyla ve kesinlikle - veya açıklanmaz diyelim. Açıkça meydana gelmiş bir şeyi tanımlarken “imkânsız” demenin anlamı yok. Fakat bu olay bildiğimiz herhangi bir şeyle açıklanamaz.”</p>

  <p>Grand Union Kanal’ı boyunca havanın serinliği, Richard’ın kavrama yetisinin içine de işlemiş ve onu yeniden keskinleştirmişti. Normal durumuna geri dönmüştü, Gordon’un ölmüş olduğu fikri her iki saniyede bir üzerine atlasa bile, hiç olmazsa artık bu konuyu daha serinkanlı olarak düşünebiliyordu. Tuhaf bir şey, ama Dirk’in en son düşündüğü şey ise buydu. Dirk, bunu yerine, gece meydana gelmiş çok önemsiz olaylar konusunda onu sorguya çekiyordu.</p>

  <p>Bir koşucu ile karşı yönden gelen bir bisikletli birbirlerine yoldan çekilmesi için bağırdılar ve kanalın çamurlu ve yavaş akıntılı sularına düşmekten son anda kurtuldular. Çok yavaş hareket ederek kendisinden daha yavaş hareket eden bir köpeği çekerek götüren yaşlı bir kadın ise onları dikkatle seyrediyordu.</p>

  <p>Kanalın karşı kıyısında, ışığı yansıtan tamamıyla kırık camlarıyla büyük boş depoların şaşkın bir görünüşü vardı. Yanmış bir mavnanın kalıntısı suların üzerine yayılmıştı. Birkaç deterjan şişesi onun içindeki siyahlaşmış suda yüzüyordu. En yakın köprünün üzerinde, ağır yük taşıyan kamyonlar gümbürdüyerek geçiyor, evlerin temellerini sarsıyor, havaya eksos gazlarını savuruyor ve yolu çocuk arabasıyla geçmeye çalışan bir anneyi korkutuyordu.</p>

  <p>Dirk ile Richard, Dirk’in iş yerine bir mil kadar uzaklıkta, Güney Hackney’in kıyısından Islington’un merkezine doğru yürüyorlardı. Dirk, en yakın cankurtaran simitlerinin orada olduğunu biliyordu.”</p>

  <p>Fakat bu sadece bir hokkabazlık numarası, Tanrı aşkına,” dedi Richard. “Adam bunları her zaman yapar. Sadece el çabukluğu. İmkânsız gibi görünüyor, ama herhangi bir hokkabaza sorarsan, bir kere nasıl yapıldığını öğrendin mi, bu şeyleri yapmanın kolay olduğunu söyleyecektir. Bir seferinde New York’da sokakta bir adam gördüm -</p>

  <p>“O şeylerin nasıl yapıldığını biliyorum,” dedi Dirk, burnundan ucu yakılmış iki adet sigara ve camdan büyük bir incir çıkararak. İnciri havaya fırlattı, fakat her nasılsa o yere düşmedi. “El çabukluğu, yanlış yönlendirme, telkin etme. Eğer harcayacak biraz vaktin varsa, öğrenebileceğin bütün şeyler. Özür dilerim, sayın bayan,” dedi yavaş hareket eden köpekli yaşlı kadına, onun yanından geçtikleri sırada. Dirk köpeğe doğru eğildi ve onun kıçından bir ipe bağlanmış parlak bayraklar çıkardı. “Sanırım artık daha rahat yürüyebilecek,” dedi, şapkasıyla kadına kibarca selam verdi ve yürümeye devam etti.</p>

  <p>“Bu şeyler, gördüğün gibi kolay,” dedi adam, şaşkınlıktan ağzı açık kalmış olan Richard’a. “Bir bayanı testereyle ikiye bölmek kolaydır. Bir bayanı testereyle ikiye bölüp yeniden birleştirmek biraz daha zordur, ama üzerinde çalışılırsa yapılabilir. İki yüz yıllık çömlek ve okula ait tuzlukla yapılan numara ise vurgulamak için durdu, “tamamıyla ve kesinlikle açıklanamaz.”</p>

  <p>“Belki benim gözümden kaçmış olan bir ayrıntı olabilir, fakat…”</p>

  <p>“Bu söz konusu değil. Hipnoz altında birisini sorguya çekmenin bir yararı da, sorguya çekilen kişinin o sırada farkında olmadığı ayrıntıları bile soru soranın görmesini sağlaması. Örneğin, o Sarah adındaki kız. Onun nasıl bir şey giymiş olduğunu hatırlıyor musun?”</p>

  <p>“Ee, hayır,” dedi Richard, kesin konuşamayarak, “bir çeşit elbise, sanırım-”</p>

  <p>“Rengi? Kumaşı?”</p>

  <p>“Hatırlayamıyorum. Salon karanlıktı, Kız benden epeyce uzak oturuyordu. Ona pek bakmadım.”</p>

  <p>“Kız, koyu mavi renkli, keten kadife, beli düşük bir elbise giymişti. Raglan kolları manşetliydi, beyaz bir Peter Pan yakası ve ön tarafında altı adet küçük inci düğmesi vardı - aşağıdan üçüncü düğmenin üzerinde küçük bir iplik sarkıyordu. Kızın uzun koyu renk saçları, kafasının arkasında kırmızı renkli kelebek şeklinde bir saç tokasıyla tutturulmuştu.”</p>

  <p>“Eğer bütün bunları, Sherlock Holmes gibi, ayakkabımdaki bir çiziğe bakarak öğrendiğini bana söyleyeceksen, o zaman korkarım sana inanmıyorum.”</p>

  <p>“Hayır, hayır,” dedi Dirk, “ondan çok daha basit bir şekilde. Bunları sen bana hipnoz altındayken söyledin.”</p>

  <p>Richard kafasını salladı.</p>

  <p>“Doğru değil,” dedi, “Ben bir Peter Pan yakasının ne olduğunu bile bilmem.”</p>

  <p>“Fakat ben biliyorum ve sen bana onu çok doğru bir şekilde tarif ettin. Hokkabazlık numarasını da aynı şekilde anlattın. Ve bu numaranın söylediğin şekilde olması imkansız. İnan bana, ne söylediğimi biliyorum. Profesör hakkında bilmek istediğim bazı şeyler var, örneğin masanın üzerinde bulduğun notu kimin yazdığı, III. George ‘ün kaç tane soru sorduğu gibi, fakat -”</p>

  <p>“Ne?”</p>

  <p>“Fakat sanırım adamı ben doğrudan doğruya sorguya çekmeliyim. Sadece…” Büyük bir dikkat içinde kaşlarını çattı. “Sadece bu gibi konularda oldukça kendimi beğenmiş olduğumdan, soruları sormadan önce, yanıtlarını bulmak isterim. Ve bu yanıtları bilmiyorum, kesinlikle bilmiyorum.” Dalgın bir şekilde ileriye baktı ve en yakın cankurtaran simidinin ne kadar uzaklıkta olduğunu kabaca hesapladı. “</p>

  <p>Ve ikinci imkânsız şey,” dedi, tam Richard fırsat bulup bir şey söylemeye hazırlanırken, “veya en azından, ikinci olarak tamamıyla açıklanamaz şey, şüphesiz senin kanepen.”</p>

  <p>“Dirk,” diye sesini yükselti Richard, öfkeyle, “sana hatırlatmak isterim ki Gordon Way öldü ve ben onun cinayeti yüzünden zan altındayım. Bütün bu şeylerin hiçbirinin o konuyla en küçük bir ilişkisi yok ve ben-”</p>

  <p>“Fakat ben aralarında bir ilişki olduğuna kesinlikle inanıyorum.”</p>

  <p>“Saçma!”</p>

  <p>“Ben inanıyorum ki her şey temelde-”</p>

  <p>“Oh, evet, evet,” dedi Richard, “her şeyin temelde bir-birleriyle ilişkisi olması. Dinle, Dirk, ben saf ve yaşlı bir kadın değilim ve benden Bermuda’ya seyahat filan koparamayacaksın. Eğer bana yardım edeceksen, o zaman konudan uzaklaşma.</p>

  <p>” Dirk bu sözlere köpürdü. “Ben, kuantum mekanik ilkelerinin mantıksal uzantılarına kadar takipçisi olan herhangi biri gibi - ki, eğer dürüstse, bunu kabul etmek zorundadır - bütün şeylerin temelde birbirleriyle bağlantısı olduğuna inanıyorum. Fakat aynı zamanda bazı şeylerin diğerlerine göre daha çok birbirleriyle bağlantısı olduğuna da inanıyorum. Ve ne zaman iki adet görünüşe göre imkansız olan olay ve bir sürü epeyce garip olay silsilesi aynı kimsenin başına gelirse, o zaman bana kalırsa, çözümü bu olaylar arasındaki bağlantıda aramalıyız. Bağlantı sensin ve senin çok garip ve sıradışı davranışların var.”</p>

  <p>“Hayır, yok,” dedi Richard. “Başıma bazı tuhaf şeylerin gelmiş olduğu doğru, ama ben-”</p>

  <p>“Geçen gece kız arkadaşın, Susan Way’in dairesine girmek için binanın dışından tırmandığını gördüm.”</p>

  <p>“Olağanüstü olabilir,” dedi Richard. “Pek tedbirli bir davranış da olmayabilir. Fakat yapmış olduğum şey tamamen mantıklı ve aklı başında bir davranıştı. Tek yapmak istediğim şey, bir hasara yol açmadan önce yapmış olduğum bir şeyi düzeltmekti.”</p>

  <p>Dirk bir an düşündü ve sonra hafifçe adımlarını hızlandırdı.</p>

  <p>“Bu yaptığın şeyin kasete bırakmış olduğun mesaj sorununa çok aklı başında ve normal bir çözüm olduğunu düşünüyorsun - evet, kısa muhabbetimiz sırasında bana her şeyi anlattın - yani bu şey, herhangi birinin yapacağı bir şey mi?”</p>

  <p>Richard, sorunun ne olduğunu göremediğini söylemek ister gibi kaşlarını çattı. “Herhangi bir kimsenin bunu yapacağını söylemiyorum,” dedi, “herhalde benim başka birçok insana kıyasla olayları biraz daha fazla mantıksal ve duygusallıktan uzak ele alan bir beynim var. Bilgisayar programları yazabilmemin nedeni bu. Yaptığım şey, sorunun mantıksal ve duygusallıktan uzak bir çözümüydü.”</p>

  <p>“Yaptığın şey belki biraz aşırı değil miydi?”</p>

  <p>“Susan’ı bir kere daha hayal kırıklığına uğratmamak benim için çok önemliydi.”</p>

  <p>“Böylece yaptığın şey için verdiğin nedenler seni tamamıyla tatmin ediyor, öyle mi?”</p>

  <p>“Evet,” diye ısrar etti Richard, öfkeyle.</p>

  <p>“Winnipeg’de oturan ve hiç evlenmemiş yaşlı teyzem, bana ne derdi, biliyor musun?”</p>

  <p>“Hayır,” dedi Richard. Hemen bütün giysilerini çıkardı ve kanala atladı. Dirk, bir cankurtaran simidine atıldı - tam da onların önüne gelmişlerdi - bir tanesini yerinden çekip aldı ve onu kanalının içinde tamamıyla şaşkın ve yönünü kaybetmiş olarak bocalayan Richard’a fırlattı.</p>

  <p>“Yakala bunu,” diye bağırdı Dirk, “seni karaya çekeceğim.”</p>

  <p>“Sorun yok,” diye güçlükle yanıtladı Richard, “Yüzmesini biliyorum -”</p>

  <p>“Hayır, bilmiyorsun,” diye bağırdı Dirk, “şimdi onu tut.”</p>

  <p>Richard kıyıya doğru kulaç atmaya çalıştı, fakat kısa bir zaman sonra şaşkınlık içinde buna bir son verdi ve cankurtaran simidine yapıştı. Dirk, Richard kıyıya yaklaşıncaya kadar ipi çekti ve sonra eğilip elini ona uzattı. Richard, kanalın içinden puflayarak ve ağzından sular püskürterek çıktı, sonra döndü ve suyun kıyısında elleri kucağında titreyerek oturdu.</p>

  <p>“Tanrım-, orası berbat bir yer,” diye bağırdı ve yeniden tükürdü. “Çok iğrenç bir şey. Ööğğ. Tanrım. Ben genellikle iyi bir yüzücüyümdür. Bir kramp filan girmiş olmalı. Cankurtaran simitlerine bu kadar yakın olmamız çok iyi bir rastlantı oldu. Oh, teşekkürler.” Bu sonuncu kelimeyi kendisine büyük bir havlu uzatan Dirk’e söylemişti.</p>

  <p>Adam vücudunu sert bir şekilde ovdu, pis kanal suyunu çıkarabilmek için adeta derisini kazıdı. Doğruldu ve çevresine bakındı. “Donumu bulabilir misin?”</p>

  <p>“Genç adam,” dedi, tam o sırada onların yanına gelmiş olan köpekli kadın. Kadın durup onları sertçe süzdü, tam azara başlayacaktı ki, Dirk ileri atıldı.</p>

  <p>“Sayın bayan,” dedi adam, “arkadaşımın istemeden neden olduğu herhangi bir rahatsızlık için binlerce özür dilerim. Lütfen,” diye ekledi, Richard’ın kıçından ince bir demet lale çıkararak, “bunu saygılarımla birlikte kabul edin.”</p>

  <p>Kadın, elindeki değnekle vurup çiçekleri Dirk’in elinden yere düşürdü ve korkmuş bir halde, köpeğini de ardından sürükleyerek, hemen oradan uzaklaştı.</p>

  <p>“Yaptığın hoş bir davranış değildi,” dedi Richard, artık uygun bir şekilde sarınmış olduğu havlunun altından pantalonunu çekerken.</p>

  <p>“Onun çok hoş bir kadın olduğunu sanmıyorum,” diye yanıtladı Dirk, “her zaman buralarda dolaşır, zavallı köpeğini ardından sürükler ve insanlara çatar. Yüzmek hoşuna gitti mi?”</p>

  <p>“Pek fazla değil, hayır, “dedi Richard, saçlarını hızla ovalarken. Kanalın bu kadar pis olacağını tahmin etmezdim. Üstelik de soğuk. Al,” dedi adam, Dirk’e havlusunu geri verirken, “teşekkürler. Sen her zaman evrak çantanda bir havlu mu taşırsın?”</p>

  <p>“Sen her zaman öğleden sonra yüzmeye mi gidersin?”</p>

  <p>“Hayır, genellikle sabahları, Highbury Fields’deki yüzme havuzuna giderim. Sadece daha iyi uyanabilmek ve beynimin çalışmasını sağlamak için. Tam şu sırada bu sabah yüzmeye gitmemiş olduğum aklıma geldi.”</p>

  <p>“Ve, ee - kanala atlama nedenin sence bu mu?”</p>

  <p>“Yani, evet. Düşündüm ki biraz spor yapmak belki bütün bunları daha iyi anlamama yardım edecek.”</p>

  <p>“O halde soyunup kanala atlamak senin için biraz aşırı bir davranış değil.</p>

  <p>“Değil,” dedi Richard, “suyun durumu göz önüne alınırsa tedbirli bir davranış olmayabilir, ama tamamen</p>

  <p>“Böylece yaptığın şey için verdiğin nedenler seni tamamıyla tatmin ediyor, öyle değil mi?”</p>

  <p>“Evet -”</p>

  <p>“O zaman teyzemle bir ilgisi yoktu?”</p>

  <p>Richard’ın gözleri kuşkuyla küçüldü. “Ne demek istiyorsun?” diye sordu.</p>

  <p>“Sana anlatacağım,” dedi Dirk. Gidip yakındaki bir sıraya oturdu ve yeniden çantasını açtı. Havluyu katlayıp onun içine koydu ve içinden Sony marka küçük bir ses kayıt cihazı çıkardı. Richard’ı yanına çağırdı ve sonra aletin “Çal” düğmesine bastı. Dirk’in kendi sesi küçük hoparlörden ninni söyler gibi yükseldi. Şöyle diyordu: “Bir dakika sonra parmaklarımı şıklatacağım ve sen uyanıp şimdi sana vereceğim emirler dışında her şeyi unutacaksın.”</p>

  <p>“Biraz sonra kanal kenarında bir yürüyüşe çıkacağız ve sen “Winnipeg’de oturan ve hiç evlenmemiş yaşlı teyzem”</p>

  <p>Dirk, birden onu zaptebilmek amacıyla Richard’ın kolunu yakaladı.</p>

  <p>Kaset devam etti: “Bütün giysilerini çıkaracaksın ve kanala atlayacaksın. Yüzmemediğini farkedeceksin, fakat paniğe kapılmayacaksın ve suda batmayacaksın, sana can kurtaran simidini atana kadar ellerini ve ayaklarını oynatarak suyun yüzünde duracaksın…”</p>

  <p>Dirk kaseti durdurup Richard’ın o gün ikinci kere şok yüzünden rengi atmış olan yüzüne baktı.</p>

  <p>“Dün gece Bayan Way’ın dairesine seni tırmanmaya neyin sevkettiği bilmek isterdim,” dedi Dirk, “ve niçin?”</p>

  <p>Richard yanıt vermedi - kafası karışmış bir halde kayıt alma cihazına bakmaya devam ediyordu. Sonra titrek bir sesle, “Susan’ın kasetinde Gordon’dan bir mesaj vardı. Arabasından telefon etmiş. Kaset şu anda benim dairemde. Dirk, bütün bu şeyler birdenbire beni çok korkutmaya başladı.” dedi.</p>

  <p><br /></p>

  <h3 id="uHoCaVmXERLc39p9ujNkEoD" style="text-align: center;"><span style="font-weight:bold;">XXI</span></h3>

  <p><br /></p>

  <p>Dirk, Richard’ın evinin önünde nöbet tutan polis memurunu birkaç metre uzaklıkta park etmiş bir kamyonun arkasından seyrediyordu. Adam, Richard’ın kapısının açıldığı dar yan geçite girmeye çalışan herkesi, bu arada eğer onları hemen tanımazsa - Dirk bunu görmekten memnun olmuştu - diğer polisleri de durdurup sorguya çekiyordu. Başka bir polis arabası evin önünde durdu ve Dirk harekete geçti.</p>

  <p>Arabanın içinden bir testere taşıyan bir polis memuru indi ve kapıya doğru yürüdü. Dirk, canlı bir şekilde adımlarını onunkine uydurdu ve bir-iki adım arkadan otoriter bir şekilde yürümeye başladı.</p>

  <p>Kapıdaki polis diğerini tam durduğu sırada, onların yanından geçerken, “Sorun yok, o benimle birlikte,” dedi.</p>

  <p>Bir an sonra içeriye girmiş merdiven basamaklarını tırmanıyordu.</p>

  <p>Testere taşıyan polis onu izleyerek içeriye girdi.</p>

  <p>“Ee, özür dilerim, bayım,” diye Dirk’in arkasından seslendi.</p>

  <p>Dirk, tam o sırada, kanepenin merdiveni tıkamış olduğu kısma ulaşmıştı. Durdu ve geri döndü.</p>

  <p>“Burada dur,” dedi, “bu kanepenin önünde nöbet tut.</p>

  <p>Ona kimsenin el sürmesine izin verme. Anladın mı ?”</p>

  <p>Polis memuru bir an için şaşkınlığa düştü.</p>

  <p>“Kanepeyi testereyle kesmek için emir aldım.” dedi adam.</p>

  <p>“Geri alındı,” diye bağırdı Dirk.“Ondan gözünü ayırma. Bu konuda tam bir rapor istiyorum.</p>

  <p>Geri döndü ve kanepenin üzerinden tırmandı. Az sonra geniş ve açık bir yere çıktı. Burası, Richard’ın dairesini meydana getiren dubleksin alt katıydı.</p>

  <p>Richard’ın yemek masasına oturmuş bazı notlara bakan başka bir polis memuruna, “Bunu araştırdın mı ?” diye sert bir şekilde sordu. Memur şaşkınlık içinde başını kaldırdı ve ayağa kalkmaya çalıştı. Dirk çöp sepetine işaret ediyordu.</p>

  <p>“Ee, evet-”</p>

  <p>“Onu yeniden ara. Aramaya devam et. İçeride kim var ?”</p>

  <p>“Ee, yani,”</p>

  <p>“Bütün gün burada bekleyemem.”</p>

  <p>“Detektif müfettiş Mason az önce gitti ve-”</p>

  <p>“Tamam, onu bu işten alıyorum. Eğer beni arayan olursa, üst kattayım, fakat çok önemli olmazsa, rahatsız edilmek istemiyorum. Anlaşıldı mı ?”</p>

  <p>“Ee, kim ?”</p>

  <p>“Çöp tenekesini aradığını görmüyorum.”</p>

  <p>“Ee, tamam, efendim. Ben-”</p>

  <p>“Onu çok dikkatli aramanı istiyorum. Anlıyor musun?”</p>

  <p>"Ee-"</p>

  <p>“Çalışmaya başla.” Dirk üst kata yöneldi ve Richard’ın çalışma odasına daldı.</p>

  <p>Kaset, Richard’ın ona söylemiş olduğu tam o yerde, altı adet Macintosh’un birlikte oturduğu uzun masanın üzerinde duruyordu. Dirk, tam onu cebine atacaktı ki, Macinthosh’un büyük ekranında Richard’ın kanepesinin yavaş yavaş dönen ve çevrilen şekli merakını çekti ve bilgisayar klavyesinin önüne oturdu.</p>

  <p>Richard’ın kısa bir zaman önce yazmış olduğu programı gözden geçirdi, fakat şu andaki haliyle programın kendi kendisi hakkında pek bir bilgi vermediğini hemen anladı ve pek bir şey öğrenemedi. Sonunda kanepeyi sıkıştığı yerden çıkarmayı ve merdivenden indirmeyi başardı, fakat bunu yapabilmek için duvarın bir kısmını döndürmek zorunda kalmış olduğunu farketti. Öfkeli bir homurdanmayla bu işten vazgeçti.</p>

  <p>Göz attığı başka bir bilgisayar, sabit bir sinüs dalgası gösteriyordu. Ekranın kenarlarında seçilip ana dalgaya eklenecek veya onu değiştirmekte kullanılacak başka dalga şekillerinin küçük görüntüleri vardı. Kısa bir zamanda bu programın basit biçimler kullanarak çok karmaşık dalga şekilleri yaratmaya yaradığını anladı. Basit sinüs dalgasına bir başka basit sinüs dalgası daha ekledi, bunun sonucunda dalganın tepesinin yüksekliğinde ve çukurunun derinliğinde iki misli bir artış oldu. Sonra dalgaların birisini yarım ölçü geriye aldı ve tepelerle çukurların birbirlerini ortadan kaldırıp ortaya tamamıyla düz bir çizgi çıktı. Sonra bir sinüs dalgasının frekansını biraz değiştirdi.</p>

  <p>Bunu sonucunda, birleşmiş dalga şeklinin bazı yerlerinde iki dalga, birbirini kuvvetlendirdi, bazı yerlerde birbirini ortadan kaldırdı. Buna değişik frekansda başka bir dalga ekleyince, birleşik dalga şekli belirsiz bir hal aldı. Çizgi, rastgele bir şekilde yukarıya aşağıya doğru dans ediyor, bir müddet çok düşük görünüyor, sonra üç dalga kısa bir müddet için bir araya geldikleri zaman, ansızın çok yüksek tepeler ve çukurlar meydana getiriyordu.</p>

  <p>Dirk, bütün bu aletlerin arasında Macintosh ekranında dans eden dalga şeklini müziğe dönüştürecek bir cihazın olacağını tahmin etti ve programın içindeki menüleri gözden geçirdi. Bir menüde dalga örneğini Emu’ya göndermesini söyleyen bir kısım gördü.</p>

  <p>Bu onu şaşırttı. Odanın içine bakıp büyük ve uçamayan bir kuş aradı, fakat ona benzer bir şey bulamadı. Yine de işlemi başlattı ve sonra Macintosh’un sırtından, çalışma masasının arkasından, döşemenin üzerinden, bir dolabın arkasından ve bir halının altından bir kabloyu takip edip onun Emulator II denen büyük, gri renkli bir klavyenin sırtındaki priz yerine takılmış olduğunu gördü.</p>

  <p>Deneysel dalga şeklinin geldiği yerin burası olduğu tahmin etti. Bir deneme yapmak amacıyla bir tuşa bastı.</p>

  <p>Hoparlörden hemen çıkan ve bir osuruğa benzeyen berbat ses o kadar yüksekti ki, bir an için aynı anda kapının eşiğinden gelen “Svlad Cjelli!” haykırışını duyamadı.</p>

  <p>Richard, Dirk’in ofisinde oturup zaten telefonlarla tıka basa dolu olan çöp kutusuna küçük top halinde buruşturulmuş kağıt parçaları atıyordu. Kurşun kalemleri kırıyor, eski bir Ginger Baker solosunun önemli parçalarını dizlerinin üzerinde çalıyordu.</p>

  <p>Yani, kısacası içi içini yiyiyordu.</p>

  <p>Dirk’in not almak için kullandığı kağıtların birinin üzerine geçen akşamki olayların meydana geliş zamanlarını, hatırladığı kadarıyla, yazmaya çalışmıştı. Bunun ne kadar zor bir iş olduğunu ve bilinçli hafızasının bilinçaltı hafızasına kıyasla ne kadar zayıf olduğunu - Dirk’in ona ispatlamış olduğu gibi - görmek onu şaşırtmıştı.</p>

  <p>“Kahrolası Dirk,” diye düşündü. Susan’la konuşmak istiyordu.</p>

  <p>Dirk, ona hiç bir şart altında bunu yapmamasını, zira telefonların dinleneceğini söylemişti.</p>

  <p>“Kahrolası Dirk,” dedi ansızın ve ayağa fırladı.</p>

  <p>Israrlı bir şekilde suratını asmayı sürdüren Janice’e, “Hiç on penilik bozuk paran var mı ?” diye sordu.</p>

  <p>Dirk döndü.</p>

  <p>Kapıda uzun ve karanlık bir şekil duruyordu.</p>

  <p>Bu uzun ve karanlık şekil gördüğü şeyden hoşnut olmamışa benziyordu, aslında oldukça öfkelenmişti. Öfkelenmekten de fazla. Bu uzun ve karanlık şekil, çok kolayca yarım düzine tavuğun kafasını koparabilir, bütün bunları yaptıktan sonra da, hâlâ öfkesini sürdürebilirdi.</p>

  <p>Şekil ışığa doğru yürüdü ve Cambridgeshire Polis Merkezinden Çavuş Gilks olduğu ortaya çıktı.</p>

  <p>“Biliyor musun,” dedi Cambridgeshire Polis Merkezinden Çavuş Gilks, kontrol altına aldığı duygularla gözlerini kısarak, “buraya geri döndüğüm, bir polis memurunu bir elinde testere bir kanepenin yanında nöbet tutarken ve bir diğerini de masum bir çöp sepetini parçalarken gördüğüm zaman, kendime bazı sorular sormam lazımdı. Bu soruları, yanıtlarını bulduğum zaman onlardan hoşlanmayacağımı bildiğim halde, sormam lazımdı.</p>

  <p>“Sonra merdivenleri çıkarken korkunç bir önseziye kapıldım. Çok korkunç bir önseziydi o, Svlad Cjelli. Şunu ekleyeyim ki korktuklarımın başıma gelmiş olduğunu görüyorum. Bir banyo odasında bulunan bir at konusuna da biraz ışık tutabilir misin acaba ? Öyle bir havan var.”</p>

  <p>“Henüz değil,” dedi Dirk, “Fakat o konu tuhaf bir şekilde benim ilgimi çekiyor.”</p>

  <p>“Ben de aynen öyle düşünüyorum,” dedi Gilks, bezgin bir şekilde. “Eğer o baş belası şeyi o baş belası dolambaçlı merdivenden, hem de sabahın birinde, aşağıya indirmek zorunda kalsaydın, o da senin tuhaf bir şekilde ilgini çekerdi. Burada ne iş karıştırıyorsun ?”</p>

  <p>“Burada olmamın nedeni,” dedi Dirk, “adaleti sağlamaktır.”</p>

  <p>“Senin yerinde olsaydım, yoluma çıkmazdım,” dedi Gilks. “Merkez’in yoluna ise hiç çıkmazdım. MacDuff ile Way hakkında ne biliyorsun ?”</p>

  <p>“Way hakkında mı ? Herkesin bildiğinden fazla bir şey bilmiyorum. Mac Duff’u ise Cambridge’den tanırım.”</p>

  <p>“Tanırsın, öyle mi ? Onu tarif et.”</p>

  <p>“Uzun boylu. Uzun boylu ve çok sıska. Ve iyi huylu. Yırtıcı olmayan bir peygamber devesine biraz benzer -yani ona avcılığı olmayan bir peygamber devesi diyebilirsin. Avcılığı bir yana bırakmış, onun yerine tenise başlamış hoş bir peygamber devesi türü.”</p>

  <p>“Hmmm,” dedi Gilks, sertçe, dönüp odayı gözden geçirdi. Dirk kasedi cebine attı.</p>

  <p>“Aynı adama gibi görünüyor,” dedi Gilks.</p>

  <p>“Ve hiç şüphesiz,” dedi Dirk, “bir cinayet işlemesi imkansız olan biri.”</p>

  <p>“Buna biz karar veririz.”</p>

  <p>“Tabii, bir de jüri var.”</p>

  <p>“Hah! Jüriler!”</p>

  <p>“Tabii, işler oraya kadar gitmeyecek. Gerçekler, benim müşterimin mahkemeye çıkmasına gerek kalmadan ortaya çıkacak.”</p>

  <p>“Müşterin, ha! Peki, öyleyse, Cjelli, o nerede ?”</p>

  <p>“En ufak bir fikrim bile yok.”</p>

  <p>“Bahse girerim ki, ona faturanı yollayacağın bir adresi vardır.”</p>

  <p>Dirk omuzlarını silkti.</p>

  <p>“Bak, Cjelli, bu tamamıyla normal ve zararsız bir cinayet soruşturması ve senin bu işi berbat etmeni istemiyorum. Bu yüzden kendini ihtar edilmiş say. Eğer en küçük bir delilin bile ortadan kaldırıldığını görürsem, sana öyle bir yapıştırırım ki, günlerden hangi gün olduğunu bile bilemezsin. Şimdi defol git ve giderken o kaseti bana ver.” Elini uzattı.</p>

  <p>Dirk gerçek bir şaşkınlık içinde gözlerini kırpıştırdı, “Hangi kaseti ?”</p>

  <p>Gilks içini çekti, “Sen zeki bir adamsın, Cjelli, bunu kabul ediyorum,” dedi, “&nbsp;fakat sen de birçok zeki adamın başkalarını aptal zannederek yaptıkları aynı hataya düştün. Eğer sırtımı dönmüşsem, bunun bir nedeni vardı ve bu neden de neyi alacağını görmek içindi. Onu aldığını görmeme gerek yok. Bizler eğitim alıyoruz, biliyor musun ? Salı akşamları yarım saat “Dikkat Etme” eğitimi alıyoruz. Dört saat süren “Anlamsız Sertlikten” sonra iyi geliyor.”</p>

  <p>Dirk kendisine karşı duyduğu kızgınlığı hafif bir gülümseme arkasına sakladı. Deri paltosunun cebini karıştırdı ve kaseti adama verdi.</p>

  <p>“Çal onu,” dedi Gilks, “bakalım bizim duymamızı istemediğin şey ne imiş ?”</p>

  <p>“Onu duymanızı istememek gibi bir durum yok ortada,” dedi Dirk. “Sadece onu ilk önce ben dinlemek istiyordum.” Richard’ın hi-fi kaset çalarının durduğu rafa doğru gitti ve kaseti cihazın içine koydu.</p>

  <p>“Bana ilk önce biraz açıklama yapmak istiyor musun ?”</p>

  <p>“Bu kaset,” dedi Dirk, “Susan Way’in telefon kayıt cihazından alınmıştır. Way’ın görünüşe göre adeti uzun…”</p>

  <p>“Evet, bunu biliyorum. Ve sekreteri olan zavallı kız sabahleyin onun gevezeliklerini toplamak için etrafta dolaşıyormuş.”</p>

  <p>“Evet, kasetin üzerinde dün gece Gordon Way’ın arabasından yollanmış bir mesaj olduğunu sanıyorum.”</p>

  <p>“Anladım. Tamam. Çal onu.”</p>

  <p>Dirk kibarca eğilerek, “Çal” düğmesine bastı.</p>

  <p>“Oh, Susan, merhaba, ben Gordon,” dedi kaset bir kere daha. “Şu sırada kır evime gitmek üzereyim-”</p>

  <p>“Kır evi mi ?” dedi Gilks, alaycı bir şekilde.</p>

  <p>“Günlerden, ee, perşembe akşamı ve saat, ee… 8:47. Yollar biraz sisli. Dinle, bu hafta sonu Amerika’dan adamlar gelecek…”</p>

  <p>Gilks kaşlarını kaldırdı ve defterine bir not aldı.</p>

  <p>Hem Dirk, hem de çavuş, ölü adamın sesi odaya dolarken, kanlarının donduğunu hissettiler.</p>

  <p>“- o çukurun içinde şu anda ölü olarak yatmadığıma hayret ediyorum. Bu ilginç bir şey olurdu, öyle değil mi ? Meşhur son sözlerini başka birisinin kayıt cihazına bırakmak. Hiç bir neden yok -”</p>

  <p>Kaset bütün mesajı sonuna kadar çalarken, onu gergin bir sessizlik içinde dinlediler.</p>

  <p>“Çatlak kafalarla olan sorun budur işte - gerçekten işe yarayan tek bir büyük düşünce bulurlar ve sonra oturup göbeklerinin topografısini hesaplarlarken, sizden yıllarca onları beslemenizi beklerler. Özür dilerim, durup bagajı doğru dürüst kapatmam gerecek. Hemen dönerim.”</p>

  <p>Daha sonra telefon kulaklığının arabanın koltuğuna bırakıldığı gösteren boğuk bir ses geldi ve bir kaç saniye sonra arabanın kapısının açıldığı duyuldu. Bu arada arabanın ses düzeninden gelen müzik arka planda çalmaya devam ediyordu.</p>

  <p>Bir kaç saniye sonra, bir av tüfeğinin uzaktan gelen, boğuk, fakat şüphe götürmez patlayışı geldi.</p>

  <p>“Kaseti durdur,” dedi Gilks, sertçe ve saatine baktı. “8:47 dediğinden beri üç dakika ve yirmi beş saniye geçmiş.” Yeniden gözlerini Dirk’e çevirdi. “Burada dur. Kımıldama. Hiçbir şeyi elleme. Odanın içindeki her bir hava zerresinin bile yerini not ettim, nefes aldığını bile anlayacağım.”</p>

  <p>Sertçe arkasını döndü ve odadan çıktı. Dirk, onun merdivenleri inerken, “Tuckett, WayForward iş yerini ara, Way’in araba telefonunun ayrıntılarını öğren, numarası neymiş, hangi şebekeye…” diye söylediğini duydu. Ses, aşağı kata inerken azalıp kayboldu.</p>

  <p>Dirk, hemen kaset çaların ses düğmesini kıstı ve kaseti kaldığı yerden çalmaya başladı.</p>

  <p>Müzik bir süre devam etti. Dirk sabırsızlık içinde parmaklarıyla trampet çaldı. Müzik çalmaya devam ediyordu.</p>

  <p>Bir an için “İleri Hızlı” düğmesine bastı. Hâlâ müzik.</p>

  <p>Bir şey aradığını, fakat aradığı şeyin ne olduğunu bilmediğini anladı. Bu düşünce onu şaşırttı.</p>

  <p>Kesinlikle aradığı bir şey vardı.</p>

  <p>Kesinlikle bunun ne olduğunu bilmiyordu.</p>

  <p>Yaptığı şeyi niçin yaptığını tam olarak bilmediğini farketmesi birden kanını dondurdu ve içini titretti. Bir buz dolabının açılan kapısı gibi yavaşça döndü.</p>

  <p>Odada kendisinden başka kimse yoktu, daha doğrusu kendisinden başka görebileceği kimse yoktu. Fakat derisini iğneleyen soğukluğu hissediyor ve bundan her şeyden çok nefret ediyordu</p>

  <p>Alçak sesli, fakat yırtıcı bir mırıltıyla şu sözleri söyledi: “Eğer birisi dediklerimi işitebiliyorsa, şuna kulak versin. Benim zihnim benim can damarımdadır ve orada olan her şey benim sorumluluğum altındadır. Başka insanlar canları ne isterlerse ona inanabilirler, fakat ben sebebini bilmeden, hem de açıkça bilmeden, hiçbir şey yapmayacağım. Eğer istediğin bir şey varsa, o zaman onu bana bildir, fakat zihnime el atmaya kalkışma.”</p>

  <p>Derin ve eski bir öfkeyle titriyordu. Soğukluk, yavaş yavaş ve sanki dokunaklı bir şekilde ondan uzaklaştı ve odanın içinde dolaşmaya başladı. Dirk, duyularının yardımıyla onu izlemeye çalıştı, fakat bir an için sanki işitme eşiğinin kenarından, uzaktan gelen bir rüzgarla ona ulaşan ani bir-ses dikkatini dağıttı.</p>

  <p>Boğuk, korkmuş, şaşkın bir sesti, bir mırıltıdan daha yüksek değildi, fakat telefon kayıt cihazının kasetinden gelen bir sesti.</p>

  <p>“Susan! Susan, bana yardım et! Tanrı aşkına bana yardım et, Susan, ben öldüm-” diyordu ses.</p>

  <p>Dirk hızla geriye döndü ve kaseti durdurdu.</p>

  <p>“Özür dilerim,” dedi yavaşça, “fakat müşterimin çıkarını korumam gerek.”</p>

  <p>Kaseti, sesin başladı yerden önceye kadar, çok az geri sardı, “Kayıt Düzeyi” düğmesini sıfıra getirdi ve “Kayıt” düğmesine bastı. O sesi ve onu izleyen ne varsa onu silmek üzere, aletin çalışmasına izin verdi. Eğer bu kaset Gordon Way’ın öldüğü zamanı tespit edecekse, o tespit anından sonra kasetin üzerinde, hatta adamın aslında ölmüş olduğunu doğrulayacak bir konuşma bile olsa, Gordon’un işi bozacak herhangi bir konuşması olmasını istemiyordu.</p>

  <p>Yakınındaki havada büyük bir heyecan dalgalanmasına benzer bir şey oldu. Dalga gibi bir şey odanın içinde aktı ve ardındaki eşyaların sallanmasına neden oldu. Dirk, hareketin yönünün kapının yanında duran bir rafa doğru olduğunu izledi ve birden orada Richard’ın telefon kayıt cihazının durduğunun farkına vardı. Alet durduğu yerde sallanmaya başladı, fakat sonra Dirk ona doğru yaklaştıkça kımıldamadan durdu. Dirk yavaş yavaş ve sakince uzanıp aletin “Yanıtla” düğmesine bastı.</p>

  <p>Havadaki kargaşalık, daha sonra odanın içinden geçti. Kağıt ve esnek mikro disket yığınlarının arasında, numara çevirmeli eski moda iki adet telefonun yer aldığı Richard’ın uzun masasına doğru gitti. Dirk, neler olacağını anlamıştı, fakat işe karışmaktansa, izlemeyi tercih etti.</p>

  <p>Telefonların birinin ahizesi yerinden kaydı. Dirk aletten gelen çevir sesini duyabiliyordu. Sonra, yavaş yavaş ve açıkça güçlük çekildiği görülerek, numara çevirme yeri dönmeye başladı. Düzensiz bir şekilde döndü, döndü, yavaşladı, yavaşladı ve sonra birden geri kaydı.</p>

  <p>Bir anlık bir duraklama oldu. Telefon ahizesinin konduğu yer içeriye basıldı ve yeniden bir çevir sesi geldi. Numara çevirme yeri dönmeye başladı, geçen seferkinden daha kuvvetli çevriliyordu.</p>

  <p>Yeniden geri kaydı.</p>

  <p>Bu seferki duraklama daha uzun sürdü, ve sonra bütün işlem bir kere daha tekrarlandı.</p>

  <p>Çevirme yeri bir kere daha kayınca, ani bir öfke patlaması oldu - Telefon havaya sıçradı ve odanın içinde fırladı. Telefon kordonu, yolu üzerinde duran bir Angle-poise lambaya dolandı ve onu kablolar, kahve fincanları ve esnek disketlerin karmaşası içinde gürültüyle yere düşürdü. Masanın üzerinden bir kitap yığını hızla fırladı ve yere düştü.</p>

  <p>Çavuş buz gibi bir yüzle kapıda belirdi.</p>

  <p>“İçeriye yeni baştan gireceğim,” dedi, “ve girdiğim zaman, bu olanlar cinsinden bir şeyle karşılaşmak istemiyorum, anlaşıldı mı ?” Geri döndü ve ortadan kayboldu.</p>

  <p>Dirk kaset çalara atladı ve “Yeniden Sar” düğmesine bastı. Sonra geri döndü ve boş havaya öfkeyle tısladı. “Kim olduğunu bilmiyorum, fakat tahmin edebiliyorum. Eğer sana yardım etmemi istersen, bir daha beni bu şekilde mahcup duruma sokma!”</p>

  <p>Az sonra Gilks yeniden içeriye girdi. “Ah, işte buradasın,” dedi.</p>

  <p>Odanın altüst olmuş durumunu sakince inceledi. “Bunların hiçbirini görmemiş gibi yapacağım,” dedi, “böylece alacağım yanıtlarının beni sadece sinirlendireceğini bildiğim sorular sormak zorunda kalmayacağım.”</p>

  <p>Dirk’in yüzüne ateş bastı.</p>

  <p>Bunu izleyen bir-iki dakikalık sessizlik içinde duyulan hafif bir vınlama sesi çavuşun sertçe kaset çalara bakmasına neden oldu.</p>

  <p>“O kaset çalar ne yapıyor öyle ?”</p>

  <p>“Geri sarıyor.”</p>

  <p>“Onu bana ver.”</p>

  <p>Dirk ona uzandığı zaman kaset başlangıç kısmına gelmiş ve durmuştu. Adam onu çıkarıp Gilks’e uzattı.</p>

  <p>“Sinir bozucu bir şey ama, bu müşterini tamamıyla temize çıkarıyor, “&nbsp;dedi çavuş. “Telefon şebekesi geçen gece arabadan yapılan son konuşmanın 8.46’da yapılmış olduğunu doğruladı. O saatlerde senin müşterin yüzlerce tanığın önünde hafifçe kestirmekteydi. Tanıklar diyorum, aslında çoğu öğrenci, fakat herhalde hepsinin birden yalan söyleyemeyeceğini kabul etmek zorunda kalacağız.”</p>

  <p>“Güzel,” dedi Dirk, “Her şeyin açığa çıkmasına sevindim.”</p>

  <p>“Onun gerçekten bu işi yaptığını zaten hiç düşünmememiştik. Pek uygun biri değildi. Fakat bizi bilirsin - sonuç almayı severiz. Ona söyle, hâlâ ona sormak istediğimiz bazı sorular var.”</p>

  <p>“Eğer ona rastlarsam, bunu yapacağımdan emin olabilirsin.”</p>

  <p>“Bu küçük şeyi yapmayı ihmal etme.”</p>

  <p>“Peki, öyleyse,” dedi Dirk, havalı bir şekilde elini sallıyarak, “Seni daha fazla alıkoyayım, Çavuş bey.”</p>

  <p>“Hayır, fakat eğer bu odadan otuz saniye içinde çıkmazsan, ben seni alıkoyacağım, Cjelli. Ne işler karıştırdığını bilmiyorum ama, eğer öğrenmezsem, iş yerimde daha rahat uyuyacağım. Çık dışarı.”</p>

  <p>“O zaman Çavuş bey, size iyi günler diliyorum. Bu rastlantının bir zevk olduğunu söyleyemeyeceğim, çünkü öyle değildi.”</p>

  <p>Dirk odadan dışarıya fırladı ve daireden çıkarken, daha önce büyük bir kanepenin merdivende şahane bir şekilde sıkışmış olduğu o yerde, sadece acınası görünüşlü bir avuç tahta tozu kalmış olduğunu üzüntüyle gördü.</p>

  <p>Michael Wenton-Weakes, bir sıçramayla başını kitabından kaldırdı.</p>

  <p>Zihni birdenbire bir amaçla canlanmıştı. Düşünceler, hayaller, anılar, niyetler hepsi birden üzerine çullanmıştı. Bunlar, birbirlerine ne kadar karşıt görünürse, o kadar bir arada uyum sağlıyor, bir çift meydana getiriyor ve yerli yerine oturuyordu.</p>

  <p>Sonunda denkleşme mükemmel olmuş ve bütün dişliler birbirleriyle uyum sağlamıştı.</p>

  <p>Bir çekiş ve dişliler fermuar gibi kapandılar.</p>

  <p>Bekleme - başarısızlıkla, gücünün dalgalar halinde azalmasıyla, el yordamı yaptığı biçare araştırmalarla ve tek başına yaşadığı iktidarsızlığıyla dolu olduğu zaman - sonsuzların sonsuzu gibi görünmüş olsa bile, sağlanan denkleşme bütün bunları ortadan kaldırmıştı. Her şeyi ortadan kaldıracaktı. O kadar feci bir şekilde meydana gelmiş olan o şeyi eski haline getirecekti.</p>

  <p>Bunu kim düşünmüştü ? Önemi yoktu, denkleşme yapılmıştı ve bu denkleşme çok mükemmeldi.</p>

  <p>Michael, pencereden hoş görünümlü Chelsea sokağından baktı ve gördüğü şeylerin bacakları olan kaygan şeyler mi, yoksa hepsinin Bay A.K.Ross mu olduğuna aldırmadı. Önemli olan şey, onların çalmış ve geri vermek zorunda oldukları şeydi. Artık Ross geçmişte kalmıştı. Onun ilgilendiği şey ise, bundan sonra olacaklardı.</p>

  <p>İri, bön bakışlı gözlerini az önce okumakta olduğu “Kubla Khan’”ın son satırlarına çevirdi. Denkleşme yapılmış ve fermuar çekilmişti.</p>

  <p>Kitabı kapadı ve onu cebine koydu.</p>

  <p>Geriye dönüş yolu artık açıktı. Ne yapması gerektiğini biliyordu. Sadece önce biraz alışveriş yapması gerekti, işe sonra koyulacaktı.</p>

  <p><br /></p>

  <h3 id="uQMrojidBg7SEJ52dBOlIQB" style="text-align: center;"><span style="font-weight:bold;">XXII</span></h3>

  <p><br /></p>

  <p>“Kim, sen mi ? Cinayetten mi aranıyormuşsun ? Richard, ne demek istiyorsun ?”</p>

  <p>Telefon Richard’ın elinde sallandı. Onu zaten kulağından biraz uzaklıkta tutuyordu, çünkü birisi yakın zamanda kulağın konduğu yere sakız yapıştırmışa benziyordu, fakat durum o kadar kötü değildi. Zira bir sokak telefonundan konuşuyordu, cihazın çalışması bile açıkça bir ihmal sonucu olmalıydı. Fakat Richard, deodorant reklamlarında gösterilen o kişinin başına geldiği gibi, bütün dünyanın sanki kendisinden biraz uzakta durduğunu hissetmeye başlamıştı.</p>

  <p>“Gordon,” dedi çekingenlikle, “Gordon öldürülmüş, öyle değil mi ?”</p>

  <p>Susan yanıtlamadan önce bir an durdu.</p>

  <p>“Evet, Richard,” dedi üzgün bir sesle, “fakat kimse bunu senin yaptığını düşünmüyor. Seni sorguya çekmek istiyorlar, şüphesiz, ama -”</p>

  <p>“Yani şimdi senin yanında polis yok mu ?”</p>

  <p>“Yok, Richard,” diye ısrar etti Susan. “Bak, niçin buraya gelmiyorsun ?”</p>

  <p>“Ve onlar beni aramıyorlar, öyle mi ?”</p>

  <p>“Hayır! Seni aradıkları fikrine, bu cinayeti senin işlediğini düşündükleri fikrine, nereden kapıldın, Tanrı aşkına ?”</p>

  <p>“Ee - yani, bunu bana bir arkadaşım söyledi.”</p>

  <p>“Kim ?”</p>

  <p>“Ee, onun adı Dirk Gently.”</p>

  <p>“Ondan bana daha önce hiç söz etmemiştin. Kim oluyor bu adam ? Sana başka bir şey söyledi mi ?”</p>

  <p>“Beni hipnoz etti ve, ee, benim kanala atlamama neden oldu ve, ee, yani aslında bu şey</p>

  <p>Telefonun öbür ucunda çok uzun bir sessizlik oldu.</p>

  <p>“Richard,” dedi Susan, sonunda bir çeşit sakinlikle -bu, olaylar ne kadar kötü gözükse de, durumun gitgide daha çok kötüleşmemesi için hiç bir neden olmadığını kavrayan insanların üzerine çöken cinsten bir sakinlikti -“buraya gel. Seni görmeye ihtiyacım olduğunu söyleyecektim, ama sanırım senin beni görmeye daha çok ihtiyacın var.”</p>

  <p>“Belki polise gitmem daha iyi olacak.”</p>

  <p>“Polise daha sonra gidersin, Richard, lütfen. Birkaç saat pek fazla fark etmez. Ben… Ben düşünmekte bile zorluk çekiyorum. Richard, her şey o kadar feci ki… Sadece burada olman bile, yardımcı olacak. Neredesin ?”</p>

  <p>“Tamam,” dedi, Richard. “Yirmi dakika içinde senin yanında olacağım.”</p>

  <p>“Pencereyi açık bırakayım mı, yoksa kapıyı mı kullanmak istersin,” dedi kız, burnunu çekerek.</p>

  <p><br /></p>

  <h3 id="ulsuyx43oQk6ZoMo3XzA9L3" style="text-align: center;"><span style="font-weight:bold;">XXIII</span></h3>

  <p><br /></p>

  <p>“Hayır, lütfen,” dedi Dirk, Bayan Pearce’ın elini tutup Maliye’den gelen mektubu açmasını engellerken, “bundan daha önemli şeyler var.”</p>

  <p>Karanlık içindeki ofisinde dalmış olduğu düşüncelerden artık sıyrılmıştı ve heyecanlı bir havası vardı. Dirk, iş yerine dönerken yanında getirdiği en son yersiz savurganlık örneğinin Bayan Pearce tarafından affedilmesini sağlamak için, gerçek bir maaş çekine gerçek imzasını atmak zorunda kalmıştı ve kızın sadece orada oturup pervasız bir şekilde vergi memurundan gelen mektupları açması, onun bu cömert jestini tamamıyla yanlış anlaması demek olurdu.</p>

  <p>Kız zarfı bir kenara bıraktı.</p>

  <p>“Gel!” dedi Dirk. “Sana göstermek istediğim bir şey var. Senin tepkini çok dikkatli bir şekilde inceleyeceğim.”</p>

  <p>Aceleyle kendi odasına girdi ve masasına geçip oturdu.</p>

  <p>Kız onu sabırlı bir şekilde izledi ve karşısına oturdu. Masanın üzerinde duran yersiz savurganlığın yeni örneğini dikkate almaz gibi yaptı.</p>

  <p>Kız, kapıdaki parlak pirinç tabelaya epeyce fazla sinirlenmişti, fakat bu kırmızı renkli büyük basma tuşları olan gülünç telefonun hor görmeye bile değmeyeceğini düşünüyordu. Çekin karşılıksız çıktığını öğrenmeden önce de gülümsemek gibi aceleci bir davranış göstermiyecekti. Adam, onun için imzalamış olduğu son çeki, gün sona ermeden önce geri almıştı, kendi değişiyle, onun “yanlış ellere düşmesini<sup>1</sup>’ önlemek için. Yanlış eller, herhalde, kızın banka müdürünün elleriydi.</p>

  <p>Adam kıza masanın üzerinden bir kağıt parçası uzattı. Kız kağıdı aldı ve ona baktı. Sonra kağıdı baş aşağı çevirdi ve ona yeniden baktı. Kağıdın arka yüzüne de baktıktan sonra, onu masanın üzerine koydu.</p>

  <p>“Evet ?” diye sordu Dirk. “Bu sence nedir ? Söyle bana!”</p>

  <p>Bayan Pearce içini çekti.</p>

  <p>“Bir sayfa daktilo kağıdının üzerine mavi keçe kalemle bir sürü anlamsız şekil yapılmış,” dedi kız. “Onları herhalde siz yaptınız.”</p>

  <p>“Hayır!” diye bağırdı Dirk, “Yani, evet,” diye kabul etti, “fakat sadece bunun sorunun yanıtı olduğuna inandım için!”</p>

  <p>“Hangi sorunun ?”</p>

  <p>“Hokkabazlık numarasının yarattığı sorunun!” dedi Dirk, masaya vurarak, “Sana söylemiştim.”</p>

  <p>“Evet, Bay Gently, bir çok kere söylediniz. Bunun basit bir hokkabazlık numarası olduğunu düşünüyorum. Televizyonda gösterdikleri gibi.”</p>

  <p>“Arada şu fark var - bu numara tamamıyla imkânsız!”</p>

  <p>“İmkânsız olamaz, yoksa onu yapamazdı. Mantık bunu gösteriyor.”</p>

  <p>“Kesinlikle!” dedi Dirk heyecanla. “Kesinlikle! Bayan Pearce, siz nadir bir kavrayış ve sezgi sahibi olan bir hanımsınız.”</p>

  <p>“Teşekkür ederim, efendim, artık gidebilir miyim ?”</p>

  <p>“Bekle! Daha bitirmedim! Daha çok işimiz var! Bana kavrayışının ve sezginin derinliğini gösterdin, izin ver de, ben de sana kendiminkini göstereyim.”</p>

  <p>Bayan Pearce sabırla iskemleye çöktü.</p>

  <p>“Sanırım,” dedi Dirk, “bundan etkileneceksin. Şunu düşün. Çözülmez bir problem. Bunun çözümünü bulmak için zihnimde küçük daireler çizerek durmadan aynı çıldırtıcı şeylerin çevresinde dönüp duruyordum. Açıkça görülüyordu ki, yanıtı bulmadan başka bir şey düşünmem mümkün olmayacaktı, fakat aynı şekilde eğer başka bir şey düşünecek olursam, sorunun yanıtını nasıl BULACAKTIM ? Bu kısır döngüden nasıl çıkabilirdim ? Bana nasıl çıkacağımı sor.”</p>

  <p>“Nasıl ?” diye sordu Bayan Pearce, söz dinleyerek, fakat isteksiz bir şekilde.</p>

  <p>“Yanıtın ne olduğunu yazarak!” dedi Dirk, heyecanla, “İşte yanıt burada!” Kağıt parçasının üzerine zafer kazanmış bir tavırla vurdu ve dudaklarında hoşnut bir gülümsemeyle arkasına yaslandı.</p>

  <p>Bayan Pearce ona aptal aptal baktı.</p>

  <p>“İşte böylece,” diye sürdürdü Dirk, “artık zihnimi yeni ve ilginç sorunlara çevirebileceğim, örneğin…”</p>

  <p>Anlamsız şekillerle doldurulmuş kağıt parçasını aldı ve kıza gösterdi.</p>

  <p>“Hangi dilde yazılmış bu ?” diye sordu, kısık ve esrarlı bir sesle.</p>

  <p>Bayan Pearce ona aptal aptal baktı.</p>

  <p>Dirk kağıdı bıraktı, ayaklarını masanın üzerine koydu ve ellerini başının arkasında kavuşturup başını geriye attı.</p>

  <p>“Ne yaptığımı anladın mı ?” diye tavana sordu. Tavan bu kadar ani olarak konuşmanın içine çekilince sanki biraz ürker gibi oldu. “Sorunu çok zor ve nerdeyse çözülmez bir bulmacadan sadece bir dil sorununa çevirdim. Her ne kadar, bu sorun da çok zor ve neredeyse çözülmez olsa bile.”</p>

  <p>Dikkatli bakışlarını yeniden Janice Pearce’a çevirdi.</p>

  <p>“Haydi,” diye kışkırttı, “bunun çılgınca bir şey olduğunu söyle - fakat yine de işe yarayabilir!”</p>

  <p>Janice Pearce boğazını temizledi.</p>

  <p>“Bu çılgınca bir şey,” dedi kız, “inanın bana.</p>

  <p>” Dirk yan döndü ve koltuğuna yanlamasına yığıldı. Rodin tuvalete gittiği zaman, modeli de buna benzer bir şey yapmış olabilirdi.</p>

  <p>Ansızın çok yorgun ve canı sıkkın göründü.</p>

  <p>“Biliyorum,” dedi adam, alçak ve bezgin bir sesle, ‘ bir yerlerde çok yanlış olan bir şey var. Ve bunu düzeltmek için Cambridge’e gitmem gerektiğini biliyorum. Fakat sorunun ne olduğunu bilseydim, daha az korkacaktım…”</p>

  <p>“Ben artık işime dönebilir miyim ?” dedi Bayan Pearce.</p>

  <p>Dirk ona kederli bir bakış attı.</p>

  <p>“Evet,” dedi bir iç çekmeyle, “fakat hiç olmazsa - hiç olmazsa bana şunu söyle” - parmak uçlarıyla kağıda hafifçe vurdu - “bunun hakkında ne düşünüyorsun ?”</p>

  <p>“Çocuksu bir şey olduğunu düşünüyorum” dedi Janice Pearce, açık yüreklilikle.</p>

  <p>“Ama - ama - ama!” dedi adam, hayal kırıklığı içinde masaya vurarak. “Anlamak için çocuksu olmak zorunda olduğumuzu anlamıyor musun ? Sadece bir çocuk nesneleri tam bir açıklıkla görebilir, çünkü görmeyi beklemediğimiz şeyleri görmemizi engelleyen bütün o filtreler onlarda gelişmemiştir.”</p>

  <p>“O zaman, niçin gidip bir çocuğa sormuyorsunuz ?”</p>

  <p>“Teşekkür ederim, Bayan Pearce,” dedi Dirk şapkasına uzanarak, “bir kere daha benim için değeri ölçülemez bir yardımda bulundunuz. Bunun için size derinden minnettarım.”</p>

  <p>Aceleyle dışarıya çıktı.</p>

  <p><br /></p>

  <h3 id="uvIa7kgybDtIZ9EILV7TGD5" style="text-align: center;"><span style="font-weight:bold;">XXIV</span></h3>

  <p><br /></p>

  <p>Richard, Susan’ın dairesine doğru giderken hava kapanmaya başlamıştı. Sabahleyin güne büyük bir heves ve canlılıkla başlayan gökyüzü, formunu kaybetmeye başlamış, ıslak ve kokmuş bir bulaşık bezine benzeyen normal İngiliz havasına dönmüştü. Richard bir taksi çağırdı ve gideceği yere birkaç dakikada vardı.</p>

  <p>“Onların hepsini sürmek lazım,” dedi taksi sürücüsü, durdukları zaman.</p>

  <p>Sürücünün söylediği tek bir kelimeyi bile dinlememiş olduğunu farkeden Richard, “Ee, kimi sürmek lazım ?” dedi.</p>

  <p>“Ee-” dedi sürücü. O da ansızın kendi ağzından çıkanları kendisinin de dinlemediğini farketmişti, “ee, topunu birden. Topunu birden defetmek lazım, ben bunu bilir, bunu söylerim. Başbelası veletlerini de,” diye ekledi adam.</p>

  <p>“Haklı olabilirsin,” dedi Richard ve aceleyle binaya girdi.</p>

  <p>Kızın dairesinin ön kapısına gelince, içerden Susan’ın viyolonselinin ağır ve heybetli bir melodiyi çaldığını duydu. Kızın müzikle uğraşmasından memnuniyet duydu. Kız, viyolonselini çaldığı zaman, duygusal bakımdan şaşırtıcı bir kendi kendisine yeterlilik ve kontrol kazanıyordu. Adam, onunla çaldığı müzikle arasında tuhaf ve olağanüstü bir ilişkinin var olduğunu farketmişti. Kız ne zaman kendisini heyecanlı veya üzgün hissetse, benliğini tamamen verip müzik çalar, bunun sonucunda tazelenmiş ve sakinleşmiş olurdu.</p>

  <p>Bununla birlikte, aynı müziği yeniden çaldığı zaman, kız bütün o duyguları yeniden yaşar ve büyük bir ruhsal sarsıntı geçirirdi.</p>

  <p>Adam, kızın dikkatini dağıtmamak için elinden geldiğince ses çıkarmadan içeriye girdi.</p>

  <p>Kızın müzik çalıştığı küçük odanın önünden parmaklarını ucuna basarak geçti, fakat kapı açıktı, bu yüzden durdu ve devam etmesini hafifçe işaret ederek ona baktı. Kızın solgun ve içine dönük bir görünüşü vardı, fakat adama bir gülümseme yakıp söndürdü ve ani bir şiddetle yayı çekmeye devam etti.</p>

  <p>Güneş, tam o sırada, çok nadir başarabildiği kusursuz bir zamanlamayla, yağmur bulutlarının arasından bir an için sıyrıldı ve kız viyolonselini çalarken, fırtına yüklü bir ışık onun ve çalgının soluk koyu kahverengi tahtasının üzerine düştü. Richard olduğu yerde mıhlandı. Günün karmaşıklığı, bir an için sakinleşti ve saygılı bir uzaklığa çekildi.</p>

  <p>Adam, müziğin kimin eseri olduğunu anlayamamıştı, fakat Mozart’a benziyordu ve kızın öğrenmesi gereken bir Mozart eseri olduğunu söylediğini hatırladı. Sessizce yürümesine devam etti, beklemek ve dinlemek için oturdu.</p>

  <p>Sonunda Susan çaldığı parçayı bitirdi ve bir dakika süren bir sessizlikten sonra adamın yanına geldi. Kız gözlerini kırpıştırdı, gülümsedi, Richard’a uzun uzun sarıldı, bütün vücudu titriyordu, sonra adamın kollarından sıyrıldı ve telefonun ahizesini yerine koydu. Genellikle müzik çalışırken, ahizeyi yerinden kaldırırdı.</p>

  <p>“Kusura bakma,” dedi kız, “durmak istemedim.” Sanki biraz can sıkıcı bir şeymiş gibi aceleyle gözyaşını sildi. Sen nasılsın, Richard ?”</p>

  <p>Adam omuzlarını silkti ve kıza şaşkın şaşkın baktı. Bu konuda söyleyecek başka bir şeyi yoktu.</p>

  <p>“Biraz sulu gözlüyüm bu gün, korkarım,” dedi Susan, bir iç çekmeyle, “Kusura bakma. Biraz kendimi…” Başını hızlı hızlı salladı. “Bunu kim yapmış olabilir ?”</p>

  <p>“Bilmiyorum. Delinin biri. Bence, bunu kimin yapmış olduğunun önemli değil.”</p>

  <p>“Doğru,” dedi kız. “Bak, ee, öğle yemeği yedin mi ?”</p>

  <p>“Hayır, yemedim. Susan, sen çalmana devam et ve ben buzdolabına bir bakayım. Bu konuyu biraz bir şeyler yedikten sonra konuşabiliriz.”</p>

  <p>Susan başıyla olur diye işaret etti.</p>

  <p>“Tamam,” dedi kız, “sadece…”</p>

  <p>“Evet ?”</p>

  <p>“Yani, aslında şu an için Gordon hakkında konuşmak istemiyorum. Olayı iyice sindirinceye kadar. Kendimi çok kötü bir duruma düşmüş hissediyorum. Eğer ona biraz daha yakın olsaydım, daha kolay olacaktı, fakat yakın değildim ve hazırda bir tepkim olmamasından biraz rahatsızlık duyuyorum. Bu konuda konuşmakta bir sorun yok, sadece geçmiş zaman kullanmak zorunda kalacaksın ve bu da…”</p>

  <p>Kız, bir an için adama sarıldı ve sonra bir iç çekmeyle sakinleşti.</p>

  <p>“Şu anda buz dolabında pek fazla bir şey yok,” dedi kız, “sanırım, biraz yoğurt ve açabileceğin bir kavanoz ringa balığı var. Eminim, gayret etsen yüzüne gözüne bulaştırabilirsin, ama aslında çok kolay. Tek dikkat edeceğim şey, onları yere dökmemek veya üzerine reçel bulaştırmamak.”</p>

  <p>Kız, adama sarıldı, öptü, ona kederli bir şekilde gülümsedi ve sonra yeniden müzik odasına çekildi.</p>

  <p>Telefon çaldı ve Richard onu açtı.</p>

  <p>“Alo ?” dedi adam. Yanıt gelmedi, ahizeden sadece rüzgara benzeyen bir ses geliyordu.</p>

  <p>“Alo ?” dedi yeniden, bekledi, omuzlarını silkti ve ahizeyi yerine koydu.</p>

  <p>“Birisi mi aradı ?” diye seslendi Susan.</p>

  <p>“Hayır, kimse yok,” dedi Richard.</p>

  <p>“Birkaç kere daha aynı şey oldu,” dedi Susan. “Sanırım bu derin nefes alan bir telefon sapığı.” Yeniden çalgısını çalmaya başladı.</p>

  <p>Richard mutfağa gitti ve buzdolabının kapısını açtı. Kendisi Susan kadar sağlıklı beslenme meraklısı değildi, bu yüzden buzdolabında bulduğu şeylerden pek o kadar hoşlanmadı. Fakat bir tepsinin üzerine güçlük çekmeden biraz ringa balığı, biraz yoğurt, biraz pirinç haşlaması ve birkaç portakal koymayı başardı - bunların yanında birkaç yağlı hamburger ve biraz patates kızartması da olsaydı yemeğin daha iyi olacağını düşünmemeye çalıştı.</p>

  <p>Bir şişe beyaz şarap buldu ve bütün bunların hepsini küçük yemek masasına taşıdı.</p>

  <p>Bir-iki dakika sonra, Susan yanına geldi. Çok sakin ve sinirlerine hakim bir hali vardı ve birkaç yudum yedikten sonra, ona kanala atlama olayı hakkında bir soru sordu.</p>

  <p>Richard başını şaşkınlık içinde salladı, kanal işini ve Dirk’i anlatmaya çalıştı.</p>

  <p>Adam kesik sözlerle anlattığı şeyin sonuna gelince, “Adı NE demiştin ?” diye sordu Susan, bir kaş çatmasıyla.</p>

  <p>“Ee, Dirk Gently,” dedi Richard, “yani öyle denebilir.”</p>

  <p>“Öyle mi denebilir?”</p>

  <p>“Ee, evet,” dedi Richard, sıkıntıyla içini çekerek. Dirk hakkında ne söylenirse söylensin, bu çeşit anlaşılmaz ve güvenilmez nitelendirmeler yapılması gerektiğini düşündü. Dirk’in mektup başlığında bile, adamın adından sonra bir sürü anlaşılmaz ve güvenilmez nitelikler sıralanmıştı. Günün daha erken saatlerinde, üzerinde düşüncelerini düzenlemek için boş yere uğraştığı o kağıt parçasını cebinden çıkardı.</p>

  <p>“Ben…“diye başladı, fakat kapının zili çaldı. Birbirlerine baktılar.</p>

  <p>“Eğer polis ise,” dedi Richard, “onları görsem iyi olacak. Böylece bu işi de halletmiş oluruz.”</p>

  <p>Susan iskemlesini geriye itti, ön kapıya gitti ve dış kapıyla konuşma cihazını eline aldı.</p>

  <p>“Alo ?” dedi kız.</p>

  <p>“Kim ?” dedi bir an sonra. Dinlerken, kaşlarını çattı, sonra geri dönüp Richard’a kaşlarını çattı.</p>

  <p>“Yukarıya gelseniz daha iyi olacak,” dedi, dostça olmayan bir sesle ve dış kapıyı açan düğmeye bastı. Geri gelip yerine oturdu.</p>

  <p>“Arkadaşın,” dedi kız, kelimenin üzerine basarak, “Bay Gently.”</p>

  <p>Elektronik Keşiş‘in günü çok iyi geçiyordu ve atıyla heyecanlı bir dörtnal tutturdu. Yani, heyecanlı bir şekilde, atını dörtnal koşması için mahmuzladı ve atı da, heyecansız bir şekilde, koşmaya başladı.</p>

  <p>Bu dünyanın hoş bir dünya olduğunu düşündü, Keşiş. Burasını sevmişti. Bu dünyanın kime ait olduğunu ve nereden geldiğini bilmiyordu, fakat kendisi gibi eşsiz ve olağanüstü yetenekleri olan birisi için çok tatminkar bir yer olduğu belliydi.</p>

  <p>Burada değeri anlaşılmıştı. Bütün gün boyunca insanlara yaklaşmış, onlarla konuşmuş, dertlerini dinlemiş ve sonra sakin bir şekilde o üç sihirli sözü söylemişti, “Ben size inanıyorum.”</p>

  <p>Bu sözlerin etkisi her zaman heyecan verici olmuştu. Bu dünyanın üzerindeki insanlar da bu sözleri arada sırada birbirlerine söylüyorlardı, ama Keşişin mükemmel bir şekilde çıkarmak için programlanmış olduğu o derin ve içten ses tonunu çıkarmayı başarmaları, görünüşe göre, çok enderdi.</p>

  <p>Kendi dünyasında herkes ona olağan bir şey gözüyle bakmıştı. Herkes, ondan kendileri için ve kendilerini rahatsız etmeden bir şeylere inanmasını beklemişti. Orada, birisi bir başkasının kapısına yeni ve önemli bir fikirle veya öneriyle veya hatta yeni bir inançla geldiği zaman, alacağı yanıt, “Git de onu Keşişe anlat,” olurdu. Ve Keşiş oturup dinler ve her şeye sabırla inanırdı, fakat kimse daha fazla bu konuyla ilgilenmezdi.</p>

  <p>Her bakımdan mükemmel olan bu dünyada, ortaya sadece tek bir sorunun çıkmış olduğu söylenebilirdi. Sık sık, o sihirli sözleri söyledikten sonra, konu hemen paraya geliyordu ve Keşişin hiç parası yoktu - bu eksiklik, diğer her bakımdan çok umut verici bazı tanışmaları çabucak boşa çıkarmıştı.</p>

  <p>Belki biraz para bulsa iyi olacaktı - ama nereden ?</p>

  <p>Bir an için atının dizginlerini çekti, at minnettar bir şekilde hemen durdu ve yol kenarındaki otları yemeğe başladı. At, bu bir aşağı bir yukarı dört nala gidişlerin ne amaçla yapıldığını bilmiyordu ve umurunda da değildi. Tek ilgilendiği şey, dört nala gidişleri sırasında yol kenarında ucu bucağı olmayan bir yemek masasının yanından geçmesiydi. Elinde fırsat varken o anın keyfini çıkarmaya baktı.</p>

  <p>Keşiş, yolu baştan aşağıya dikkatle süzdü. Yol ona oldukça tanıdık gelmişti. Yeniden bakmak için atı biraz öteye sürdü. At, birkaç metre ötede yemeğine devam etti.</p>

  <p>Evet. Keşiş, geçen gece buradan geçmişti.</p>

  <p>İyice hatırlıyordu, veya ona benzer bir şeydi. İyice hatırladığına inanıyordu ve önemli olan şey de buydu. Şu anda bulunduğu yer, her zamankinden daha karışık bir kafayla yürümüş olduğu o yerdi ve tam bir sonraki köşede, eğer yeniden yanılmıyorsa, o küçük yol kenarı tesisi bulunuyordu ki, orada o hoş adamın - kendisine ateş ettiği zaman çok tuhaf davranan o hoş adamın - arabasının arkasına binmişti.</p>

  <p>Belki orada biraz para olabilirdi ve bunu ona verirlerdi. Acaba ? Bunu anlayabilirdi. Atı bir kere daha yemeğinden alıkoydu ve oraya doğru dört nala gitmeye başladı.</p>

  <p>Benzin istasyonuna yaklaştığı zaman, bir arabanın etrafı hiçe sayarcasına park etmiş olduğunu farketti. Arabanın park edilme açısı, onun benzin almak gibi adi bir şey için orada olmadığını ve yolun kenarında doğru düzgün park etmeyecek kadar önemli olduğunu gösteriyordu. Benzin almak için gelecek herhangi bir araba, elinden geldiğince onun etrafında manevra yapmak zorundaydı. Araba, üzerinde çizgiler ve armalar olan beyaz renkli bir arabaydı ve önemli görünüşlü ışıkları vardı.</p>

  <p>Keşiş, ön avluya gelince, attan indi ve atını bir benzin pompasına bağladı. Küçük dükkana doğru yürüdü ve içeride koyu renk mavi üniforma ve siperli bir şapka giymiş bir adamın arkası kendisine dönük olarak durduğunu gördü. Adam, parmaklarını kulaklarının içinde çevirirken, aşağıya yukarıya sıçrıyordu ve kasanın arkasındaki adamın üzerinde derin bir etki bıraktığı apaçık ortadaydı.</p>

  <p>Keşiş, huşu içinde yerinde mıhlanmış olarak onu seyretti. Keşiş, ansızın, bu adamın böyle bir coşku yaratabildiği için bir çeşit Tanrı olması gerektiğine, bir bilim adamını bile etkileyecek kadar zahmetsizce inandı. Nefesini tutarak ona tapınmayı bekledi. Adam, bir an sonra geri döndü, dükkandan çıktı, Keşişi gördü ve olduğu yerde durdu.</p>

  <p>Keşiş, Tanrının ondan bir tapınma hareketi beklediğini düşündü, bu yüzden saygıyla parmaklarını kulaklarının içinde çevirirken aşağıya yukarıya şıçradı.</p>

  <p>Tanrısı, ona bir an için dik dik baktı, sonra onu yakaladı, geri döndürdü, arabanın üzerine kolları açık olarak yapıştırdı ve üzerinde silah var mı diye aramaya başladı.</p>

  <p>Dirk, dairenin içine küçük ve tıknaz bir fırtına gibi daldı.</p>

  <p>“Bayan Way,” dedi kızın biraz isteksizce uzattığı elini kavrayarak ve tuhaf şapkasıyla selam vererek. “Sizinle tanışmak tarifi olmayan büyük bir zevk, fakat aynı zamanda çok derin bir üzüntü kaynağı, zira tanışma vesilemiz size en derin duygularımla baş sağlığı dileğimi sunmamı gerektiriyor. Bana inanmanızı isterim ki, eğer çok ciddi ve büyük bir olay söz konusu olmasaydı, sizi acılı halinizde hiçbir şekilde rahatsız etmek istemezdim. Richard - hokkabazlık numarası sorununu çözdüm, olağanüstü bir şey.”</p>

  <p>Adam, hızla odanın içine girdi ve üzerine şapkasını koyduğu küçük yemek masasında boş duran bir iskemleye kendini bıraktı.</p>

  <p>“Bizim kusurumuza bakma, Dirk dedi Richard, soğuk bir edayla.</p>

  <p>“Hayır, Korkarım siz benim kusuruma bakmayacaksınız,” diye yanıtladı Dirk. “Bulmaca çözüldü ve bu çözüm o kadar hayret verici bir şey ki, onu bulmam için sokaktan geçen yedi yaşındaki bir çocuk gerekti. Fakat bu çözüm, hiç bir şüpheye yer vermeyecek şekilde, kesinlikle hiç bir şüpheye yer vermeyecek şekilde, doğru bir çözüm. ‘O zaman, çözüm nedir? diye soracaksın -veya eğer fırsat bulabilirsen, ki bulamazsın, soracaksın -bu yüzden seni zahmetten kurtarayım ve soruyu senin için ben sorayım ve yanıtını da vereyim: Sana bunu söylemeyeceğim, çünkü bana inanmayacaksın. Bunun yerine, sana bu öğleden sonra onun ne olduğunu göstereceğim.</p>

  <p>“Şuna emin ol ki, bu her şeyi açıklıyor. Hokkabazlık numarasını açıklıyor. Bulduğun notu açıklıyor - bu bana her şeyi kesinlikle açıklayabilirdi, fakat ben bir aptalım. Ve bu, o eksik sorunun ne olduğunu veya - işin önemli noktası bu - o eksik BİRİNCİ sorunun ne olduğunu açıklıyor.”</p>

  <p>“Hangi eksik soru?” dedi Richard, ortaya çıkan ani sessizlikle kafası karışıp bulduğu ilk konuşma fırsatına atılırken.</p>

  <p>Dirk, sanki karşısındaki bir aptalmış gibi gözlerini kırpıştırdı. “III. George’un sorduğu sorulardan eksik olanı, tabii,” dedi.</p>

  <p>“Kime sorduğu ?”</p>

  <p>“Profesöre, tabii,” dedi Dirk sabırsızlıkla. “Söylediğin şeyleri hiç dinlemez misin sen ? Her şey açıkça ortada!” diye bağırdı, masaya vurarak. “Bu o kadar açıkça ortada olan bir şey ki, beni çözümü görmekten alıkoyan tek şey, bunun TAMAMİYLE İMKÂNSIZ olması gibi önemsiz bir nokta oldu. Bir zamanlar Sherlock Holmes imkânsızı ortadan kaldırırsanız, geriden kalan şey, ne kadar ihtimal dışı bile olsa, beklenen yanıt olmalıdır, demiş. Ben, ise, imkânsızı ortadan kaldırmayı istemiyorum. O zaman, haydi gidelim.”</p>

  <p>“Olmaz.”</p>

  <p>“Ne ?” Dirk, bu beklenmedik - veya hiç olmazsa kendisi için beklenmedik - karşı koymanın geldiği Susan’a bakışlarını çevirdi.</p>

  <p>“Bay Gently,” dedi Susan, çok sert bir ifadeyle, “Niçin Richard’ı polisler tarafından arandığı düşüncesine sevkederek aldattınız ?”</p>

  <p>Dirk kaşlarını çattı.</p>

  <p>“Fakat o polis tarafından aranıyordu,” dedi adam, “ve hâlâ aranıyor.”</p>

  <p>“Evet, ama sadece bazı sorulara yanıt vermesi için. Katil zanlısı olarak değil.”</p>

  <p>Dirk gözlerini aşağıya indirdi.</p>

  <p>“Bayan Way,” dedi, “Polis kardeşinizi kimin öldürdüğünü bulmakla ilgileniyor. Ben ise, en derin saygılarımla, bununla ilgilenmiyorum. Şunu itiraf edeyim: Bu, olayı aydınlatacak bir nokta olabilir, fakat aynı şekilde rastgele bir delinin işi de olabilir. Benim bilmek istediğim şey, hâlâ da bunu çok bilmek istiyorum, RICHARD’IN NEDEN DÜN GECE BU DAİREYE TIRMANMIŞ OLDUĞU.”</p>
</body>
</html>
