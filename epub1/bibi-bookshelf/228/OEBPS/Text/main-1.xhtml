<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h3 style="text-align: center;"><span style="font-weight:bold;">I</span></h3>

  <p><br /></p>

  <p>Bu sefer ortada hiçbir şahit olmayacaktı.</p>

  <p>Bu sefer sadece ölü toprak ile gök gürültüsü vardı ve bir de, dünyanın en önemli olaylarının pek çoğuna eşlik ettiği görülen, kuzey-doğu yönlü o dinmek bilmeyen hafif yağmur.</p>

  <p>Önceki günün ve daha önceki günün fırtınaları ve bir önceki haftanın selleri artık dinmişti. Gökyüzü hâlâ yağmur yüklüydü, fakat yaklaşan akşam karanlığında yağan şey sadece kasvetli bir serpintiydi.</p>

  <p>Bir rüzgâr, karanlığa bürünmeye başlanan ovanın, alçak tepelerin ve derinliği olmayan bir vadinin üzerinde sertçe esiyordu. Vadinin içinde kuleye benzer, çamurun karabasanına bulanmış, tek başına duran eğik bir yapı vardı.</p>

  <p>Bu, kararmış bir kule kalıntısıydı. Cehennemin en korkunç çukurlarının birinden püskürmüş bir magma parçası gibi duruyordu. Kendi ağırlığının dışında, sanki daha ürkütücü bir şeyin baskısı altındaymış gibi eğilmişti. Ölmüş bir şeye benziyordu, çok uzun zaman önce ölmüş.</p>

  <p>Tek görülen hareket, vadinin dibinde bir çamur ırmağının kulenin yanından ağır ağır akmasıydı. Irmak, bir mil kadar sonra, dar ve derin bir yarıktan girip yeraltında kayboluyordu.</p>

  <p>Fakat akşamın karanlığı arttıkça kulenin tamamıyla cansız olmadığı ortaya çıktı. Yapının derinliklerinde sönük kırmızı bir ışık vardı.</p>

  <p>Güçlükle görülebilen bir ışıktı bu - bu sefer onu görecek kimse, hiçbir şahit yoktu, fakat ne de olsa, bu bir ışıktı. Işık, her birkaç dakikada bir, biraz daha arttı, biraz daha parlaklaştı ve sonra yavaş yavaş neredeyse sönecek gibi soldu. Aynı zamanda, hafif ve tiz bir ses rüzgarda dalgalandı, bir feryat gibi yükseldi ve sonra o da azalıp kayboldu.</p>

  <p>Zaman geçti, sonra başka bir ışık belirdi. Bu, daha küçük ve hareket eden bir ışıktı. İlk önce zemin katta ortaya çıktı ve sallanarak kuleyi dolandı,yol alırken arada sırada duruyordu. Sonra ışık ile onu taşıyan ve gölgeler içinde güçlükle ayırt edilen bir şekil, içeriye girip bir kere daha ortadan kayboldu.</p>

  <p>Bir saat geçti ve sonunda mutlak bir karanlık ortalığı sardı. Dünya ölü gibi görünüyordu, bomboş bir gece.</p>

  <p>Işık, daha sonra kulenin zirvesine yakın bir yerde yeniden ortaya çıktı. Işığın gücü, bu sefer belli bir gayesi varmış gibi artmaya başlamıştı. Hızla daha önce erişmiş olduğu parlaklık derecesine ulaştı ve büyümeye devam etti, durmadan gücü artıyordu. Ona eşlik eden tiz ses, bir feryat haline dönüşecek şekilde keskinleşti. Feryat gittikçe yükseldi. Sonunda ses, kör edici bir sese ve ışık ise, sağır edici bir kızıllığa dönüştü.</p>

  <p>Sonra ansızın ikisi birden kesildi.</p>

  <p>Sessiz karanlık, saniyenin binde biri kadar sürdü.</p>

  <p>Kulenin altındaki çamurun derinliklerinden, soluk renkli yeni bir ışık, şaşırtıcı bir şekilde göründü ve büyüdü. Gökyüzü dişlerini sıktı, bir çamur dağı yıkıldı, toprak ile gökyüzü birbirine kükredi, bulutları lekeleyen iğrenç bir pembelik, ani bir yeşillik ve etkisi süren bir portakal rengi ortaya çıktı ve sonunda gece derin ve korkunç bir karanlığa büründü. Suyun yumuşak şırıltısı dışında başka bir ses kalmadı.</p>

  <p>Fakat sabahleyin güneş alışılmamış bir parlaklıkla yükseldi. Bu yeni gün daha ılık, daha berrak ve daha parlak bir gündü veya öyle görünüyordu veya eğer orada olayı kavrayabilecek birisi olsaydı, öyle görünecekti -öncekilere göre daha canlılık taşıyan bir gün. Vadinin yıkık kalıntıları arasından berrak bir ırmak akıyordu.</p>

  <p>Ve zaman gerçekten geçmeye başladı.</p>

  <p><br /></p>

  <h3 id="uUAOfY9K9AYae9jgoACbAyB" style="text-align: center;"><span style="font-weight:bold;">II</span></h3>

  <p><br /></p>

  <p>Elektronik bir Keşiş, yüksek ve kayalık bir tepede, canı sıkkın bir atın üstünde oturuyordu. Makina, kaba dokunmuş keşiş başlığının altından, kendisine sorun yaratan vadiye gözünü bile kırpmadan dikkatle bakıyordu.</p>

  <p>Gün sıcak bir gündü. Güneş, boş ve bulanık bir gökyüzünde dikilmiş duruyor, gri renkli kayalıkları ve bodur kavruk otları yakıp kavuruyordu. Kımıldayan hiçbir şey yoktu, hatta Keşiş bile hareketsizdi. Sadece atın kuyruğu bir parça oynuyor, havayı biraz harekete geçirmek amacıyla hafifçe sallanıyordu. Bunun dışında kımıldayan bir şey yoktu.</p>

  <p>Elektronik Keşiş, bulaşık makinası ve video kayıt cihazı gibi, zaman kaybını önlemek için yapılmış bir makinaydı. Bulaşık makinaları can sıkıcı tabakları sizin için yıkar, böylece sizi onları yıkama sıkıntısından kurtarır,video kayıt cihazları can sıkıcı televizyonu sizin için izler, böylece sizi izlemek sıkıntısından kurtarır. Elektronik Keşişler de sizin için bir şeylere inanır ve böylece, herkesin sizden inanmanızı beklediği bütün o şeylere inanmak gibi, gittikçe zahmeti artan bir işi yapmaktan sizi kurtarır.</p>

  <p>Ne yazık ki, bu Elektronik Keşiş‘te bir arıza meydana gelmişti, bunun sonucunda önüne gelen her şeye rastgele inanmaya başlamıştı. Hatta öyle şeylere inanmaya başlamıştı ki, Salt Lake City’de bile onlara inanılmakta güçlük çekilirdi. Şüphesiz, bu makinanın Salt Lake City’den haberi yoktu. Ne de, bu vadi ile Utah’daki Büyük Tuz Gölü arasındaki mesafeye kabaca karşılık gelen beş gigiliondan haberi vardı.</p>

  <p>Vadi ile aralarındaki sorun şuydu: Keşiş, o sırada vadinin, vadinin içindeki ve çevresindeki her şeyin - Keşişin kendisi ve atı da dahil olmak üzere- soluk pembe bir renkte olduğuna inanıyordu. Bu durum, herhangi bir şeyi herhangi bir başka şeyden ayırt etmeyi oldukça zorlaştırıyor, bu yüzden bir şey yapmayı veya bir yere gitmeyi imkânsızlaştırıyor veya hiç olmazsa güç ve tehlikeli bir hale sokuyordu. Keşişin hareketsizliğinin ve atın can sıkıntısının nedeni buydu. At, yaşamı boyunca pek çok aptalca şeye katlanmak zorunda kalmıştı, fakat bu son durumun bunların en aptalcası olduğunu gizlice düşünüyordu.</p>

  <p>Keşişin bu şeylere inanma süresi ne kadardı?</p>

  <p>Keşişe sorarsanız, sonsuza kadar. Dağları hareket ettiren veya bütün karşı delillere rağmen onların pembe renkte olduğuna sanan inanç, çok büyük bir kaya gibi, ne yaparsanız yapın, asla yerinden kımıldayamayacak bir inançtı. At ise, gerçekte bunun genellikle yirmi dört saat sürdüğünü biliyordu.</p>

  <p>Öyleyse, bu at nasıl bir şeydi ki, düşünebiliyor ve şüphe edebiliyordu? Bu, bir at için olağanüstü bir davranıştı, öyle değil mi? Belki, bu at da, olağanüstü bir attı?</p>

  <p>Hayır. Türünün göze hoş gelen ve sağlam yapılı bir örneği olmasının dışında, tamamıyla sıradan bir attı. Ona benzeyen atlar, yaşam bulunan yerlerin çoğunda birbirine yakın bir evrim sonucunda meydana gelmişlerdi. Atlar, her zaman açığa vurduklarından çok daha fazlasını anlamışlardır. Her gün, bütün gün boyunca, üstünde bazı yaratıklar taşımak ve onlar hakkında bir fikre sahip olmamak zordur.</p>

  <p>Diğer taraftan, her gün, bütün gün boyunca, başka bir yaratığın üstünde oturmak ve onlar hakkında en küçük bir fikir sahibi olmamak da kesinlikle mümkündür.</p>

  <p>Bu keşişlerin ilk modelleri üretildiği zaman, bunların ilk bakışta yapay nesneler olduğunu anlamanın önemli olduğu düşünülmüştü. Onların gerçek kişilere benzemek gibi tehlikeli bir durum yaratmaması gerekiyordu. Video kayıt cihazınızın, televizyon izlerken bütün gün kanepenin üzerinde uzanıp yatmasını istemezsiniz. Onun burnunu karıştırmasını, bira içmesini veya pizza ısmarlamasını istemezsiniz.</p>

  <p>Keşişler, böylece yenilik içeren bir modelde ve ata binme yeteneğine sahip olarak üretilmişti. Bu nokta önemliydi. Kişiler, hatta nesneler, atın üzerinde daha inandırıcı görünüyordu. Bu yüzden iki bacağın, daha normal olan on yedi, on dokuz veya yirmi üç bacak yerine, daha uygun ve daha ucuz olduğu düşünülmüştü. Keşişlere mor yerine pembeye çalan, pürüzlü olmak yerine düzgün bir deri verilmişti. Tek bir ağız ve burun yeterli olacaktı, fakat ona bir ek göz daha verilmişti, böylece keşişin tam iki tane gözü olmuştu. Gerçekten de garip görünüşlü bir yaratıktı. Fakat en inanılmaz şeylere inanmakta üstüne yoktu.</p>

  <p>Bu Keşiş ise, tek bir gün içinde kendisine inanmak için çok fazla şey verilince, ilk arızasını yapmıştı. Bir yanlışlık eseri, aynı anda on bir televizyon kanalını izleyen bir video kayıt cihazına bağlanmıştı ve bu da mantık dışı devrelerinde bir hasara yol açmıştı. Şüphesiz, video kayıt cihazı sadece programları izlemekle yükümlüydü, onlara bir de inanmak zorunda değildi. Kullanma el kitaplarının önemli işte buradadır.</p>

  <p>Savaşın barış olduğuna, iyinin kötü olduğuna, ayın mavi peynirden yapılmış olduğuna ve Tanrının belli bir posta kutusu numarasına gönderilecek çok miktarda paraya ihtiyacı olduğuna inanmakla geçen çılgınca bir haftadan sonra, Keşiş bütün masaların yüzde otuz beşinin hünsa olduğuna inanmaya başlamış ve sonra tamamıyla bozulmuştu. Keşişlerin satıldığı dükkanda çalışan adam, makinanın yeni bir ana kumandaya ihtiyacı olduğunu söylemiş, fakat sonra yeni geliştirilmiş İki Yıldızlı Keşiş modelini göstermişti. Bu yeni model iki misli daha güçlüydü ve belleğinde can sıkıcı bir sistem hatasına neden olmaksızın, aynı anda on altı adet tamamıyla değişik ve çelişkili fikri taşımak için, yeni geliştirilmiş çok işlevli bir Negatif Kapasite bulunuyordu. Bunun yanı sıra,bu yeni model, iki misli daha hızlıydı ve ağzı en azından üç misli daha çok laf yapıyordu. Üstelik, yeni bir modele, eski modelin ana kumandasını yenileme maliyetinden daha ucuza sahip olabiliyordunuz.</p>

  <p>Yapılacak şey buydu. Ve öyle de yapılmıştı.</p>

  <p>Bozuk Keşiş makinası çöle gönderilmişti, orada canı ne isterse ona inanabilirdi, kendisine kötü davranıldığı fikri de buna dahildi. Atını birlikte götürmesine izin verilmişti, zira atların imalatı çok ucuzdu.</p>

  <p>Keşiş, değişik zamanlarda üç veya kırk üç veya beş yüz doksan sekiz bin yedi yüz üç olduğuna inandığı günler ve geceler boyunca çölde dolaşmış, basit Elektrik güvenini kayalara, kuşlara, bulutlara ve var olmayan bir fil-kuşkonmaz türüne verdikten sonra, sonunda buraya, bu yüksek kayanın üzerine, bütün derin inancına rağmen, pembe renkli olmayan bir vadinin karşısına gelmişti. Vadide en küçük bir pembelik yoktu.</p>

  <p>Zaman geçmeye devam etti.</p>

  <p><br /></p>

  <h3 id="uAVzVG3i957sWKxQY5RKwa9" style="text-align: center;"><span style="font-weight:bold;">III</span></h3>

  <p><br /></p>

  <p>Zaman geçiyor ve Susan beklemeye devam ediyordu.</p>

  <p>Susan bekledikçe ne kapı zili çalıyor, ne de telefondan bir ses geliyordu. Saatine baktı. Artık haklı bir şekilde öfkelenmeye başlama zamanın geldiğini hissetti. Aslında zaten öfkeliydi, fakat bunu bir bakıma kendisine ait bir zaman süresi içinde yapmıştı. Şu anda gerçekten artık adamın zaman süresine girmişlerdi. Trafik sıkışıklığı, aksilikler, genel olarak dalgınlık ve işi yavaştan alma da dikkate alınsa bile, adamın evden çıkmaları için verdiği en son sınır ve hazır olsa iyi olacağını söylediği zaman yarım saatten fazla aşılmıştı.</p>

  <p>Adamın başına korkunç bir şey geldiği düşüncesiyle üzülmeye çalıştı, fakat buna bir an için bile inanmadı. Onun başına hiçbir zaman kötü bir şey gelmezdi, fakat artık gelmesinin sırası geldiğini düşündü. Eğer yakın bir zamanda adamın başına kötü bir şeyler gelmezse, belki bu işi yapmayı kendisi üzerine alsa iyi olacaktı. Bu da iyi bir fikir sayılırdı.</p>

  <p>Kendini sinirli bir şekilde koltuğuna atıp televizyondaki haberleri seyretti. Haberler onu sinirlendirdi. Uzaktan kumandaya bastı ve kısa bir zaman için başka bir kanalı izledi. Gösterilen programın ne olduğunu bilmiyordu, fakat bu da onu sinirlendirdi.</p>

  <p>Belki telefon etmesi gerekiyordu. Eğer telefon ederse, Allah belasını versindi. Belki, eğer kendisi telefon ederse, aynı anda adam da telefon edebilir ve kendisine ulaşamayabilirdi.</p>

  <p>Bunu düşünmüş olduğunu bile kabul etmeyi reddetti.</p>

  <p>Allahın belası adam, neredeydi? Onun nerede olduğu kimin umurundaydı? Kendisinin değil, bunu kesin olarak söyleyebilirdi.</p>

  <p>Aynı şeyi peş peşe üç defa yapmıştı. Bir şeyin peş peşe üç defa yapılması yeterdi. Öfkeli bir şekilde bir kere daha kanal değiştirdi. Bilgisayarlar üzerinde bir program vardı. Bilgisayarlar ve müzik konusunda yapabileceğiniz şeylerle ilgili bazı yeni gelişmeler anlatılıyordu.</p>

  <p>Artık tamamdı. Artık gerçekten tamamdı. Saniyeler önce artık bunun son olduğunu kendisine söylemiş olduğunu biliyordu, fakat şimdi artık kesinlikle sondu.</p>

  <p>Ayağa fırladı ve adres defterini öfkeyle yakalayarak telefona gitti. Hızla onun sayfalarını döndürdü ve bir numara çevirdi.</p>

  <p>“Alo, Michael? Evet, ben Susan. Susan Way. Bu akşam, eğer, serbest olursam, seni aramamı söylemiştin ve ben de bir çukurda cansız yatmayı tercih ederim, demiştim. Hatırladın mı? Her neyse, aniden farkına vardım ki, tamamıyla ve kesinlikle serbestim ve yakın çevremde şöyle işe yarar bir çukur yok. Sana önerim, şansın varken harekete geçmen, yarım saat sonra Tangiers Klübünde olacağım.”</p>

  <p>Ayakkabılarını ve mantosunu giydi. Günlerden Perşembe olduğunu, telesekretere yeni bir kaset koyması gerektiğini hatırlayınca durdu. İki dakika sonra ön kapıdan çıkmıştı. En sonunda telefon çaldığı zaman, telesekreteri tatlı bir sesle, Susan Way’in şu anda telefona gelemeyeceğini, fakat eğer arayan kimse bir mesaj bırakırsa, mümkün olan en kısa zamanda onu arayacağını söyledi. Belki.</p>

  <p><br /></p>

  <h3 id="umlbHx2ez97RN9ip6kzi4T5" style="text-align: center;"><span style="font-weight:bold;">IV</span></h3>

  <p><br /></p>

  <p>Eski günleri hatırlatan soğuk bir kasım akşamıydı.</p>

  <p>Ayın solgun ve rengi atmış bir görünüşü vardı, sanki böyle bir gecede yataktan çıkmaması gerekiyordu. İsteksizce yükseldi ve hasta bir hayalet gibi gökte asılı kaldı. Ay ışığının altında ve sağlığa zararlı eğrelti otlarından yükselen sisin içinde Cambridge’deki St. Cedd’in kulelerinin ve taretlerinin donuk ve bulanık bir görüntüsü vardı. Burası, yüzyıllar boyunca, çeşitli devirlere ait çok sayıda hayalet binanın üst üste yığılmasından meydana gelmişti. Viktorya devrinin yanında Orta Çağ, Tudor devrinin yanında Odeon vardı. Ancak sisle örtüldükleri zaman, aralarında uzaktan bir ilişki varmış gibi görülüyordu.</p>

  <p>Bu binaların arasında bazı şekiller, bir sokak lambasının verdiği solgun ışıktan diğerine titriyerek ve arkalarındaki soğuk geceye nefesten hayaletler bırakarak hızla ilerliyorlardı.</p>

  <p>Saat akşamın yedisiydi. Şekillerin çoğu, Birinci Avluyu İkinci Avludan ayıran kolej yemek salonuna, içinden sıcak bir ışığın isteksizce de olsa yayıldığı o yere yönelmişlerdi. Bunların arasında, yan yana giden iki şeklin birbirleriyle özellikle uyumsuz bir görüntüsü vardı. Biri, uzun boylu, ince ve zayıf bir gençti, koyu renkli kalın bir paltoya bürünmüşken bile, yürüyüşü gücenmiş bir balıkçıl kuşunu andırıyordu.</p>

  <p>Diğeri, küçük ve toparlak bir adamdı. Çuvaldan çıkmaya çalışan bir grup yaşlı sincap gibi hantal bir huzursuzlukla hareket ediyordu. Yaşı hiçbir şekilde anlaşılamayan o yaşlı kişilerdendi. Eğer rastgele bir rakam seçerseniz, muhtemelen adam ondan biraz daha yaşlıydı, fakat - her neyse, bunun ne olduğunu söylemek imkansızdı. Yüzünde derin çizgiler vardı. Kendi başına buyruk davranmayı seven cılız ve aklaşmış bir tutam saç, kırmızı renkli yünlü kayakçı şapkasından fırlamıştı. O da kalın bir paltoya sarınmıştı, fakat paltonun üzerine rüzgarda dalgalanan bir cübbe giymişti. Bu cübbenin kenarları, başka eşi olmayan ve sadece kendisine özel olan akademik görevinin alameti olarak, soluk renkli mor bir bantla süslenmişti.</p>

  <p>Yürüyüş sırada bütün konuşma yaşlı adam tarafından yapılıyordu. Adam yol boyunca, ortalık hiçbir şey göremeyecek kadar karanlık olmasına rağmen, ilginç yerlere işaret ediyordu. Genç adam ise, “Ah evet,” ve “Öyle mi? Ne kadar ilginç…” ve “Vay, vay, vay,” ve “Aman tanrım,” gibi yanıtlar veriyordu. Bir taraftan da, ciddi ciddi başını sallıyordu.</p>

  <p>Salona ana kapıdan değil, avlunun doğu kenarındaki küçük kapıdan girdiler. Buradan son sınıf öğrencilerin toplantı odasına ve koyu renk ahşap kaplama bir bekleme odasına geçiliyordu. Lisans üstü eğitim görenler, burada toplanmışlar, yemek salonuna geçmeden önce ellerini birbirlerine vurup “brrrrr” diye sesler çıkarıyorlardı.</p>

  <p>Geç kalmışlardı ve hızla paltolarını çıkardılar. Bu iş yaşlı adam için oldukça karışık bir işti, zira ilk önce akademik cübbesini çıkarmak ve onu, paltosunu çıkardıktan sonra, yeniden giymek zorundaydı. Sonra şapkasını paltosunun cebine tıkıştırmak, sonra atkısını nereye koyduğunu aramak ve onu getirmemiş olduğunu anlamakla uğraştı. Sonra paltosunun bir cebinde mendilini, diğerinde gözlüklerini aradı. Gözlüklerini, hiç beklemediği bir şekilde, atkısına sarılı olarak buldu. Sonuçta atkısını yanında getirmiş olduğu ve eğrelti otlarından esen ve bir cadının nefesine benzeyen nemli ve sert rüzgâra rağmen, onu takmamış olduğu anlaşıldı.</p>

  <p>Yaşlı adam, genç adamı aceleyle önü sıra salona soktu ve şeref masasında son kalan iki boş yere oturdular. Bunu yapmak için Latince okunan duayı kestiklerinden, kaş çatmalarına ve kaş kaldırmalarına cesaretle göğüs gerdiler.</p>

  <p>Bu gece salon doluydu. Havalar soğuyunca üniversite öğrencilerinin buraya rağbet etmesi artıyordu. Salon, daha olağanüstü olarak, mum ışığıyla aydınlatılmıştı. Bu, ancak bazı özel durumlarda yapılan bir şeydi. İki adet uzun ve dolu masa parıltılı karanlığın içinde uzayıp gidiyordu. Mum ışığında insanların yüzleri daha hayat dolu ve konuşmalarının kısık sesleriyle çatal, bıçak ve bardakların çıkardığı sesler daha heyecan verici görünüyordu. Sanki, daha önce yaşanmış olan bütün yüzyıllar, ^ büyük salonun karanlık kuytularında hep birlikte mevcuttu. Şeref masasının üst tarafında dikey konmuş bir kısım vardı ve burası diğer yerlerden otuz santim daha yüksekti. Bu gece misafirlerin bulunduğu bir gece olduğu için, masanın iki tarafına da oturulmuştu. Şeref masasında yemek yiyenlerin yarısına yakını, bu yüzden, sırtları salonun geri kalan kısmına dönük oturuyorlardı.</p>

  <p>“İşte böyle, genç MacDuff,” dedi profesör, yerine oturduktan ve peçetesini açtıktan sonra, “seni yeniden gördüğüme memnun oldum, sevgili dostum. Gelebildiğine sevindim. Bütün bu şeylerin ne için olduğunu bilmiyorum,” diye ekledi, salonu şaşkınlıkla inceliyerek. “Bütün bu mumlar, gümüş takımlar ve bütün bu şeyler. Genellikle birisinin veya bir şeyin şerefine özel bir yemek veriliyor demektir. Ne için olduğunu kimse hatırlamaz, sadece bir gece için daha iyi yemek olacağını bilir.”</p>

  <p>Durdu ve bir an düşündü, ve sonra, “Yemeğin kalitesinin ışıkların parlaklığıyla ters orantılı olması tuhaf geliyor, sen ne dersin? Eğer mutfak personeli sürekli olarak karanlıkta tutulursa, sanatlarında ulaşabilecekleri zirvenin ne olacağını insan merak ediyor. Sanırım, bir denemeye değer. Üniversitede bu amaçla kullanabilecek bazı uygun mahzenler var. Sanırım, onları sana daha önce göstermiştim, hmmm? İyi bir tuğla işçiliği.”</p>

  <p>Bu sözler misafirini oldukça rahatlattı. Bu, kendisini davet eden kişinin onu hafifçe de olsa hatırlamış olduğunun ilk işaretiydi. Profesör Urban Chronotis, Zaman-bilimi Kürsüsünün Regius Profesörü, veya “Reg” -kendisine böyle denmesinde ısrar ediyordu - öyle bir hafızaya sahipti ki, bizzat kendisi bunu bir keresinde Kraliçe Alexandra Kuş Kanadı adlı bir kelebeğe benzetmişti. Zira adamın hafızası da tıpkı o kelebek gibi renkli, oradan oraya hoşça uçuşan ve, maalesef, artık hemen hemen tamamıyla yok olmuş bir şeydi.</p>

  <p>Profesör, birkaç gün önce davet etmek amacıyla ona telefon ettiği zaman, eski öğrencisini çok görmek istiyora benziyordu, fakat buna rağmen, Richard bu akşam geldiği zaman - biraz geç kaldığını kabul ediyordu - Profesör kapıyı öfkeli bir şekilde açmış, Richard’ı görünce şaşırmış, duygusal sorunları olup olmadığını sormuş; Richard, okul danışmanı olmasından bu yana on yıl geçmiş olduğunu kendisine hatırlatınca, buna sinirlenmiş ve sonunda Richard’ın gerçekten akşam yemeği için geldiğini kabul etmiş ve bunun üzerine, hızla ve ayrıntılı olarak Mimarlık Fakültesinin tarihi üzerinde konuşmaya başlamıştı. Bu da aklının başka bir yerde olduğunun en kesin göstergesiydi.</p>

  <p>“Reg” aslında hiçbir zaman Richard’ın hocası olmamıştı, sadece onun okul danışmanlığını yapmıştı. Bu da, kısaca onun genel durumuyla ilgilendiği ve ona sınavların zamanını söylediği ve uyuşturucu kullanmaması için öğüt verdiği anlamına geliyordu. Reg’in herhangi birisine ders verip vermemiş olduğu veya eğer vermişse, onlara ne öğreteceği tam olarak açık değildi. Profesörlüğünün, en hafif deyiminle, anlaşılması güç bir tarafı vardı. Ders verme zorunluluğundan bütün potansiyel öğrencilerine içinde otuz yıldır baskısı tükenmiş olduğunu bildiği kitaplar bulunan kalın bir okuma listesi vermek ve öğrenciler onları bulamayınca öfke nöbetleri sergilemek gibi basit ve her zaman geçerli bir yöntemle kurtulmuş olduğundan, akademik öğretisinin ne konuda olduğunu kimse keşfedebilmiş değildi. Şüphesiz, adam, uzun zaman önce önlemini alarak üniversite ve kolej kütüphanelerinden okuma listesindeki kitapların mevcut kopyalarını ortadan kaldırmıştı. Bunun sonucunda, her ne yapıyorsa, işte o şeyi yapmak için, elinde bol zamanı vardı.</p>

  <p>Richard, yaşlı muşmulayla arasını her zaman iyi tutmayı başardığından, bir gün Zamanbilim Kürsüsünde Regius profesör olmanın tam olarak ne demeye geldiğini ona sormaya cesaret edebilmişti. Dünyanın kendisinden hoşnut olduğu o kaygısız yaz günlerinden biriydi ve Reg o gün üniversitenin eski binalarını yenilerinden ayıran Cam Irmağı üzerindeki köprüden birlikte geçerlerken, kişisel özelliklerine aykırı olarak, daha içten bir ruh hali içindeydi.</p>

  <p>“Arpalık, sevgili dostum, tam anlamıyla arpalık,” diye gülümsemişti adam .“Küçücük, veya ortada olmayan mı demeliyiz, bir iş için verilen küçük bir miktar para. Bu benim hayatımı idame ettirmemi sağlıyor, gösterişten uzak olsa da, rahat bir yer. Tavsiye ederim.” Köprünün kenarından eğilip ilginç bulduğu bir tuğlayı göstermeye davranmıştı.</p>

  <p>Richard ısrarını sürdürmüştü, “Fakat bu ne çeşit bir bilim dalıyla ilgili? Tarihle mi? Fizikle mi? Felsefeyle mi? Neyle?”</p>

  <p>“Madem ilgi duyuyorsun,” demişti Reg yavaş yavaş, “bu kadro ilk defa Kral IH. George tarafından konulmuştur. Bildiğin gibi kendisinin bir takım ilginç inançları vardı, Windsor Büyük Parkındaki ağaçlardan birinin Büyük Frederick olduğunu sanmak da onlardan biriydi.</p>

  <p>“Bu kadroyu o koyduğu için ‘Regius’ deniliyor. Fikir de, kralın kendisinden gelmişti, bu aslında daha da olağanüstü bir şey.”</p>

  <p>Güneş ışığı, Cam Irmağın kıyılarında dolanıyordu. Dibi düz sandallardaki kişiler, yoldan çekilmeleri için neşe içinde birbirlerine bağırışıyorlardı. Aylarca odalarında kapalı kalarak renkleri atmış ve balığa benzemiş sıska doğal bilimciler, gözlerini kırpıştırarak ışığa çıkmışlardı. Irmağın kıyısında yürüyen çiftler, bütün bu şeylerin genel harikalığından öylesine heyecanlanıyorlardı ki, bir saatlik bir müddet için odalarına çekilmek zorunda kalıyorlardı.</p>

  <p>“O zavallı aklı karışık adamın,” diye sürdürmüştü Reg, “&nbsp;yani III. George’u kastediyorum, senin de bildiğin gibi, zamanla ilgili saplantıları vardı. Sarayı saatlerle doldurmuştu. Durmadan onları kurardı. Bazen gece yarısı kalkıp gecelik entarisiyle sarayda dolaşıp saatleri kurardı. Zamanın ileriye doğru olan hareketini hep sürdürmesini istiyordu, anlıyor musun? Hayatında başından o kadar kötü şeyler geçmişti ki, eğer zamanın bir an için bile geriye dönmesine izin verilecek olursa, onlardan herhangi birinin yeniden başına geleceğinden korkuyordu. Bu çok anlaşılabilir bir korku, eğer zırdeliyseniz, zavallı adama beslediğim büyük sempatiye rağmen, korkarım bunu söylemek zorundayım, o da zaten çılgının biriydi. Beni bu göreve getirdi, veya daha doğrusu kadromu, profesörlüğümü, anlıyor musun, yani şu anda bulunmak şerefine nail olduğum kadroyu tesis etti - ne diyordum? Oh evet. Kral, bu Zamanbilim kürsüsünü kurdu. Bunu yapmaktaki amacı, bir şeyin başka bir şeyin ardından olmasının özel bir nedeni olup olmadığını anlamak ve eğer böyle bir şey varsa, bunun nasıl durdurulacağını öğrenmekti. Bu üç sorunun yanıtı, hemen bulduğum gibi, evet, hayır ve belki olduğundan, bu konuda daha fazla bir gayret göstermeden işimi yürütebileceğimi anladım.”</p>

  <p>“Ya sizden önce gelenler?”</p>

  <p>“Ee, onlar da benimle aynı fikirde sayılırlar.”</p>

  <p>“Fakat kimdi bu kişiler?”</p>

  <p>“Onlar kim miydi? Yani, tabii ki, mükemmel kişilerdi, her biri mükemmeldi. Hatırlat da, sana onlardan bir gün bahsedeyim. Şu tuğlayı görüyor musun? Bir zamanlar, Wordsworth o tuğlanın üstüne küsmüştü. Büyük bir adamdı.”</p>

  <p>Bu olay on yıl önce geçmişti.</p>

  <p>Richard, bu zaman içinde neyin değiştiğini anlamak için büyük yemek salonunda çevreye bir göz attı, yanıt basitti: Değişen hiçbir şey yoktu. Karanlık duvarlarda, başbakanların, başpiskoposların, siyasal reformcuların ve şairlerin hayalete benzeyen portreleri, yanıp sönen mum ışığında güçlükle seçiliyordu. Bunların herhangi birisi de kendi zamanında aynı tuğlanın üstüne kusmuş olabilirdi.</p>

  <p>“Sonunda, birdenbire işlerinin açıldığını duydum, doğru mu?” dedi Reg. Bu sözleri, sanki bir rahibe manastırında meme ucu delme konusunu ele alıyormuşçasına, yüksek sesli mahrem bir fısıltıyla söylemişti.</p>

  <p>“Ee, yani, evet, öyle,” dedi Richard. Kendisi de, bu duruma herkes kadar hayret ediyordu, “Evet, açıldı denebilir.</p>

  <p>Masanın etrafında bazı bakışlar sertçe ona doğru çevrildi.</p>

  <p>Richard birisinin masanın daha uzağında oturan bir komşusuna konuya önem vermeksizin “Bilgisayarlar,” diye fısıldadığını duydu. Kendisine çevrilmiş sert bakışlar yumuşadı ve başka bir yöne çevrildi.</p>

  <p>“Mükemmel,” dedi Reg. “Senin adına memnun oldum, çok memnun oldum.”</p>

  <p>“Söyle bana,” diye sürdürdü profesör, Richard adamın artık kendisiyle konuşmadığını, fakat sağ tarafındaki diğer komşusuna hitap etmek için dönmüş olduğunu hemen anlayamadı. “Ne için bütün…bunlar?” Reg, elinin şöyle bir işaretiyle, mumları ve gümüş yemek takımlarını gösterdi.</p>

  <p>Yaşlı kurumuş biri olan komşusu, çok yavaşça döndü ve sanki mezarından bu şekilde uyandırıldığı için sinirlenmiş gibi ona baktı.</p>

  <p>“Coleridge,” dedi zayıf ve tırmalayıcı bir sesle, “Bu, bir Coleridge Yemeği, seni sersem bunak.” Yeniden önüne dönünceye kadar, çok yavaş bir şekilde kendini çevirdi. Adı Cawley olan bu adam, Arkeoloji ve Antropoloji profesörüydü. Sık sık adamın arkasından, onun bu işi ciddi akademik bir çalışmadan ziyade, çocukluk günlerine yeniden dönmek için bir fırsat olarak gördüğü söylenirdi.</p>

  <p>“Ah, öyle mi?” diye mırıldandı Reg, “öyle mi?” ve Richard’a döndü. “Bu bir Coleridge Yemeği,” dedi bilgiç bir şekilde, “Coleridge, bu okulun bir öğrencisiydi, bilirsin,” diye ekledi, bir an sonra. “Coleridge. Samuel Taylor. Şair. Onu daha önce duymuş olduğunu sanırım. Bu onun Yemeği. Tam kelime anlamıyla değil, şüphesiz. Öyle olsaydı, bu zamana kadar soğumuş olurdu.” Kısa süreli bir sessizlik oldu. “Biraz tuz al.”</p>

  <p>“Ee, teşekkür ederim. Sanırım bekleyeceğim,” dedi Richard, şaşkınlıkla. Daha henüz masaya yemek gelmemişti.</p>

  <p>“Hadi, al onu,” diye ısrar etti, profesör, ona ağır gümüş tuzluğu uzatarak.</p>

  <p>Richard, gözlerini sıkıntıyla kırpıştırarak ve içinden omuzlarını silkerek tuzluğu almak için elini uzattı. Gözlerini kırptığı sırada, tuzluk ortadan yok oldu.</p>

  <p>Richard, şaşkınlık içinde geri çekildi.</p>

  <p>“İyi numara, öyle değil mi?” dedi Reg. Kayıp tuzluğu, sağ tarafında oturan ölümcül komşusunun kulağının arkasından çıkardı. Bu hareketiyle, masada bir yerlerden şaşkınlık yaratacak şekilde bir kızınkine benzeyen, bir kıkırdama sesinin yükselmesine neden oldu. Adam muzipçe gülümsedi. “Çok can sıkıcı bir huy, biliyorum,” dedi, “Sigarayı ve sülükleri bıraktıktan sonra, listemde üçüncü olarak yer alan şey bu.”</p>

  <p>Değişmemiş olan şeylerden biri de buydu. Bazı insanlar burunlarını karıştırırlar, bazılarının sokaklarda yaşlı kadınları dövmek gibi bir adeti vardır. Reg’in kötü huyu ise, zararsız olmakla birlikte, garip bir şeydi -çocukça hokkabazlık numaralarına olan düşkünlüğü. Richard, Reg’i bir sorunu nedeniyle ilk defa ziyaret ettiği o günü hatırladı. Belli aralıklarla, özellikle yazılacak ödevleri olduğu zaman, lisans öğrencilerini esir alan normal bir endişeye tutulmuştu, fakat o sırada duyguları ona karanlık ve acımasız bir yük gibi görünüyordu. Reg oturmuş, onun içini dökmesini derin bir ilgiyle dinlemiş, sonunda Richard sözlerini bitirince, ciddi bir şekilde düşünmüş, bir müddet çenesini oğuşturmuş ve sonunda öne doğru eğilip onun gözlerinin içine bakmıştı.</p>

  <p>“Sanırım senin sorunun burnunda çok fazla sayıda kağıt tutturucusu olmasından kaynaklanıyor,” demişti.</p>

  <p>Richard ona bakakalmıştı.</p>

  <p>“Göstermeme izin ver,” demişti Reg, masanın üzerinden eğilip Richard’ın burnundan bir zincir haline getirilmiş on bir adet kağıt tutturucusu ve kuğu şeklinde küçük bir silgi çıkarmıştı.</p>

  <p>“İşte gerçek suçlu,” demişti, kuğuyu göstererek. “Bunlar gevrek paketlerinden çıkıyor ve neden oldukları dertlerin haddi hesabı yok. Her neyse, sevgili dostum, seninle bu küçük konuşmayı yapmış olduğumuzdan memnun oldum. Lütfen, yine buna benzer sorunların olursa, beni rahatsız etmekten hiç çekinme.”</p>

  <p>Söylemek gereksizdi, Richard bir daha böyle bir şeye kalkışmamıştı.</p>

  <p>Richard, kendi okul döneminden birilerinin olup olmadığını görmek için masayı gözden geçirdi.</p>

  <p>Sol tarafta iki iskemle ötede, Richard, İngiliz Edebiyatı Bölümünde öğrenciyken, Bölüm Başkanı olan biri oturuyordu, adam onu tanıdığına dair hiçbir davranışta bulunmamıştı. Bu, şaşılacak bir şey değildi, zira Richard okulda geçirmiş olduğu üç yılını ondan kaçmakta harcamıştı, hatta bunu yapmak için sakal bırakmaya ve başka birisiymiş gibi davranmaya kadar işi vardırmıştı.</p>

  <p>Bu adamın yanında, Richard’ın kim olduğunu öğrenmeyi hiçbir zaman başaramadığı birisi oturuyordu. Aslında adamın kim olduğunu kimse bilmiyordu. Zayıf ve tarla faresine benzeyen biriydi ve çok olağanüstü uzunlukta kemikli bir burnu vardı - adamın burnu gerçekten çok, çok uzun ve kemikliydi. Avustralyalıların 1983’de Amerika Kupasını kazanmalarında yardımcı olan, o tartışma yaratmış gemi omurgasına benziyordu. Zamanında bu benzerliğe birçok defalar değinilmişti, şüphesiz bunların hiçbiri onun yüzüne karşı söylenmemişti. Hiç kimse onun yüzüne karşı bir şey söylemiş değildi.</p>

  <p>Hiç kimse.</p>

  <p>Hiçbir zaman.</p>

  <p>Onunla ilk defa karşılaşan bir kimse, adamın burnu yüzünden konuşamayacak kadar şaşkınlığa düşüyor ve mahçuplaşıyordu. Adamı gördüğü ikinci sefer, birinci seferin anısı yüzünden daha da kötüydü ve bu böyle sürüp gitmişti. Aradan yıllar geçmişti, hepsi birden on yedi yıl. Bütün bu zaman boyunca, adam sessizlikle örülmüş bir kozanın içinde yaşamıştı. Yemek salonunda sofraya bakan hizmetlilerin adamın oturduğu yerin iki tarafına ayrı ayrı tuz, biber ve hardal koymaları uzun zamandır adet haline gelmişti. Zira hiç kimse ondan bir şey geçirmesini isteyemiyordu. Adamın öte yanında oturan birisinden bir şey geçirmesini istemek ise, sadece kaba bir davranış değil, aynı zamanda araya giren burun yüzünden, tamamıyla imkansızdı.</p>

  <p>Adamla ilgili başka tuhaf bir şey de, düzenli bir şekilde yaptığı ve her akşam tekrarladığı bazı hareketlerdi. Bunlar sırasıyla sol elinin bütün parmaklarını ve sonra sağ elinin tek bir parmağını hafifçe çıtlatmaktan ibaretti. Arada sırada vücudunun başka bir yerine, bir parmağının eklem yerine, bir dirseğine veya bir dizine de hafifçe vurduğu oluyordu. Yemek yemek için bunları yapmayı durdurmak zorunda kalınca, birer birer gözlerini kırpıştıyor ve arada sırada başını sallıyordu. Şüphesiz, hiç kimse meraktan yanıp tutuşsa bile, ona bu hareketlerinin nedenini sormaya hiç bir zaman cesaret edememişti.</p>

  <p>Richard, bu adamın yanında kimin oturduğunu göremedi.</p>

  <p>Diğer yönde, Reg’in ölümcül komşusunun yanında, Yunan ve Roma Edebiyatı Profesörü Watkin oturuyordu. Adam ürkütücü derecede kuru ve tuhaf biriydi. Gözleri, adeta bir cam küreye benzeyen kalın çerçevesiz gözlüklerin arkasında, kırmızı balıklar gibi bağımsız bir hayat sürüyor gibiydi. Burnu yeteri derece de düzgün ve sıradandı, fakat bunun altında Clint Eastwood’unkine benzeyen bir sakalı vardı. Bu gece kiminle konuşacağını seçmek için gözlerini yüzer gibi masanın çevresinde dolaştırıyordu. Avının, misafirlerden biri olan Radyo 3’ün yeni atanmış başkam olabileceğini düşünmüştü. Adam tam onun karşısında oturuyordu, fakat ne yazık ki, okulun Müzik Yönetmeniyle bir Felsefe Profesörü onu daha önceden ele geçirmişlerdi. Bu ikisi, bezgin adama “çok fazla Mozart” deyiminin ne anlama geldiğini açıklamakla meşgul idiler. Bu üç kelimenin herhangi bir akla uygun tanımı, doğal olarak iç çelişki taşıyan bir ifade olduğundan, böyle bir deyimin yer aldığı herhangi bir cümlede bu yüzden imkansız olacaktı. Ve bu yüzden herhangi bir program düzenleme stratejisini destekleyen bir kanıtın parçası olarak kullanılmazdı. Zavallı adam daha şimdiden çatal ve bıçağını daha sıkı kavramaya başlamıştı. Gözleri umutsuzca yardım aramak için çevrede dolaşıyordu ve bakışları Watkin’in gözleriyle karşılaşmak hatasında bulundu.</p>

  <p>“İyi akşamlar,” dedi Watkin, hoşça gülümseyerek ve çok dostane bir şekilde başıyla selam vererek. Daha sonra camsı bakışlarını önüne yeni gelmiş olan çorba kasesine çevirdi ve öyle kaldı. Daha sırası gelmemişti. Bırakalım kerata biraz eziyet çeksin. Adama sağlayacağı kurtuluşun en azından yarım düzine radyo konuşması değerinde olmasını istiyordu.</p>

  <p>Richard, birdenbire, Watkin’in öte yanında, Reg’in hokkabazlık numarası sırasında duyulan küçük bir kız kıkırdamasına benzer sesin kaynağını keşfetti. O sesi çıkaran kişi, hayret uyandıracak bir şeydi ama, küçük bir kızdı. Sekiz yaşlarında, sarı saçlı ve asık suratlı bir kızdı bu. Orada oturmuş, arada sırada hırçınlıkla masanın bacağını tekmeliyordu.</p>

  <p>“Bu kim?” diye sordu Richard, Reg’e şaşkınlıkla.</p>

  <p>“Kim ne?” diye sordu Reg, Richard’a şaşkınlıkla.</p>

  <p>Richard belli etmeden kızın yönünü parmağıyla gösterdi. “Oradaki kız,“diye fısıldadı, “küçük, çok küçük kız. Yeni matematik profesörü mü?”</p>

  <p>Reg dönüp kıza baktı. “Biliyor musun,” dedi hayretle, “en ufak bir fikrim bile yok. Hiç böyle bir şey görmemiştim. Ne kadar olağanüstü.”</p>

  <p>Sorun, o anda, BBC’den gelen adam tarafından çözüldü. Adam, birdenbire komşularınca alınmış olduğu manevi kündeden kendini çekip kurtardı ve kıza masayı tekmelemekten vazgeçmesini söyledi. Kız masayı tekmelemekten vazgeçti, fakat daha şiddetli bir şekilde havayı tekmelemeye başladı. Adam kıza kendisini oyalayacak bir şeyler bulmasını söyledi, bunun üzerine, o da, adama bir tekme attı. Bu davranışı kızın kasvetli akşamına kısa ömürlü bir zevk pırıltısı getirse de, bu fazla uzun sürmedi. Kızın babası, masadakilerle insanları orta yerde bırakan bebek bakıcıları hakkındaki duygularını ayrıntılı bir şekilde paylaştı, fakat kimse bu konuyu sürdürebilme gücünü kendisinde bulamadı.</p>

  <p>“Buztehude üzerinde bir program dizisi,” diye kaldığı yerden sürdürdü Müzik Yönetmeni, “çok uzun zamandır bekleniyor. Eminim, ilk fırsatta bu duruma bir hal çaresi bulmak niyetindesiniz.</p>

  <p>“Oh, ee, evet,” diye yanıtladı kızın babası, çorbasını dökerek, “Ee,yani…o Gluck’la aynı kişi değil, değil mi? Yoksa aynı kişi mi?”</p>

  <p>Küçük kız yeniden masanın bacağını tekmeledi. Babası ona sertçe baktı. Kız başını yana eğdi ve ağzıyla ses çıkarmadan ona bir soru sordu.</p>

  <p>“Şimdi olmaz,” diye ısrar etti adam, elinden geldiğince sessizce.</p>

  <p>“O zaman, ne zaman?”</p>

  <p>“Daha sonra. Belki. Daha sonra, bakarız.”</p>

  <p>Kız asık bir suratla iskemlesinde kamburlaştı. ‘Sen her zaman daha sonra dersin,” dedi babasına ağızla sessizce.</p>

  <p>Zavallı çocuk,” diye mırıldandı Reg: “Bu masada oturanlar arasında içinden onun gibi davranmayan tek bir hoca yoktur. Ah, teşekkür ederim. “Çorbalarının gelmesiyle onun ve Richard’ın dikkati başka yöne çevrildi.</p>

  <p>“Öyleyse söyle bana,” dedi Reg, ikisi de çorbalarından iki-üç kaşık aldıktan ve birbirlerinden bağımsız olarak aynı sonuca, yani çorbanın pek bir şeye benzemediği sonucuna vardıktan sonra, “ne işler yapıyorsun, sevgili dostum. Bilgisayarla ilgili bir şeyler, anladığım kadarıyla ve aynı zamanda müzikle ilgili bir şeyler. Burada öğrenciyken konunun İngiliz Edebiyatı olduğunu sanıyordum - yani sadece boş zamanlarında.” Çorba kaşığının kenarından Richard’ı anlamlı anlamlı süzdü. “Dur bir dakika,” diye daha Richard başlamaya fırsat bulamadan konuşmayı kesti, “Burada olduğun zaman bilgisayara benzer bir şeyin olduğunu hayal meyal hatırlıyorum galiba. Ne zamandı? 1977’de miydi?”</p>

  <p>“1977’de bilgisayar dediğimiz şey aslında bir çeşit elektrikli abaküsü idi, fakat…”</p>

  <p>“Oh, şimdi, abaküsü küçük görme,” dedi Reg. “Usta ellerde o çok gelişmiş bir hesap aletidir. Bunun yanı sıra, iş görmek için enerjiye gerek duymaz, elinin altında olan herhangi bir malzemeden yapılabilir ve hiçbir zaman önemli bir işin ortasında bozulmaz.”</p>

  <p>“O zaman, elektrikli bir abaküs özellikle anlamsız bir şey sayılabilir.”</p>

  <p>“Doğru,” diye kabul etti Reg.</p>

  <p>“O makinanın yapabileceği her şeyi, ben kendi başıma iki kat daha hızlı ve daha az güçlükle yapabilirdim,” dedi Richard, “fakat diğer taraftan, makina yavaş ve aptal bir öğrenci rolünü çok iyi oynuyordu.”</p>

  <p>Reg ona soru sorar gibi baktı.</p>

  <p>“O dediğinin az bulunur şeyler listesinde olduğunu sanmazdın,” dedi. “Burada oturduğum yerden bir düzinesine ekmek topağı fırlatabilirim.”</p>

  <p>“Eminim öyledir. Fakat soruna bir de şu açıdan bakın. Herhangi birine herhangi bir şey öğretmeye çalışmanın anlamı aslında nedir?”</p>

  <p>Bu soru, masanın yukarısından ve aşağısından mırıltılı bir onaylamanın yükselmesine neden oldu.</p>

  <p>Richard devam etti, “Demek istediğim şey şu. Eğer bir şeyi gerçekten anlamak isterseniz, bunun en iyi yolu onu başka birine anlatmaya çalışmaktır. Bu şekilde insan olayı kendi zihninde düzene koymaya mecbur kalıyor. Öğrenciniz ne kadar yavaş ve aptalsa, siz de açıklamayı o kadar daha basit bir şekilde yapmak zorundasınız. Ve bilgisayar programları yazmak aslında budur. Karmaşık bir fikri, aptal bir makinanın bile anlayabileceği küçük adımlar şeklinde düzenledikten sonra, o şey hakkında kendiniz de gerçekten bir şeyler öğreniyorsunuz. Genellikle hoca öğrenciden daha çok şey öğrenir. Bu doğru değil mi?”</p>

  <p>“Alnımın ön kısmında bir lobotomi ameliyatı olmaksızın, öğrencilerimden daha az öğrenmek zor bir şey olurdu,” dedi masanın bir yerlerinden gelen alçak sesli bir homurtu.</p>

  <p>“Bu yüzden 16K’lık bir bilgisayarda ödevler yazabilmek için günler harcardım, halbuki aynı işi daktiloda yazmak birkaç saatimi alacaktı. Fakat beni büyüleyen şey ne yapmak istediğimi makinaya anlatmaya çalışmak işiydi. BASIC dilinde kendi yazım programımı kendi başıma yazdım. Basit bir arama ve yerine koyma işi üç saatimi alıyordu.”</p>

  <p>“Hiçbir ödevini bitirebildin mi? Bu konuyu unutmuşum.”</p>

  <p>“Tam anlamıyla değil. Ortaya doğru dürüst ödevler çıkmadı, fakat bunun niçin böyle olduğu tam anlamıyla olağanüstü. Örneğin, keşfettim ki…”</p>

  <p>Konuşmayı bıraktı, kendi kendine gülmeye başladı.</p>

  <p>“Aynı zamanda bir rock grubunda klavye çalıyordum,” diye ekledi. “Bu da derslerim açısından pek yararlı olmadı.”</p>

  <p>“Bak şimdi, bunu bilmiyordum işte,” dedi Reg. “Senin geçmişinde benim hayal ettiğimden de daha karanlık şeyler var. Şunu eklemeliyim ki, bu özelliğin çorbada da olduğu söylenebilir.” Çok dikkatli bir şekilde peçeteyle ağzını sildi. “Bir gün gidip mutfak personeliyle konuşmalıyım. Doğru parçaları saklayıp uygun parçaları attıklarından emin olmalıyım. Demek böyle. Bir rock grubu diyorsun. Vay, vay, vay. Aman tanrım.”</p>

  <p>“Evet,” dedi Richard. “Kendimize ‘Oldukça İyi Grup’ diye bir ad takmıştık, fakat aslında öyle değildik.</p>

  <p>Amacımız erken seksenli yılların Beatles’ı olmaktı, fakat Beatles’ın aldıklarından daha iyi mali ve hukuki tavsiye aldık. Bütün bu tavsiyeler özetle ‘Boş ver’ diyordu, biz de boşverdik. Cambridge’den ayrıldım ve üç yıl aç kaldım.”</p>

  <p>“Fakat ben o sıralarda sana rastlamadım mı?,” diye sordu Reg, “ve sen bana durumunun iyi olduğunu söylemedin miydi?”</p>

  <p>“Bir sokak çöpçüsü olarak, evet. Fakat sokaklar çok pisti. Bütün meslek hayatımın onlara yetmeyeceğini hissediyordum. Zaten çöpü başka bir çöpçünün bölgesine süpürdüğüm için beni işten attılar.”</p>

  <p>Reg başını salladı. “Bu iş, senin için yanlış bir meslekti, bundan eminim. Böyle bir davranışın hızlı bir terfi sağlayacağı pek çok iş var.”</p>

  <p>“Birkaçını denedim - hiçbiri daha gösterişli işler değildi. Ve hiçbirinde uzun zaman tutunamadım, zira her zaman işi doğru dürüst yapamayacak kadar yorgundum. Tavuk kümeslerinin veya dosya dolaplarının üzerinde uyur halde bulundum - işin ne olduğuna göre. Bütün gece bilgisayarın başında ona “Üç Kör Fare” parçasını çalmayı öğretiyordum. Bu, benim için çok önemli bir amaçtı.”</p>

  <p>“Eminim, öyleydi,” onayladı Reg. “Teşekkür ederim,” dedi, yarısı içilmemiş çorba tabağını alan yemekhane görevlisine, “çok teşekkür ederim. Demek ‘Üç Kör Fare’ ha? İyi. İyi. Sonunda başarıya ulaştığına hiç şüphe yok ve bu da şimdiki tanınmış durumuna nasıl geldiğini açıklıyor, öyle değil mi?”</p>

  <p>“Aslında hepsi bu kadar değil.”</p>

  <p>“Ben de bundan korkuyordum. Keşke onu da birlikte getirseydin. Şu zavallı genç bayanı biraz neşelendirirdi. Şu durumda bizim sıkıcı ve huysuz topluluğumuza katlanmak zorunda. “Üç Kör Fare” melodisinin aniden ortaya çıkması moralinin düzelmesine yardımcı olurdu.” Sağ tarafında oturan iki komşunun üzerinden eğilip iskemlesinde yığılmış oturan kıza baktı.</p>

  <p>“Merhaba,” dedi.</p>

  <p>Kız adama hayretle baktı ve sonra gözlerini utangaç bir şekilde yere çevirdi ve yeniden bacaklarını sallamaya başladı.</p>

  <p>“Sence hangisi daha berbat,” diye sordu Reg, “çorba mı, yoksa burada bulunanlar mı?”</p>

  <p>Kızı küçük ve çekingen bir kahkaha attı, fakat gözlerini yerden kaldırmadı.</p>

  <p>“Daha bu aşamada kesin bir karar vermek istememekte haklısın,” diye devam etti Reg. “Ben, kendim bir karara varmadan önce havuçların gelmesini bekliyorum. Onları hafta sonundan beri kaynatıyorlar, fakat korkarım bu yeterli olmayabilir. Havuçlardan daha berbat olabilecek bir şey varsa, o da Watkin’dir. Kendisi aramızda oturan şu komik gözlüklü adam. Benim adım ise Reg. Boş bir anın olursa, buraya gelip bana bir tekme at.”</p>

  <p>Kız kıkırdadı ve Watkin’e baktı. Adam ise sertleşti ve bir taraftan da başarısız bir şekilde iyi huylu bir gülümseme sergilemeye çalışıyordu.</p>

  <p>“Eh, küçük kız,” dedi ona beceriksizce ve kız onun gözlüklerine kahkahalarla gülmemek için kendini güçlükle tutuyordu. Küçük konuşma böylece sona erdi, fakat kız kendine bir arkadaş bulmuştu ve çok az da olsa kendini oyalamaya başlamıştı. Babası ona rahatlamış bir şekilde gülümsedi.</p>

  <p>Reg yeniden Richard’a döndü ve o da aniden adama sordu, “Hiç aileniz oldu mu?”</p>

  <p>“Ee…hayır,” dedi Reg, sakince. “Fakat anlat bana. ‘Üç Kör Fare’den sonra ne oldu?”</p>

  <p>“Uzun bir hikayeyi kısa keseyim, Reg, sonunda Way-Forward Teknoloji’de çalışmaya başladım.”</p>

  <p>“Ah, evet, şu tanınmış Bay Way. Anlat bana, nasıl bir adam?”</p>

  <p>Richard, her zaman bu sorudan az da olsa rahatsızlık duymuştu, bunun nedeni belki bu sorunun ona çok sık sorulmasıydı.</p>

  <p>“Basında yazılanlardan hem daha iyi, hem de daha kötü. Aslında onu oldukça seviyorum. Tutkuları olan bütün insanlar gibi bazen katlanılması zor oluyor, fakat onu şirketin en eski günlerinden beri, beş parasız olduğumuz zamandan beri tanıyorum. Fena adam değildir. Sadece ona telefon numaranızı vermeseniz iyi olur, yani eğer çok büyük çapta bir kayıt alma cihazınız yoksa.”</p>

  <p>“Niçin?”</p>

  <p>“O ancak konuşurken düşünen adamlardan biridir. Aklına bir şey geldiği zaman onu dinleyecek herhangi birine onları söylemek zorundadır. Şimdi, eğer kimseyi bulamazsa, ki durum gitgide bu hale geliyor, o zaman insanların kayıt cihazları da onun için aynı işe yarıyor. Tek yaptığı telefon edip makinalarla konuşmak. Bu işle uğraşan bir sekreteri var. Sekreterin tek işi, onun telefon edebileceği kişilerden telesekreter kasetlerini toplamak, onları kağıda geçirmek, düzenlemek ve ertesi gün edit edilmiş bir şekilde mavi bir dosya içinde ona vermek.”</p>

  <p>“Demek mavi bir dosya, öyle mi?”</p>

  <p>“Bana niye daha basit bir şekilde bir ses kayıt etme makinası kullanmadığını sormayın,” dedi Richard, bir omuz silkmesiyle.</p>

  <p>Reg bunu düşündü. “Sanırım, bir ses kayıt etme makinası kullanmamasının nedeni, kendi kendisine konuşmayı sevmemesinden,” diye yanıtladı. “Burada bir mantık var, yani bir ölçüde.”</p>

  <p>Önüne yeni gelmiş olan biberli domuzdan bir lokma aldı ve bir an için çatal ve bıçağını bırakarak ağzındakini çiğnedi.</p>

  <p>“Öyleyse,” dedi sonunda, “bütün bunların içinde genç Macduff un rolü ne?”</p>

  <p>“Şöyle, Gordon bana Apple Macintosh için büyük çapta bir program yazma işi verdi. Mali tablo, hesaplar, buna benzer şeyler, güçlü, kullanışı kolay ve bol grafikli. Ona programın içinde tam olarak ne olmasını istediğini sordum, o da bana, ‘Her şey olsun. O makina için şarkı söyleyen, dans eden, en mükemmel iş dünyası programını istiyorum.’ dedi. Ben de oldukça tuhaf bir zihin yapışma sahip olduğumdan, onun sözlerini harfi harfine anladım.</p>

  <p>“Bir sayısal dizini istediğimiz herhangi bir şekilde kullanabiliriz. Onu bir harita çıkarmakta veya bir dinamik işlemi ayarlamakta kullanabilirsiniz -yani bunun gibi şeylerde. Ve herhangi bir şirketin finans hesabı eninde sonunda sadece sayısal bir dizindir. Böylece oturdum ve bu sayıları alıp onları istediğiniz şekle sokacağınız bir program yazdım. Eğer sadece çubuklu bir grafik istiyorsanız, onları çubuklu bir grafik yapacak, eğer pasta şeklinde veya dağınık noktalar şeklinde bir grafik istiyorsanız, öyle gösterecek bir program. Eğer pasta grafiğindeki rakamların aslında temsil ettiği şeylerden dikkati uzaklaştırmak amacıyla, pasta grafiğinden dansöz kızların çıkmasını istiyorsanız, bunu da yapacak bir program. Rakamlarınızı bir martı sürüsüne döndürebilirsiniz ve kuşların uçarken çizdikleri şekil ve her martının kanadını çırpma şekli şirketinizdeki her bir bölümümün başarısı gösterecektir. Gerçek bir ANLAM taşıyan hareketli şirket logoları yaratmak için çok faydalı bir şey.</p>

  <p>“Fakat bu işin en komik tarafı, eğer şirket hesaplarının bir müzik parçasına dönüşmesini istiyorsanız, bunu da yapabilecek bir program olmasıydı. Bunun saçma bir fikir olduğunu düşünüyordum. Ama iş dünyası bunun için çıldırdı.”</p>

  <p>Reg, ciddi bir bakışla elinde tuttuğu çatalında dengelenen bir havuç parçasının üzerinden onu süzdü, fakat sözünü kesmedi.</p>

  <p>“Herhangi bir müzik parçası bir sayısal seriye veya dizine çevrilebilir, “diye sürdürdü Richard çoşarak. “Notaların perdeleri, notaların uzunlukları, perdelerin dizinleri ve uzunlukları sayılarla ifade edilebilir.”</p>

  <p>“Yani, nağmeleri demek istiyorsun,” dedi Reg. Havuç aynı yerde duruyordu.</p>

  <p>Richard gülümsedi.</p>

  <p>“Nağmeler bunun için iyi bir kelime olabilir. Bunu aklımda tutmalıyım.”</p>

  <p>“Bu, daha akıcı konuşmana yardımcı olabilir.” Reg, havucun tadına bakmadan onu tabağına geri koydu. “O zaman bu program iyi iş gördü, öyle mi?“diye sordu.</p>

  <p>“İngiltere’de o kadar iyi iş yapmadı. Buradaki şirketlerinin çoğunun yıllık hesaplarından SAUL operasındaki Cenaze Marşı‘na benzer sesler çıktı, fakat Japonya’da su gibi sattı. İyi bir şekilde başlayan, fakat eğer eleştirmeye kalkacaksanız sonunda biraz gürültülü ve cırlak olmaya meyleden, birçok neşeli şirket marşının yaratılmasına neden oldu. Amerika Birleşik Devletlerinde ise şahane şatış yaptı, bu da ticari açıdan en önemli noktaydı. Şu anda beni asıl ilgilendiren şey ise, hesapları bu işin dışında tutarsak ne olacağı fikri. Bir kırlangıcın kanatlarının vurmasını temsil eden sayıları doğrudan doğruya müziğe çevirmek. Acaba nasıl bir ses duyulabilir? Gordon’a göre, duyulacak ses para sesi olmayacak.”</p>

  <p>“Hayret verici,” dedi Reg, “tamamıyla hayret verici.” ve sonunda havucu ağzına attı. Döndü ve yeni kız arkadaşıyla konuşmak için eğildi.</p>

  <p>“Watkin kaybediyor,” diye kararını söyledi. “Havuçlar en berbat şey olmada yeni rekoru kazandı. Üzgünüm, Watkin, ne kadar felaket birisi olsan da, korkarım havuçlar dünya birincisi.”</p>

  <p>Kız, bu sefer daha rahat bir şekilde kıkırdadı ve adama gülümsedi. Watkin olup biteni sakin bir şekilde karşılamaya çalışıyordu, fakat Reg’in üzerinde yüzen gözlerinden, bozum olmaktan çok başkalarını bozum etmeye alışık biri olduğu anlaşılıyordu.</p>

  <p>“Lütfen, baba, şimdi olabilir mi?” Kız, az daha olsa, yeni kazanılmış güven duygusuyla, sesli konuşmaya başlamıştı.</p>

  <p>“Daha sonra,” diye ısrar etti babası.</p>

  <p>“Daha sonra oldu artık. Saatime baktım.”</p>

  <p>“İyi ama…” Adam tereddüt etti ve sonra ne diyeceğini bilemedi.</p>

  <p>Biz Yunanistan’a gittik,” diye ilan etti kız, zayıf, fakat huşu dolu bir sesle.</p>

  <p>“Sahiden gittiniz mi?” dedi Watkin, hafif bir baş sallamasıyla. “Bak sen! Özel bir yere mi yoksa, sadece genel olarak Yunanistan’a mı?”</p>

  <p>“Patmos,” dedi kız, kararlı bir şekilde. “Güzel bir yerdi. Patmos’un dünyanın en güzel yeri olduğunu düşünüyorum. Sadece feribot geleceğim dediği halde gelmedi. Hiçbir zaman gelmedi. Saatime baktı. Uçağımızı kaçırdık, ama bunu aldırmadım.”</p>

  <p>“Ah, Patmos, anladım,” dedi Watkin. Duyduklarının açıkça ilgisini çekmiş olduğu anlaşılıyordu. “Şunu anlamalısın ki genç bayan, Yunanlılar Klasik Döneminin kültüründe üstünlük sağlamakla yetinmeyip, aynı zamanda bu yüzyılın en büyük - bazılarına göre ise başka eşi olmayan - hayal ürünü eserini de ortaya koymuşlardır.</p>

  <p>Şüphesiz, Yunan feribot tarifelerinden bahsediyorum. En üst düzeyde bir hayal ürünü. Ege Denizinde yolculuk etmiş herhangi biri bunu doğrulayacaktır. Hmmm. evet. Bence bu doğru.”</p>

  <p>Kız ona kaşlarını çattı.</p>

  <p>“Bir çömlek buldum,” dedi.</p>

  <p>Babası aceleyle onun sözünü kesti. “Önemsiz bir şey olmalı. Nasıl olduğunu bilirsiniz. Yunanistan’a ilk defa giden herkes bir çömlek bulduğunu sanır, öyle değil mi? Ha, Ha.”</p>

  <p>Herkes başıyla onayladı. Bu doğruydu. Can sıkıcı, ama doğru.</p>

  <p>“Onu limanda buldum,” dedi kız. “Suyun içinde. O tanrının belası feribotu beklerken.”</p>

  <p>“Sarah! Sana daha önce de söylemiştim…”</p>

  <p>“Bunlar senin kendi sözlerin. Daha kötüleri de var. Öyle şeyler söyledin ki, o kelimeleri bildiğini sanmazdım. Her neyse, eğer buradaki insanlar bu kadar çok akıllı iseler, o zaman biri bana bunun gerçekten eski Yunan çömleği olup olmadığını söyleyebilir, diye düşündüm. Onun ÇOK eski olduğunu sanıyorum. Baba, onların görmesine izin verir misin?”</p>

  <p>Kızın babası çaresiz bir şekilde omuzlarını silkti ve iskemlesinin altında bir şeyler aramaya başladı.</p>

  <p>“Genç bayan,” dedi Watkin, kıza, “İncil’in Patmos’da yazılmış olduğunu biliyor musun? Gerçekten öyle. Senin de bildiğin gibi, Aziz Yuhanna tarafından. Bana kalırsa, feribot beklerken yazılmış olduğuna dair çok açık işaretler var. Oh. Evet, benim düşüncem bu. Başlangıcında, zaman öldürdüğün ve canının sıkıldığı sıralarda seni saran bir çeşit düş kurma, bazı şeyleri hayal etme görülüyor, öyle değil mi? Ve yavaş yavaş umutsuz halüsinasyonların zirvesine doğru bir gelişme var. Bunu çok anlamlı buluyorum. Belki bunun üzerinde bir ödev yapmalısın.” Kıza doğru başını salladı.</p>

  <p>Kız, sanki adam çıldırmış gibi ona baktı.</p>

  <p>“İşte, burada,” dedi babası, elindeki şeyi küt diye masaya koyarak. “Gördüğünüz gibi, sadece bir çömlek. Kızım altı yaşındadır,” zoraki bir gülümsemeyle ekledi, “öyle değil mi, hayatım?”</p>

  <p>“Yedi,” dedi Sarah.</p>

  <p>Çömlek oldukça küçüktü, 12.5 cm yüksekliğindeydi ve en geniş yeri 10 cm kadardı. Vücudu hemen hemen küreseldi, 2.5 cm yüksekliğinde çok dar bir boynu vardı. Çömleğin boynu ve yarısı taşlaşmış toprakla örtülmüştü, fakat görünebilen yerlerinden kırmızı topraktan yapılmış kaba bir eser olduğu anlaşılıyordu.</p>

  <p>Sarah onu aldı ve sağ tarafında oturan öğretim görevlisinin eline tutuşturdu.</p>

  <p>“Sen akıllı birine benziyorsun,” dedi. “Bana ne düşündüğünü söyle.”</p>

  <p>Öğretim görevlisi onu aldı ve hafifçe kibirli bir eda ile onu elinde çevirdi. “Eminim ki eğer dibindeki çamuru kazırsanız,” dedi şakacı bir şekilde, “belki de ‘Made in Birmingham’ diye bir yazı çıkabilir.”</p>

  <p>“O kadar eski, ha?” dedi Sarah’ın babası, zoraki bir gülüşle “Uzun zamandır orada bir şey yapıldığı yok.”</p>

  <p>“Zaten,” dedi öğretim görevlisi, “benim konum değil, ben bir moleküler biyoloğum. Başka bakmak isteyen kimse var mı?”</p>

  <p>Bu soru çoşkulu çığlıklarla karşılanmadı, fakat yine de çömlek masanın çevresinde gelişi güzel bir şekilde elden ele geçti. Çömleğe, necef taşlarının altından açılan gözlerle bakıldı, boynuzdan çerçeveler tarafından dikkatle incelendi, yarımay şeklindeki gözlüklerle dik dik bakıldı ve gözlüğünü öteki ceketinde unutan ve şu anda onun temizleyiciye gitmiş olmasından endişe duyan biri tarafından şaşı bakışlarla süzüldü. Hiç kimse onun ne kadar eski olduğunu bilmiyor veya öğrenmekle çok fazla ilgili görünmüyordu. Küçük kızın yüzü yemden üzgün bir hal olmaya başlamıştı.</p>

  <p>“Hepsi ekşi surat bunların,” dedi Reg, Richard’a. Yeniden gümüş tuzluğu eline aldı ve onu havaya kaldırdı.</p>

  <p>“Genç bayan,” dedi, onunla konuşmak için öne doğru uzanarak.</p>

  <p>“Oh, yine mi, seni sersem bunak,” diye mırıldandı yaşlı arkeolog Cawley. iskemlesinden arkaya dayanıp elleriyle kulaklarını örttü.</p>

  <p>“Genç bayan,” diye tekrarladı Reg, “bakın bu basit bir gümüş tuzluk. Bakın bu basit bir şapka.”</p>

  <p>“Şapkan yok senin,” dedi kız, somurtarak,</p>

  <p>“Oh,” dedi Reg, “bir dakika lütfen,” ve gidip kırmızı yünlü şapkasını getirdi.</p>

  <p>“Bakın,” dedi yeniden, “bu basit bir gümüş tuzluk.</p>

  <p>Bakın bu basit bir yünlü şapka. Tuzluğu şapkanın içine koyuyorum, işte böyle, sonra şapkayı size geçiriyorum. Numaranın bundan sonraki kısmı, sevgili bayan…size kalmış.”</p>

  <p>Reg şapkayı aradaki iki komşunun, Cawley ve Watkin’in üzerinden uzatarak ona verdi. Kız şapkayı aldı ve içine baktı.</p>

  <p>“Nereye gitti?” diye sordu, şapkaya bakarak.</p>

  <p>“Nereye koydunuzsa, orada,” dedi Reg.</p>

  <p>“Oh,” dedi Sarah, “Anladım. Eh…pek o kadar iyi değildi.”</p>

  <p>Reg omuz silkti. “Alçak gönüllü bir numara, fakat benim hoşuma gidiyor,” dedi ve Richard’a geri döndü. “Ne hakkında konuşuyorduk?”</p>

  <p>Richard ona biraz şaşkınlıkla baktı. Profesörün her zaman aniden gelen ve yönü belli olmayan ruhsal değişiklere eğilimi olduğunu biliyordu, fakat bir an içinde adamın bütün içten davranışı ortadan kaybolmuş gibiydi. Şu anda adamın yüzünde çok dalgın bir ifade vardı. Richard bu ifadeyi daha önce bu akşam onun kapısına, görünüşe göre tamamıyla beklenmeden geldiği zaman görmüştü. Reg, Richard’ın bir şeylerden rahatsız olduğunu anladı ve yüzüne çabucak bir tebessüm yerleştirdi.</p>

  <p>“Benim sevgili dostum!” dedi adam. “Benim sevgili dostum! Benim çok sevgili dostum! Ben ne diyordum?”</p>

  <p>“Ee, ‘Benim sevgili dostum’ diyordunuz.”</p>

  <p>“Evet, fakat eminim bu başka bir şeyin prelüdüydü. Senin ne kadar hoş bir insan olduğunun teması üzerinde kısa bir toccata gibi bir şey. Şu anda unutmuş olduğum konuşmamın ana konusuna sadece bir giriş. Ne söylemek üzere olduğum hakkında bir fikrin yok, öyle değil mi?” _</p>

  <p>“Yok.”</p>

  <p>“Oh. Her neyse, bundan memnun olmalıyım. Eğer herkes ne söyleceğimi tam olarak bilseydi, o zaman benim onu söylememin gereği kalmazdı, kalır mıydı? Şimdi bakalım, genç misafirimizin çömlek işi nasıl gidiyor?”</p>

  <p>Çömlek bu sırada Watkin’e ulaşmıştı. Adam kendisinin eski devirde yaşayanların içinden içmek için neler yapmış oldukları üzerinde değil de, sadece bunun sonucunda neler yazmış olduklarını konusunda uzman olduğunu söyledi. Masada bulunan herkesin Cawley’in bu konudaki bilgi ve tecrübesi önünde eğilmesi gerekir, dedi ve çömleği adama vermeye kalkıştı.</p>

  <p>“Dedim ki,” diye tekrarladı, “senin bu konudaki bilgi ve tecrübenin önünde eğilmeliyiz. Oh, Tanrı aşkına, ellerini kulaklarından çek ve şu şeye bir bak.”</p>

  <p>Yumuşak bir şekilde, fakat kararlılıkla Cawley’in sağ elini kulağından indirdi, ona durumu bir kere daha açıkladı ve çömleği eline verdi. Cawley onu üstünkörü, fakat açıkça uzman bir şekilde gözden geçirdi.</p>

  <p>“Evet,” dedi adam, “aşağı yukarı iki yüz yıllık, sanırım. Çok kaba. Türünün çok kaba bir örneği. Hiçbir değeri olmadığına şüphe yok.</p>

  <p>“Kesin bir ifadeyle çömleği masanın üzerine koydu ve şarkıcıların eskiden kalma balkonuna gözlerini dikti.</p>

  <p>Burası bir nedenden dolayı onu öfkelendirmişe benziyordu.</p>

  <p>Bu sözlerin Sarah üzerindeki etkisi hemen görüldü. O zamana kadar oldukça cesaretini kaybetmişti, son durum iyice moralini bozdu. Dudağını ısırdı ve sırtını iskemlesine yasladı, kız bir kere daha kendini bu yerde uygunsuz ve çocukça hissediyordu. Babası ona doğru yaramazlık yapmaması için bir uyarı bakışı yolladı ve onun için yeniden özür diledi.</p>

  <p>“Buxtehude,” diye aceleyle konuştu adam. “Evet, şu bizim Buxtehude. Bu konuda ne yapabileceğimize bir bakacağız. Söyleyin bana…”</p>

  <p>“Genç bayan,” diyen birisi onun sözünü kesti, ses şaşkınlıktan kısılmıştı, “Siz açıkça çok büyük güçleri olan bir sihirbaz ve büyücüsünüz!”</p>

  <p>Bütün gözler Reg’e, o yaşlı gösteriş budalasına çevrildi. Çömleği yakalamış ve gözlerini çılgınca ona dikmişti. Sonra bakışlarını yavaş yavaş küçük kıza çevirdi, sanki ilk defa korkulacak bir hasmın gücünü ölçmeye çalışıyordu.</p>

  <p>“Sizin önünüzde eğiliyorum,” diye fısıldadı, “sizin kadar güçlü birisinin huzurunda konuşamayacak kadar değersiz birisi olmama rağmen, hokkabazlık sanatının şimdiye kadar görmek mutluluğuna eriştiğim en büyük başarısı için sizi kutlamama izin verin.”</p>

  <p>Sarah ona büyüyen gözlerle bakakaldı.</p>

  <p>“Bu insanlara ne yapmış olduğunuzu gösterebilir miyim?” diye hevesle sordu adam.</p>

  <p>Kız, çok hafif bir şekilde başıyla onayladı ve adam bir zamanlar çok değerli olan, fakat şimdi kıymetten düşen çömleği sert bir şekilde masanın üzerine vurdu.</p>

  <p>Çömlek birbirine eşit olmayan iki parçaya ayrıldı, üzerine sıvanmış olan pişmiş toprak sivri uçlu parçalar şeklinde masanın üstüne döküldü. Çömleğin yarısı yere yıkıldı, diğer kısmı ayakta kaldı.</p>

  <p>Çömleğin geride kalan kısmında sıkışmış olarak duran, lekelenmiş, cilası gitmiş, fakat açıkça tanınabilen gümüş kolej tuzluğunu gören Sarah’ın gözleri yuvalarından fırladı</p>

  <p>“Seni yaşlı bunak,” diye homurdandı Cawley.</p>

  <p>Bu ucuz salon numarasının herkes tarafından kötülenmesi ve mahkum edilmesi sona erdikten sonra - söylenen şeylerin hiçbiri Sarah’ın gözlerindeki huşuyu azaltamamıştı - Reg, Richard’a döndü ve öylesine sordu:</p>

  <p>“Buradayken arkadaşın olan o kişi kimdi, onu hiç görüyor musun? Tuhaf bir Doğu Avrupalı adı olan delikanlı. Svlad bir şeydi. Svlad Cjelli. Adamı hatırladın mı?”</p>

  <p>“Svlad mı?” dedi Richard. “Oh, Dirk demek istiyorsunuz. Dirk Cjelli. Hayır. Daha sonra birbirimizi kaybettik. Ona birkaç kere sokakta rastladım, hepsi o kadar. Sanırım adını zaman zaman değiştiriyor. Niçin sordunuz?”</p>

  <p><br /></p>

  <h3 id="uZaJWtOWiuAGOAb2U7mVZ9B" style="text-align: center;"><span style="font-weight:bold;">V</span></h3>

  <p><br /></p>

  <p>Elektronik Keşiş, yüksek ve kayalık o tepede sakin ve sızlanmadan duran atının üstünde oturmaya devam ediyordu. Kaba dokunmuş keşiş başlığının altından aralarında bir sorun olan vadiye gözünü bile kırpmadan dikkatle bakıyordu. Bu sorun, Keşiş için yeni ve korkunç bir sorundu, zira bu sorunun adı - Kuşkuydu.</p>

  <p>Keşiş, bu sorunu çok uzun süre yaşamadı, fakat etkili olduğu sürece, bu duygu varlığının en derin köklerini kemirdi.</p>

  <p>Gün, sıcak bir gündü. Güneş, boş ve bulanık bir gökyüzünde dikilmiş duruyor, gri renkli kayalıkları ve bodur kavruk otları yakıp kavuruyordu. Kımıldayan hiçbir şey yoktu, hatta keşiş bile hareketsizdi. Fakat garip düşünceler keşişin beyninde uçuşup duruyordu. Bu durum, bir bilgi, eğer alıcı kanalından geçerken yanlış yere yollanırsa, ara sıra başına gelen bir şeydi.</p>

  <p>Fakat sonra Keşiş inanmaya başladı, ilk başta kesintili ve tedirgin bir şekilde, fakat sonra büyük yakıcı bir beyaz alev gibi bir inançla inanmaya başladı. Bu inanç daha önce bütün inandıklarını, vadinin pembe olduğunu söyleyen o aptal düşünce de dahil olmak üzere, ortadan sildi. Artık vadinin aşağılarında bir yerlerde, durduğu yerden bir mil kadar ileride, kısa bir zaman sonra, garip ve uzak bir dünyaya esrarlı bir kapının açılacağına inanıyordu. Bu kapıdan geçmesi mümkün olabilecekti. Hayret uyandırıcı bir fikir.</p>

  <p>Başka hayret uyandırıcı bir şey de, ilk defa tamamıyla haklı olmasıydı.</p>

  <p>At bir şeylerin olacağını hissetti.</p>

  <p>Kulaklarını dikti ve yavaşça kafasını salladı. Aynı taş yığınlarına bu kadar uzun süre bakmak yüzünden kendinden geçmeye başlamıştı ve neredeyse onların pembe olduğuna inanmak üzereydi. Kafasını biraz daha sertçe salladı.</p>

  <p>Dizginlere hafifçe bir asılış ve Keşişin topuklarının bir dürtüşüyle harekete geçtiler. Kayalık inişte dikkatle ilerliyorlardı. Yol almak güçtü. Bastıkları yerin büyük kısmı sallantılı tortul kütlelerdi. Bunlar kahverengi ve gri renkteydi ve arada sırada kahverengi ve yeşil bir bitki onlara tutunup tehlike içinde bir yaşam sürdürmeye çalışıyordu. Keşiş bütün bunları mahcubiyet duymadan farketti. Pembe vadiler, hünsa masalar, bütün bunlar gerçek aydınlanma yolunda geçmek zorunda kaldığı doğal aşamalardı.</p>

  <p>Güneş çok yakıcıydı. Keşiş yüzünden teri ve tozu sildi ve atın boynuna yaslanarak durdu. Sıcaklığın parıltılı bulanıklığı arasından vadinin tabanında duran büyük bir kaya parçasına dikkatle baktı. Keşiş kapının orada, o kayanın arkasında ortaya çıkacağını sanıyordu veya daha doğrusu varlığının son noktasına kadar tutkuyla buna inanıyordu. Daha dikkatle bakmaya çalıştı, fakat görüntünün ayrıntıları yükselen sıcak hava yüzünden kafa karıştıracak bir şekilde dalgalanıyordu.</p>

  <p>Tam eyerine yerleşmiş ve atını topuklamaya hazırlanırken, birdenbire oldukça tuhaf bir şey gözüne çarptı.</p>

  <p>Yakınlardaki yassı bir kayanın üzerinde, aslında kaya o kadar yakın bir mesafedeydi ki onu daha önce farketmemiş olmasına şaşırdı, büyük bir resim vardı. Resim kabaca çizilmişti, fakat çizgilerde belli bir ustalık vardı, çok eski görünüyordu, muhtemelen çok, çok eski. Resmin rengi solmuş, bazı yerleri dökülmüş ve lekelenmişti ve konusunun ne olduğu kesin bir şekilde anlamak zor gözüküyordu. Keşiş, resme daha çok yaklaştı. Bu, bir ilkel avlanma sahnesine benziyordu.</p>

  <p>Mor renkli, çok bacaklı yaratıklar açıkça avcıydılar. Bunlar uzun mızraklar taşıyorlardı ve daha önce av sırasında yaralanmış olduğu görülen uzun boynuzlu ve derisi zırhlı bir yaratığın peşindeydiler. Renkler o kadar solmuştu ki neredeyse tamamen silinmiş gibiydi. Aslında açıkça görülen tek şey avcıların beyaz dişleriydi. Bunların beyazlığı binlerce yıl geçmesine rağmen parlaklıklarını korumuştu. Aslında bu durumdan Keşişin dişleri bile mahçup oldu, halbuki onları daha bu sabah temizlemişti.</p>

  <p>Keşiş buna benzer resimleri daha önce görmüştü, fakat sadece sinemada veya televizyonda. Gerçek hayatta görmemişti. Bunlar genellikle dış etkilerden korunmuş oldukları mağaralarda ortaya çıkarılmıştı, aksi halde uzun müddet dayanmaları mümkün değildi.</p>

  <p>Keşiş, kaya duvarının yakın çevresini daha dikkatli bir şekilde inceledi, burasının tam anlamıyla bir mağara olmasa bile, üsten sarkan büyük bir kaya tarafından korunduğunu ve rüzgarla yağmura karşı barınaklı bir yer olduğunu anladı. Yine de, resmin bu kadar uzun süre dayanması tuhaftı. Daha tuhaf olan şey de, bu kadar uzun bir müddet içinde keşfedilmemiş olmasıydı. Bu çeşit mağara resimleri tanınmış ve herkesçe bilinen şeylerdi, fakat bu resmi daha önce görmemişti.</p>

  <p>Belki yapmış olduğu şey dramatik ve tarihi bir buluştu. Belki şehre döner ve bu buluşunu başkalarına bildirecek olursa, yeniden onların arasına kabul edilebilir, kendisine yeni bir ana kumanda takılabilir ve inanmasına izin verilebilirdi - inanmak - neye inanmak? Durdu, gözlerini kırpıştırdı ve kısa süreli bir sistem hatasından kurtulmak için başını salladı.</p>

  <p>Kısa zamanda kendisini toparladı.</p>

  <p>O bir kapıya inanıyordu. O kapıyı bulmalıydı. Kapı şeyin yoluydu, şeyin…</p>

  <p>Kapı Yoldu.</p>

  <p>Güzel.</p>

  <p>Büyük harf kullanmak, her zaman uygun bir yanıtınız olmayan şeyleri en iyi çözümlemenin yoluydu.</p>

  <p>Sertçe atının başına asıldı ve onu ileriye ve aşağıya doğru gitmesi için zorladı. Birkaç dakika süren güç manevralardan sonra, vadinin tabanına ulaştılar. Kahverengi kavruk toprağın üzerine oturmuş ince toz tabakasının aslında çok soluk kahverengimsi pembe bir renk olduğunu keşfedince bir an şaşırdı. Yağmurlar geldiği zaman vadiden akan ırmaktan, sıcak mevsimde geride kalmış uyuşuk akan çamurun iki yanında bu renk özellikle belirgindi. Attan aşağıya indi, eğilip pembe tozu elledi ve parmaklarından yere akıttı. Çok ince, yumuşak bir tozdu ve cildine sürdüğü zaman hoş bir etki bırakıyordu. Hemen hemen cildiyle aynı renkteydi, belki biraz daha soluk.</p>

  <p>At ona bakıyordu. Belki biraz geç olsa da, atın çok susamış olması gerektiğini kavradı. Kendisi de çok susamıştı, fakat bunu düşünmemeye çalışıyordu. Eğerindeki su matarasını çözdü. Matara acınacak kadar hafifti. Kapağını döndürüp tek bir yudum aldı. Sonra çukurlaştırmış olduğu avucuna biraz su döktü ve onu ata uzattı. O da açgözlülükle bu bir avuç suyu şapırdatarak içti.</p>

  <p>At yeniden ona baktı. Keşiş üzüntüyle başını salladı, yeniden mataranın ağzını kapadı ve onu yerine koydu. Gerçek ve mantıksal bilgiyi sakladığı zihninin o küçük kısmında, ne suyun, ne de su olmadan kendilerinin, fazla dayanamayacağını biliyordu. Onu ayakta tutan tek şey İnancıydı, şu sırada Kapıya olan İnancı.</p>

  <p>Kaba dokunmuş keşiş giysisinin üzerinden pembe tozu silkti ve sonra sadece yüz metre ötedeki kayalığa durup baktı. Hafif ve zayıf bir titreyiş geçirdi. Zihninin büyük bir kısmının, kayaların arkasında bir Kapı olacağına ve Kapının aradığı Yol olacağına olan sonsuz ve sarsılmaz İnancı sağlamdı. Yine de, su mataraları konusuna anlayan zihninin o küçücük kısmı, daha önce uğramış olduğu hayal kırıklıklarını hatırlıyor ve çok küçük, fakat kulak tırmalayıcı bir uyan sesi çıkarıyordu.</p>

  <p>Eğer gidip Kapıyı görmemeyi tercih ederse, ona sonsuza kadar inanabilirdi. Bu inanç onun hayatının pusulası olacaktı. (Kalan çok az ömrün boyunca, dedi, su matarası konusunu bilen zihninin o kısmı)</p>

  <p>Eğer diğer taraftan Kapıya saygılarını sunmaya giderse ve onu orada bulamazsa…o zaman ne olacaktı?</p>

  <p>At sabırsızlıkla kişnedi.</p>

  <p>Bu sorunun yanıtı çok basitti. Bu sorunla ilgilenmek için gerekli devreleri vardı, aslında varlığının nedeni de buydu. Gerçekler ne olursa olsun ona inanmaya devam edecekti. İnancın anlamı bu değil miydi?</p>

  <p>O Kapı orada olmaya devam edecekti, kapı orada olmasa bile.</p>

  <p>Kendini toparladı. O Kapı orada olacaktı ve şimdi ona gitmeliydi, çünkü Kapı Yoldu.</p>

  <p>Atma yeniden binmek yerine, onu dizginlerinden tutup yürüdü. O Yol kısa bir mesafedeydi ve Kapının önüne alçakgönüllülükle çıkmalıydı.</p>

  <p>Cesur ve dimdik, bir törendeymiş gibi yavaşça yürüdü. Kayalığa yaklaştı. Kayalığa vardı. Köşeyi döndü. Baktı.</p>

  <p>Kapı oradaydı.</p>

  <p>Atın bu işe şaşırdığını söylemek gerek.</p>

  <p>Keşiş huşu ve şaşkınlık içinde dizlerinin üzerine çöktü. Hep başına gelmesi adet olan hayal kırıklığına karşı kendisini o derece hazırlamıştı ki, bunu hiçbir zaman kabul etmese bile, bu durum karşısında tamamıyla hazırlıksızdı. Sistem hatası içine düşmüş olarak Kapıya gözlerini dikti.</p>

  <p>Bu, daha önce hiç görmediği cinsten bir kapıydı. Bildiği bütün kapılar arkalarında saklanan video kayıt cihazları, bulaşık makinaları ve bütün bunlara inanmak için ihtiyaç duyulan pahalı Elektronik Keşişler yüzünden büyük ve çelik destekli kapılardı. Bu kapı ise, basit tahtadan yapılmış, küçük ve hemen hemen kendi boyunda bir kapıydı. Keşiş ölçülerine uygun, beyaz boyalı, ortasına doğru hafifçe içine çökmüş pirinç bir tokmağı olan bir kapı. Kapı, geldiği yer ve amacı konusunda hiçbir açıklama olmaksızın kayanın yüzüne yerleştirilmişti.</p>

  <p>Zavallı şaşkın Keşiş, nasıl cesaret ettiği anlayamadan, zorlukla ayağa kalktı ve atını arkasında çekip götürerek çekingen bir şekilde kapıya doğru yürüdü. Yaklaştı ve ona dokundu. Alarm çalmayınca, o kadar şaşırdı ki, geriye zıpladı. Ona yeniden, bu sefer daha cesur bir şekilde, dokundu.</p>

  <p>Elini yavaşça kapının tokmağı üzerine koydu - yeniden alarm çalmadı. Emin olmak için bekledi ve sonra tokmağı çok, çok yavaş bir şekilde döndürdü. Bir mekanizmanın serbest kaldığını hissetti. Nefesini tuttu. Bir şey olmadı. Kapıyı kendine doğru çekti, kapı kolayca açıldı. İçeriye baktı, fakat dışarıdaki çöl güneşinin yanında, içerisi o kadar karanlıktı ki, hiçbir şey göremedi. Sonunda, neredeyse meraktan ölecek bir halde, atını da kendi peşinden çekerek içeriye girdi.</p>

  <p>Birkaç dakika sonra, bir sonraki kayalığın arkasında gözden uzakta oturmakta olan bir şekil yüzüne toz sürme işini bitirdi, ayağa kalktı, gerindi ve üstünü başını silkeleyerek kapıya doğru yöneldi.</p>

  <p><br /></p>

  <h3 id="ueFQTMYNGKScwapFEMZyG8G" style="text-align: center;"><span style="font-weight:bold;">VI</span></h3>

  <p><br /></p>

  <p>“Kubla Han, buyurdu yapıla,</p>

  <p>Görkemli bir zevk kubbesi, Xanadu’da.”</p>

  <p><br /></p>

  <p>Şiiri okuyan kişi, açıkça, bir şiirin ciddiliğinin veya öneminin en iyi abartılı bir sesle okunduğu zaman ortaya çıkacağını sanan o düşünce okuluna mensuptu. Kelimeleri o kadar yüksekten okuyor ve onların üzerlerine o kadar çok abanıyordu ki, kelimeler sanki başlarını eğip saklanacak bir yer arıyordu.</p>

  <p><br /></p>

  <p>“Alph’ın, o kutsal ırmağın,</p>

  <p>Uçsuz bucaksız mağaralardan geçerek</p>

  <p>Gün görmeyen bir denize aktığı yerde.”</p>

  <p><br /></p>

  <p>Richard iskemlesinde geriye yaslandı. Bu kelimeler ona çok tanıdık geliyor - St. Cedd Koleji’nin İngiliz Edebiyatı Bölümünden mezun olmuş birine başka türlü gelmesi imkansızdı zaten - ve zihninde bir rahatsızlık meydana getirmiyordu.</p>

  <p>Cambridge Üniversitesi, şairin bazı belli sakinleştirici kimyasal maddelere çok iyi bilinen eğilimine ve en önemli eseri olan bu şiiri bunların etkisi altında rüyasında yazmış olmasına rağmen, Coleridge ile olan ilişkisine çok önem verirdi.</p>

  <p>Eserin elyazması okul kütüphanesinde bir kasada saklanıyor ve şiir düzenli olarak verilen Coleridge Yemeğinde bu metinden okunuyordu.</p>

  <p><br /></p>

  <p>“İki kere beş millik verimli toprak</p>

  <p>Duvarlar ve kulelerle sarıldı;</p>

  <p>Bahçeler vardı, dereleri parlak,</p>

  <p>Çiçeklenmiş birçok günlük ağacı;</p>

  <p>Güneşli çayırları kucaklayan,</p>

  <p>Dağlar kadar yaşlı ormanlar vardı,”</p>

  <p><br /></p>

  <p>Richard, bu okumanın ne kadar sürdüğünü merak etti. Eski Bölüm Başkanına yanlamasına bir bakış attı ve adamın okurken duruşundaki azimkârlık onu tedirgin etti. Monoton ses ilk başta onu rahatsız etmişti, fakat bir müddet sonra ses onu yatıştırmaya başladı. Gözleri, artık daha sönük yanan ve yemek artıkları üzerine yol yol olmuş bir ışık saçan bir mumun kenarından akan damlalara dalıp gitti.</p>

  <p><br /></p>

  <p>“Fakat oh! o derin ve hülyalı uçurum</p>

  <p>Yeşil dağdan sedir ormanına inen,</p>

  <p>Vahşi bir yer! her zaman kutsal ve büyülü,</p>

  <p>Bir kadın hayaletinin dolaşıp durduğu</p>

  <p>Soluk ay ışığında, sevgilisi şeytanı çağıran.”</p>

  <p><br /></p>

  <p>Yemek sırasında içmiş olduğu az miktardaki kırmızı şarap sıcak bir şekilde damarlarında dolaşıyordu. Kısa bir zaman sonra, zihni dağılmaya başladı, Reg’in daha önce yemek sırasında sormuş olduğu sorunun etkisi altında da kalarak eski arkadaşının - burada arkadaş kelimesi uygun muydu? - başına daha sonra neler gelmiş olduğunu merak etti. Adam, tek bir hayat yaşamaktan ziyade bir dizi olağanüstü olaya imzasını atmışa benziyordu. Onun gibi birisiyle gerçekten arkadaş olması, Süveyş krizinin bir çörek yüzünden çıkması gibi birbiriyle uyuşmayan kavramların bir araya gelmesine benzediğinden, imkansız bir şey gibi görünüyordu.</p>

  <p>Svlad Cjelli. Daha ziyade Dirk diye tanınıyordu. Buradaki tanınma iyi anlamda değildi, daha ziyade kötü tanınan, aranan, hakkında bir sürü laf üretilen adam demek daha doğruydu. Onun için popüler bir kimse olduğu söylenebilir miydi? Adam sadece otoyolda ciddi bir kaza anlamında popülerdi- herkes daha iyi görmek için geçerken yavaşlar, fakat kimse alevlere çok fazla yaklaşmaz. Kötü tanınan daha uygun bir tanımdı. Svlad Cjelli, Dirk olarak kötü tanınan bir kimse.</p>

  <p>Ortalama bir lisans öğrencisinden daha kilolu biriydi ve daha çok şapka takardı. Aslında, takmayı adet edinmiş olduğu tek bir şapkası vardı, fakat bu şapkayı bu kadar genç birisinde nadir rastlanacak bir tutkuyla takardı. Şapka, koyu kırmızı renkte, yuvarlak ve çok düz kenarlı bir şapkaydı ve sahibi başını nasıl çevirirse çevirsin, her zaman düzgün şekilde durmasını sağlayan yalpa çemberleri üzerinde dengelenmiş gibiydi. Bir şapka olarak tam anlamında başarılı bir kişisel süs olmaktan daha ziyade, dikkat çekici bir şeydi. Eğer onu takan kişi küçük bir yatak başı lambası olsaydı, modaya uygun, biçimli ve olduğundan daha güzel gösteren zarif bir süs eşyası sayılabilirdi.</p>

  <p>Kendisi hakkında yalanladığı hikayelerin etkisiyle insanları çevresine çekiyordu. Fakat bu hikayelerin kendi yalanlamaları dışında bir kaynağı olup olmadığı tamamıyla açıklığa kavuşmamıştı.</p>

  <p>Bu hikayeler, Transilvanya’nın ilginç bir bölgesinde yaşamış olduğunu iddia ettiği ailesinin anne tarafından kendisine miras kalmış olduğu sanılan medyumluk güçleriyle ilgiliydi. Aslında adam hiçbir zaman böyle bir iddiada bulunmamıştı ve bu iddianın tamamıyla şaçma olduğunu söylemişti. Akrabaları arasında yarasalar olduğunu kuvvetle inkâr etmiş ve bu çeşit kötü niyetli yalanları ortaya atanları mahkemeye vermekle tehdit etmişti. Fakat bütün bunlara rağmen, büyük ve etekleri uçuşan bir deri palto giymeyi ve eğer içinde baş aşağı asılı durursanız, sırt ağrılarına iyi geldiği iddia edilen o makinalardan birini odasında bulundurmayı da adet edinmişti. Gün boyunca ve özellikle gece vakti tuhaf saatlerde insanların kendisini bu makinada baş aşağı asılı dururken bulmalarına izin vermişti. Bunu yapmasının nedeni, bunun hiçbir anlamı olmadığını şiddetle yalanlamaya fırsat bulmak içindi.</p>

  <p>Çok heyecan verici ve egzotik şeylerin yerinde yapılmış bir dizi inkarıyla, kendisinin medyumluk gücü olan, mistik, telepatik, doğaüstü güçlerin etkisi altında, uzak görüşlü ve psikosassik bir vampir yarasa olduğu efsanesini yaratmaya başarmıştı.</p>

  <p>“Psikosassik” kelimesinin anlamı neydi?</p>

  <p>Bu kelime onun kullandığı bir kelimeydi ve adam şiddetle bu kelimenin anlamsız olduğunu iddia ediyordu.</p>

  <p><br /></p>

  <p>“Ve bu uçurumdan, sonu gelmez bir kaynaşmayla,</p>

  <p>Sanki toprağın hızlı ve derin nefes alışlarıyla,</p>

  <p>Bir an içinde güçlü bir kaynak fışkırdı:</p>

  <p>Onun hızlı ve kesintili patlamalarıyla</p>

  <p>Devasa parçalar fırladı…”</p>

  <p><br /></p>

  <p>Dirk aynı zamanda sürekli parasızlık çeken biriydi. Bu durum daha sonra değişmişti.</p>

  <p>Olayları başlatan onun oda arkadaşı olmuştu. Bu kişi, Mander adında saf biriydi, eğer gerçeği söylemek gerekirse, muhtemelen Dirk tarafından saflığı yüzünden özel olarak seçilmişti.</p>

  <p>Steve Mander, Dirk ne zaman içkili olarak yatarsa, onun uykusunda konuştuğunu farketmişti. Sadece bu kadar değil, fakat uykusunda söylediği şeyler, şuna benzeyen şeyler oluyordu, “Ticaret yollarının açılması mırıldanma mırıldanma geğirti imparatorluğun büyümesinde dönüş noktası horlama boş laflar mırıltı. Açıklayın.”</p>

  <p><br /></p>

  <p>“… sıçrayan dolu gibi,</p>

  <p>Samanlı tahıl gibi harman döveninin altında:”</p>

  <p><br /></p>

  <p>Bu olay ilk defa olduğu zaman Steve Mander yatağında dimdik doğrulmuştu. İkinci yılın ilk sınavlarından biraz önceydi, Dirk’in söylemiş olduğu şeyler veya mırıldandığı şeylerden bir anlamı var gibi görünenler, Ekonomi Tarihi dersinden gelebilecek bir soruya hayret uyandıracak derecede benzerlik gösteriyordu.</p>

  <p>Mander yavaşça yatağından kalkmış, Dirk’in yatağının yanına gitmiş ve çok dikkatli bir şekilde dinlemişti. Fakat Schleswig-Holstein konusunda birkaç birbiriyle ilişkisi olmayan mırıldanma ve Fransız-Prusya savaşı dışında- bu sonuncusunu Dirk hemen hemen tamamıyla yastığına dönük olarak söylenmişti-başka bir şey öğrenememişti.</p>

  <p>Bununla birlikte, haber yayılmıştı - yavaşça, el altından ve söndürülmesi güç bir yangın gibi.</p>

  <p><br /></p>

  <p>“Ve bu dans eden kayaların arasında</p>

  <p>Bir an içinde savruldu kutsal ırmak.”</p>

  <p><br /></p>

  <p>Bunu izleyen ay içinde, o gece derin bir uykuya dalar ve birkaç tane daha sınav sorusunu uykusunda söyler umuduyla, Dirk durmadan yedirilip içirilmişti. Hayrettir ki, ne kadar iyi yedirilse, içtiği şarapların kalitesi ne kadar iyi olursa, yastığına yüzü koyun yatma eğilimi o kadar azalıyordu.</p>

  <p>Planı, kendisinde olduğu sanılan güçlerden, onların gerçek olduğunu kabul etmeden yararlanmaktı. Güçleriyle ilgili hikayelere inanmadığını açıkça, hatta kavga çıkararak, söylüyordu.</p>

  <p><br /></p>

  <p>“Şaşkınca beş mil boyunca menderesler yaparak</p>

  <p>Orman ve vadiden akıp geçti kutsal ırmak,</p>

  <p>Sonra uçsuz bucaksız mağaralara ulaştı,</p>

  <p>Ve bir gümbürtüyle cansız okyanusa karıştı:</p>

  <p>Kubla, bu gümbürtünün ortasında, duydu uzaktan</p>

  <p>Atalarının seslerini, savaş kehaneti yapan!”</p>

  <p><br /></p>

  <p>Dirk, aynı zamanda, öte duyum yeteneği olduğunu da inkâr ediyordu. Bazen uykusunda mırıldandığı nağmeler, iki hafta sonra başka birisi için çok satan bir esere dönüşüyordu. Aslında bunu örgütlemek o kadar da zor bir şey olmasa gerekti.</p>

  <p>Adam, her zaman bu efsaneleri desteklemek için gerekli olan araştırmanın en azını yapmıştı. Tembelin biriydi ve esas olarak yaptığı şey, insanların hevesli saflıklarının kendisi için çalışmasına izin vermekti. Tembellik bu işin temeliydi - eğer adamın normalüstü başarıları ayrıntılı ve kesin olsaydı, o zaman insanlar şüpheye düşüp başka açıklamalar isteyebilirlerdi. Diğer taraftan, ileriye dönük tahminleri ne kadar bulanık ve çift anlamlı olursa, o kadar güvenirlikteki eksiklik başkalarının iyi niyeti tarafından kapatılıyordu.</p>

  <p>Dirk, bu işten pek bir yarar sağlamamıştı - hiç olmazsa, öyle görünüyordu. Aslında, bir öğrenci olarak sürekli olarak başkalarının hesabına yiyip içmesinin ona sağladığı yarar, oturup bunun hesabını çıkarmayan bir kimsenin sanacağından çok daha fazlaydı.</p>

  <p>Ve şüphesiz, bütün bu şeylerin gerçek olduğunu hiçbir zaman ileriye sürmemişti - aslında, bütün gücüyle bunları inkâr etmişti.</p>

  <p>Bu yüzden son sınavlardan önce, çok hoş ve lezzetli küçük bir dalaveraya kalkışabilecek durumdaydı.</p>

  <p><br /></p>

  <p>“Zevk kubbesinin gölgesi</p>

  <p>Dalgaların ortasında yüzüyordu;</p>

  <p>Orada kaynak ve mağaraların</p>

  <p>Karışmış nağmeleri duyuluyordu.</p>

  <p>Buzdan mağaralı, güneşli bir zevk kubbesi,</p>

  <p>Nadir görülecek bir mücizeydi.”</p>

  <p><br /></p>

  <p>“Aman tanrım…!” Reg, şarabın ve şiir okunmasının etkisiyle yavaşça dalmış olduğu hafif uykudan birden şıçrayarak uyanmış gibiydi ve çevresine boş gözlerle baktı, fakat bir değişiklik yoktu. Coleridge’nin mısraları büyük salonun dalmış olduğu sıcak ve halinden memnun sessizliğin içinde akmasına devam ediyordu. Reg, kaşlarını kısa bir süre çattıktan sonra, yeniden uyuklamaya daldı, fakat bu seferki biraz daha derindi.</p>

  <p><br /></p>

  <p>“Santurlu bir genç kız</p>

  <p>Düşlemiştim bir zaman:</p>

  <p>Habeşli bir genç kız,</p>

  <p>Santurunu çalan,</p>

  <p>Söyleyerek Abora Dağının şarkısını.”</p>

  <p><br /></p>

  <p>Dirk, kendisinin hipnoz altında o yaz sınavlarda hangi soruların çıkacağı konusunda kesin bir tahmin yapması için ikna edilmesine izin vermişti.</p>

  <p>Hiçbir şart altında yapmayacağı şeyin ne olduğu anlatarak bu fikri ilk defa ortaya atan kişi kendisiydi. Aslında bir çok bakımdan sahip olduğu iddia edilen fakat kendisinin şiddetle kabul etmediği yeteneklerinin olmadığını ortaya çıkaracak bir fırsat olduğu için bunu yapmak isteyebileceğini söylemişti.</p>

  <p>Dikkatle hazırlanmış bu nedenlerle sonunda kabul etmişti - zira bu aptalca, can sıkıcı derecede aptalca işi ancak böylece kökünden temizleyebilecekti. Tahminlerini otomatik yazıcı yoluyla denetim altında yapacak ve bunlar bir zarfa konacak ve sınavların sonuna kadar bankada saklanacaktı.</p>

  <p>Zarf, sınavlardan SONRA tahminin doğruluk derecesini görmek için açılacaktı.</p>

  <p>Kendisine yazmış olduğu tahminleri görebilmek için oldukça çok sayıda kişi tarafından oldukça çok yüksek miktarda rüşvet teklif edilmişti - bu da beklenen bir şeydi. Fakat Dick bu düşünceyi hiç bir şekilde kabul edilmez bulmuş ve bunun NAMUSSUZLUK olduğunu söylemişti…</p>

  <p><br /></p>

  <p>“İçimde yeniden canlandırabilsem</p>

  <p>Onun müziğini ve şarkısını</p>

  <p>Bana öyle derin bir haz verebilirdi ki,</p>

  <p>O gür sesli ve uzun soluklu müzikle</p>

  <p>O Kubbeyi havada kurabilirdim,</p>

  <p>O güneşli kubbeyi, o buz mağaralarını!”</p>

  <p><br /></p>

  <p>Derken, kısa bir zaman sonra, Dirk kendisinin etrafta canı sıkkın ve ciddi bir ifadeyle dolaşırken görünmesine izin vermişti. İlk önce kendisini üzen şeyin ne olduğu konusundaki soruları yanıtsız bırakmış, fakat sonunda annesinin çok pahalı bir diş bakımı işi olduğunu ve anlatmak istemediği nedenler yüzünden bu işin gizli yapılması gerektiğini, ancak bunun için para olmadığını ağzından kaçırmıştı.</p>

  <p>İşlerin geldiği bu yerden yokuş aşağı giden yol, yani yazmış olduğu sınav tahminlerine kısa bir bakış atmanın karşılığı olarak annesinin sözde tıbbi nedenleri için bağışlar kabul etmek, onun kolayca kaymasına yetecek kadar dik ve kaygan olmuştu.</p>

  <p>Daha sonra, bu esrarlı diş ameliyatını yapabilecek tek operatörün şu anda Malibu’da yaşadığı ortaya çıkmıştı ve bunun sonucunda bağışların miktarını oldukça önemli bir oranda artırmak gerekmişti.</p>

  <p>Adam, yeteneklerinin insanların abarttığı şeyler olduğunu, aslında hiçbir yeteneğinin olmadığını söylemeye devam ediyordu. Bu deneye kalkışmasındaki tek nedeninin bütün bu rivayetleri ortadan kaldırmak olduğunda ısrarlıydı. Eğer başka insanlar kendilerini riske atarak onun yeteneklerine inanıyorlarsa, ki o bu inancı paylaşmıyordu, saygıdeğer annesinin ameliyat parası için bir katkıda bulunma isteklerini kabul etmekten memnuniyet duyuyordu.</p>

  <p>Bu durumdan yüzünün akıyla çıkacaktı.</p>

  <p>Veya o öyle sanıyordu.</p>

  <p><br /></p>

  <p>“Duyanların hepsi onları orada görmelidir,</p>

  <p>Hepsi haykırmalıdır, Aman! Dikkat!</p>

  <p>Şimşek çakan gözleri, uçuşan saçları!”</p>

  <p><br /></p>

  <p>Dirk, hipnoz altında otomatik yazım kullanarak ortaya koyduğu sınav sorularını, aslında sınavlara giren herhangi bir öğrencinin yapacağı araştırmayı en az bir şekilde yaparak bir araya getirmişti: Yani daha önceki sınav sorularını incelemiş, belli bir mantıki düzen var mı diye bakmış ve ne gibi sorular gelebileceğine dair akıllıca tahminlerde bulunmuştu. Tahminlerinde (herhangi bir kimsenin de yapabileceği gibi) saf kimseleri hoşnut edecek kadar yüksek bir başarı oranına ulaşacağından emindi ve bu başarı tamamıyla masum görünmeye yetecek kadar da düşük olacaktı</p>

  <p>Aslında olay tamamıyla masum bir olaydı.</p>

  <p>Onun hayatını altüst eden ve bir polis arabasının içinde Cambridge’den götürülmesine neden olan şey ise, satmış olduğu bütün sınav sorularının gerçekte sorulanların aynısı olmasıydı.</p>

  <p>Tıpı tıpına. Kelimesi kelimesine. Virgülüne kadar.</p>

  <p><br /></p>

  <p>“Onun çevresinde üç kere dolaş,</p>

  <p>Ve gözlerini kapa kutsal bir korkuyla,</p>

  <p>Çünkü o çiçek özüyle beslenmiş,</p>

  <p>Ve Cennet sütü içmiştir…”</p>

  <p><br /></p>

  <p>Magazin basını, konuyu telaş içinde ele alıp Dirk’in bir sahtekâr olduğunu ilan ettikten sonra, onun olayının gerçek olduğu konusunda yaygara kopartmıştı. Bunu yapmalarının nedeni, daha sonra Dirk’in yeniden bir sahtekâr olduğunu ilan edip sonra yeniden onun olayının gerçek olduğu konusunda yaygara koparmak içindi. En sonunda bu işten sıkılıp suyunu çıkaracakları lezzetli bir bilardo oyuncusu bulmuşlardı. Olup biten şey işte buydu.</p>

  <p>Daha sonraki yıllarda, Richard’ın zaman zaman Dirk’e rastladığı olmuştu. Adam tarafından genellikle, ona borç vereceği umuduna dönüşmeden önce, acaba kendisine borçlu olduğumu mu sanıyor, anlamına gelen o tedbirli yarım ağız gülümsemeyle selamlanmıştı.</p>

  <p>Dirk’in durmadan adını değiştirmesi de, Richard’a bu şekilde muamele gören tek insanın kendisi olmadığını sezdirmişti.</p>

  <p>Üniversitenin dar sınırları içinde bu kadar parlak görünmüş olan birinin günlük hayatının ışığında bu kadar solmuş görünmesinden dolayı üzüntü duydu. Ve Reg’in ansızın ve hiç yeri yokken, abartılı bir önem vermeyen ve rastgele bir tavırla onu sormuş olmasına da hayret etti.</p>

  <p>Yeniden çevresine bir göz attı. Hafifçe horlayan komşusu Reg’e; sessiz bir dikkat içinde kendinden geçmiş olan Sarah’a; karanlık parıltılı bir ışığa bürünmüş geniş salona; karanlık içinde yükseğe asılmış ve dişlerinde mum ışığının tuhaf bir parıltısı görülen eski başbakanların ve şairlerin portrelerine; ayakta durmuş şiir okuma sesiyle okumasını sürdüren İngiliz Edebiyatı Bölümü başkanına; İngiliz Edebiyatı Bölüm başkanının elinde tuttuğu “Kubla Han” adlı kitaba ve sonunda, kimseye belli etmeden, saatine baktı.</p>

  <p>Ses, şiirin ikinci ve çok daha garip bölümünü okumaya devam ediyordu…</p>

  <p style="text-align: center;">______________________________________________________</p>

  <p style="text-align: center;"></p>

  <p><i>Çev. notu</i>: Samuel Taylor Coleridge (1772-1834) Devonshire’de doğdu. Bir din adamının oğluydu. 1791’de Cambridge Üniversitesi’ne girdi. 1794’de Oxford’a gitti ve orada şair Southey ile tanıştı. Yazarlığa başladı. Dergi çıkardı. İşsiz kalınca çiftçilikle hayatını kazanmaya karar vererek Nether Stowey adlı bir köye taşındı. Genç yaşlarda afyon kullanmaya başlamıştı. 1800’lerde afyon alışkanlığı iyice arttı. “Kubla Han” şiirini (1816) yazmadan önce okuduğu bir kitabın bir cümlesinde uyuyakaldığı, şiiri rüyasında yazdığı, uyandığı zaman tam kağıda geçirecekken apansız gelen bir ziyaretçi yüzünden bu şiiri bitiremediği biliniyor. Şiir metinde verildiği kadardır. Yani “Kubla Han” adıyla bilinen şiir, 6. bölümde tümüyle yer almıştır.</p>

  <p><br /></p>

  <h3 id="uzgQ9m3n4ECgwcSMZE89Ns6" style="text-align: center;"><span style="font-weight:bold;">VII</span></h3>

  <p><br /></p>

  <p>O akşam, Gordon Way’ın yaşamındaki son akşamdı ve adam hafta sonunda yağmur yağıp yağmayacağını düşünüyordu. Hava tahminine göre, ani değişiklikler bekleniyordu - o akşamki sisli geceden ve cuma ile cumartesi günlerindeki güneşli fakat serin havadan sonra, Pazar gününün bitimine doğru, belki birkaç yerde aralıklı sağanak görülecekti, yani herkesin şehre geri döneceği sırada.</p>

  <p>Herkesin, yani Gordon Way’ın dışında herkesin.</p>

  <p>Hava tahmini bundan bahsetmemişti, şüphesiz hava tahmincisinin görevi bu değildi, fakat yıldız falı da çok yanıltıcı olmuştu. Falına göre burcunda gezegenlerin olağanüstü bir faaliyeti görülüyordu. İstediğini sandığı şeylerle gerçekten ihtiyacı olan şeyler arasında bir ayrım yapması ısrarla söyleniyor, duygusal veya çalışma hayatında olan sorunlarını kararlılıkla ve tam bir dürüstlükle çözmeye çalışması öneriliyordu, fakat gün bitmeden öleceğinin dile getirilmesi anlaşılmaz bir şekilde unutulmuştu.</p>

  <p>Cambridge yakınlarında otoyoldan döndü ve benzin almak için küçük bir benzin istasyonunda durdu. Orada araba içinde bir an oturup araba telefonunda başlamış olduğu bir konuşmayı bitirdi.</p>

  <p>“Tamam, bak, seni yarın arayacağım veya belki bu gece geç vakit ararım. Veya sen beni ara. Yarım saat sonra kır evimde olacağım. Evet, bu projenin senin için ne kadar önemli olduğunu biliyorum. Tamam. Onun ne kadar önemli olduğunu biliyorum, nokta. Sen onu istiyorsun, ben onu istiyorum. Şüphesiz, istiyorum. Projeyi desteklemeyi devam etmeyeceğimizi söylemiyorum. Sadece bunun pahalı bir proje olduğunu ve her şeyi kararlılıkla ve tam bir dürüstlükle incelememiz gerektiğini söylüyorum. Bak, niçin kır evime gelmiyorsun? Her şeyi bütün ayrıntılarıyla konuşabiliriz. Tamam, evet, evet, biliyorum. Anladım. Her neyse, bunu bir düşün, Kate. Tekrar görüşürüz. Hoşça kal.”</p>

  <p>Telefonu kapadı ve kısa bir süre arabasında oturmaya devam etti.</p>

  <p>Araba büyük bir arabaydı. Bu, reklamlarda kullanılan - üstelik sadece Mersedes reklamlarında değil - cinsten gümüşimsi gri renkli büyük bir Mersedes idi. Susan’ın erkek kardeşi ve Richard Mac Duff’un patronu olan Gordon Way zengin bir adamdı, 2 Numaralı WayForward Teknoloji’nin hem kurucusu hem de sahibiydi. 1 Numaralı WayForward Teknoloji, bildik nedenler yüzünden, adamın bütün servetini de birlikte götürerek batmıştı.</p>

  <p>Neyse ki, yeniden bir servet kazanmayı başarabilmişti.</p>

  <p>Batışındaki “bildik neden” bilgisayar donanımı işine girmiş olduğu zaman, ülkedeki bütün on iki yaşında çocukların ansızın durduk yerde bozulan kutulardan sıkılmış olmalarıydı. İkinci servetini bilgisayar programlarından kazanmıştı. İki önemli yazılım sayesinde, bunların bir tanesi ANTHEM’di (daha çok kar getirmiş olan diğeri hiç gün ışığına çıkmamıştı), WFT-II, Microsoft veya Lotus gibi büyük A.B.D. şirketleriyle aynı cümle içinde adı anılabilecek tek İngiliz yazılım şirketi olmuştu. O cümle muhtemelen şöyle olacaktı: “Microsoft veya Lotus gibi Büyük A.B.D. yazılım şirketlerine benzemeyen WayForward Teknoloji …” Fakat bu bir başlangıçtı. WayForward yerini almıştı. Ve bu şirketin sahibi kendisiydi.</p>

  <p>Stereo konsolundaki deliğe bir kaset itti. Cihaz, yumuşak ve kibar bir tıklamayla onu kabul etti, bir-iki saniye sonra Ravel’in BOLERO’su donuk siyah renkli, ince ağ gözlü, birbiriyle tam olarak uyum içinde olan sekiz adet ızgaradan havaya yayıldı. Stereo cihazı, o kadar düzgün ve o kadar genişti ki, sanki bir buz pistine benziyordu. Adam parmaklarını hafifçe direksiyonun yastıklanmış kenarına vurdu. Otomobilin ön panosuna baktı. Zevkli bir şekilde aydınlatılmış rakamlarla küçük ve duru ışıklar ona bu bakışı iade etti. Bir müddet sonra, burasının müşterilerinin kendi işlerini kendileri gördükleri bir benzin istasyonu olduğunu anladı ve depoyu doldurmak için dışarıya çıktı.</p>

  <p>Bu iş bir-iki dakikasını aldı. Doldurma hortumunu elinde tutarken soğuk gece havasında ayaklarını yere vurdu, sonra küçük ve pis bir barakaya doğru yürüdü, benzinin parasını ödedi, birkaç tane yerel harita alması gerektiğini hatırladı ve sonra kasada oturan kişiyle kısa bir müddet gelecek yıl bilgisayar sanayisinin gideceği yön üzerinde heyecanlı bir konuşma yaptı. Ona göre, paralel işlem, sezgisel verimlilik konusundaki yazılımın esas anahtarı olacaktı. Fakat aynı zamanda yapay zekâ araştırmalarının, özellikle Prolog diline dayanan yapay zekâ araştırmasının, yakın gelecekte ortaya ticari bakımdan işe yaracak ciddi bir ürün koyacağından da kuvvetle şüphe ediyordu, hiç olmazsa, ofis ortamında kullanılan masaüstü modellerinde. Bu konu, kasada duran adamı zerrece ilgilendiren bir konu değildi.</p>

  <p>Adam daha sonra polise verdiği ifadesinde, “Adam sadece konuşmayı seviyordu,” dedi. “Tuvalete gitmek için on dakika uzaklaşabilirdim, adam bütün bu lafları kasaya söyleyebilirdi. Eğer on beş dakika uzak kalsaydım, o zaman kasa da ayaklanıp giderdi. Evet, eminim bu o adam,” diye ekledi, kendisine Gorgon Way’in bir resmi gösterildiği zaman. “Resimde adamın ağzı kapalı olduğu için, ilk önce emin olamadım.”</p>

  <p>Şüphe çekecek başka bir şey görmediğinden kesinlikle emin misin?” diye ısrar etti polis memuru. “Sana herhangi bir şekilde tuhaf gelen bir şey dikkatini çekmedi mi?”</p>

  <p>“Hayır, dediğim gibi, sıradan bir gecede sıradan bir müşteriydi sadece, herhangi başka bir geceden farkı yoktu.”</p>

  <p>Polis memuru söylenenleri anlamamış gibi boş gözlerle adama baktı, “Sadece bir örnek vermek için,” diye sözlerine devam etti, “eğer ansızın böyle yaparsam…” -gözlerini şaşılaştırdı, ağzının kenarından dilini dışarıya çıkardı ve parmaklarını kulaklarının içinde döndürerek aşağı yukarı zıplamaya başladı - “dikkatini çekecek bir şey olur muydu?”</p>

  <p>“Yani, ee, evet,” dedi kasadar, korkmuş bir şekilde geri geri çekilirken, “Sizin zır deli olduğunu düşünürdüm.”</p>

  <p>“İyi,” dedi polis memuru, not defterini kaldırırken. “Sorun şu ki, değişik insanların ‘tuhaf kelimesinin anlamı konusunda değişik düşünceleri var. Eğer dün gece herhangi bir başka gece gibi sıradan bir geceyse, o zaman ben de Queensbury Marki’sinin teyzesinin poposundaki sivilceyim. Daha sonra sizden yazılı bir ifade vermenizi isteyeceğiz, bayım. Zaman ayırdığınız için teşekkür ederim.”</p>

  <p>Bütün bu olaylar daha sonra meydana gelecekti.</p>

  <p>O gece, Gordon haritaları cebine tıkıştırdı ve arabasına doğru yürüdü. Işıkların altında duran arabanın üzerinde sisi# etkisiyle ince ince boncuklanmış mat bir nem örtüsü oluşmuştu ve bu haliyle - yani bu haliyle de- çok pahalı bir Mersedes-Benz araba gibi görünüyordu. Gordon, kendisini saniyenin binde biri kadar bir zaman süresi için böyle bir arabası olmasını isterken yakaladı, fakat artık bu tarz düşünceleri - sadece başını döndüren, onu moral bozucu ve kafa karıştırıcı duygular içinde bırakan böylesi düşünceleri - kendinden uzak tutmakta ustalaşmıştı.</p>

  <p>Arabayı mal sahibi edasıyla okşadı, sonra onun çevresinde yürürken, bagajın doğru dürüst kapanmamış olduğunu farketti ve onu itip kapadı. Kapak hoş ve güçlü bir küt sesiyle kapandı. Değerini ortaya koyan şey de buydu, öyle değil mi? Böylesi hoş ve güçlü bir küt sesi.</p>

  <p>Kalite ve işçiliğin eskiden kalma değerleri. Susan’a söylemesi gerek olan bir düzine şey aklına geldi ve yeniden araba bindi. Araba yeniden yola çıkar çıkmaz, telefonunun otomatik arama düğmesine bastı.</p>

  <p>“…eğer bir mesaj bırakırsanız, mümkün olan en kısa zamanda siz arayacağım. Belki.”</p>

  <p>BİP.</p>

  <p>“Oh, Susan, merhaba, ben Gordon,” dedi adam, telefonu omuzuna şıkıştırmaya çalışarak, “şu anda kır evime gitmek üzere yoldayım. Günlerden, ee, perşembe akşamı ve saat, ee… 8:47. Yollar biraz sisli. Dinle, bu hafta sonu Amerika’dan adamlar gelecek. ANTHEM 2.00’ın dağıtımı, reklam işleri, bütün bu şeyleri iyice konuşmak için ve bak, bilirsin senden böyle şeyler yapmanı istemekten hoşlanmam, fakat bilirsin, her zaman da bunu yaparım, sorun şu.</p>

  <p>“Richard işe dikkatini veriyor mu, bunu bilmem lazım. Yani gerçekten veriyor mu? Ona sorabilirim ve onun da yanıtı, oh, şüphesiz, her şey tamam, olur. Fakat zamanının yarısını - Kahretsin, o geçen kamyonun parlak farları vardı, bu piç kurusu kamyon sürücülerinin hiçbiri farlarını doğru dürüst kısmıyorlar, o çukurun içinde şu anda ölü olarak yatmadığıma hayret ediyorum. Bu ilginç bir şey olurdu, öyle değil mi? Meşhur son sözlerini başka birisinin kayıt cihazında bırakmak. Hiçbir neden yok, bu kamyonların otomatik olarak ışıkla harekete geçen bir far kısma düğmeleri olmaması için hiçbir neden yok. Bak, benim için Susan’a söylemek üzere bir not alır mısın - sen değil, süphesiz, iş yerimdeki sekreter</p>

  <p>Susan - ona benim tarafımdan Çevre Müdürlüğüne bir mektup yollamasını söyle. Eğer yasayı çıkarırlarsa, teknolojiyi sağlayabileceğimizi yazsın. Bu halkın yararına bir şey, üstelik bana da bir iyilik borçlular, eğer küçük bir popoya tekme atamazsan, İngiltere İmparatorluğunda bir ünvan sahibi olmanın ne yararı var? Gördüğün gibi, konuşma tarzımdan bütün hafta boyunca Amerikalılarla konuşmuş olduğum anlaşılıyor.</p>

  <p>“Bak bu aklıma ne getirdi, tanrım, umarım av tüfeklerini ortadan kaldırmayı hatırlamışımdır. Niçin bu Amerikanlar her zaman benim tavşanlarıma ateş etmek için çıldırıyorlar, bilmiyorum. Onlara birkaç harita aldım, umarım onları uzun yürüyüşlere çıkmaya ve böylece tavşanları düşünmemeye ikna edebilirim. Tavşanlar için gerçekten üzülüyorum. Sanırım, Amerikalıların geleceği zaman çimenlerime o tabelalardan birini koymalıyım, bilirsin, onların Beverly Hills’de kullandıklarından, ‘Ateşe Ateşle Karşılık Verilir’ diyen o tabelalardan.</p>

  <p>“Lütfen Susan için bir not alır mısın? Bir tane ‘Ateşe Ateşle Karşılık Verilir.’ tabelası yaptırsın, sapı tavşanların görebileceği yükseklikte olsun ve dibinde keskin bir sivri uç olsun. Şüphesiz, seni değil, iş yerindeki sekreter Susan’ı demek istiyorum.</p>

  <p>“Nerede kalmıştım?</p>

  <p>“Oh evet. Richard ve ANTHEM 2.00. Susan, o işin beta testinin mutlaka iki hafta içinde yapılması gerek. O bana her şey yolunda, diye yanıt veriyor. Fakat ne zaman onu görsem bilgisayar ekranında dönen bir kanepe resmiyle uğraşıyor. Bunun önemli bir kavram olduğunu söylüyor, fakat ben mobilyadan başka bir şey görmüyorum. Şirket hesaplarının onlara şarkı söylemesini isteyen kişiler, durmadan dönen bir kanepe satın almak istemezler. Aynı şekilde, bu günlerin Himalaya’lardaki erozyon hareketlerini bir flüt beşlisine çevirmek için uygun bir zaman olmadığını da düşünüyorum.</p>

  <p>“Kate’in yaptıklarına gelince, Susan, yani bu proje için ödenen ücretler ve harcanan bilgisayar zamanı yüzünden endişelendiğimi saklamam imkansız. Uzun vadede önemli bir araştırma ve gelişme olabilir, fakat bunun fos çıkması da bir ihtimal, bu sadece bir ihtimal ama bu bir ihtimal de olsa, bunu derinlemesine değerlendirmek ve araştırmak zorunda olduğumuzu düşünüyorum. Tuhaf şey, bagajdan bir ses geliyor, onu daha demin dikkatlice kapadığımı sanıyordum.</p>

  <p>“Her neyse, esas konu Richard. Sorun şu ki, o doğru dürüst çalışıyor mu, yoksa hayal mi kuruyor, bunu bilecek durumda olan tek bir kişi var ve bu kişinin adı da, korkarım, Susan.</p>

  <p>“Yani sensin demek istiyorum, iş yerindeki Susan değil.</p>

  <p>“Bunu senden istemekten hoşlanmıyorum, gerçekten hoşlanmıyorum, ama onun çalışmasıyla ilgilenir misin? İşin ne kadar önemli olduğunu anlamasını sağlayabilir misin? WayForward Teknoloji’nin çatlak kafalar için bir oyun alanı değil, gelişmekte olan bir ticari iş olduğunu anlaması gerek. Çatlak kafalarla olan sorun budur işte -gerçekten işe yarayan tek bir büyük fikir bulurlar ve sonra oturup göbeklerinin topografisini hesaplarlarken, sizden onları yıllarca beslemenizi beklerler. Özür dilerim, durup bagajı doğru dürüst kapatmam gerekecek. Hemen dönerim.”</p>

  <p>Telefonu yanındaki koltuğa bıraktı, arabasını kenara çekti ve dışarıya çıktı. O yaklaşırken, bagajın kapısı açıldı ve içinden bir şekil doğruldu. Şekil, bir av tüfeğinin çifte namlusuyla adamı göğsünden vurdu ve sonra kendi yoluna gitti.</p>

  <p>Gordon Way’in böyle ansızın öldürülmesi karşısında duyduğu şaşkınlık, daha sonra olacaklara duyacağının yanında hiç kalırdı.</p>

  <p><br /></p>

  <h3 id="uB5sNu76d3BnTV4LcOvicj4" style="text-align: center;"><span style="font-weight:bold;">VIII</span></h3>

  <p><br /></p>

  <p>“İçeriye gir, sevgili dostum, içeriye gir.”</p>

  <p>Reg’in dairesine İkinci Avlu’nun köşesinden kıvrılan bir merdivenle çıkılıyordu. Kapı oldukça karanlıktı, daha doğrusu, ışık çalıştığı zaman, çok iyi aydınlatıyordu, ama ışıkta bir bozukluk vardı, bu yüzden kapı oldukça karanlıktı ve üstelik kilitliydi. Reg, anahtarı diğerlerinin arasında bulmakta zorluk çekiyordu. Bu, öyle bir anahtar koleksiyonuydu ki, ancak güçlü kuvvetli bir Ninja savaşçısı onunla başa çıkabilirdi.</p>

  <p>Okuldaki eski binaların kapıları, arasında hava boşluğu olan kapılar gibi, iki kapılıydı ve yine bu kapılar gibi, açılması zaman alıyordu. Dış kapı, gri renge boyanmış meşe ağacından sağlam bir kapıydı, üzerinde sadece mektuplar için çok dar bir yarık ve Reg’in sonunda anahtarını bulabildiği bir Yale kilit vardı.</p>

  <p>Adam anahtarı kilidin içinde döndürdü ve ön kapıyı çekip açtı. Bu kapının gerisinde sıradan bir pirinç tokmağı olan sıradan beyaz bir tahta kapı vardı.</p>

  <p>“İçeriye gir, içeriye gir,” diye tekrarladı Reg, ikinci kapıyı açıp elektrik düğmesini araştırırken. Bir an için, şöminedeki ateşin sönmekte olan ışığında odanın içinde hayalete benzeyen kırmızı gölgeler dans ediyor gibi göründü, fakat sonra odaya elektrik ışığı doldu ve büyülü ortam ortadan kalktı. Reg eşikte bir an tereddüt etti, üzerinde tuhaf bir gerginlik vardı, sanki içeriye girmeden önce bir şeylerden emin olmak istiyor gibiydi, sonra neşeli bir tavır takınarak içeriye daldı.</p>

  <p>Burası ahşap kaplama geniş bir odaydı, eski püskü mobilyalar odayı doldurmuştu. Uzaktaki duvara büyük ve kullanılmaktan eskimiş, kısa çirkin bacaklı, maundan bir masa yaslanmıştı. Üzerinde kitaplar, klasörler, dosyalar ve sallantılı kağıt yığınları vardı. Richard, masanın üzerinde eski bir abaküs görünce, gülümsedi.</p>

  <p>Hemen yakında, Regency döneminden kalma küçük bir yazı masası vardı ki, eğer bu kadar hor kullanılmamış olsaydı, epeyce değerli olabilirdi. Ayrıca, George dönemine ait bir çift zarif iskemle ve Viktorya döneminden olağanüstü bir kitaplık vardı. Burası, kısaca söylemek gerekirse, bir öğretim görevlisinin odasıydı. Duvarlarında bir öğretim görevlisinin çerçeveli haritaları ve taş baskıları asılmıştı, yere havı dökülmüş ve solmuş bir öğretim görevlisi halısı serilmişti ve içeride on yıllar boyunca pek az şey değişmiş gibi görünüyordu. Bunun nedeni belki burada bir öğretim görevlisi yaşadığı içindi.</p>

  <p>Karşıdaki duvarın iki yanında iki kapı bulunuyordu, Richard buraya daha önce yaptığı ziyaretlerinden bunlardan birinin, bu odanın daha küçük ve daha dolu bir benzeri olan, bir çalışma odasına açıldığını biliyordu. Daha büyük kitap yığınları, devrilme tehlikesi içinde olan daha yüksek kağıt tepeleri, eski ve değerli olmalarına rağmen sıcak çay veya kahve fincanlarının sayısız yuvarlak izleriyle - bunların üzerinde belki fincanların çoğu hâlâ duruyordu - ağır bir şekilde lekelenmiş mobilya.</p>

  <p>Öteki kapı, küçük ve basit bir şekilde donatılmış bir mutfağa ve Profesörün yatak odasıyla banyosunun bulunduğu üst kata çıkan kıvrımlı bir iç merdivene açılıyordu.</p>

  <p>“Kanepenin üzerinde rahat etmeye çalış,” diye önerdi Reg, abartılı bir konukseverlikle. “Bunu başarabilir misin, bilmiyorum. Bu kanepe bana her zaman sanki lahana yaprakları ve çatal bıçakla doldurulmuş gibi geliyor.” Richard’ı dikkatle inceledi. “İyi bir kanepen var mı?” diye sordu.</p>

  <p>“Evet, var.” dedi Richard gülerek. Sorunun saçmalığı onu neşelendirmişti.</p>

  <p>“Oh,” dedi Reg, ciddi bir şekilde. “Onu nereden aldığını bana söylemeni isterdim. Kanepelerden çok çektim, anlatılamayacak kadar çok. Bütün hayatım boyunca rahat bir kanepe bulamadım. Sen kendininkini nasıl buldun?” Daha önce gümüş bir tepsi üzerine koymuş olduğu bir porto şişesi ve üç bardağa biraz şaşkınlıkla baktı.</p>

  <p>“Bunu sormanız biraz tuhaf,” dedi Richard, “Onun üzerine daha oturmuş değilim.”</p>

  <p>“Çok akıllıca,” diye ısrar etti Reg, ciddi bir şekilde, “çok, çok akıllıca.” Şapkası ve paltosuyla daha öncekine benzer bir giyme çıkarma işine girişti,</p>

  <p>“Yapmak istemediğimden dolayı değil,” dedi Richard. “Sorun şu ki, kanepe benim daireme çıkan uzun merdivenin orta yerinde sıkıştı kaldı. Anladığım kadarıyla, onu taşıyan adamlar basamakların yansına gelmişler, orada kanepe sıkışmış, ne tarafa çevirirlerse çevirsinler daha ileriye götürememişler ve sonra şaşılacak bir şey, onu yeniden aşağıya indiremeyeceklerini de anlamışlar. Aslında imkânsız olması gereken bir şey bu.”</p>

  <p>“Tuhaf,” diye onayladı Reg. “Ben kanepeler konusunda geri döndürülmez bir matemematikle şimdiye kadar hiç karşılaşmadım. Bu yeni bir bilim dalı olabilir. Bu konuyu bir uzay geometricisiyle konuştun mu?”</p>

  <p>Daha iyisini yaptım. Bir komşunun Rubik Kübünü bir zamanlar on yedi saniyede çözebilen bir çocuğunu içeriye çağırdım. Oğlan bir basamağa oturdu ve kanepenin geri döndürülmez bir şekilde sıkışmış olduğunu söylemeden önce tam bir saat onu dikkatle inceledi. Aslında oğlan eskisine göre birkaç yaş daha büyük ve kızlarla ilgilenmeye başlamış, ama bu durum benim için çözülmesi zor bir bilmece.</p>

  <p>“Sen anlatmana devam et, sevgili dostum, söylediklerin çok ilginç, fakat daha önce sana ikram edebileceğim bir şeyim olup olmadığını bir anlayayım. Belki biraz porto veya konyak? Bence porto daha iyi, okul tarafından 1934’de yapılmış, o yılın çok iyi bir bağ bozumu verdiğini göreceksin, diğer taraftan hiç konyağım yok. Veya kahveye ne dersin? Belki biraz daha şarap? Açmak için bir bahane çıksın diye beklediğim çok nefis bir Margaux’um var, sadece onun açıldıktan sonra bir-iki saat dinlendirilmesi gerek, bu da yapamayacağım bir iş değil… hayır,” dedi aceleyle, “&nbsp;belki bu gece Margaux’u açmamak daha iyi olacak.”</p>

  <p>Gerçekten istediğim tek şey çay,” dedi Richard, “eğer varsa.”</p>

  <p>Reg kaşlarını kaldırdı. “Emin misin?”</p>

  <p>“Eve dönerken araba kullanmam gerekecek.”</p>

  <p>“Çok doğru. O zaman ben bir-iki dakika için mutfağa gideceğim. Lütfen sen anlatmana devam et, seni duyabiliyorum. Bana kanependen bahsetmeye devam et ve istediğin zaman benimkinin üzerine oturmakta kendini özgür hisset. Kanepe uzun zamandır mı orada sıkışmış durumda?”</p>

  <p>“Oh, sadece üç hafta kadardır,” dedi Richard oturarak. “Onu testereyle kesip çıkarabilirdim, fakat bunun mantıklı bir çözüm olacağını sanmıyorum. Bunun yanı sıra, beni düşünmeye şevketti - bir mobilya almadan önce onun merdivenlere veya köşelere sığıp sığmayacağını bilmek gerçekten yararlı olabilir. Bu yüzden sorunu bilgisayarımda üç boyutlu olarak görüntüledim - onun da şu ana kadar dediği şey, çıkış yok.”</p>

  <p>Ne diyor?” diye seslendi Reg, çaydanlığı doldurma gürültüsünün üzerinden.</p>

  <p>“Çözüm olmadığını söylüyor. Bilgisayara kanepeyi kurtarmak için atılması gerekli adımları bulmasını söyledim, bana böyle bir şey yapılamaz, diye yanıt verdi. “Ne?” diye sordum. Böyle bir şey yapılamaz, dedi. Sonra işte işin asıl esrarlı yanı burası, bilgisayardan kanepeyi şu anki durumuna getirmek için atılması gerekli adımları bulmasını istedim, kanepenin oraya getirilemiyeceğini söyledi. Duvarlarda büyük çapta bir değişiklik yapılmadan olmayacak bir işmiş. Şu halde, ya duvarlarımın yapısında büyük çapta bir bozukluk var, ya da programda bir hata var. Sizce hangisinde?”</p>

  <p>“Evli misin?” diye seslendi Reg.</p>

  <p>“Ne? Oh, ne demek istediğinizi anladım. Bir ay boyunca merdiven basamaklarında sıkışmış bir kanepe olunca… Hayır, o anlamda bir evliliğim yok, fakat evet, evli olmadığım özel bir kız arkadaşım var.”</p>

  <p>“Nasıl biri? Ne iş yapıyor?”</p>

  <p>“Profesyonel bir viyolonselist. Kanepenin bir miktar tartışma konusu olduğunu kabul etmek zorundayım. Aslında sorunu halledinceye kadar kendi dairesine taşındı. Ee, yani…”</p>

  <p>Richard ansızın kederlendi, ayağa kalktı, odanın içinde gelişigüzel dolaşmaya başladı ve ölmek üzere olan ateşin önünde durdu. Onu biraz karıştırdı ve odanın soğukluğunu azaltmak için birkaç odun attı.</p>

  <p>“Aslında o Gordon’un kızkardeşi,” diye ekledi sonunda. “Fakat birbirlerine pek benzemezler. Kızın bilgisayarları çok fazla onayladığını sanmıyorum. Ayrıca kardeşinin para konusundaki tutumundan da pek hoşlanmıyor. Onu çok haksız bulmuyorum. Üstelik kız olup bitenin daha yarısını bile bilmiyor.”</p>

  <p>“Hangi yarısını bilmiyor?</p>

  <p>Richard içini çekti.</p>

  <p>“Şirketin ilk defa yazılım yoluyla yeniden kalkınmasını sağlayan bir projeyle ilgili olan şeyleri,” dedi adam. “Programa SAĞDUYU adı verilmişti ve kendi açısından heyecan verici bir şeydi.”</p>

  <p>“Nasıl yani?”</p>

  <p>“Bu, bir çeşit ters-yüz etme programıydı. Çok iyi fikirlerin çoğunun eski bir fikrin ters-yüz edilmesinden doğması, komik. Konuyla ilgili bütün verileri uygun biçimde düzenleyip analiz eden ve böylece doğru kararının ne olduğunu gösterip bir karara varmanızı sağlayan birçok program zaten daha önceden vardı. Bu programların sakıncası şuydu: Bütün bu uygun biçimde düzenlenmiş ve analiz edilmiş verilerin işaret ettiği karar, her zaman sizin varmak istediğiniz karar olmayabiliyordu.</p>

  <p>“Eveeet…” dedi Reg’in sesi mutfaktan.</p>

  <p>“Gordon’un büyük önsezisi, varmak istenen kararın önceden söylenmesine izin veren ve ancak ondan sonra bütün verilerin yüklendiği bir program ortaya çıkarmasıydı. Programın görevi, ki bunu başarıyla yapabiliyordu, işletmeyi istenen sonuca getirebilmek için atılması gereken mantıklı adımları ortaya koymaktan ibaretti.</p>

  <p>“Programın çok iyi iş yaptığını söylemek zorundayım. Gordon çok kısa zamanda, daha önce beş parasız olmasına ve çok kötü bir sürücü olmasına rağmen, kendine bir Porsche alabildi. Banka müdürü bile onun kararında bir hata bulamadı. Gordon arabayı üç hafta sonra hurdaya çıkardığı zaman bile.”</p>

  <p>“Aman Tanrım. Program çok sattı mı?”</p>

  <p>“Hayır. Tek bir kopya bile satmadık.”</p>

  <p>“Beni şaşırtıyorsun. Çok iyi iş çıkaracak gibi gelmişti.”</p>

  <p>“Öyleydi,” dedi Richard tereddütle. “Bütün proje her şeyiyle Pentagon tarafından satın alındı. Bu anlaşma WayForward’ı mali bakımdan çok sağlam bir duruma getirdi. Ahlaki açıdan, diğer taraftan, bana pek o kadar sağlam görünmüyor. Geçenlerde Yıldız Savaşları projesi için ortaya atılan fikirlerin bir çoğunu analiz ettim, eğer neyi aradığını biliyorsanız, algoritmaların görüntüsü çok açık.</p>

  <p>“O kadar ki, son birkaç yıla ait Pentagon politikalarına bakıldığı zaman, Amerikan Donanmasının programın 2.00 düzenlemesini kullandığından oldukça eminim. Buna karşılık, Hava Kuvvetleri, nedeni bilinmez, sadece 1.5’un beta- test düzenlemesini kullanıyor. Bu, bence, tuhaf bir şey.”</p>

  <p>“Sende programın bir kopyası var mı?”</p>

  <p>“Şüphesiz yok,” dedi Richard. “Onunla bir ilişkim olsun istemem. Zaten Pentagon bir şeyi satın aldığı zaman, her şeyi de birlikte satın alıyor. Bütün kod parçalarını, bütün disketleri, bütün not defterlerini. O programdan kurtulduğumuza seviniyorum. Eğer bunu yapabilmişsek. Ben sadece kendi projelerimle uğraşıyorum.”</p>

  <p>Yeniden ateşi karıştırdı ve yapması gereken bir sürü işi olduğu halde burada ne aradığını kendi kendine sordu. Gordon, Macintosh II’ye fark atabilmek için ANTHEM’in yeni ve daha gelişmiş bir düzenlemesini yapsın diye durmadan onu sıkıştırıyordu ve işin oldukça gerisinde kalmıştı. Dow Jones borsa bilgilerinin gerçek zamanda MIDI ses verilerine çevrilmesi için öngörülen modüle gelince, bunu sadece şaka olsun diye söylemişti. Fakat Gordon hemen fikrin üzerine atlamış ve bunun uygulanması için ısrar etmişti. Bunun da hazır olması gerekiyordu, fakat değildi. Ansızın niçin burada olduğunu anladı.</p>

  <p>Reg’in onu görmeye niçin bu kadar hevesli olduğunu anlamasa bile, hoş bir akşam geçirmişti. Masanın üzerinde duran birkaç kitabı aldı. Masa aynı zamanda yemek masası olarak da kullanılıyor olmalıydı, zira üzerindeki yığınlar orada haftalardır duruyor gibi görünse bile, çevrelerinde toz olmaması yakın bir zamanda yerlerinden kaldırılmış olduklarını gösteriyordu.</p>

  <p>Belki, diye düşündü, Cambridge Üniversitesi gibi günümüzde bile dışarıya kapalı bir toplulukta yaşayan birisi için, değişik biriyle dostça çene çalmak ihtiyacı başka herhangi bir ihtiyaç kadar acilleşebiliyor. Adam sevimli bir ihtiyardı, fakat akşam yemeğinden de anlaşıldığı gibi, birçok meslektaşı onun zıpırlıklarını oldukça katlanılmaz buluyordu - özellikle kendi zıpırlıklarıyla uğraşmak zorunda oldukları için. Kafasında Susan’la ilgili, kendisini rahatsız eden bir düşünce vardı, fakat adam buna artık alışmıştı. Masadan aldığı iki -kitabı karıştırmaya başladı.</p>

  <p>Bunlardan biri, daha eski olanı, Borley papaz evinde, İngiltere’in en hayaletli evinde, olup biten şeyleri anlatıyordu. Kitabın sırtı parçalanmaya yüz tutmuştu ve içindeki fotoğraflar o kadar gri ve bulanıktı ki, ne olduklarını anlamak mümkün değildi. Çok şanslı (veya sahte) bir hortlak görüntüsü olduğunu sandığı fotoğrafın, daha sonra alt yazısını okuyunca, kitabın yazarına ait olduğunu anladı.</p>

  <p>Öteki kitap daha yeni bir kitaptı ve tuhaf bir rastlantı eseri Yunan Adaları için bir rehber kitabıydı. Kitabın sayfalarını öylesine çevirirken onların arasından bir kağıt parçası yere düştü.</p>

  <p>“Earl Grey mi yoksa Lapsang Souchong mu?” diye seslendi Reg içerden. “Yoksa Darjeeling mi? Yoksa PC Tips mi? Hepsi çay poşeti zaten, korkarım. Pek o kadar da taze sayılmazlar.”</p>

  <p>“Darjeeling olabilir,” dedi Richard, kağıt parçasını almak için eğilirken.</p>

  <p>“Süt?” diye seslendi Reg.</p>

  <p>“Ee, lütfen,”</p>

  <p>“Kesme bir parça mı olsun, iki mi?”</p>

  <p>“Bir tane, lütfen.”</p>

  <p>Richard kağıt parçasını kitabın içine geri koydu. Bunu yaparken üzerinde aceleyle çiziktirilmiş bir not olduğunu gördü. Not, tuhaf bir şekilde şöyle diyordu : “Bakın bu basit bir gümüş tuzluk. Bakın bu basit bir şapka.”</p>

  <p>“Şeker?”</p>

  <p>“Ee, ne?” dedi Richard, afallıyarak. Kitabı aceleyle yerine koydu.</p>

  <p>“Sadece bana ait küçük bir şaka,” dedi Reg, “insanlar dinliyor mu diye anlamak için.” Mutfaktan neşe içinde üzerinde iki fincan olan küçük bir tepsi taşıyarak çıktı, fakat ansızın tepsiyi yere fırlattı. Çay halının üzerine döküldü. Fincanların birisi parçalandı, diğeri masanın altına yuvarlandı. Reg kapının çerçevesine dayanmış ve rengi atmış bir şekilde bakakalmıştı.</p>

  <p>Richard’ın ne yapacağını bilemediği donmuş bir zaman dilimi geçti, sonra yardım etmek için beceriksizce ileriye atıldı. Fakat yaşlı adam çoktan özür dilemeye ve başka bir fincan çay hazırlamayı teklif etmeye başlamıştı. Richard adamın kanepeye oturmasına yardım etti</p>

  <p>“İyi misiniz?” diye sordu Richard, çaresizlik içinde. “Bir doktor çağırayım mı?”</p>

  <p>Reg onu durdurdu. “her şey yolunda,” diye ısrar etti. “Ben tamamıyla iyiyim. İşittiğimi sandım, yani bir ses beni şaşırttı. Önemli bir şey değil. Sanırım sadece çayın kokusundan etkilendim. Bırak biraz nefes alayım. Sanırım, bir yudum, ee, porto beni tamamıyla kendime getirecek. Çok özür dilerim, seni korkutmak istemedim.” Porto şişesinin yönüne doğru elini salladı. Richard aceleyle küçük bir bardak doldurup ona verdi.</p>

  <p>Ne çeşit bir ses?” diye sordu, onu böylesi bir şoka sokacak şeyin ne olabileceğini merak etmişti.</p>

  <p>Tam o sırada üst kattan bir hareket sesi ve olağandışı çok derin bir nefes alma duyuldu.</p>

  <p>“Bu…” diye fısıldadı Reg. Porto bardağı parçalanmış bir halde ayakların dibinde yatıyordu. Üst katta birisi ayaklarını yere vuruyor gibiydi. “Sen de onu duydun mu?”</p>

  <p>“Evet, duydum.”</p>

  <p>Bu yanıt Reg’i rahatlatmış gibiydi.</p>

  <p>Richard tedirginlik içinde tavana baktı. “Orada birisi mi var?” diye sordu. Bunun gereksiz bir soru olduğunu hissediyordu, ama bu sorunun sorulması gerekti.</p>

  <p>“Hayır,” dedi Reg, kısık bir sesle. Richard bu sesteki korkuyla altüst oldu. “Hiç kimse yok. Orada hiç kimsenin olmaması gerek.”</p>

  <p>“O zaman…”</p>

  <p>Reg güçlükle ayağa kalmaya çalışıyordu, fakat yüzünde kuvvetli bir azim ifadesi vardı.</p>

  <p>“Oraya gitmek zorundayım,” dedi adam, sakin bir şekilde. “Bunu yapmalıyım. Lütfen beni burada bekle.”</p>

  <p>Reg ile kapının arasına giren Richard, “Buraya bakın, ne oluyor?” diye sordu. “Nedir bu, bir hırsız mı? Bakın, ben gideceğim. Eminim bir şey değildir. Sadece rüzgâr veya ona benzer bir şeydir.” Richard niçin bu sözleri söylediğini bilmiyordu. Gürültü çıkaran şeyin rüzgâr veya ona benzer bir şey olmadığı apaçık belliydi, zira rüzgârın derin nefes alma sesleri çıkarabileceği varsayılsa bile, ayağını o şekilde yere vurduğu pek görülmüş değildi.</p>

  <p>“Olmaz,” dedi yaşlı adam, nazikçe, fakat kararlı bir şekilde onu bir kenara iterek, “Bunu benim yapmam gerek.”</p>

  <p>Richard elinden bir şey gelmeksizin adamı kapıdan ufak mutfağa açılan küçük hole kadar izledi. Oradan koyu renk tahtadan bir merdiven yukarıya çıkıyordu. Basamaklar hasar görmüş ve yıpranmış görünüyordu.</p>

  <p>Reg elektrik düğmesini çevirdi. Merdivenin tepesinde çıplak bir şekilde sarkan sönük bir lamba yandı. Reg yukarıya doğru derin bir endişeyle baktı.</p>

  <p>“Burada bekle,” dedi ve iki basamak çıktı. Sonra döndü ve çok ciddi bir ifadeyle Richard’ı süzdü.</p>

  <p>“Hayatımın bu…daha sorunlu cephesine bulaşmış olduğun için üzgünüm,” dedi adam. Fakat şu anda bu işe bulaştın, üzücü de olsa, senden bir şey istemek zorundayım. Beni orada neyin beklediğini bilmiyorum, tam olarak bilmiyorum. Bunun… hobilerim yüzünden kendi başıma aptalca açtığım bir dert mi veya masum bir kurban olarak başıma gelen bir şey mi olduğunu bilmiyorum. Eğer ilk şık doğruysa, o zaman tek kabahatli benim, zira ben sigarayı bırakamayan bir doktor veya daha kötüsü arabasını bırakamayan bir çevreci gibiyim - eğer ikinci şık doğruysa, o zaman umarım, bu senin de başına gelmez.</p>
</body>
</html>
