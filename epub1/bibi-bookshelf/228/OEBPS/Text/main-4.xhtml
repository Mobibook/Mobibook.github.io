<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>“Sana bunu söyledim,” diye itiraz etti Richard.</p>

  <p>“Senin bana söylediğin şeyin hiç önemi yok - bu, sadece çok önemli bir şeyi, senin de bunun nedenini bilmediğini gösteriyor. Tanrı aşkına, bunu sana kanalda açıkça gösterebilmiş olduğumu sanıyordum.”</p>

  <p>Richard öfkeyle için için köpürüyordu.</p>

  <p>“Seni seyrettiğim zaman bunu açıkça gördüm,” diye sürdürdü Dirk, “ne yaptığından pek haberin yoktu ve içinde olduğun tehlike umurunda değildi. En başta olayı seyrederken, bunun ilk ve muhtemelen son işine çıkmış olan beyinsiz bir haydut olduğunu düşündüm. Fakat sonra şekil geriye dönüp baktı ve onun sen olduğunu anladım - ve ben seni zeki, mantıklı ve ılımlı biri olarak tanırım. Bu, Richard MacDuff olabilir miydi ? Gece vakti su borularına hayatını riske atarak dikkatsizce tırmanan kişi o olabilir miydi ? Bana öyle geldi ki, senin böyle umursamaz ve aşırı bir şekilde davranman için çok önemli bir şeyi umutsuzca dert edinmiş olman gerekti. Bu doğru değil mi, Bayan Way ?”</p>

  <p>Dirk, Susan’a keskin bir bakış attı. Yavaşça yerine oturmuş olan kız, ona gözlerinde - adamın doğru bir yere parmak bastığını gösteren - bir korkuyla bakıyordu. “</p>

  <p>Fakat buna rağmen, bu sabah beni görmeye geldiğin zaman tamamıyla sakin ve kendine hakim görünüyordun. Schrödinger’in kedisi hakkında bir sürü saçma laf ettiğim zaman, benimle tamamıyla mantıklı bir şekilde tartıştın. Bu, bir gece önce çılgın bir amaç için aşırılıklara sürüklenmiş birinin davranışı değildi. İtiraf ediyorum, o anda seni elimde tutmak için, senin içinde bulunduğun durumu, ee, biraz abarttım.”</p>

  <p>“Beni elinde tutamadın. Oradan ayrıldım-”</p>

  <p>“Ama zihninde bazı belli fikirlerle. Geri döneceğini biliyordum. Seni biraz, ee, aldattığım için çok derinden özür dilerim, fakat polisin ilgileneceği şeylerin ötesinde neler olduğunu bulmak zorunda olduğumu biliyordum. Bu da şuydu - eğer dün gece duvarı tırmandığın zaman sen kendin değildi isen … o zaman SEN KİMDİN - VE NEDEN ?”</p>

  <p>Richard’ın içi ürperdi. Uzun süren bir sessizlik oldu.</p>

  <p>Sonunda, “Bunun hokkabazlık numaralarıyla ne ilgisi var ?” diye sordu adam.</p>

  <p>“İşte Cambridge’e bunu bulmak için gitmek zorundayız.”</p>

  <p>“Fakat nasıl bu kadar emin olabilirsin -?”</p>

  <p>“Beni rahatsız ediyor,” dedi Dirk ve yüzüne karanlık ve kasvetli bir bir ifade yerleşti.</p>

  <p>Bu kadar geveze biri olduğu halde, adam ansızın konuşmaktan tuhaf bir şekilde çekiyor gibiydi.</p>

  <p>Sözlerini sürdürdü: “Bazı şeyleri bildiğim ve onları niçin bildiğimi bilmediğim zaman, bu beni çok rahatsız ediyor. Belki bu bir topu görür görmez hemen anında yakalamanıza izin veren o içgüdüsel veri işlemiyle aynı şeydir. Belki bu, birisi sizi seyrettiği zaman, bunu size söyleyen o çok derin ve daha az açıklanabilir içgüdüdür. Başkalarında safça inandıkları için hor gördüğüm o şeylerin gerçekte benim başıma gelmesi zekâma çok büyük bir hakaret. Hatırlayacaksın …bazı sınav soruları konusundaki o kötü olayları.”</p>

  <p>Ansızın üzgün ve yorgun göründü. Konuşmasını sürdürebilmek için ruhunun derinliklerine dalması gerekti.</p>

  <p>Şöyle dedi: “İki kere ikiyi üst üste koyup hemen dört diye bulmak yeteneği bir şeydir. Beş yüz otuz dokuz nokta yedinin kare kökünü alıp bunu yirmi altı nokta dört yüz otuz üçün kosinüsünün üstüne koyup şey bulmak…yanıt neyse onu bulmak ise tamamen başka bir şeydir. Ve ben…yani, sana bir örnek vereyim.”</p>

  <p>İleriye doğru vurgulamak ister gibi eğildi. “Geçen gece seni bu daireye tırmanırken gördüm. Yolunda gitmeyen bir şey olduğunu ANLADIM. Bugün dün gece olan şeyleri bütün ayrıntılarıyla bana anlatmanı sağladım ve böylece sadece aklımı kullanarak, bu gezegen üzerinde gizli olan sırların muhtemelen en büyüğünü açığa çıkardım. Sana yemin ederim ki, dediklerim doğru ve bunu ispatlayabilirim. Şimdi bildiğimi söylediğim zaman bana inanmalısın, çok korkunç, umutsuzca, dehşet verici bir şekilde yanlış olan bir şey olduğunu BİLİYORUM ve biz onu bulmak zorundayız. Şimdi benimle birlikte Cambridge’e geliyor musun ?”</p>

  <p>Richard sessizce başını salladı.</p>

  <p>“Güzel,” dedi Dirk. Bu nedir ?” diye.‘ekledi, Ric hard’ın tabağına işaret ederek.</p>

  <p>“Konserve ringa balığı. Bir tane ister misin ?”</p>

  <p>“Hayır, teşekkür ederim,” dedi Dirk, ayağa kalkıp paltosunu düğmelerken. “Benim sözlüğümde,” dedi kapıya doğru yönelip Richard’ı peşinden götürürken, “konserve ringa balığı diye bir kelime yoktur. İyi günler, Bayan Way, bize hayırlı yolculuklar dileyin.”</p>

  <p><br /></p>

  <h3 id="u7SWnxyQGEZdavmUeHxo975" style="text-align: center;"><span style="font-weight:bold;">XXV</span></h3>

  <p><br /></p>

  <p>Gök gürlüyor ve dünyanın en önemli olaylarının pek çoğuna eşlik ettiği görülen kuzey-doğu yönlü o dinmek bilmeyen hafif yağmur yağıyordu.</p>

  <p>Dirk, ıslanmamak için deri paltosunun yakasını kaldırdı, fakat hiçbir şey, Richard ile birlikte on ikinci yüzyıldan kalma büyük giriş kapısına yaklaşırken, onun çılgınca coşkusunu etkileyemezdi.</p>

  <p>“Cambridge, St Cedd Koleji,” diye bağırdı Dirk, burasını sekiz yıldır ilk defa görüyordu. “Falanca yılda, adını unuttuğum birisi tarafından şu anda hatırlamadığım birisi şerefine yapılmış.”</p>

  <p>“St. Cedd olabilir mi?”</p>

  <p>“Biliyor musun, çok muhtemelen haklısın. Northumbrian azizlerinin sıkıcı bir örneği. Onun kardeşi Chad çok daha sıkıcıydı. Eğer bu sana bir fikir verecekse, adamın Birmingham’da bir katedrali var. Ah, Bili, seni yeniden görmek ne kadar güzel.” diye ekledi Dirk, tam o sırada koleje doğru yürüyen kapıcıya yaklaşarak. Kapıcı dönüp baktı.</p>

  <p>“Bay Cjelli, sizin geri geldiğinizi görmek ne hoş, efendim. Başınızın biraz derde girmesine üzüldüm. Umarım bütün bunların hepsi artık geride kalmıştır.”</p>

  <p>“Gerçekten öyle, Bili. İşlerin yolunda gittiğini söyleyebilirim. Bayan Roberts nasıl? İyi mi? Ayağındaki ağrılar devam ediyor mu?”</p>

  <p>“Ayağı kesildikten sonra, ağrısı kalmadı, ilginize teşekkür ederim, efendim. Aramızda kalsın, efendim, o kesilseydi de, ayağı kalsaydı duyduğum memnuniyet aynı olacaktı. Şöminenin üzerinde onun için küçük bir yer hazırlamıştım, fakat işte böyle, her şeyi olduğu gibi kabul etmek zorundayız.</p>

  <p>“Bay MacDuff, efendim,”-diye ekledi, Richard’a kısa bir selam vererek, “Oh, geçen akşam burada olduğunuz zaman sözünü ettiğiniz o at, efendim, korkarım onu uzaklaştırmak zorunda kaldık. Profesör Chronotis’i rahatsız ediyordu.”</p>

  <p>“Sadece merak etmiştim, ee, Bili,” dedi Richard. “Umarım seni rahatsız etmedi.”</p>

  <p>“Beni hiçbir şey rahatsız etmez, efendim, yeter ki eteklik giymesin. Genç delikanlıların eteklik giymesine katlanamıyorum, efendim.”</p>

  <p>“Eğer o at seni yeniden rahatsız ederse, Bili,” diye sözünü kesti Dirk, onun omuzuna vurarak, “onu bana yolla. Ben onunla konuşurum. Bizim Profesör Chronotis’den söz ettin. Şu anda yerinde mi? Bir işimiz var.”</p>

  <p>“Bildiğim kadarıyla öyle, efendim. Sizin için kontrol etmem imkansız, zira yine telefonu bozuk. Gidip kendiniz baksanız daha iyi olacak. İkinci Avlunun sol köşesinde.”</p>

  <p>“Biliyorum, Bili, teşekkür ederim ve Bayan Roberts’in geri kalan kısmına derin saygılar.”</p>

  <p>Birinci Avludan hızla geçtiler, veya hiç olmazsa Dirk hızla geçti, Richard ise yağan hafif yağmura yüzünü buruşturarak her zamanki balıkçıl kuşuna benzer yürüyüşüyle onu izledi.</p>

  <p>Dirk, görünüşe göre, bir turist rehberi olduğunu sanıyordu.</p>

  <p>“St Cedd Koleji,” dedi adam, “Coleridge’nin ve tırtıl kenarlı parayla kedi kapısını bulan tanınmış mucit Sir Isaac Newton’un okulu!”</p>

  <p>“Ne dedin?” dedi Richard.</p>

  <p>“Kedi kapısı! Çok büyük bir zeka, kavrayış ve buluş içeren bir şey. Bu bir kapının içine açılmış bir kapıdır ve böylece…”</p>

  <p>“Evet,” dedi Richard, “bir de yer çekimi gibi küçük bir şey vardı.”</p>

  <p>“Yer çekimi,” dedi Dirk, hafifçe boşveren bir omuz silkmesiyle, “Evet, sanırım, bu da vardı. Şüphesiz, o sadece bir keşifti. O zaten keşfedilmek üzere oradaydı.”</p>

  <p>Cebinden bir peni değerinde bir madeni para çıkardı ve onu taş yolun kenarında duran çakıl taşlarının arasına gelişi güzel attı.</p>

  <p>“Görüyor musun?” dedi adam. “Hafta sonları bile tatil yapmıyor. Birisi er veya geç onun farkına varacaktı. Fakat kedi kapısı… ah, bu tamamıyla değişik bir şey. Bir buluş o, tamamıyla yaratıcı bir buluş.”</p>

  <p>“Onun apaçık ortada olan bir şey olduğunu düşünüyorum. Herhangi birisi onu düşünebilirdi.”</p>

  <p>“Ah,” dedi Dirk, “ancak nadir bir zeka, o zamana kadar kör gibi ortada olmayan bir şeyi apaçık ortaya çıkarabilir. ‘Bunu ben de düşünebilirdim,’ feryadı çok sık duyulan ve insanı yanlışa düşüren bir şeydir, zira önemli olan şey bunu yapmamış oldukları gerçeği. Bu, çok önemli ve açıklayıcı bir gerçektir. Eğer yanılmıyorsam, aradığımız merdiven burası. Çıkalım mı?”</p>

  <p>Bir yanıt gelmesini beklemeden merdivene doğru atıldı. Tereddüt içinde onu izleyen Richard, onu iç kapıyı çalarken buldu. Dış kapı açık duruyordu.</p>

  <p>“Girin,” diye bir ses içeriden seslendi. Dirk kapıyı itip açtı ve tam o sırada Reg’in beyaz saçlı kafasının mutfağa girip kaybolduğunu gördüler.</p>

  <p>“Tam biraz çay yapıyordum,” diye adam mutfaktan seslendi. “Siz de ister misiniz? Oturun, her kimseniz oturun.”</p>

  <p>“Çok makbule geçerdi,” diye karşılık verdi Dirk, “İki kişiyiz.” Dirk oturdu ve Richard da onu izledi.</p>

  <p>“Hint çayı mı, Çin çayı mı?” diye mutfaktan seslendi Reg.</p>

  <p>“Hint çayı, lütfen,”</p>

  <p>Fincan ve tabakların çıkardığı bir ses geldi.</p>

  <p>Richard odanın içinde gözlerini dolaştırdı. Oda, ona birdenbire çok sıradan göründü. Şöminedeki ateş kendi kendine sakince yanıyordu, fakat odadaki ışık bir öğleden sonrasının gri ışığıydı. Odadaki her şey, eski kanepe, kitaplarla yüklü masa aynı görünse de, geçen gecenin heyecan uyandıran garipliğiyle bağlantı kurmasını sağlayacak bir şey yoktu ortada. Oda, kaşlarını kaldırmış, masumca “Evet?” diyerek orada oturur gibiydi.</p>

  <p>“Süt?” diye seslendi Reg, mutfaktan.</p>

  <p>“Lütfen,” diye yanıtladı Dirk ve Richard’a gülümsedi. Bastırılmış heyecanı yüzünden adama yarı çılgın gibi gelen bir gülümsemeydi bu.</p>

  <p>“Kesme, bir tane mi, yoksa iki tane mi?”</p>

  <p>“Bir tane,” dedi Dirk, “…ve lütfen iki kaşık da şeker koyun.”</p>

  <p>Mutfakta bir sessizlik oldu. Birkaç saniye geçtikten sonra, Reg başını kapıdan uzattı.</p>

  <p>“Svlad Cjelli,” diye bağırdı. “Aman Tanrım! Çabuk iş görme diye ben buna derim işte, Genç MacDuff, aferin. Sevgili dostum, seni görmek ne kadar hoş, gelmekle ne kadar iyi yaptın.”</p>

  <p>Ellerini tutmakta olduğu bir havluya sildi ve aceleyle tokalaşmak için salona girdi.</p>

  <p>“Sevgili Svlad.”</p>

  <p>“Dirk, lütfen, eğer sizce bir sakıncası yoksa,” dedi Dirk, adamın elini candan bir şekilde sıkarken. “Bu adı tercih ediyorum. Bence, bu adda bir İskoç kaması havası var. Şu anda Dirk Gently adı altında iş görüyorum. Geçmişte öyle olaylar var ki, korkarım, kendimi onlardan uzak tutmak istiyorum.”</p>

  <p>“Tamamıyla haklısın, ne hissettiğini anlıyorum. Örneğin on dördüncü yüzyılın büyük bir kısmı oldukça berbattır,” dedi Reg, onu içtenlikle onaylayarak.</p>

  <p>Dirk tam bu yanlış anlaşılmayı düzeltecekti ki, bunun uzun bir iş olacağını düşünüp yapmaktan vazgeçti.</p>

  <p>Bunun yerine, “Eh, bu aralar nasılsınız, sevgili Profesörüm?” dedi, şapkasını ve atkısını bir kanepenin koluna düzgünce koyarak.</p>

  <p>“Eh,” dedi adam, “son zamanlarda ilginç şeyler oldu veya daha ziyade sıkıcı bir zamandı. Fakat ilginç nedenler yüzünden sıkıcıydı. Şimdi, oturun ve ateşin yanında ısının, ben çayı getirdikten sonra açıklamaya çalışacağım.” Yeniden salondan dışarıya aceleyle çıktı, bir taraftan da kendi kendine mırıldanıyordu ve onları şöminenin önünde kendi başlarına yerleşmeye bıraktı.</p>

  <p>Richard Dirk’e doğru eğildi. “Onu bu kadar yakından tanıdığını bilmiyordum,” dedi, başıyla mutfağın yönünü göstererek.</p>

  <p>“Yakından tanımıyorum,” dedi Dirk hemen. “Bir kere şans eseri bir yemekte karşılaştık, fakat aramızda hemen bir sempati ve yakınlık meydana geldi.”</p>

  <p>“Onunla niçin bir daha karşılaşmadın?”</p>

  <p>“Benden ısrarla kaçtığı için, tabii ki. İnsanlarla yakın bağlar kurmak, eğer saklayacak bir sırrınız varsa, tehlikelidir. Sır konusuna gelince, bunun çok büyük bir sır olduğunu sanıyorum. Eğer dünyanın bir yerinde bundan daha büyük bir sır varsa, onun ne olduğunu bilmek isterdim, doğrusu,” dedi sakin bir şekilde.</p>

  <p>Richard’a anlamlı bir bakış fırlattı ve ellerini ısıtmak için ateşe uzattı. Richard, daha önce ondan bu sırrın ne olduğunu öğrenmek için başarısız kalmış girişimlerde bulunduğundan, bu sefer kışkırtmaya kapılmadı, bunun yerine koltuğuna yaslanıp çevresine bakındı.</p>

  <p>“Size çay isteyip istemediğinizi sordum mu?” diye sordu Reg, o sırada geri dönerek.</p>

  <p>“Ee, evet,” dedi Richard, “o konuda uzunca konuştuk. Sanırım sonunda istediğimize karar verdik, öyle değil mi?”</p>

  <p>“Güzel,” dedi Reg, dalgın bir şekilde, “iyi bir şans eseri mutfakta hazır çay var. Beni affetmeniz gerekli. Benim şey gibi bir hafızam var…neydi o? makarnanın içinde süzüldüğü şey neydi? Ben neden bahsediyorum?”</p>

  <p>Şaşkın bir ifadeyle geri döndü ve bir kere daha mutfağın içine kayboldu.</p>

  <p>“Çok ilginç,” dedi Dirk, sakince, “onun hafızasının zayıf olup olmadığını merak ediyordum.”</p>

  <p>Birdenbire ayağa kalktı ve odanın içini araştırarak dolaştı. Gözleri büyük maun masanın üzerindeki tek boş yerde duran abaküse takıldı.</p>

  <p>“O tuzlukla ilgili notu bulduğun masa bu mu?” diye alçak bir sesle Richard’a sordu.</p>

  <p>“Evet,” dedi Richard, ayağa kalkıp masanın yanına gelerek, “bu kitabın içine sıkıştırılmıştı.” Yunan adalarıyla ilgili rehber kitabını eline alıp onu karıştırdı.</p>

  <p>“Evet, evet, şüphesiz,” dedi Dirk, sabırsızlıkla. “Bütün bunları biliyoruz. Ben sadece o masanın bu masa mı olduğunu sordum.” Merakla parmaklarını masanın kenarında gezdirdi.</p>

  <p>“Eğer Reg ile kız arasında daha önceden bir çeşit işbirliği olduğunu düşünüyorsan,” dedi Richard, “o zaman bunun olmasının imkansız olduğunu söyleyebilirim.”</p>

  <p>“Şüphesiz, yoktu,” dedi Dirk, ters bir şekilde.</p>

  <p>Richard, öfkelenmemeye çalışarak omuz silkti ve yeniden kitabı aldığı yere koydu.</p>

  <p>“Aslında, bu tuhaf bir rastlantı, yani kitabın konusu…”</p>

  <p>“Tuhaf rastlantı! Öyle mi?” diye bir kahkaha attı Dirk. “Hah! Bunun ne kadar rastlantı olduğunu göreceğiz. Ne kadar tuhaf olduğunu göreceğiz. Dostumuza hokkabazlık numarasını nasıl yaptığını sormanı istiyorum, Richard.”</p>

  <p>“Sanırım bunu zaten bildiğini söylemiştin.”</p>

  <p>“Biliyorum,” dedi Dirk, cakayla. “Ama doğrulandığını duymak istiyorum.”</p>

  <p>“Oh, anladım,” dedi Richard, “evet, bu oldukça kolay, öyle değil mi? Onun açıklamasını sağla ve sonra ‘Tamam, bu tam benim düşündüğüm gibi!’ de. Harika, Dirk, O kadar yoldan buraya onun hokkabazlık numarasını nasıl yaptığını açıklasın diye mi geldik? Sanırım, çıldırmış olmalıyım.”</p>

  <p>Dirk bunları duyunca kızdı.</p>

  <p>“Lütfen sana ne dersem onu yap,” dedi, öfkeyle onu tersleyerek. “Onun o numarayı yaptığını gören sensin, bunu nasıl yaptığını da ona sen sormalısın. İnan bana, bunun arkasında çok şaşkınlık verici bir sır saklı. Bu sırrın ne olduğunu biliyorum, fakat senin bunu onun ağzından duymanı istiyorum.”</p>

  <p>Reg bir tepsi taşıyarak yeniden salona girdiği zaman, Richard hızla döndü. Reg, kanepenin çevresinde dolaşıp tepsiyi şöminenin önünde duran alçak kahve masasının üzerine koydu.</p>

  <p>“Profesör Chronotis…” dedi Dirk.</p>

  <p>“Reg,” dedi Reg, “lütfen.”</p>

  <p>“İyi, peki,” dedi Dirk, “Reg…”</p>

  <p>“Süzgeç!” diye bağırdı Reg.</p>

  <p>“Ne?”</p>

  <p>“İçinde makarnanın süzüldüğü şey. Süzgeç. Şu anda nedenini unuttum, ama bu kelimeyi hatırlamaya çalışıyordum. Önemi yok. Dirk, sevgili dostum, sanki bir şey yüzünden patlayacak gibi görünüyorsun. Neden oturup rahat etmiyorsun?”</p>

  <p>“Teşekkür ederim, istemem. Eğer izniniz olursa, odanın içinde aşağı yukarı huzursuz bir şekilde dolaşmak istiyorum. Reg…”</p>

  <p>Adama doğru yüzünü döndü, gözlerini ona dikti ve tek parmağını havaya kaldırdı.</p>

  <p>“Size şunu söylemek zorundayım,” dedi Dirk, “sizin sırrınızı biliyorum.”</p>

  <p>“Ah, evet, ee - öyle mi?” diye mırıldandı Reg, sıkıntılı bir şekilde yere bakıp fincanlar ve çaydanlıkla oynayarak. “Anladım.”</p>

  <p>Onları oynattığı zaman, fincanlar şiddetle tangırdadı. “Evet, ben de bundan korkuyordum.”</p>

  <p>“Size sormak istediğimiz bazı sorular var. Size şunu söylemeliyim ki, sizin yanıtlarınızı çok büyük bir endişeyle bekliyorum.”</p>

  <p>“Demek böyle, demek böyle,” diye mırıldandı Reg. “Belki artık zamanı gelmişti. Ben de son olayları nasıl yorumlayacağımı bilmiyorum ve ben de endişeliyim. Peki, öyleyse. Ne isterseniz sorun.” Gözleri parlayarak, sertçe başını kaldırıp baktı.</p>

  <p>Dirk, Richard’a başıyla sertçe işaret etti, döndü ve gözleri yere dönük, odayı arşınlamaya başladı.</p>

  <p>“Ee,” dedi Richard, “yani, ben…sizin dün gece tuzlukla o hokkabazlık numarasını nasıl yaptığınızı öğrenmek istiyorum.”</p>

  <p>Reg bu soruyla şaşırmış ve oldukça kafası karışmış görünüyordu. “HOKKABAZLIK numarası mı?” dedi adam.</p>

  <p>“Ee, evet,” dedi Richard, “hokkabazlık numarası.”</p>

  <p>“Oh,” dedi Reg, şaşkınlıkla, “olayın hokkabazlık kısmı mı, bunu anlatmasam daha iyi olur - meslek odası kuralları, biliyorsun, bu sırların açığa vurulmaması konusunda çok katı kurallar vardır. Çok katı. Ama, etkileyici bir numaraydı, öyle değil mi?” diye ekledi sinsice.</p>

  <p>“Ya, evet,” dedi Richard, “o anda çok gerçek gibi görünmüştü, fakat şimdi…onun hakkında düşününce, bu numaranın oldukça şaşırtıcı olduğunu kabul etmeliyim.”</p>

  <p>“Ah, iyi,” dedi Reg, “bu bir yetenek, anlıyor musun. El hünerinin geliştirilmesi. Bu, onun gerçek gibi görünmesini sağlıyor.”</p>

  <p>“Çok gerçek bir görüntüsü vardı, diye sürdürdü Richard, yolunu yavaş yavaş bulmaya çalışarak, “tam anlamda inandırıcıydı.”</p>

  <p>“Numarayı sevdin mi?”</p>

  <p>“Çok etkileyiciydi.”</p>

  <p>Dirk biraz sabırsızlanmaya başlamıştı. Richard’a bu duygusunu ifade eden sert bir bakış gönderdi.</p>

  <p>“Bana söylemenizin niçin imkansız olduğunu tamamıyla anlıyorum,” dedi Richard, kararlı bir sesle, “Sadece merak etmiştim. Sorduğum için özür dilerim.”</p>

  <p>“Yani,” dedi Reg, ani bir şüpheye kapılarak, “sanırım…yani, başka birine söylemeyeceğine kesinlikle söz verdiğin müddetçe,” diye devan etti, “sanırım masadaki iki tuzluğu birden kullanmış olduğumu herhalde sen kendin de bulabilirsin. Hiç kimse onların arasındaki farkı anlayamazdı. El çabukluğu, biliyorsun, gözü aldatır, özellikle o masanın çevresinde oturan bazı kişilerin gözlerini. Elimde yün şapkamla uğraşırken, - kendimi övmek gibi olacak ama - beceriksizlik ve sersemliğin çok kurnazca bir taklidini yaparken, tuzluğu kolumun yeninden içeriye kaydırdım. Anladın mı?”</p>

  <p>Zanaatını gözler önüne serme zevkine kapılınca az önceki endişeli halinden tamamıyla sıyrılmıştı.</p>

  <p>“Aslında yeryüzündeki en eski numara,” diye sürdürdü, “fakat yine de bunu yapmak için epeyce yetenek ve el çabukluğu gerekiyor. Biraz zaman geçtikten sonra, tuzluğu bir başkasına geçiriyormuşum gibi yeniden masaya geri koydum. Bunun gerçek gibi görünmesi için yıllarca süren bir çalışma yapılması gerek, fakat ben daha çok kaybedilen şeyi basit bir şekilde yere düşürmeyi tercih ederim. Amatörler böyle yaparlar. Onu yerden alamazsınız ve temizleyiciler de en azından on beş gün onun farkına varmazlar. Bir seferinde iskemlemin altında bir ay boyunca ölü bir ardıç kuşu vardı. Burada şüphesiz hiçbir numara yok. Onu bir kedi öldürmüştü.”</p>

  <p>Reg, ağzı kulaklarında gülümsedi.</p>

  <p>Richard kendisinden istenen şeyi yapmış olduğunu düşündü, fakat bunun onlara ne kazandırmış olduğu hakkında hiçbir fikri yoktu. Dirk’e bir bakış attı, fakat ondan hiçbir yardım gelmediğini görünce, nereye varacağını bilmeden konuşmayı sürdürdü.</p>

  <p>“Evet,” dedi, “evet, bu işin bir el çabukluğuyla yapılabileceğini anladım. Anlamadığım kısım tuzluğun nasıl olup da çömleğin içine girmiş olduğu.”</p>

  <p>Reg, bir kere daha, sanki birbirlerinden çok ayrı şeylerden bahsediyorlarmış gibi şaşkınlığa düştü ve ileri geri dolaşmayı bırakıp onu parlak ve beklenti dolu gözlerle izleyen Dirk’e baktı.</p>

  <p>“O mu? O çok basit,” dedi Reg. “Onu yapmak için hiçbir hokkabazlık yeteneği gerekmiyor. Bir an için yemek salonunun dışına şapkamı almak için çıkmıştım, hatırladın mı?”</p>

  <p>“Evet,” dedi Richard, tereddütle.</p>

  <p>“İşte,” dedi Reg, “salonun dışına çıktığım zaman, o çömleği yapan adamı bulmaya gittim. Bu biraz zamanımı aldı, şüphesiz. Onu bulmak için üç hafta süren bir detektiflik çalışması yapmak zorunda kaldım, adamın sarhoşluktan ayılması ise bir-kaç gün sürdü, sonra biraz güçlükle tuzluğu çömleğin içinde pişirmesi için onu ikna ettim. Bundan sonra, güneş yanığını gizlemek amacıyla biraz, ee, pudra bulmak için kısa bir müddet bir yerde durdum ve şüphesiz dönüşümün çok doğal görünmesi için zamanlamayı çok iyi yapmam gerekti. Holde kendi kendimle çarpıştım, bu her zaman beni rahatsız eder. Nereye bakacağımı bilmem, fakat, ee… yani hepsi bu kadar.” Oldukça kasvetli ve sinirli bir tebessüm dudağına yerleşti.</p>

  <p>Richard başını sallamaya çalıştı, fakat sonunda bundan vazgeçti.</p>

  <p>“Ne söylüyorsunuz siz, Tanrı aşkına?” dedi.</p>

  <p>Reg ona şaşkınlıkla baktı.</p>

  <p>“Sanırım sırrımı bildiğini söylemiştin,” dedi.</p>

  <p>“Onu ben biliyorum,” dedi Dirk, bir zafer gülümsemesiyle, “Bu sırrı keşfetmek için ihtiyacım olan bütün bilgiyi bana o verdiği halde, kendisi henüz bilmiyor. Birkaç küçük eksiği tamamlayayım,” diye ekledi. “Masada oturan herkes sizin sadece birkaç saniye için salondan çıktığınızı sandığı sırada, siz gerçekte oradan haftalarca uzaklaşmıştınız. Bu gerçeği saklamak amacıyla, en son söylediğiniz şeyi kendinize yardımcı olsun diye bir yere not aldınız, böylece mümkün olduğu kadar doğal bir şekilde sohbeti kaldığınız yerden sürdürebilecektiniz. Eğer hafızanız eskisi gibi değilse, bu önemli bir ayrıntı, öyle değil mi?”</p>

  <p>“Hafızamın eski hali,” dedi Reg, yavaşça beyaz saçlı başını sallıyarak, “onun nasıl bir şey olduğunu hatırlayamıyorum bile. Ama, doğru, böylesi bir ayrıntıyı yakalamış olman zekanın keskinliğini gösterir.”</p>

  <p>“Bundan başka III. George’un sormuş olduğu sorularla ilgili küçük bir sorun var,” diye sürdürdü Dick. “<span style="text-decoration:underline;">ITT</span> George’un size sorduğu sorularla ilgili.”</p>

  <p>Bu sözler Reg’i oldukça gafil avlamıştı.</p>

  <p>“Size şunları sormuştu,” diye sürdürdü Dirk, cebinden çıkardığı küçük bir deftere bakarak, “Bir şeyin başka bir şeyin ardından gelmesinin özel bir nedeni var mı ve bunu durdurmanın bir yolu var mı? Size bunların yanı sıra ve İLK SORU olarak, zamanda geri gitmenin mümkün olup olmadığını, veya buna benzer bir şey, sormadı mı?”</p>

  <p>Reg, Dirk’e uzun ve değer biçen bir bakışla baktı.</p>

  <p>“Senin hakkındaki yargımda haklıydım, “&nbsp;dedi Reg, “genç adam, senin çok hayret uyandıracak bir beynin var.” Yavaş yavaş İkinci Avluya bakan pencereye doğru yürüdü. Avlunun içinde, birkaç kişinin yağmur altında kollarını kovuşturarak aceleyle seyirtmesini veya bir yerlere işaret etmesini seyretti.</p>

  <p>“Evet,” dedi Reg sonunda boynu eğmiş bir ifadeyle, “onun tam olarak sorduğu şey buydu.”</p>

  <p>“İyi, o halde,” dedi Dirk ve dudaklarında böylesi bir övgüye çok önem verdiğini gösteren küçük bir gergin gülümsemeyle defterini sertçe kapattı. “Bu, o zaman, yanıtların niçin ‘evet, hayır ve belki’ olduğunu açıklıyor -bu sırayla. Şimdi. O nerede?”</p>

  <p>“Ne nerede?”</p>

  <p>“Zaman makinası.”</p>

  <p>“Onun içinde duruyorsun,” dedi Reg.</p>

  <p><br /></p>

  <h3 id="ugH95QSeX7Ect79d2nXDtSB" style="text-align: center;"><span style="font-weight:bold;">XXVI</span></h3>

  <p><br /></p>

  <p>Bir grup gürültücü insan, Bishop’s Storford*durağında trene doluştu. Bazıları, takım elbiselerinin yakasına karanfil takmışlardı - ki bu çiçekler gün boyunca süren şölen sırasında biraz solmuştu. Grubun içindeki kadınlar şık giysiler ve şapkalar giymişler, heyecanla gevezelik ediyorlardı: Julia o ipek taftalar içinde ne kadar güzel olmuştu, Ralph ise bütün o şık kıyafetine rağmen süslü bir aptaldan başka bir şey değildi ve genel kanıya göre bu evliliğin ömrü ancak iki hafta kadardı.</p>

  <p>Adamlardan biri, kafasını pencereden dışarıya çıkarıp oradan geçmekte olan bir demiryolu görevlisini çağırdı ve bu trenin doğru tren olup olmadığını ve Cambridge’de durup durmayacağını sordu. Hamal, bunun doğru tren olduğunu bir küfürle onayladı. Genç adam herkesin doğru yoldan çıkmak istemediğini söyledi, isterler miydi ve bir balığın havlamasını biraz andıran bir ses çıkardı. Sanki paha biçilmez komiklikte bir şey söylemiş olduğunu göstermek istiyordu ve sonra kafasını pencereye vurarak içeriye çekti.</p>

  <p>Kompartımanın içindeki alkol yoğunluğu büyük ölçüde artmıştı.</p>

  <p>Gruba hakim olan genel fikir, görünüşe göre, o akşamdaki evlilik töreni partisine uygun bir ruh havasına girmek için en iyi yolun trenin barına akın edip eğer grubunun içinde henüz tamamıyla sarhoş olmamış bir kimse kalmışsa, bu işi halletmek olduğu noktasındaydı. Bu görüş, gürültülü alkışlarla karşılandı, tren bir sarsıntıyla yeniden harekete geçti ve hala ayakta duranların çoğu yere yıkıldı.</p>

  <p>Üç genç adam, bir masanın çevresindeki üç boş koltuğa çöktüler, dördüncü koltuk eski moda bir takım elbise giymiş şişmanca bir adam tarafından daha önceden işgal edilmişti. Adamın kasvetli bir yüzü ve bilinmeyen bir yere dikilmiş iri, nemli ve bön bakışlı gözleri vardı.</p>

  <p>Adamın gözleri, dalıp gittiği sonsuzdan geri dönüp yavaş yavaş daha yakın çevresinde, bu yeni ve davetsiz yol arkadaşlarında odaklaştı. Daha önce hissetmiş olduğu gibi bir gereksinme hissetmeye başladı.</p>

  <p>Üç adam aralarında gürültü bir sesle bara hep birlikte mi gideceklerini veya içlerinden bazılarının gidip diğerleri için içki mi getireceğini konuşuyorlardı. Tartışılan şeylerden biri de, bara gidenlerin oradaki içkilerden heyecanlanıp orada kalıp kalmayacakları ve oturup onların dönüşünü endişeyle bekleyenlere içki getirmeyi unutup unutmayacakları konusuydu. Bir diğer nokta ise, eğer hemen içkilerle dönmeyi hatırlasalar bile, onları gerçekte taşıyabilip taşıyamıyacakları ve geri dönüş yolunda kompartımanın içindeki diğer yolcuları rahatsız edecek şekilde içkileri her taraf döküp dökmeyecekleriydi.</p>

  <p>Belli bir anlaşmaya varabildiler, fakat sonra hiç kimse bunun ne olduğunu hatırlayamadı. İki tanesi ayağa kalktı, sonra üçüncüsü ayağa kalkarken, ilk ikisi yeniden yerlerine oturdular. O zaman üçüncü adam da oturdu. Diğer ikisi, gidip barın hepsini birden satın alsalar işler daha kolaylaşacak diye bir fikir beyan ederek, yeniden ayağa kalktılar. Üçüncüsü tam ayağa kalkıp onları izleyecekken, karşısında oturan bön bakışlı adam, yavaş fakat karşı konmaz bir şekilde uzanıp onu sıkıca kolundan yakaladı.</p>

  <p>Takım elbiseli genç adam, alkollü beyninin izin verdiği ölçüde bir sertlikte başını kaldırdı ve şaşkınlıkla sordu, “Ne istiyorsunuz?”</p>

  <p>Michael Wenton Weakes, onun gözlerinin içine büyük bir dikkatle baktı ve alçak bir sesle, “Ben bir gemideydim…” dedi.</p>

  <p>“Ne?”</p>

  <p>“Bir gemi…” dedi Michael.</p>

  <p>“Ne gemisi, neden söz ediyorsunuz? Bırakın. Tutmayın!”</p>

  <p>“Çok uzun bir yoldan geldik,” diye konuşmayı sürdürdü Michael, sakin, zor duyulan fakat etkileyici bir sesle, “Bir cennet yaratmaya geldik. Bir cennet. Burada.”</p>

  <p>Gözlerini bir an için kompartımanın içinde dolaştırdı ve sonra ıslak camların ardından yağmurlu bir Doğu İngiltere akşamının artan kasvetine kısa bir süre göz attı. Bakışlarında belirgin bir hoşnutsuzluk vardı. Adamın kolunu daha sıkı kavradı.</p>

  <p>“Bak, ben bir içki için gidiyorum,” dedi düğüne davetli olan adam, fakat sesi zayıf çıktı, çünkü gidemediği açıkça ortadaydı.</p>

  <p>“Kendilerini savaşarak yok edecekleri arkamızda bıraktık,” diye mırıldandı Michael. “Bizim kuracağımız dünya, bir barış dünyası, bir müzik dünyası ve bir aydınlanma dünyası olacaktı. Bütün o bayağı şeylerin, bütün o dünyevi şeylerin ve bütün o hor görülen şeylerin bizim dünyamızda bir yeri olmayacaktı…”</p>

  <p>Sakinleşen cümbüşçü, Michael’e merakla baktı. Adamın serseriye benzer bir hali yoktu. Şüphesiz bunu kesin olarak söylemek imkansızdı. Kendi abisi de bir zamanlar bir Druid topluluğunda, LSD çörekleri yiyerek ve kendisinin bir ağaç olduğunu sanarak birkaç yıl geçirmişti. O zamandan bu yana, adam bir ticaret bankasında müdür olmuştu. Şüphesiz aradaki fark, artık kendisinin, çok nadir zamanlar dışında, bir ağaç olduğunu sanmaması ve kendisini geçmişe götüren belli bir kırmızı şarap cinsinden uzak durmayı uzun zaman önce öğrenmiş olmasıydı.</p>

  <p>“Bazıları bu işi başaramayacağımızı söylüyordu,” diye devam etti Michael, kompartımanı dolduran taşkın gürültünün arasında sürdürdüğü alçak ses tonuyla. “O kimseler bizim de beraberimizde savaşın tohumunu taşıdığımızı ileriye sürüyorlardı, fakat biz sadece sanatı ve güzelliği, en büyük sanat, en büyük güzellik olan müziği geliştirmek niyet ve kararlılığı içindeydik. Yanımıza sadece buna inananları, bu hayalin gerçekleşmesini isteyenleri almıştık.”</p>

  <p>“Fakat siz neden söz ediyorsunuz?” dedi düğüne davetli olan adam, karşı koymaksızın, zira Michael tarafından hipnoz edilmiş gibiydi. “Bu ne zaman oldu? Nerede oldu?”</p>

  <p>Michael derin bir nefes aldı. “Sen doğmadan önce-” dedi en sonunda, “sus ve sana anlatacaklarımı dinle.”</p>

  <p><br /></p>

  <h3 id="uqSaVcZt6m7Lpg2gYO93P7H" style="text-align: center;"><span style="font-weight:bold;">XXVII</span></h3>

  <p><br /></p>

  <p>Uzun ve şaşkınlık dolu bir sessizlik oldu. Dışardaki akşam karanlığı, bu sırada, oldukça artmış ve odayı pençesinin içine almış gibiydi. Reg, bir ışık oyunu sonucunda gölgelerin içinde kalmıştı.</p>

  <p>Dirk, kendisi gibi aşırı bir konuşma yeteneği olan birinin hayatında çok az başına gelen bir duruma düşmüş, söyleyecek bir söz bulamıyordu. Gözleri, odanın eski ve gösterişsiz mobilyalarında, ahşap kaplama duvarlarında ve havı dökülmüş halılarında aralıksız dolaştıkça, çocukça bir merakla parlıyordu. Elleri titriyordu.</p>

  <p>Richard, sanki bir şeyin kare kökünü zihninde hesaplamaya çalışıyormuş gibi, bir an için kendi kendisine kaşlarını çattı ve sonra dosdoğru Reg’e baktı.</p>

  <p>“Kimsiniz siz?” diye sordu.</p>

  <p>“Hiç bir fikrim yok,” diye yanıtladı Reg, neşe içinde, “Hafızamın büyük bir kısmı tamamıyla ortadan yok oldu. Ben çok yaşlıyım, anlıyor musun? Hayret verecek kadar yaşlıyım. Evet, eğer sana ne kadar yaşlı olduğumu söylersem, hayrete düşeceğini söylemek doğru olur. Bahse girerim ki ben de hayrete düşerdim, zira bunu hatırlamıyorum. Bir sürü şeye tanık oldum, biliyor musun? Tanrıya şükür, çoğunu unuttum. Sorun şu ki, benim yaşıma geldiğiniz zaman, sanırım bunu daha önce söylemiştim, yaşım oldukça hayret uyandırıcı bir yaştır- bunu daha önce söylemiş miydim?”</p>

  <p>“Evet, söylemiştiniz.”</p>

  <p>“Güzel. Söyleyip söylemediğimi unuttum. Sorun şu ki, insanın hafızası zamanla daha çok genişlemiyor ve pek çok şey içinden düşüp gidiyor. Benim yaşımdaki biriyle senin yaşındaki birisi arasındaki en önemli fark, benim ne kadar şey bildiğim değil, fakat ne kadar şey unutmuş olduğum, anlıyor musun? Bir zaman sonra, unuttuğunuz şeyin ne olduğunu da unutuyorsunuz ve bundan sonra hatırlanması gereken bir şey olduğunu bile unutuyorsunuz. Sonra unutmaya başlıyorsunuz, ee, ne diyordum?”</p>

  <p>Reg, çaresiz bir şekilde, gözlerini çaydanlığa dikti.</p>

  <p>“Hatırladığınız şeyler…” diye ipuçu verdi Richard, nazikçe.</p>

  <p>“Kokular ve küpeler.”</p>

  <p>“Özür dilerim, ne dediniz?”</p>

  <p>“Bu şeyler, bilmem neden, hafızamda daha uzun zaman kalıyor,” dedi Reg, başını hayrete düşmüş bir şekilde sallayarak. Aniden oturdu. “Kraliçe Viktorya’nın gümüş yıl dönümünde takmış olduğu küpeler. Çok şaşkınlık verici şeylerdi. Şüphesiz, devrin portrelerinde biraz daha az abartılı olarak gösterildi. Sokakların arabalar ortaya çıkmadan önceki kokusu. O zaman mı, yoksa şimdi mi daha kötü olduğunu söylemek zor. Kleopatra’nın insanın hafızasında bu kadar canlı kalmasının nedeni de bu şüphesiz. Küpe ve kokunun çok çarpıcı bir karışımı. Sanırım, her şey en sonunda hafızamdan uçup gittikten sonra, geride kalan en son şey bu olacak. Karanlık bir odada, dişşiz, kör, tat alma duygusunu yitirmiş, sadece küçük, yaşlı ve gri renkli bir kafa olarak oturacağım ve o gri renkli yaşlı kafanın içinde ışıkta parlayan mavi ve altın renkli çok çirkin sallantılı şeylerin görüntüsüyle ter, kedi maması ve ölüm kokusu olacak. Bununla ne yapacağımı merak ediyorum…”</p>

  <p>Dirk, neredeyse nefesi kesilmiş bir halde, odada yavaşça yeniden dolaşmaya başlamıştı ve parmaklarının ucuyla duvarlara, kanepeye, masaya hafifçe dokunuyordu.</p>

  <p>“Ne kadardır sürüyor bu -” diye sordu.</p>

  <p>“Burada mı?” dedi Reg. “Aşağı yukarı iki yüz yıldır. Emekli olduğumdan beri.”</p>

  <p>“Nereden emekli?”</p>

  <p>“Bilmiyorum. Ama epeyce önemli bir mevki olmalı bu, sen ne dersin?”</p>

  <p>“Yani hep bu aynı dairede … iki yüz yıldır yaşadığınızı mı söylüyorsunuz? diye mırıldandı Richard. “Birisinin farkına varması veya tuhaf bir şeylerin olduğunu anlaması beklenirdi.”</p>

  <p>“Oh, eski Cambridge kolejlerinin hoş taraflarından birisi de budur,” dedi Reg, “herkesin ağzı çok sıkıdır. Eğer birbirimiz hakkındaki tuhaf şeyleri anlatmaya başlarsak, bu iş mahşere kadar sürer. Svlad, ee - Dirk, sevgili dostum, şu anda ona dokunmasan daha iyi olacak.”</p>

  <p>Dirk’in eli, tam o sırada büyük masanın üzerindeki tek boş yerde duran abaküsa dokunmak üzere uzanmıştı.</p>

  <p>“Nedir o?” diye sordu Dirk, sertçe.</p>

  <p>“Ne görünüyorsa, o,” dedi Reg, “yani tahtadan yapılmış eski bir abaküs. Az sonra sana göstereceğim, fakat ilk önce seni kavrayış gücünden dolayı kutlamam gerek. Çözüme nasıl vardığını sana sorabilir miyim?”</p>

  <p>“Şunu söylemeliyim ki, “&nbsp;dedi Dirk, nadir sergilediği bir alçak gönüllülükle, “çözümü ben bulmadım. Sonunda bir çocuğa sordum. Ona hokkabazlık numarasını anlattım ve ona göre bunun nasıl yapılmış olduğunu sordum ve çocuk şöyle dedi, onun sözlerini aynen aktarıyorum, ‘bu apaçık ortada olan bir şey, ahbap, öyle değil mi, herifin bir zaman makinası olmalı.” Küçük adama teşekkür ettim ve bir şilin verdim. O da benim incik kemiğime esaslı bir tekme atıp yoluna devam etti. Fakat olayı çözen kişi o. Benim bu işteki tek katkım onun haklı olduğunu anlamak. Çocuk, kendi kendime bir tekme atmak zahmetinden bile beni kurtardı.”</p>

  <p>“Fakat sen de bir çocuğa sormayı aklettin,” dedi Reg. “İyi öyleyse, ben de seni bu yüzden kutlarım.”</p>

  <p>Dirk hala abaküsa kuşkuyla bakıyordu.</p>

  <p>“Nasıl…çalışıyor bu?” dedi, sıradan bir şey sorar gibi yaparak.</p>

  <p>“Aslında çok basit,” dedi Reg. “Nasıl istersen öyle çalışıyor. Bunu çalıştıran bilgisayar oldukça gelişmiştir. Aslında bu gezegende bulunan bütün bilgisayarların - kendisi de içinde olmak üzere, işte burası nazik bir nokta - toplamından daha güçlüdür. Size karşı dürüst olmalıyım, bu kısmı hiçbir zaman anlayamadım. Fakat bu gücün yüzde doksan beşten fazlası, sizin ondan ne yapmasını istediğinizi anlamakta kullanılıyor. Ben basit bir şekilde abaküsümü buraya takıyorum ve o benim kullanma tarzımı anlıyor. Sanırım, bana abaküsün nasıl kullanıldığı öğretilmiş olmalı, herhalde… ben çocukken.</p>

  <p>“Richard, örneğin, kendi bilgisayarını kullanmak isteyecektir. Eğer onu buraya abaküsün durduğu yere koyarsanız, zaman makinasının bilgisayarı onun kontrolünü ele alacak ve size çok sayıda hoş zaman yolculuğu uygulamaları, eğer isterseniz açılıp katlanan broşürler ve diğer ayrıntılarla birlikte sunulacaktır. Bunun dışında, ekranda 1066’ya işaret edince, ee, eğer bu tip şeylere ilgi duyuyorsanız, kapınızın dışında sürüp giden Hastings savaşını elde edebilirsiniz.</p>

  <p>Reg’in ses tonu onun ilgi alanının başka yerlerde olduğunu gösteriyordu.</p>

  <p>“Bu aslında kendi çapında çok eğlenceli bir şey,” diye tamamladı. “Hiç şüphesiz televizyondan daha kaliteli ve video kullanmaktan da daha kolay. Eğer bir program kaçırırsam, hemen geçmişe gidip onu seyrederim. Videonun bütün o düğmelerinden bir şey anlamıyor.</p>

  <p>Dirk bu açıklamaya karşı büyük bir tepki gösterdi.</p>

  <p>“Bir zaman makinanız var ve siz onu…televizyon izlemek için mi kullanıyorsunuz?”</p>

  <p>“Eğer video kayıt cihazının nasıl çalıştığını öğrenebilsem, onu hiç kullanmazdım. Zamanda yolculuk çok nazik bir iştir, bunu biliyor musunuz? Korkunç tuzaklar ve tehlikelerle doludur, eğer geçmişte yanlış bir şeyi değiştirirseniz, bütün tarihin gidişini bozmuş olursunuz.</p>

  <p>“Bunun yanı sıra, zaman makinası telefonu da bozuyor. Üzgünüm,” dedi Richard’a biraz utanarak, “dün akşam bayan arkadaşına telefon edemedin. İngiliz telefon servisinde tamamıyla açıklanamaz bir şey olmalı. Su tesisatıyla, elektrikle ve hatta gazla hiçbir sorun çıkmıyor. Bağlantı yüzeyleri tam olarak anlamadığım bir kuantum seviyesinde hallediliyor.</p>

  <p>“Diğer taraftan telefon kesinlikle bir dert. Ne zaman, zaman makinasını kullansam, ki bunu çok nadir yapıyorum - bunu bir nedeni de telefonla olan sorun - telefon zıvanadan çıkıyor ve ben de telefon şirketinden bir hödüğü onu onarsın diye çağırıyorum ve adam, yanıtlarını anlama umudu bile olmadığı, aptalca sorular sormaya başlıyor.</p>

  <p>“Her neyse, çok kesin bir kuralım var, buna göre geçmişte hiçbir şeyi değiştirmemeliyim-” Reg içini çekti -“duyduğum dayanılmaz istek ne kadar büyük olursa olsun.”</p>

  <p>“Hangi dayanılmaz istek?” dedi Dirk, sertçe.</p>

  <p>“Oh, sadece ilgi duyduğum küçük bir şey,” dedi Reg, dalgın dalgın. “Hiç zararsız bir şey, zira kurala çok sıkı bir şekilde uyuyorum. Yine de beni biraz üzüyor.”</p>

  <p>“Fakat kendi kuralınızı kendiniz bozdunuz!” diye ısrar etti Dirk. “Geçen gece! Geçmişteki bir şeyi değiştirdiniz</p>

  <p>“Evet, doğru,” dedi Reg, biraz rahatsız olmuşçasına, “Fakat o farklıydı. Çok farklı. Eğer zavallı çocuğun yüzündeki ifadeyi görmüş olsaydın. Çok acınacak bir haldeydi. Kız, dünyanın harikulade bir yer olduğunu sanıyordu ve bütün o korkunç hocalar, dünya artık onlar için harikuladeliğini kaybetmiş olduğundan, onun üzerine o öldürücü hor görmelerini kustular.</p>

  <p>“Demek istiyorum ki,” diye ekledi, Richard’ı yardıma çağırarak, “Carvley’i bir hatırla. Nasıl kanı kurumuş yaşlı bir keçidir o. Birisi onun ruhuna biraz insanlık sokmalı, bir tuğlayla vurarak onu içeriye sokmak zorunda kalsa bile. Hayır, o davranış tamamıyla mazur görülebilir bir davranış. Yoksa, çok katı bir kural uyguluyorum -”</p>

  <p>Richard aklına bir şey gelmişcesine ona baktı.</p>

  <p>“Reg,” dedi kibarca, “size küçük bir tavsiyede bulunabilir miyim?”</p>

  <p>“Tabii ki bulunabilirsin, sevgili dostum, bunu yapman çok hoşuma gider.”</p>

  <p>“Eğer burada bulunan ortak dostumuz size Cam ırmağı kıyısında bir gezinti teklif ederse, GİTMEYİN.”</p>

  <p>“Ne demek istiyorsun, Tanrı aşkına?”</p>

  <p>“Şunu demek istiyor,” dedi Dirk ciddi bir şekilde, “ona göre sizin aslında yaptığınız şeyle onu yapma nedenleri olarak saydığınız şeyler arasında biraz uyumsuzluk var.”</p>

  <p>“Oh. Ama bu tuhaf bir ifade tarzı -”</p>

  <p>“Doğru, ama o da çok tuhaf bir kimsedir. Fakat anlamıyor musunuz, bazen yaptığınız şeyler için farkına vardığınızın dışında başka nedenler olabilir. Hipnoz sonrası telkinde olduğu gibi - veya bilinmeyen güçlerce ele geçirilmede.”</p>

  <p>Reg’in suratı bembeyaz oldu.</p>

  <p>“Ele geçirilme dedi adam.</p>

  <p>“Profesör, yani Reg, sanırım bazı nedenler yüzünden beni görmek istiyordunuz? Tam olarak sorun neydi?”</p>

  <p>“Cambridge! Burası… Cambridge!” dedi, tren istasyonun hoparlörünün cırlak sesi.</p>

  <p>Gürültücü yolcular birbirlerine bağıra çağıra platformun üzerine indiler.</p>

  <p>“Rodney nerede?” dedi içlerinden biri. Adam, barın bulunduğu kompartımandan aşağıya güçlükle inmişti. O ve arkadaşı, ayakta güçlükle durarak, gözleriyle platformu bir aşağı bir yukarı araştırdılar. Michael Wenton-Weakes’in iri yarı şekli onların yanından sessizce geçti ve çıkışa doğru yöneldi.</p>

  <p>Adamlar, ite kaka trene yaklaştılar ve kirli vagon pencerelerinden içeriye baktılar. Ansızın kayıp arkadaşlarının, artık hemen hemen boşalmış olan kompartımanın içinde, kendinden geçmiş bir halde hiç kımıldamadan oturduğunu gördüler. Cama vurup ona seslendiler. Adam, bir-iki saniye hiçbir tepki göstermedi, gösterdiği zaman ise, sanki nerede olduğunu bilmiyormuş gibi şaşkın bir şekilde kendine geldi.</p>

  <p>“Kafayı bulmuş!” diye bağırdı arkadaşları ve aceleyle kendilerini yeniden trene atıp aynı aceleyle arkadaşlarını dışarıya çıkardılar.</p>

  <p>Adam sarsak bir şekilde platformda durdu ve kafasını salladı. Sonra gözlerini yukarıya kaldırınca, parmaklıkların arkasından büyük ve ağır bir torbayla bir taksiye binmekte olan Michael Wenton-Weakes’in iri yarı şeklini gördü ve bir an sanki mıhlanmış gibi yerinde kaldı.</p>

  <p>“Olağanüstü bir şey,” dedi, “o adam. Bana bir gemi kazasıyla ilgili uzun bir hikaye anlattı.”</p>

  <p>“Hah! Hah!” diye kahkaha attı arkadaşlarından biri, “senden hiç para sızdırdı mı?”</p>

  <p>“Ne?” dedi Rodney, şaşkın şaşkın. “Hayır. Hayır. Öyle olduğunu sanmam. Sadece bu bir gemi kazası değildi, daha çok patlama gibi bir şey - Adam, bir şekilde kendisinin ona neden olduğunu sanıyordu. Veya daha doğrusu bir kaza olmuştu ve adam onu düzeltmeye çalışırken bir patlamaya neden olmuş ve herkesi öldürmüştü. Sonra yıllar, yıllar boyunca çok miktarda çürük çamurdan söz etti, sonra bacakları olan kaygan şeylerden. Bütün bunların hepsi biraz acayipti.”</p>

  <p>“Rodney’e bak! Kendisine bir deli bulmuş!”</p>

  <p>“Sanırım adam deli olmalıydı. Birdenbire lafı değiştirip bir kuştan söz etmeye başladı. O kuşla ilgili kısmın baştan aşağa saçma olduğunu söyledi. Keşke o kuşla ilgili o kısmı ortadan kaldırabilseydi. Fakat daha sonra bunun düzeleceğini söyledi. Her şey düzelecekti. Bilmem neden, adam bunları söylediği zaman bundan hoşlanmadım.”</p>

  <p>“Bizimle birlikte bara gelmeliydin. Çok komik, biz -</p>

  <p>“Adamın elveda deme şeklinden de hoşlanmadım. Hiç hoşlanmadım.”</p>

  <p><br /></p>

  <h3 id="ul4JeTUI9eJBplucORC7tS5" style="text-align: center;"><span style="font-weight:bold;">XXVIII</span></h3>

  <p><br /></p>

  <p>“Hatırlıyor musunuz,” dedi Reg, “bu öğleden sonra buraya geldiğiniz zaman size son zamanların sıkıcı olduğunu, fakat …ilginç nedenler yüzünden öyle olduğunu söylemiştim?”</p>

  <p>“Çok iyi hatırlıyorum,” dedi Dirk, “bu dedikleriniz sadece on dakika önce oldu. Hatırladığım kadarıyla, siz tam şimdi durduğunuz yerde duruyordunuz. Şu anda giymekte olduğunuz kıyafetler de üzerinizdeydi ve-”</p>

  <p>“Kes sesini, Dirk,” dedi Richard, “bırak da zavallı adam konuşsun, olmaz mı?”</p>

  <p>Dirk, küçük bir eğilmeyle özür dilediğini gösterdi. “Dediğin gibi,” dedi Reg. “Aslında gerçek şu ki, haftalardır, hatta aylardır zaman makinasını kullanmıyordum, çünkü birisinin veya bir şeyin beni bunu yapmaya zorladığı gibi tuhaf bir duyguya kapılmıştım. Bu, önce çok hafif bir dürtü şeklinde belirdi ve sonra gittikçe artan dalgalar şeklinde üzerime gelmeye başladı. Çok rahatsız edici bir şeydi. Onunla çok şiddetli bir mücadele yapmak zorunda kaldım, çünkü bana yaptırmak istediği şey, aslında benim de yapmak istediğim bir şeydi. Eğer bunu yapmaktan kendimi bu kadar şiddetli alıkoymasaydım, bu baskının benim dışımda bir şey olduğunu ve kendi duygularımın bir ifadesi olmadığını, sanırım, anlayamazdım. Kendi dışımda başka bir şeyin bana hükmetmeye çalıştığını anlar anlamaz, işler çok kötüleşti ve mobilyalar havada uçuşmaya başladı. George dönemine ait küçük masam epeyce hırpalandı. Şunun üzerindeki izlere bir bakın -”</p>

  <p>“Geçen gece, üst katta korktuğunuz şey bu muydu?” diye sordu Richard.</p>

  <p>“Oh evet,” dedi Reg, kısık bir sesle, “çok fena korktum. Fakat orada sadece oldukça hoş bir at vardı, yani bir sorun yoktu. Sanırım, güneş yanığımı örtmek için biraz pudra almaya çıktığım zaman rastgele içeriye girmiş olmalı.</p>

  <p>“Öyle mi?” dedi Dirk. “Peki, bunun için nereye gittiniz? diye sordu. “Bir atın ziyaret edeceği çok sayıda eczane olacağını sanmıyorum.”</p>

  <p>“Oh, uzakta, burada Pleiades diye bilinen o yerde, bir gezegen var ki tozu kesinlikle bu işe uygun-”</p>

  <p>“Yani, siz,” dedi Dirk, bir fısıltıyla, “başka bir gezegene gittiniz. Yüz pudrası almak için, öyle mi?”</p>

  <p>“Oh, mesafenin önemi yok,” dedi Reg, neşeli bir şekilde. “Bütün mekan/zaman uzamında iki nokta arasındaki gerçek uzaklık, bir elektronun komşu yörüngeleri arasındaki görünüşteki uzaklıktan çok daha fazla küçüktür, anlıyorsun, değil mi? Gerçekten, orası eczaneden daha yakın ve üstelik kasanın önünde sıraya girmekte yok. Hiçbir zaman yanımda uygun bozuk para olmaz, sizin olur mu? Kuantum sıçraması yapmayı her zaman tercih ederim. Ama o zamanda telefonla ilgili o sorun ortaya çıkıyor. Hayatta hiçbir şey kolay değil, öyle değil mi?”</p>

  <p>Bir an canı sıkılmış gibi göründü.</p>

  <p>“Ama yine de sanırım düşündüğünü sandığım şeyde haklı olabilirsin,” diye sakince ekledi.</p>

  <p>“Yani?”</p>

  <p>“Yani, çok küçük bir sonuç elde etmek için oldukça karmaşık bir işe girişmiş olmam Bir küçük kız çocuğunu neşelendirmek, kız ne kadar çok hoş, sevimli ve kederli olsa da, bu durum yeterli bir açıklama olarak görülmüyor - şimdi olanları gözden geçirince, yaptığım şeyin zaman mühendisliği açısından oldukça büyük bir işlem olduğunu görüyorum. Hiç şüphe yok ki, kızın giysisini övmek çok daha basit olurdu. Belki o… hortlak - burada bir hortlaktan söz ediyoruz, değil mi?”</p>

  <p>“Sanırım, öyle,” dedi Dirk yavaşça.</p>

  <p>“Bir hortlak mı?” dedi Richard. “Bu kadarı da biraz -</p>

  <p>“Sus!” dedi Dirk, sertçe. Reg’e dönüp, “Lütfen devam edin,” dedi.</p>

  <p>“Belki …hortlak beni gafil avladı. Bir şeye karşı o kadar şiddetle mücadele ediyordum ki, beni başka bir konuda kolayca aldattı -”</p>

  <p>“Peki, şimdi?”</p>

  <p>“Tamamıyla ortadan kayboldu. Hortlak dün gece beni terketti.”</p>

  <p>“Acaba nereye gitmiş olabilir?” dedi Dirk, gözlerini Richard’a çevirerek.</p>

  <p>“Hayır, lütfen,” dedi Richard, “bu olmaz. Daha zaman makinalarından konuştuğumuzu kabul ettiğimden bile emin değilim ve şimdi ansızın ortaya hortlaklar mı çıktı?”</p>

  <p>“Peki, “&nbsp;diye tısladı Dirk, “seni duvara tırmanmaya iten şey neydi, öyleyse?”</p>

  <p>“Ee, sen birisinin hipnoz telkini altında olduğumu ileriye sürmüştün ya</p>

  <p>“Ben öyle bir şey demedim! Sana hipnoz telkininin gücünü gösterdim o kadar. Fakat inanıyorum ki, hipnoz ve ele geçirme birbirine çok benzer şekilde iş görüyor. Her çeşit saçma şeyi yapmaya zorlanabilirsin ve bunları niçin yaptığını açıklamak için foyası hemen çıkacak mantıksal açıklamaları neşe içinde icat edersin. Fakat - benliğinin temel yapısına ters düşen bir şey yapmaya zorlanamazsın. Mücadele edersin. Karşı koyarsın.”</p>

  <p>Richard, o sırada geçen gece Susan’ın cihazındaki kaseti yerine içgüdüsel bir etkiyle koyduğu zaman duymuş olduğu rahatlamaya hatırladı. Bu, ruhunda süren mücadeleyi ansızın sona erdirerek galip çıkmasına neden olmuştu. Şu anda kaybetmekte olduğu başka bir mücadele olduğunu sezerek içini çekti ve olayı diğerlerine anlattı.</p>

  <p>“Kesinlikle!” diye bağırdı Dirk. “Sen onu yapmazdın! Şimdi bir sonuca varmak üzereyiz! Bir kişi, eğer kendisinden yapması istenen şeye karşı temelde sempati duyuyorsa, o zaman hipnoz çok etkili olur. Yapılacak iş için doğru kişiyi bulursan hipnozun gücü gerçekten çok, ama çok güçlü olabilir. Ele geçirme konusunda da aynı durumun olduğunu sanıyorum. İşte böyle. Şimdi elimizde ne var?</p>

  <p>“Elimizde bir şeyin yapılmasını isteyen ve onun için bunu yapacak uygun kişiyi arayan bir hortlak var. Profesör</p>

  <p>“Reg -” dedi Reg.</p>

  <p>“Reg - size çok özel bir şey sorabilir miyim? Eğer yanıt vermezseniz, bunu anlayacağım, fakat yanıt verinceye kadar da sizi rahatsız etmeye devam edeceğim. Benim yöntemlerim böyledir, anlıyor musunuz? Yapmak için dayanılmaz bir istek duyduğunuz bir şey olduğunu söylediniz. Bunu siz aslında yapmak istiyordunuz, fakat kendinize bunu yapmak için izin vermiyordunuz ve hortlak sizi bunu yapmaya zorluyordu, bu şey neydi? Lütfen. Bu sizin için güç olabilir, fakat eğer bize ne olduğunu söylerseniz, bunun çok yardımcı olacağını sanıyorum.”</p>

  <p>“Bunu size söylemeyeceğim.”</p>

  <p>“Bunun ne kadar önemli olduğunu anlamalısınız -”</p>

  <p>“Onun yerine bunu size göstereceğim,” dedi Reg.</p>

  <p><br /></p>

  <p>St Cedd’in giriş kapısında büyük, ağır ve siyah renkli naylon bir torba taşıyan iri yarı bir şekil duruyordu. Bu vücut Michael Wenton-Weakes’e aitti, kapıcıya acaba Profesör Chronotis şu anda yerinde mi diye soran ses Michael Wenton Weakes’e aitti, kapıcının eğer biliyorsam ne olayım, zira telefonu yine bozuk diye verdiği yanıtı duyan kulaklar Michael Wenton-Weakes’e aitti, fakat o gözlerden dışarıya bakan ruh artık onun ruhu değildi.</p>

  <p>Adam kendisini tamamıyla teslim etmişti. Bütün şüphe, uyumsuzluk ve karmaşa ortadan kalkmıştı.</p>

  <p>Yeni bir beyin onu ele geçirmişti.</p>

  <p>Michael Wenton-Weakes’e ait olmayan ruh, önünde uzanan binaları, kendisi için hayal kırıklığı ve öfke kaynağı olan son birkaç hafta içinde alıştığı bu yeri inceliyordu.</p>

  <p>Haftalar mı? Onun için sadece mikrosaniyelik göz kırpışlardı onlar!</p>

  <p>Şu sırada Michael Wenton- Weakes’ın vücuduna yerleşmiş olan ruh - yani hortlak - çok uzun, bazen yüzyıllarca, süren neredeyse ortadan kalkış dönemleri geçirmişse de, yeryüzünde dolaşıp durduğu süre öylesine uzundu ki, bu duvarları yapmış olan yaratıkların ortaya çıkmaları ona sadece dakikalar önce meydana gelmiş bir olay gibi geliyordu. Kişisel sonsuzluğunun büyük bir kısmını - aslında gerçek sonsuzluk değil, fakat birkaç milyar yıl kolayca öyle görünebilirdi - sonu gelmez çamur üzerinde dolaşarak, bitmez tükenmez denizlerin içinde güçlükle ilerliyerek, bu kokmuş denizlerin içinden bacakları olan kaygan şeyler ansızın sürünmeye başladığı zaman, onları şaşkınlığa düşmüş bir korkuyla izleyerek geçirmişti - işte ortaya çıkmışlardı, ansızın sanki buranın sahibi kendileriymiş gibi etrafta gezinmeye ve telefonlardan şikayet etmeye başlamışlardı.</p>

  <p>Ruhunun karanlık ve sessiz derinliklerinde kendisinin artık delirmiş olduğunu biliyordu, kazadan hemen sonra yapmış olduğu şeyi kavramasıyla, o zamandan bu yana çektikleriyle, ölen ve kendisi nasıl yeryüzüne bir hortlak olarak dadanmışsa, bir müddet onu öylesine rahatsız eden arkadaşlarının anısıyla delirmişti.</p>

  <p>Sadece son derece küçük bir kısmını hatırlayabildiği kendi gerçek benliğinin şu anda yapmaya itildiği şeye isyan edeceğini biliyordu, fakat bu sonsuz karabasandan - bu öyle bir karabasandı ki, milyarlarca yılın her saniyesi bir öncekinden daha korkunç olmuştu - kendisini kurtarmasının tek yolu buydu.</p>

  <p>Torbayı sırtladı ve yürümeye başladı.</p>

  <p><br /></p>

  <h3 id="uAE3Ec9itSDs9AHx6U9KceE" style="text-align: center;"><span style="font-weight:bold;">XXIX</span></h3>

  <p><br /></p>

  <p>Yağmur ormanının derinliklerinde, yağmur ormanlarında genellikle olan şey meydana geliyordu, yani yağmur yağıyordu: Adını da buradan alıyordu zaten.</p>

  <p>Bu yumuşak ve sürekli bir yağmurdu, daha sonra sıcak mevsimde gelecek olan şiddetli yağıştan farklıydı. Havada ince bir sis tabakası oluşmuştu, bunun içinden ara sıra geçen güneş ışınları yumuşak bir görüntü kazanıyor ve yolunun üzerindeki bir calvaria ağacının ıslak kabuğuna doğru yöneliyor ve oraya yerleşip parıldıyordu. Bazen aynı şeyi bir kelebeğe veya küçük, hareketsiz ve parlak bir kertenkeleye yapıyor ve çok heyecan verici bir etki yaratıyordu.</p>

  <p>Yukarıda, ağaçların yüksek örtüsünün içinde, bir kuş ansızın çok sıradışı bir fikre kapılır ve çılgınca kanatlarını çarparak dalların arasında uçar, sonunda başka ve her bakımdan daha uygun bir ağaca konar ve aynı fikir bir daha gelip onu sarsıncaya kadar veya yemek zamanı gelinceye kadar olayları daha sakince düşünmeye başlardı.</p>

  <p>Hava türlü kokularla doluydu - çiçeklerin hafif kokusu ve ormanın tabanını kaplayan ıslak yaprak tabakasının ağır kokusu.</p>

  <p>Bu yaprak tabakasının içinden ağaç kökleri karmaşık bir şekilde çıkmıştı, bunların üzerinde yosunlar oluşmuştu ve böcekler dolaşıyordu.</p>

  <p>Ormanın içindeki boş bir alanda, eğilmiş ağaçların çevrelediği boş bir ıslak toprak parçasında basit bir beyaz kapı sakince ve sessizce belirdi. Birkaç saniye sonra kapı hafif bir gıcırtıyla biraz aralandı. Uzun ve zayıf bir adam dışarıya baktı, çevresine göz gezdirdi, gözlerini şaşkınlık içinde kırpıştırdı ve sonra yeniden gürültüsüzce kapıyı çekip kapadı.</p>

  <p>Birkaç saniye sonra kapı yeniden açıldı ve Reg dışarıya baktı.</p>

  <p>“Bu gerçek bir orman,” dedi, “sizi temin ederim. Dışarıya çıkın ve kendi gözlerinizle görün.” Ormana doğru yürürken geri döndü ve diğer iki kişiye kendisini izlemeleri için işaret etti.</p>

  <p>Dirk cesurca dışarıya adımını attı, gözlerini iki defa kırpmaya yetecek kadar zaman süresi içinde şaşırmış gibi göründü ve sonra bunun nasıl çalıştığını anladığını ilan etti. Bu iş, apaçık bir şekilde en küçük kuantum mesafeleri arasında bulunan sanal sayılarla ilişkiliydi ve her şeyi içine alan Evrenin kesikli dış hatlarıyla tanımlanıyordu. Tek hayret ettiği şey, daha önce kendisinin nasıl olup da bunu düşünmemiş olduğuydu.</p>

  <p>“Tıpkı kedi kapısı gibi,” dedi Richard, onun arkasından kapıya çıkarak.</p>

  <p>“Ee, evet, çok doğru,” dedi Dirk, gözlüklerini çıkarıp onları silmek için bir ağaca yaslanarak. “Hiç şüphesiz, yalan söylediğimi anladın. Bu mevcut şartlarda çok normal bir tepki, sanırım bunu sen de kabul edersin. Çok normal.” Gözlerini hafifçe şaşılaştırdı ve yeniden gözlüklerini taktı. Gözlük camları ise, hemen anında yeniden buğulanmaya başladı.</p>

  <p>“Hayret verici,” diye kabul etmek zorunda kaldı Dirk.</p>

  <p>Richard dışarıya daha tereddütlü bir şekilde çıktı ve bir an için bir ayağı hala Reg’in odasının döşemesinde, diğer ayağı ormanın ıslak toprağında olmak üzere sallanarak durdu. Sonra ileriye doğru bir adım attı ve tam anlamıyla teslim oldu.</p>

  <p>Ciğerleri hemen sarhoş edici buharla, zihni ise gördüğü manzaranın harikalığıyla doldu. Döndü ve içinden çıktığı kapıya baktı. Bu tamamıyla sıradan bir kapı çerçevesi içinde açık sallanan tamamıyla sıradan küçük ve beyaz bir kapıydı, fakat ormanın açıklığında hiçbir yere dayanmadan duruyordu ve içeri bakıldığında az önce çıktığı oda açıkça görünüyordu.</p>

  <p>Merak içinde, çamurlu toprağın üzerinde attığı her adımını kontrol ederek, kapının arka tarafından dolaştı -ayağının kayması korkusundan daha ziyade, toprağın orada olmaması korkusundan. Arkadan göründüğü kadarıyla, herhangi bir tamamıyla sıradan yağmur ormanı içinde görmenizin imkansız olduğu, tamamıyla sıradan boş bir kapı çerçevesiydi. Arkadan kapının içinden geçti ve geriye bakınca, sanki henüz oradan dışarıya çıkmış gibi, Profesör Chronotis’in Cambridge, St Cedd Kolejindeki odasını - ki oda binlerce mil uzakta olmalıydı -bir kere daha görebildi. Binlerce mi? Acaba neredeydiler?</p>

  <p>Ağaçların arasından dikkatle baktı ve uzakta, ağaçların arasında hafif bir parıltı gördüğünü sandı.</p>

  <p>“Oradaki deniz mi?” diye sordu.</p>

  <p>“Buradan biraz daha iyi görebilirsin,” diye seslendi Reg. Adam kaygan bir yokuşu biraz tırmanmıştı ve şimdi bir ağaca yaslanmış derin derin nefes alıyordu. Eliyle gösterdi.</p>

  <p>Diğer ikisi de, kendilerini gürültülü bir şekilde dalların arasından çekerek ve tepelerinde yüksek bir yerlerde bulunan görünmez kuşlardan bir sürü gaklama ve şikayete gelmesine neden olarak onu izlediler.</p>

  <p>“Pasifik mi?” diye sordu Dirk.</p>

  <p>“Hint Okyanusu,” dedi Reg.</p>

  <p>Dirk yeniden gözlüklerini sildi ve bir daha baktı.</p>

  <p>“Ah, evet, şüphesiz,” dedi.</p>

  <p>“Madagaskar olmasın?” dedi Richard, “ben bir zamanlar oraya gitmiştim</p>

  <p>“Öyle mi?” dedi Reg. “Yeryüzünün en güzel ve en hayret uyandırıcı yerlerinden birisi ve aynı zamanda benim için çok müthiş…arzularla da dolu olan bir yer. Hayır.”</p>

  <p>Sesi hafifçe titredi ve boğazını temizledi.</p>

  <p>“Hayır,” diye sürdürdü, “Madagaskar -bir bakayım, biz hangi yöndeyiz - güneş nerede? Evet. O tarafta. Batıya doğru. Madagaskar buranın kabaca beş yüz mil batısında. Aramızdaki mesafenin orta yerlerinde Reunion adası bulunuyor.”</p>

  <p>“Ee, o yerin adı neydi?” dedi Dirk, ansızın, elini bir ağaca vurup bir kertenkeleyi korkutarak. “O pulun geldiği yer, ee, Mauritius.”</p>

  <p>“Pul mu?” dedi Reg.</p>

  <p>“Evet, o çok meşhur pulu biliyor olmalısınız,” dedi Dirk. “Onun hakkında pek bir şey hatırlamıyorum ama o buradan geliyor. Mauritius. O eşi bulunmaz, kahverengi ve üstü lekelenmiş pulu ile ünlü olan yer işte burası. O pulla Blenheim Sarayını satın alabilirsiniz. Yoksa İngiliz Ginesi mi demek istiyordum?”</p>

  <p>“Senin ne demek istediğini,” dedi Richard, “senden başka kimse anlayamaz.”</p>

  <p>“Burası Mauritius mu?”</p>

  <p>“Öyle,” dedi Reg, “burası Mauritius.”</p>

  <p>“Ama siz pul kolleksiyonu yapmıyorsunuz, öyle mi?”</p>

  <p>“Öyle.”</p>

  <p>“BU ŞEY ne Tanrı aşkına?” dedi Richard ansızın, fakat Dirk kendi konuşmasını sürdürdü. “Yazık, bazı hoş ilk gün zarfları elde edebilirdiniz.”</p>

  <p>“Reg omuzlarını silkti. “İlgi duyduğum bir şey değil.” dedi.</p>

  <p>Richard onların arkasındaki yamaçtan aşağıya kaymıştı.</p>

  <p>“Peki öyleyse, burada olan o çok ilginç şey neydi?” dedi Dirk. “Şunu itiraf edeyim ki, beklediğim şey bu değildi. Burası, bütün bu doğa, kendi çapında çok hoş bir yer, fakat korkarım ben bir şehir çocuğuyum.” Gözlüklerini yeniden temizleyip onları burnunun üzerine doğru itti.</p>

  <p>O sırada gördüğü şey, onun hayretle geriye doğru bir adım atmasına neden oldu ve Reg’in küçük ve tuhaf bir kahkaha attığını işitti. Reg’in odasına açılan kapının tam önünde çok olağanüstü bir karşılaşma meydana gelmişti.</p>

  <p>İri yarı ve huysuz bir kuş, Richard’a bakıyordu ve Richard da bu iri yarı ve huysuz kuşa bakıyordu. Richard, kuşa sanki o hayatında o zamana kadar görmüş olduğu en olağanüstü şeymiş gibi bakıyordu, kuşun bakışında ise sanki Richard’a bir meydan okuma vardı. Gagasını birazcık bile olsun gülünç bulması için ona meydan okuyor gibiydi.</p>

  <p>Kuş, Richard’ın gülmek niyetinde olmadığını anlayınca, onu bir çeşit sert ve sinir bozucu tahammülle süzmeye başladı. Merak ediyordu, adam orada dikilip duracak mıydı veya gerçekten yararlı bir şey yapıp onu besleyecek miydi? Bir ördek ayağına benzeyen büyük san ayaklarıyla bir-iki adım geriye, bir-iki adım yana gitti ve sonra ileriye doğru tek bir adım attı. Sonra durup yeniden adama sabırsızca baktı ve sabırsız bir vaklama sesi çıkardı.</p>

  <p>Kuş, daha sonra kafasını yere eğdi ve kırmızı renkli, iri ve gülünç gagasını yere sürttü, sanki Richard’a ona yiyecek vermek için orasının bir şeyler aramaya uygun bir yer olduğunu göstermek istiyordu.</p>

  <p>“Calvaria ağacının tohumlarını yer,” diye seslendi Reg, Richard’a.</p>

  <p>İri yarı kuş, canı sıkılmış bir şekilde, Reg’e sertçe baktı, sanki bir aptalın bile onun ne yediğini bildiğini söyler gibiydi. Sonra yeniden Richard’a baktı ve kafasını yana eğdi, sanki karşısındakinin kendisini uğraştıracak bir aptal olabileceği fikri ansızın aklına gelmişti ve tutacağı yolu buna göre yeniden değerlendirmesi gerekiyordu.</p>

  <p>“Arkanda yerde bir-iki tane var,” diye seslendi Reg, yavaşça.</p>

  <p>Şaşkınlık içinde kendinden geçmiş olan Richard, hantalca geri döndü ve yerde yatmakta olan birkaç büyük tohum gördü. Eğildi, birini aldı ve ona güven verici bir baş işareti yapan Reg’e baktı.</p>

  <p>Richard, dikkatli bir şekilde o şeyi kuşa uzattı, kuş da ileriye doğru kafasını uzatıp onu adamın parmakları arasından gagasıyla sertçe aldı. Sonra, Richard’ın eli hala uzanmış durduğundan, onu sinirli bir şekilde gagasıyla bir kenara itti.</p>

  <p>Richard saygılı bir uzaklığa çekilince, kuş boynunu uzattı, iri sarı gözlerini kapadı ve tohumu boynundan kursağına doğru insin diye sarsarken, hoş olmayan bir şekilde gargara yapıyor gibi gözüktü.</p>

  <p>Daha sonra hiç olmazsa kısmen tatmin olmuş gibi göründü. Daha önce kızgın bir dodo iken, şimdi hiç olmazsa, kızgın, fakat kamı doymuş bir dodoydu. Bu da herhalde bu hayatta bulmayı umduğu en büyük mutluluktu.</p>

  <p>Durduğu yerde yavaş ve ördeğinkine benzer bir dönüş yaptı ve gelmiş olduğu ormana doğru sallanarak yürümeye başladı. Hayvanın kıçının üzerinde dik duran küçük kıvrık tüyler, sanki onları birazcık bile olsun gülünç bulması için Richard’a meydan okuyor gibiydi.</p>

  <p>“Ben sadece bakmaya geldim,” dedi Reg, kısık bir sesle ve Dirk adama bakınca adamın gözlerinin hemen çabucak sildiği yaşlarla dolmuş olduğunu görmekten üzüldü. “Gerçekten, benim karışmam imkânsız-”</p>

  <p>Richard aceleye koşup nefes nefese onların yanına geldi.</p>

  <p>“Bu bir DODO muydu?” diye yüksek sesle haykırdı.</p>

  <p>“Evet,” dedi Reg, “Şimdi olduğumuz zamanda sadece üç tane kalmış örnekten biri. 1676 yılındayız. Dört yıl içinde hepsi ölmüş olacak ve ondan sonra kimse onları bir daha göremiyecek. Gelin,” dedi, “artık gidelim.”</p>

  <p>St. Cedd Koleji İkinci Avlusunun köşe merdiveninde bulunan sıkıca kilitlenmiş dış kapının arkasında - ki orada saniyenin binde biri kadar kısa bir zaman önce iç kapı yolculuğa çıktığı zaman hafif bir ışık yanıp sönmesi olmuştu - iç kapı yerine döndüğü zaman da başka bir hafif ışık yanıp sönmesi meydana geldi.</p>

  <p>Akşamın karanlığında oraya doğru yürüyen Michael Wenton-Weakes’in iri şekli, başını kaldırıp köşe pencerelerine baktı. Eğer herhangi bir hafif ışık yanıp sönmesi görünebilir olsaydı, pencereden taşan şömine ateşinin dans eden sönük ışığında farkedilmeyecekti.</p>

  <p>Şekil daha sonra başını kaldırıp gecenin karanlığına baktı. Açık bir gecede bile - ki öyle değildi - görmesi için hiçbir şans olmayan, orada olduğunu bildiğini o şeyi gözleriyle aramak için. Dünyanın yörüngesi artık döküntü ve enkazla o kadar dolmuştu ki - onun büyüklüğünde olan bir şey bile - sonsuza kadar farkedilmeyebilirdi. Gerçekten de öyle olmuştu, fakat etkisi zaman zaman görülmekteydi. Dalgaların güçlü olduğu zamanlar. Onlar ise, son iki yüz yıldan beri hiç şu anda olduğu kadar güçlü olmamıştı.</p>

  <p>Ve nihayet her şey yerine oturmuştu. Mükemmel taşıyıcı bulunmuştu. Mükemmel taşıyıcı avlunun içinde yürümesine devam etti.</p>

  <p>İlk önce Profesörün mükemmel bir tercih olduğu sanmıştı, fakat bu girişimi hayal kırıklığı ve öfke ile sonuçlanmıştı ve sonra bir ilham gelmişti! Dünyaya bir Keşiş getirmek! Onlar her şeye inanmak için planlanmıştı, istenen şekle sokulabilirdi. Çok kolayca bu görevi yapması sağlanabilirdi.</p>

  <p>Fakat ne yazık ki, bu hiçbir şekilde işe yaramamıştı. Keşişi bir şeye inandırmak çok kolaydı. Onun aynı şeye beş dakikadan fazla inanmasını sağlamak, Profesöre aslında yapmak istediği fakat bunun için kendisine izin vermediği şeyi yaptırmaktan daha da imkansız bir şeydi.</p>

  <p>Daha sonra başka bir başarısızlık ve onun ardından en sonunda mükemmel taşıyıcı mucizevi bir şekilde gelmişti.</p>

  <p>Mükemmel taşıyıcı, yapılması gereken şeyi yapmakta hiçbir vicdan azabı duymayacağını daha şimdiden kanıtlamıştı.</p>

  <p>Sise bulanmış nemli ay, gökyüzünün bir köşesinde doğrulmaya çalışıyordu. Pencerede bir gölge kımıldadı.</p>

  <p><br /></p>

  <h3 id="uRVlQIWJK6hi7D6I3BGO7H7" style="text-align: center;"><span style="font-weight:bold;">XXX</span></h3>

  <p><br /></p>

  <p>Dirk, İkinci Avluya bakan pencereden ayı seyrediyordu. “Çok fazla beklemeyeceğiz,” dedi.</p>

  <p>“Ne için beklemeyeceğiz?” dedi Richard.</p>

  <p>Dirk döndü.</p>

  <p>“Hortlağın bize dönmesi için,” dedi, “Profesör,” diye ekledi, şöminenin yanında endişeli bir şekilde oturan Reg’e dönüp, “dairenizde hiç konyak, Fransız sigarası veya teşbih var mı?”</p>

  <p>“Yok,” dedi Reg.</p>

  <p>“O halde can sıkıntımı hiç yardım almaksızın sürdürmek zorundayım,” dedi Dirk ve pencereden dışarıya bakmaya yeniden başladı.</p>

  <p>“Hâlâ ikna edilmem gerek,” dedi Richard, “yani şeyden… hortlaklardan başka bir açıklama olmadığı -”</p>

  <p>“Tıpkı bir zaman makinasına inanman için onu gerçekten çalışırken görmek zorunda olduğun gibi,” diye karşılık verdi Dirk. “Richard, seni şüpheciliğinden dolayı tebrik ederim, fakat şüpheci bir zihin bile başka bir seçenek olmazsa kabul edilmezi kabul etmeye hazır olmalıdır. Eğer bir şey bir ördeğe benziyorsa ve bir ördek gibi vaklıyorsa, biz hiç olmazsa karşımızda ANATIDAE ailesinden küçük bir su kuşu olduğu olasılığını düşünmek zorundayız.”</p>

  <p>“O zaman hortlak nedir?</p>

  <p>“Bence bir hortlak…” dedi Dirk, “&nbsp;ya şiddet yoluyla ya da beklemediği bir sırada elinde bitirilmemiş bir işle ölmüş olan birisidir. Onu bitirmeden veya düzeltmeden dinlenmesi mümkün olmayan biridir.”</p>

  <p>Yeniden yüzünü odadakilere döndü.</p>

  <p>“Bir hortlak için, bir kere zaman makinasının varlığını anlayınca, onun bu kadar büyük bir cazibe merkezi oluşturmasının nedeni bu,” dedi Dirk, “bir zaman makinası, hortlağın düşüncesine göre, geçmişte yolunda gitmemiş bir şeyi düzeltmek ve böylece kendisini azat etmek imkanı veriyor.</p>

  <p>“İşte bu neden yüzünden geri dönecek. İlk önce Reg’i ele geçirmeye çalıştı, fakat o karşı koydu. Sonra hokkabazlık numarası, yüz pudrası ve banyodaki at olayı geldi -” durdu - “bunu ben bile anlayamıyorum, ama bu beni öldürse bile, onu anlamaya niyetliyim. Ve sonra Richard, sen sahneye çıktın. Hortlak Reg’i bıraktı ve senin üzerinde yoğunlaştı. Çok kısa bir zaman sonra tuhaf fakat önem taşıyan bir olay oldu. Sen bir şey yaptın ve sonra onu yapmamış olmayı istedin.</p>

  <p>“Susan’ı telefonla arayıp onun kayıt cihazına bıraktığın mesajdan söz ediyorum.</p>

  <p>“Hortlak fırsatı yakaladı ve bu yaptığını geri alman için seni etkilemeye çalıştı. Yani geçmişe gidip o mesajı silmek - yaptığın yanlışı düzeltmek. Bunu yapıp yapmayacağını görmek. Bunun senin kişiliğinde olup olmadığını görmek.</p>

  <p>“Eğer öyle olsaydı, şu anda tamamıyla onun kontrolü altına girmiş olacaktın. Fakat en son saniyede benliğin isyan etti ve onu yapmadın. Ve böylece hortlak senden iş çıkmayacağını anladı ve seni terk etti. Başka birisini bulmalıydı.</p>

  <p>“Bunu ne kadar zamandır yapıyordu? Bilmiyorum. Bu söylediklerimin şimdi senin için bir anlamı var mı? Söylediğim şeylerde haklı olduğumu anlıyor musun?”</p>

  <p>Richard buz gibi oldu.</p>

  <p>“Evet,” dedi, “sanırım, tamamıyla haklısın.”</p>

  <p>“Peki, öyleyse, hortlak seni ne zaman terketti?” diye sordu Dirk.</p>

  <p>Richard yutkundu.</p>

  <p>“Michael Wenton-Weakes odaya girdiği zaman,” dedi.</p>

  <p>“Hortlağın onda ne gibi bir potansiyel gördüğünü merak ediyorum,” dedi Dirk sakince. “Acaba bu sefer aradığı şeyi buldu mu? Sanırım fazla beklemek zorunda kalmayacağız.”</p>

  <p>O sırada kapı vuruldu.</p>

  <p>Kapı açıldığı zaman, orada Michael Wenton-Weakes duruyordu.</p>

  <p>“Rica ederim, sizin yardımınıza ihtiyacım var,” dedi adam kısaca.</p>

  <p>Reg ile Richard önce Dirk’e, sonra Michael’e bakakaldılar.</p>

  <p>“Bunu bir yere koymama izin verir misiniz?” dedi Michael. “Oldukça ağır. İçinde balık adam dalma cihazı var.”</p>

  <p>“Oh, anladım,” dedi Susan, “oh, peki, teşekkürler, Nicola, parmağımı o şekilde oynatmayı deneyeceğim. Eminim, o Mi Bemolü oraya insanları sıkıntıya sokmak için koymuş. Evet, bütün öğleden sonra başımı kaldırmadan çalıştım. İkinci bölümdeki on altılık notalardan bazıları kesinlikle felaket. Evet, doğru, bütün o şeyleri aklımdan çıkarmam da bana yardımcı oldu. Hayır, hiçbir bilgi yok. Her şey çok esrarlı ve tamamıyla korkunç. Bu konuda konuşmak bile - bak, belki seni daha sonra ararım ve nasıl olduğunu bir sorarım. Biliyorum, evet, hangisinin daha kötü olduğunu bilmezsin, hastalık mı, antibiyotikler mi, yoksa doktorun tavırları mı? Kendine iyi bak veya hiç olmazsa Simon’un sana bakmasını sağla. Sana sürahiler dolusu sıcak limon suyu getirmesini söyle. Tamam, seni yeniden arayacağım. Kendini sıcak tut. Şimdilik hoşça kal.”</p>

  <p>Telefonu yerine koydu ve viyolonseline geri döndü. O sinir bozucu Mi Bemol sorununu yeniden düşünmeye henüz başlamıştı ki telefon çaldı. Bütün öğleden sonra telefonu açık tutmuştu, fakat kendi konuşmasını yaptıktan sonra onu yeniden açık bırakmayı unutmuştu.</p>

  <p>Bir iç çekişle viyolonselini dayadı, yayını bıraktı ve yeniden telefona gitti.</p>

  <p>“Alo?” dedi.</p>

  <p>Bu sefer de hiçbir yanıt gelmedi, sadece rüzgarın uzaktan gelen sesi vardı. Sinirlendi ve telefonu çarparak kapadı.</p>

  <p>Hattın serbest kalması için birkaç saniye bekledi ve sonra bir kere daha ahizeyi yerinden kaldıracakken, belki</p>

  <p>Richard’ın ona ihtiyacı olabileceğini düşündü.</p>

  <p>Durakladı.</p>

  <p>Kayıt cihazını, genellikle onu Gordon için kullandığından kullanmamış olduğunu ve bunun şu anda hatırlamak istemediği bir şey olduğunu kendi kendine kabul etti.</p>

  <p>Yine de, kayıt cihazını çalıştırdı ve sesini sonuna kadar kıstı ve Mozart’ın sadece viyolonselistleri sıkıntıya sokmak için koymuş olduğu o Mi Bemole geri döndü.</p>

  <p>Gordon Way, Dirk Gently’nin Bütünsel Detektiflik Bürosunda, karanlık içinde telefon ahizesini beceriksizce yerine koymaya çalıştı ve büyük bir umutsuzluk içinde yayılıp oturdu. Koltuktan içeriye doğru iyice kaymasına izin verdi, öyleki döşemeye hafifçe değinceye kadar aşağıya çöktü.</p>

  <p>Telefon ilk seferinde kendi kendine çalışmaya başladığı zaman, Bayan Pearce ofisten kaçmıştı, bu gibi şeylere artık dayanmasına imkân kalmamıştı. O zamandan beri ofisin tek hakimi Gordon’du. Buna rağmen herhangi birisiyle ilişki kurmayı başaramamıştı.</p>

  <p>Veya daha doğrusu, aslında tek istediği şey, Susan’la ilişki kurmaktı. Öldüğü zaman konuştuğu kişi Susan’dı ve onunla bir şekilde yeniden konuşması gerektiğini biliyordu. Fakat kız öğleden sonranın büyük bir kısmında telefonu açık bırakmıştı ve telefona yanıt verdiği zaman ise onu duyamamıştı.</p>

  <p>Bu işten vazgeçti. Kendisini yerden kaldırdı, ayağa kalktı ve karanlık çökmüş sokaklarda aşağı yukarı dolaşmaya başladı. Bir zaman, belli bir amacı olmaksızın süzüldü, kanalın suyu üzerine bir yürüyüşe çıktı, bu numaradan kısa zamanda usandı ve yine sokaklarda dolaşmaya başladı.</p>

  <p>İçlerinden ışık ve hayat taşan evler onu özellikle rahatsız ediyordu, çünkü gösterdikleri misafirperverlik ona yönelik değildi. Eğer onların evlerine dalıp akşam vakti televizyon izlese, aldırış eden biri olur muydu, diye merak etti. Kimseyi rahatsız etmezdi.</p>

  <p>Veya bir sinema.</p>

  <p>Bu daha iyi olacaktı, bir sinemaya gidebilirdi.</p>

  <p>Daha kararlı, fakat hala görülmez adımlarla Noel sokağına döndü ve yürümeye başladı.</p>

  <p>Noel sokağı, diye düşündü. Bu ona bir şeyler hatırlattı. Yakın zamanda Noel sokağında oturan birisiyle bir iş yapmış gibiydi. Kimdi o adam?</p>

  <p>Düşünceleri bütün sokağı çınlatan korkunç bir feryatla kesildi. Olduğu yerde kaldı. Birkaç saniye sonra kendisinden birkaç metre uzaklıkta bir kapı ardına kadar açıldı, bir kadın gözleri yerinden fırlamış bir şekilde ve çığlık çığlığa bağırarak dışarıya fırladı.</p>

  <p><br /></p>

  <h3 id="uP3ZZZyztDWGHkc9LOmrBwG" style="text-align: center;"><span style="font-weight:bold;">XXXI</span></h3>

  <p><br /></p>

  <p>Richard, Michael Wenton-Weakes’dan hiçbir zaman hoşlanmamıştı ve içinde bir hortlakla ondan daha az hoşlandı. Bunun nedenini açıklaması mümkün değildi, kişisel olarak hortlaklara karşı hiçbir düşmanlığı yoktu, bir kişinin sadece ölmüş olduğu için suçlanmaması gerektiğini düşünüyordu, fakat yine de ondan hoşlanmamıştı.</p>

  <p>Yine de, onun için biraz üzüntü duymadığını söylemesi zordu.</p>

  <p>Michael, üzgün bir şekilde, bir taburenin üzerinde dirsekleri büyük masanın üzerine dayanmış, başı elleri arasında oturuyordu. Hasta ve süzgün bir hali vardı. Çok yorgun görünüyordu. Acınacak durumdaydı. Önce Reg’i ve sonra Richard’ı etkilemek için verdiği uğraşları anlatarak yürek parçalayıcı hikayesini bitirdi.</p>

  <p>“Haklıydınız,” dedi adam. “Tamamıyla haklıydınız.”</p>

  <p>Bu son sözleri Dirk’e söylemişti ve Dirk bir gün içinde çok fazla zafer duygusuyla şişinmemek gayretiyle yüzünü buruşturdu.</p>

  <p>Ses, Michael’in sesiydi, fakat aynı zamanda onun sesi değildi. Bir milyara yakın yıl süren dehşet ve yalnızlık sırasında bir ses nasıl bir tını kazanırsa, bu seste de öyle bir tını vardı. Ses, işitenin ruhunu öyle bir ürpertiyle dolduruyordu ki, bu ürperti bir insan bir gece vakti bir uçurum kenarında durduğu zaman onun zihnini ve midesini kavrayan o sersemletici iç titreyişe benzer bir ürpertiydi.</p>

  <p>Adam, gözlerini Reg’e ve Richard’a çevirdi. Bu gözler, acıma ve dehşet duygusu uyandıran gözlerdi. Richard başını çevirmek zorunda kaldı.</p>

  <p>“Her ikinize de özür borçluyum,” dedi Michael’in içindeki hortlak, “bunu size kalbimin derinliklerinden sunuyorum ve tek umudum içinde bulunduğum durumun çaresizliğini ve bu makinanın bana verdiği umudu anlamanız, o zaman niçin o şekilde davrandığımı anlıyacaksınız ve beni bağışlayacaksınız. Sizden bana yardım etmenizi rica ediyorum.”</p>

  <p>“Adama biraz viski verin,” dedi Dirk, sertçe.</p>

  <p>“Viski yok,” dedi Reg. “Ee, biraz kırmızı şaraba ne dersiniz? Açabileceğim bir şişe Margaux’um var. Çok iyi bir şaraptır. Sadece açıldıktan sonra bir saat kadar dinlendirilmesi gerek, fakat ben bunu yapabilirim şüphesiz, çok kolay bir şey, ben-”</p>

  <p>“Bana yardım edecek misiniz?” diye onun sözünü kesti hortlak.</p>

  <p>Reg biraz kırmızı şarap ve bardak getirmek için koşuşturdu.</p>

  <p>“Niçin bu adamın vücudunu ele geçirdin?” dedi Dirk.</p>

  <p>“Konuşmak için bir sese ve hareket etmek için bir vücuda ihtiyacım vardı. Ona hiçbir zarar gelmeyecek, hiçbir zarar</p>

  <p>“Sorumu tekrarlıyorum. Niçin BU adamın vücudunu ele geçirdin?” diye ısrar etti Dirk.</p>

  <p>Hortlak, Michael’in vücuduna omuzlarını silktirdi.</p>

  <p>“O bu konuda istekliydi. Bu iki bay ise, tamamıyla anlaşılabilir bir şekilde, buna karşı koydular… yani hipnoz edilmeye karşı koydular - sizin benzetmeniz yerindeydi. Bu kişi ise? Sanırım onun benlik duygusu çok azalmıştı ve kabul etti. Ben ona çok minnettarım ve ona bir zarar vermeyeceğim.”</p>

  <p>“Demek benlik duygusu,” dedi Dirk düşünceli bir şekilde , “çok azalmıştı.”</p>

  <p>“Sanırım bu doğru olabilir,” dedi Richard, yavaşça Dirk’e. “Dün gece morali çok bozuk görünüyordu. Onun için önemli olan tek şey elinden alınmıştı, çünkü, ee, o işte çok iyi değildi. Gururlu biri olmasına rağmen, bir şey için gerçekten kendisine ihtiyaç duyulması fikrine oldukça yatkın olabilir.”</p>

  <p>“Hmmm,” dedi Dirk, sonra onu bir kere daha tekrarladı. Üçüncü bir sefer üzerine bastıra bastıra söyledi. Sonra ani bir hareketle geri dönüp taburenin üzerinde oturan şekle bağırdı.</p>

  <p>“Michael Wenton-Weakes!”</p>

  <p>“Michael’in kafası arkaya sıçradı ve gözlerini kırptı.</p>

  <p>“Evet?” dedi o normal ve kederli sesiyle. Gözleri, hareket eden Dirk’i izledi.</p>

  <p>“Beni duyabiliyor musun,” dedi Dirk, “ve kendi adına yanıt verebilir misin?”</p>

  <p>“Oh, evet,” dedi Michael, “şüphesiz, verebilirim.”</p>

  <p>Bu… varlık, bu ruh. Onun senin içinde olduğunu biliyor musun? Onun varlığını kabul ediyor musun? Onun yapmak istediklerine kendi rızanla mı katılıyorsun?”</p>

  <p>“Evet, bu doğru. Hikayesi beni çok etkiledi ve ona yardım etmeyi çok istiyorum. Aslında bunu yapmam gerektiğini düşünüyorum.”</p>

  <p>“Peki, öyleyse,” dedi Dirk, parmağını şıklatarak, “sen gidebilirsin.”</p>

  <p>Ani bir şekilde Michael’in başı öne düştü ve sanki bir lastik tekerleğin şişirilmesi gibi, birkaç saniye sonra yavaşça doğruldu.</p>

  <p>Hortlak yeniden hakimiyeti eline geçirmişti.</p>

  <p>Dirk bir iskemle aldı, onu ters döndürdü ve Michael’in içindeki hortlağın tam karşısına, onun gözlerinin içine dikkatle bakarak oturdu.</p>

  <p>“Bir daha anlat bana,” dedi. “Kısa bir özet olsun.” Michael’in vücudu birazcık gerginliğini kaybetti. , Dirk’in kolunu tutmak üzere uzandı.</p>

  <p>“Hayır! Bana dokunma!” diye sertçe konuştu Dirk. “Sadece olayları anlat. Beni kendine acındırmaya kalkıştığın anda senin gözüne bir yumruk yapıştıracağım. Veya en azından ödünç aldığın gözün üzerine. Bunun için bütün o şeye benzeyen şeyleri… ee-”</p>

  <p>“Coleridge,” dedi Richard ansızın, “tıpkı Coleridge gibi konuşuyordu. ‘Yaşlı Denizcinin Şarkısı’ gibiydi.</p>

  <p>Yani, hiç olmazsa, bazı kısımları öyleydi.”</p>

  <p>Dirk kaşlarını çattı. “Coleridge mi?” dedi.</p>

  <p>“Ona hikayemi anlatmaya çalıştım,” diye kabul etti hortlak, “Ben-”</p>

  <p>“Kusura bakma,” dedi Dirk, “beni bağışlamak zorundasın - daha önce hiç dört milyar yıllık bir hortlağı sorguya çekmemiştim. Burada Samuel Taylor’dan mı söz ediyoruz? Sen hikayeni Samuel Taylor Coleridge’e mi anlattığını söylüyorsun?”</p>

  <p>“Onun zihnine girebiliyordum, yani… bazı zamanlarda. Etki altına alınabilecek bir durumda olduğu zamanlar.”</p>

  <p>“Yani demek istiyorsun ki afyon içtiği zamanlar, öyle mi?” dedi Richard.</p>

  <p>“Bu doğru. O zamanlar daha az gergin oluyordu.”</p>

  <p>“Öyleydi,” diye burnundan güldü Reg, “ben bazer onu çok rahatlamış bir haldeyken görüyordum. Bakın, ben biraz kahve yapacağım.” Mutfağın içine daldı, orada kendi kendine güldüğü duyuluyordu.</p>

  <p>“Bu başka bir dünya,” diye kendi kendine mırıldandı Richard, oturmuş başını iki yana sallayarak.</p>

  <p>“Fakat ne kadar yazık ki, o kendine tamamıyla hakim olduğu zaman, öyle denebilirse, ben ona hakim olamıyordum ve böylece o iş kaldı. Ve onun yazdığı şeylerde çok hatalar vardı.”</p>

  <p>“Açıklayınız,” dedi Richard kendi kendisine, kaşlarını kaldırarak.</p>

  <p>“Profesör,” diye mutfağa seslendi Dirk, “bu saçma gelebilir. Hiç Coleridge kalkıştı mı, yani sizin zaman makinanızı kullanmaya kalkıştı mı? Bu soruyu istediğiniz şekilde açıklayabilirsiniz.”</p>

  <p>“Doğrusunu söylemek gerekirse,” dedi Reg, kapıdan kafasını uzatarak, “bir keresinde odamı kolaçan etmeye gelmişti, fakat sanırım, bir şey yapamayacak kadar çok rahatlamış bir durumdaydı.”</p>

  <p>“Anladım,” dedi Dirk. “Peki, niçin, “diye ekledi Michael’in taburesi üzerinde çökmüş oturan şekle, “niçin birisini bulman bu kadar zaman aldı?”</p>

  <p>“Uzun, uzun süreler boyunca çok güçsüzleşiyorum, hemen hemen ortadan kalkıyorum ve hiçbir şeyi etkileyemiyorum. Ve bunun yanı sıra o zamandan önce burada bir zaman makinası yoktu ve… benim için de hiçbir umut yoktu-”</p>

  <p>“Belki hortlaklar dalga şeklinde var oluyor,” diye bir fikir yürüttü Richard,” gerçek ile olası arasındaki kesişme örüntülerinde olduğu gibi. Bir müzik dalgasında olduğu gibi, düzensiz zirveler ve çukurlar olacaktır.”</p>

  <p>Hortlak, Michael’in gözlerini hemen Richard’a çevirdi.</p>

  <p>“Siz…” dedi, “o yazıyı siz yazdınız…”</p>

  <p>“Ee, evet-”</p>

  <p>“Beni çok etkiledi,” dedi hortlak, sesinde pişmanlık yüklü ani bir özlemle. Bu duygu, dinleyicileri kadar onu da şaşırtmıştı.</p>

  <p>“Oh. Anladım,” dedi Richard, “İyi, teşekkür ederim. Ondan son defa söz ettiğin zaman o kadar hoşlanmamıştın. Böyle düşünen kişinin sen olmadığını biliyorum</p>

  <p>Richard, kendi kendisine kaşlarını çatarak arkasına dayanıp oturdu.</p>

  <p>“Peki,” dedi Dirk, “hikâyeyi baştan alalım-”</p>

  <p>Hortlak Michael’in nefesini içine çekti ve yeniden başladı.</p>

  <p>“Biz bir gemideydik-” dedi.</p>

  <p>“Bir uzay gemisi.”</p>

  <p>“Evet. Salaxala’dan, buradan çok uzak olan bir dünyadan. Şiddet dolu ve belalı bir yer. Biz - yüz kişiden biraz fazlaydık - herkesin sık sık yaptığı gibi, kendimiz için yeni bir dünya bulmak üzere yola çıktık. Bu sistemin içindeki bütün gezegenler bizim amacımız için hiçbir şekilde uygun değildi, fakat bazı gerekli maden stoklarını sağlamak için bu dünyada durduk.</p>

  <p>“Ne yazık ki taşıma aracımız atmosfere girdiği sırada hasar görmüştü. Hasar oldukça ağırdı, fakat onarılması mümkündü.</p>

  <p>“Ben geminin mühendisiydim. Bu yüzden taşıma aracının onarılmasını ve onun ana gemiye dönmesi için hazırlanmasını denetlemek işi bana düştü. Şimdi, daha sonra ne olduğunu anlamak için otomasyon düzeyi çok yüksek olan bir toplumun düşünce yapısı hakkında bir şeyler bilmeniz gerek. Gelişmiş bilgisayarların yardımıyla daha kolay yapılmayacak hiçbir iş yoktur. Bu yolculukta çok özel sorunlar vardı, zira bizimki gibi bir amacı olan bir yolculukta -”</p>

  <p>“Neydi bu amaç?” dedi Dirk, sertçe.</p>

  <p>“Michael’in içindeki hortlak sanki yanıt çok açıkmış gibi gözlerini kırpıştırdı.</p>

  <p>“Şüphesiz, üzerinde sonsuza kadar özgürlük, barış ve uyum içinde yaşayacağımız yeni ve daha iyi bir dünya bulmak,” dedi.</p>

  <p>Dirk kaşlarını kaldırdı.</p>

  <p>“Oh, demek oydu,” dedi Dirk, “sanırım, her şeyi dikkatle düşünmüştünüz,”</p>

  <p>“Bunu bizim için düşünen şeyler vardı. Yanımızda bulunan çok özel makinalar, ortaya zorluklar çıksa bile, yolculuğun amacına inanmaya devam etmemize yardımcı oluyordu. Genellikle bu makinalar çok iyi çalışıyordu, fakat sanırım onlara çok fazla bel bağlıyorduk.”</p>

  <p>“Ne gibi makinalardı onlar?” dedi Dirk.</p>

  <p>“Onların ne kadar güven verici olduğunu anlamakta zorluk çekebilirsiniz, işte ölümcül hatamı yapma nedenim bu. Taşıma aracını çalıştırıp oradan ayrılmanın güvenilir olup olmadığı öğrenmek istediğim zaman, bu işin güvenilir OLMAYABİLECEĞİNİ düşünmek istemedim. Tek istediğim güvenilir OLDUĞU konusunda içimi rahatlatmaktı. Bu yüzden kendim kontrol edeceğime, Elektronik Keşişlerden birini dışarıya gönderdim.”</p>

  <p><br /></p>

  <h3 id="uaiiterZj8sisQm2gOhZxFH" style="text-align: center;"><span style="font-weight:bold;">XXXII</span></h3>

  <p><br /></p>

  <p>Peckender sokağındaki kırmızı kapının üzerindeki pirinç tabelâ, sokak lambasının sarı ışığını yansıtarak parladı. Bir an için, oradan hızla geçen bir polis arabasının kuvvetli ışığı ona çarpınca çok parlak bir hal aldı.</p>

  <p>Soluk, çok soluk bir hayalet onun içinden sessizce kaydığı zaman ise, hafifçe soldu. Solarken donuk bir ışıkla parladı, çünkü hayalet büyük bir heyecanla titriyordu.</p>

  <p>Gordon Way’ın hayaleti, karanlık holde durdu. Destek almak için bir yere dayanmak ihtiyacındaydı ve şüphesiz böyle bir şey yoktu. Kendini toparlamaya çalıştı, fakat ortada toparlanacak bir şey yoktu. Görmüş olduğu şeyin dehşetiyle kustu, fakat, şüphesiz, midesinden dışarıya çıkacak bir şey yoktu. Yarı sendeliyerek, yarı kayarak merdiven basamaklarını çıktı, boğulduğu sırada suya tutunmaya çalışan bir adama benziyordu.</p>

  <p>Sendeleyerek duvardan, masadan ve kapıdan geçti ve Dirk’in ofisindeki koltuğa oturup kendisine gelmeye çalıştı.</p>

  <p>Eğer birkaç dakika sonra ofise birisi girseydi - belki gece çalışan bir temizlikçi, eğer Dirk Gently bir temizlikçi çalıştırsaydı ki onların para isteyecekleri ve kendisinin de onlara para vermek istemediği nedeniyle bir temizlikçisi yoktu veya belki bir hırsız, eğer ofiste çalmaya değer bir şey olsaydı ki yoktu - şu manzarayı görüp hayrete düşeceklerdi.</p>

  <p>Masanın üzerindeki büyük kırmızı telefonun ahizesi ansızın sallanıp yerinden masanın üzerine düştü.</p>

  <p>Çevir sesi gelmeye başladı. Sonra birer birer büyük, kolayca basılabilen tuşların yedi tanesi kendi kendine içine çöktü ve İngiliz telefon sisteminin size düşüncelerinizi toplamak ve kime telefon ettiğinizi unutturmak için verdiği o çok uzun sessizlikten sonra hattın diğer ucundaki telefonun çaldığı duyuldu.</p>

  <p>Birkaç çalıştan sonra bir tıklama, bir vınlama ve sanki makine nefes alıyormuş gibi bir ses duyuldu. Sonra birisi konuşmaya başladı, “Merhaba, ben Susan. Şu anda telefona gelemiyorum, çünkü bir Mi Bemolü doğru çalmaya uğraşıyorum, fakat eğer adınızı bırakırsanız…”</p>

  <p>“Demek öyle, bir şeyin - o kelimeyi bile söylemek istemiyorum - bir Elektronik Keşişin lafına bakıp,” dedi Dirk, alaycı bir ses tonuyla, “taşıma aracını kaldırmaya çalıştın ve büyük bir hayretle gördün ki araç infilak etti. Ondan sonra ne oldu?”</p>

  <p>“Ondan sonra,” dedi hortlak, büyük bir kederle, “bu gezegende yalnız kaldım. Araçtaki arkadaşlarıma nasıl bir kötülük yaptığım düşüncesiyle yalnız kaldım. Yapayalnız…”</p>

  <p>“Tamam, bunları geç, dedim,” diye Dirk sertçe çıkıştı. “Ana gemiye ne oldu? Herhalde ayrılıp araştırmasını sürdürdü</p>

  <p>“Hayır.”</p>

  <p>“O halde ona ne oldu?”</p>

  <p>“Hiçbir şey. Hâlâ orada.”</p>

  <p>“Hâlâ ORADA MI?”</p>

  <p>Dirk ayağa fırladı ve alnı öfkeyle çizgi çizgi olmuş bir şekilde odayı hızla arşınlamaya başladı.</p>

  <p>“Evet.” Michael’in başı biraz öne eğilmişti, fakat sonra onu kaldırıp Reg ile Richard’a yürekler acısı bir bakış fırlattı. “Biz hepimiz taşıma aracındaydık. İlk önce arkadaşlarımın hortlaklarının bana musallat olduklarını sandım, fakat bu sadece hayal mahsulü bir düşünceydi. Milyonlarca, milyarlarca yıl çamurun içinde tamamen yalnız yürüdüm. Böylesi bir sonsuzluğun vereceği işkencenin en küçük bir parçasını bile hayal etmeniz imkansız. Sonra,” diye ekledi, “çok yakın bir zamanda gezegende hayat başladı. Hayat. Bitkiler, denizdeki şeyler, en sonunda sizler. Bilinçli canlılar. Sizden yardım istiyorum, çektiğim bu acılardan beni kurtarın.”</p>

  <p>Michael’in başı birkaç saniye için kederli bir şekilde önüne eğildi. Sonra yavaşça, sallanarak doğruldu ve gözlerinde daha karanlık bir ışıkla onlara bakmaya başladı.</p>

  <p>“Beni geri götürün,” dedi, “yalvarırım size, beni taşıma aracına geri götürün. Yaptığım yanlışı düzeltmeme izin verin. Bir kelime söylersem, her şey yoluna girecek, onarım doğru dürüst yapılacak, o zaman taşıma aracı ana gemiye dönecek, biz de yolumuza devam edeceğiz, işkencem sona erecek ve sizin başınıza bir dert olmaktan çıkacağım. Size yalvarıyorum.”</p>

  <p>Yalvarışı havada asılı dururken, kısa bir sessizlik oldu.</p>

  <p>“Fakat bu işe yaramaz, öyle değil mi?” dedi Richard. “Eğer biz bunu yaparsak, o zaman bütün bunlar olmayacaktı. Bir sürü paradoks yaratmıyor muyuz?”</p>

  <p>Reg düşünceli halinden sıyrıldı. “Şu anda mevcut olan paradokslardan daha kötü bir şey değil,” dedi. “Eğer Evren, olup bitenlerde biraz belirsizlik olduğu her seferinde sona erseydi, daha ilk saniyesinin ötesine geçemezdi. Ve şüphesiz birçoğu da geçemiyor. Bu bir insan vücudu gibi, anlıyor musun? Orada ve burada birkaç kesik ve ezik ona zarar vermez. Eğer doğru dürüst yapılırsa ağır bir ameliyata bile dayanır. Paradokslar sadece deride meydana gelen izlerdir. Zaman ve mekan onları kuşatıp iyileştirirler ve insanlar olayların sadece kendi arzuları çerçevesinde anlam ifade eden tek bir tasvirini hatırlarlar.</p>

  <p>“Bu demek değil ki, bir paradoksa rastlarsan, onun içinde sana çok tuhaf gelecek birkaç şey olmayacak. Fakat eğer şimdiye kadar böylesi bir tecrübe geçirmemişsen, o zaman içinde yaşadığın Evrenin hangisi olduğunu bilmiyorum, fakat bu Evren olmadığı kesin.”</p>

  <p>“Madem öyle,” dedi Richard, “niçin dodoyu kurtarmak için bir şey yapmamakta o kadar ısrar ediyordunuz?”</p>

  <p>Reg içini çekti, “Hiçbir şey anlamıyorsun. Coelacanthı kurtarmak için bu kadar uğraşmasaydım, dodo ölmek zorunda kalmayacaktı.”</p>

  <p>“Coelacanth mı? Şu tarih öncesi balık, değil mi o? Fakat onlar birbirlerini nasıl etkileyebilirler?”</p>

  <p>“Ah. ilginç bir soru. Neden ve sonucun karmaşıklığı analiz yapılamaz bir şeydir. Bu, sadece insan vücudu gibi bir uzam değildir, aynı zamanda kötü yapıştırılmış bir duvar kağıdına da benzer. Onun bir yerinde bir kabartıyı bastırırsan, başka bir yerinde ortaya çıkar. Ben işe karıştığım için dodo ortadan kalktı. Sonunda bu kuralı ben kendi kendime koydum, zira daha fazla dayanamadım. Zamanı değiştirmek istediğinde aslında sadece kendine zarar verirsin.” Kederli bir şekilde gülümsedi ve başını çevirdi.</p>

  <p>Sonra uzun bir dakika düşünceye daldıktan sonra, şöyle sürdürdü, “Hayır, bu yapılabilir. Ben bu konuda şüpheciyim, çünkü bu birçok kereler yanlış sonuç verdi. Bu zavallı adamın hikayesi çok acıklı ve onun acısını dindirmenin bir zararı olmaz. O olay bundan çok uzun bir zaman önce ölü bir gezegende meydana gelmiş. Eğer biz bunu yaparsak, bunu bizim başımıza özel olarak gelmiş bir şey olarak hatırlayacağız. Dünyanın geri kalanı aynı fikirde olmazsa, dert değil. Bu ilk defa olmayacak.”</p>

  <p>Michael’in başı önüne eğikti.</p>

  <p>“Sen çok sessizsin, Dirk” dedi Richard.</p>

  <p>Dirk ona öfkeyle baktı.</p>

  <p>“Bu gemiyi görmek istiyorum,” dedi, sertçe.</p>

  <p>Karanlıkta kırmızı telefon ahizesi kaydı ve masanın üzerinde ilerledi. Eğer orada bunu görebilecek bir kişi olsaydı, onu hareket ettiren bir şekil olduğunu belki zorlukla seçebilecekti.</p>

  <p>Şekil çok hafifçe parlıyordu, fosforlu bir saatin akrep ve yelkovanından daha az. Sanki çevresini almış karanlık ondan daha koyu renkti ve hortlak onun içinde gecenin yüzeyinde kalınlaşmış bir yara kabuğu gibi duruyordu.</p>

  <p>Gordon son bir kere daha telefon ahizesiyle uğraştı. Sonunda onu yakalayıp cihazın üstüne koyabildi.</p>

  <p>Bu şekilde telefon ahizesi dinlenme yerine kavuştu ve konuşma kesildi. Aynı anda Gordon Way’ın hortlağı da, son konuşması en sonunda tamamlanmış olarak, kendi dinlenme yerine kavuştu ve ortadan kayboldu.</p>

  <p><br /></p>

  <h3 id="u3yIFuNMX3YzT8Gmn8CMB7H" style="text-align: center;"><span style="font-weight:bold;">XXXIII</span></h3>

  <p><br /></p>

  <p>Dünyanın gölgesinde yavaşça dönen ve sonsuza kadar onun yörüngesine takılıp yüzen enkaz arasında, karanlık bir şekil vardı. O, diğerlerinden daha büyük ve daha düzgün görünüşlüydü. Üstelik, hepsinden çok daha yaşlıydı.</p>

  <p>O, dört milyar yıldır aşağıdaki dünyadan veri toplamayı sürdürmüştü. Gözleyerek, analiz ederek ve bilgi işlem faaliyetlerini yürüterek. Arada sırada, işe yarayacağını ve birinin eline geçeceğini düşünürse, aşağıya bilgi yollamıştı. Fakat bunun dışında sadece gözlemiş, dinlemiş ve kayıt tutmuştu. Ne bir dalga şıpırtısı, ne de bir yürek çarpıntısı gözünden kaçmamıştı.</p>

  <p>Bundan başka, içinde hiçbir şey, hala dolaşan havanın ve onun içinde dans eden, dans eden, dans eden, dans eden… ve dans eden toz zerrelerinin dışında, dört milyar yıldır hareket etmemişti.</p>

  <p>O anda, çok hafif bir kımıldama meydana geldi. Sakince, gürültü patırtı çıkarmadan, bir yaprağın üzerine havadan bir damla çiy düşüyormuş gibi, dört milyar yıldır boş ve gri renkte olan duvarda bir kapı belirdi. Basit, sıradan, hafifçe çökmüş küçük bir pirinç tokmağı olan, beyaz tahta bir kapı.</p>

  <p>Bu sakin olay da kayda geçti ve geminin durmaksızın yarattığı sürekli bilgi işlem selinin içine katıldı. Sadece kapının gelişi değil, fakat aynı zamanda kapının arkasındakileri gelişi, nasıl göründükleri, nasıl hareket ettikleri, orada bulunmaktan nasıl etkilendikleri. Hepsi işleme tabi tutuldu, hepsi kayıta geçti, hepsi dönüştürüldü.</p>

  <p>Bir-iki saniye geçtikten sonra, kapı açıldı.</p>

  <p>Kapının aralığından gemidekilere benzemeyen bir oda görülebiliyordu. Döşemesi tahtadan, mobilyaları eski püskü ve içinde bir şömine ateşinin dans ettiği bir odaydı bu. Ateş dans ettikçe, onunla ilgili bilgi geminin bilgisayarlarında dans ediyor ve havadaki toz zerreleri de ona eşlik ediyordu.</p>

  <p>Eşikte bir şekil belirdi - artık gözlerinde tuhaf ışıklar dans etmeye başlayan iri yarı, kederli bir şekil. Eşikten geminin içine geçti ve ansızın yüzü, özlemini duyduğu, fakat hiçbir zaman tadamayacağını düşündüğü bir huzurla kaplandı.</p>

  <p>Onun ardından, saçları beyaz ve karışık, daha küçük ve yaşlı bir adam eşikten geçti. Kendi odasından gemiye geçerken durdu ve gözlerini hayretle kırpıştırdı. Onun peşinden üçüncü olarak, arkasında kanat çırpan büyük deri paltosuyla sabırsız ve gergin bir adam çıktı. O da durdu ve anlayamadığı bir şey yüzünden kısa bir şaşkınlık geçirdi. Yüzünde çok derin bir hayret ifadesiyle ileriye doğru yürüdü ve yaşlı geminin gri renkli ve tozlu duvarlarına baktı.</p>

  <p>Sonunda dördüncü bir adam geldi, uzun ve ince. Kapıdan çıkarken sırtını kamburlaştırdı ve sonra ansızın bir duvara çarpmış gibi olduğu yerde kaldı.</p>

  <p>Gerçekten de, duvara benzeyen bir şeye çarptığı söylenebilirdi.</p>

  <p>Yerinde mıhlanmış gibi durdu. O anda onun yüzüne bakan birisi, adamın o sırada hayatındaki en şaşırtıcı olayı yaşamakta olduğunu kolaylıkla anlayabilirdi.</p>

  <p>Yeniden hareket etmeye başladığı zaman, sanki çok yavaşça yüzüyormuş gibi garip bir yürüyüş tutturdu. En küçük bir baş hareketi bile, adamın yüzünde yeni huşu ve hayret ifadeleri meydana getiriyor gibiydi. Gözlerinde yaşlar birikmiş ve bir mucize karşısında sanki soluksuz kalmıştı.</p>

  <p>Dirk, ona bakmak ve acele etmesini söylemek için başını çevirdi.</p>

  <p>“Ne oluyor?” diye sesini duyurmak için bağırdı.</p>

  <p>“Müzik…” diye fısıldadı Richard.</p>

  <p>Hava müzikle doluydu. O kadar doluydu ki, sanki başka hiçbir şeye yer kalmamıştı. Havanın her bir zerresinin sanki kendi müziği vardı, böylece Richard başını her oynatışında yeni ve değişik bir müzik duyuyordu. Buna rağmen bu yeni müzik de havadaki diğer müzikle büyük bir uyum içindeydi.</p>

  <p>Bir ses perdesinden diğerine geçiş, mükemmel bir şekilde başarılmıştı - Birbirlerine uzak notalara hayret verici sıçramalar, adamın başının bir kımıldamasıyla zahmetsizce yapılıyordu. Yeni temalar ve melodinin yeni bağlantıları, hepsi mükemmel ve hayret uyandıran bir uyumla sonsuz bir ağın içine yer almayı sürdüyordu.</p>

  <p>Hareketin büyük ve yavaş dalgaları, onların aralarından geçip giden daha hızlı danslar, dansların üzerinde dans eden küçük parıltılı seğirtmeler, son kısımları başlangıçlarına çok benzediği için kendi çevrelerinde dönüp duran uzun dolaşık nağmeler, bütün bunların hepsi, içeriden dışarıya, yukarıdan aşağıya çevriliyor ve sonra yeniden geminin uzak bir kısmında dans eden başka bir melodinin üzerine doğru koşuyordu.</p>

  <p>Richard sendeleyerek duvara dayandı.</p>

  <p>Dirk onu tutmak için aceleyle seğirtti.</p>

  <p>“Kendine gel,” dedi sertçe, “neyin var? Müziğe katlanamıyor musun? Biraz yüksek sesli, öyle değil mi? Tanrı aşkına, kendini topla. Burada hâlâ anlayamadığım bir şeyler var. Yanlış giden bir şeyler. Kendine gel-”</p>

  <p>Adam, Richard’ı zorla çekip peşinden götürdü ve sonra, Richard’ın bilinci müziğin ezici ağırlığı altında gittikçe kaybolurken, ona destek vermek zorunda kaldı. Milyonlarca titreşen müzik ipliğiyle Richard’ın beyninde örülen hayaller, gittikçe büyüyen bir karmaşaya dönüştü, fakat bu karmaşa ne kadar artarsa, diğer karmaşalarla ve bir sonraki daha büyük karmaşayla o kadar uyum sağlıyordu. En sonunda bütün bunların hepsi, onun beyninde, herhangi bir beynin katlanabileceğinden daha hızlı gelişen, büyük ve infilak edici bir uyum topu haline geldi.</p>

  <p>Ve sonra her şey çok daha basitleşti.</p>

  <p>Beyninde tek bir nağme dans etmeye başladı ve bütün dikkati ona çevrildi. Bu nağme, o sihirli selin içinden sızan, ona şekil veren, onu meydana getiren, onun içinde en büyük boyutlarda yaşayan, onun içinde en küçük boyutlarda yaşayan ve onun esası olan bir nağmeydi. Nağme sıçrayıp titredi, ilk önce küçük bir kıvrak nağme oluştu, sonra yavaşladı, sonra yeniden, ama daha zorlukla, dans etti, şüphe ve karışıklık girdapları içinde çökmeye başladı, sonra ansızın bu girdapların alttan neşeyle fışkıran yeni ve büyük bir enerji dalgasının ilk kıpırdanışları olduğu anlaşıldı.</p>

  <p>Richard, çok yavaş bir şekilde bayılmaya başladı.</p>

  <p>Richard hiç kımıldamadan yatıyordu.</p>

  <p>Kendisini parafine batırılmış ve kuruması için güneşe konmuş eski bir sünger gibi hissediyordu.</p>

  <p>Kendisini güneşte yanmakta olan yaşlı bir atın vücudu gibi hissediyordu. Rüyasında kabaran karanlık denizlerin ince ve kokulu yağını gördü. Beyaz bir kumsaldaydı, balıkla sarhoş, kumla sersemlemiş, rengi atmış, uyuklayarak, ışıkla yumruklanarak, batarak, uzak nebülözlardaki buhar bulutlarının yoğunluğunu tahmin ederek, gizli bir zevkle hızla dönerek. O, bir bahar zamanı taze su fışkırtan ve yeni kesilmiş kokulu bir ot yığının içine akan, bir su pompasıydı. Güçlükle duyulan sesler, uzak uyku gibi tutuşup yandılar.</p>

  <p>Koştu ve düştü. Bir limanın ışıkları gecenin içinde dalgalandı, karanlık bir ruha benzeyen deniz, parıltılı ve bilinçsiz kuma çok küçük tokatlar attı. Daha derin ve serin olan o yere, kulaklarının çevresinde yağ gibi kabaran ağır denizle kolayca daldı ve onu tek rahatsız eden şey, uzaktan gelen ve telefon sesine benzeyen bir zırlamaydı.</p>

  <p>Hayatın müziğini dinlemiş olduğunu biliyordu. Rüzgar ve gelgitle kımıldayan suyun üzerinde dans eden ışığın müziğini, suyun içinde hareket eden hayatın müziğini, ışıkla ısınan toprağın üzerinde hareket eden hayatın müziğini.</p>

  <p>Kımıldamadan yatmaya ve uzaktan gelen bir telefon sesiyle rahatsız edilmeye devam etti.</p>

  <p>Yavaş yavaş, telefon sesi gibi uzaktan gelen sesin, aslında bir telefon sesi olduğunu anladı.</p>

  <p>Sertçe doğrulup oturdu.</p>

  <p>Küçük, dağınık ve duvarları ahşap kaplama bir odada, buruşuk çarşaflı küçük bir yatakta yatıyordu. Burası ona yabancı gelmemekle birlikte, tam olarak tanıyamamıştı. Oda, kitaplar ve ayakkabılarla darmadağınıktı. Gözlerini kırpıştırdı, fakat bir anlam çıkaramadı.</p>

  <p>Yatağın başındaki telefon çalıyordu. Onu kaldırdı.</p>

  <p>“Alo?” dedi.</p>

  <p>“Richard!” Bu ses Susan’ın sesiydi, çılgın gibi bir hali vardı. Adam kafasını sarstı ve işe yarar bir şey hatırlayamadı.</p>

  <p>“Alo?” dedi yeniden.</p>

  <p>“Richard, sen misin? NEREDESİN?”</p>

  <p>“Ee, bekle biraz, gidip bir bakayım.”</p>

  <p>İçinden sesler gelmeye devam eden ahizeyi, buruşuk çarşafların üzerine bıraktı. Sarsak bir şekilde yataktan aşağıya indi, kapıya doğru sendeliyerek yürüdü ve onu açtı.</p>

  <p>Orada bir banyo vardı. Onu şüphe içinde süzdü. Burası ona tanıdık geliyordu, ama bir şeyin eksik olduğunu hissetti. Oh evet. Banyonun içinde bir at olmalıydı. Veya hiç olmazsa, son defa gördüğü zaman burada bir at vardı. Banyonun içinden geçti ve öteki kapıdan çıktı. Sarsak adımlarla merdiven basamaklarından alt kata ve Reg’in salonuna indi. Oraya girdiği zaman gördüğü şey onu şaşkınlığa düşürdü.</p>

  <p><br /></p>

  <h3 id="uGcHcBfVvHZkmUm4JfmjVw8" style="text-align: center;"><span style="font-weight:bold;">XXXIV</span></h3>

  <p><br /></p>

  <p>Önceki günün ve daha önceki günün fırtınaları ve bir önceki haftanın selleri artık dinmişti. Gökyüzü hala yağmur yüklüydü, fakat yaklaşan akşam karanlığında yağan şey sadece kasvetli bir serpintiydi.</p>

  <p>Bir rüzgâr, karanlığa bürünmeye başlayan ovanın, alçak tepelerin ve derinliği olmayan bir vadinin üzerinde sertçe esiyordu. Vadinin içinde kuleye benzer, çamurun karabasanına bulanmış, tek başına duran eğik bir yapı vardı.</p>

  <p>Bu, kararmış bir kule kalıntısıydı. Cehennemin en korkunç çukurlarından birinden püskürmüş bir magma parçası gibi duruyordu. Kendi ağırlığının dışında, sanki daha ürkütücü bir şeyin baskısı altındaymış gibi eğilmişti. Ölmüş bir şeye benziyordu, çok uzun zaman önce ölmüş.</p>

  <p>Tek görülen hareket, vadinin dibinde bir çamur ırmağının kulenin yanından ağır ağır akmasıydı. Irmak, bir mil kadar sonra, dar ve derin bir yarıktan girip yeraltında kayboluyordu.</p>

  <p>Fakat akşamın karanlığı arttıkça kulenin tamamıyla cansız olmadığı ortaya çıktı. Yapının derinliklerinde sönük kırmızı bir ışık vardı.</p>

  <p>Richard’ı şaşırtan şey, kuleden birkaç yüz metre öteye vadinin yamacına konmuş küçük beyaz kapıdan görülen işte bu manzaraydı.</p>

  <p>“Dışarıya çıkma!” diye bağırdı Dirk, kolunu uzatarak. “Hava zehirli. İçinde ne olduğunu bilmiyorum, ama eminim halılarını gayet güzel temizlerdi.”</p>

  <p>Dirk, büyük bir kuşku duygusuyla kapının ağzında durup vadiye bakıyordu.</p>

  <p>“Neredeyiz?” diye sordu Richard.</p>

  <p>“Bermuda,” dedi Dirk. “Olay biraz karışık.”</p>

  <p>“Teşekkür ederim,” dedi Richard ve sendeliyerek geri döndü. Michael Wenton-Weakes’in çevresinde telaşla koşuşturan Reg’e, “İzin verir misin?” dedi. Reg, balık adam giysisinin Michael’in vücuduna tam oturup oturmadığını, yüz maskesinin düzgün takılıp takılmadığını ve oksijen tüpü regülatörünün çalışıp çalışmadığını kontrol ediyordu.</p>

  <p>“Özür dilerim, geçebilir miyim?” dedi Richard. “Teşekkürler.”</p>

  <p>Yeniden basamakları tırmandı, Reg’in yatak odasına girdi, sarsak bir şekilde yatağın kenarına oturdu ve yeniden telefonu eline aldı.</p>

  <p>“Bermuda,” dedi Susan’a, “olay biraz karışık.”</p>

  <p>Reg, alt katta balık adamı giysisinin bütün ek yerlerine ve maskenin çevresindeki açıkta kalmış az bir yere vazelin sürme işini bitirmişti ve sonra her şeyin hazır olduğunu ilan etti.</p>

  <p>Dirk kapıdan geri döndü ve istemiye istemiye kenara çekildi.</p>

  <p>“Peki, öyleyse,” dedi, “haydi git bakalım. Böylece senden kurtulmuş oluruz. Bu işte hiçbir sorumluluk kabul etmiyorum. Sanırım, pek değmese bile, senin boş olarak geri gönderilmeni beklemek zorundayız.” Öfkeli bir tavırla kanepenin çevresinde dolaştı. Bu işten hoşlanmıyordu. Hiçbir şekilde hoşlanmamıştı. Özellikle Reg’in ondan daha fazla mekan/zaman ilişkisini bilmesinden hoşlanmamıştı. Bundan neden hoşlanmadığı bilmemek de onu öfkelendiriyordu.</p>

  <p>“Sevgili dostum,” dedi Reg yatıştırıcı bir ses tonuyla, “bu zavallı ruha yardımcı olmanın bizim için ne kadar zahmetsiz bir iş olduğunu bir düşün. Bu iş, olağanüstü zihnisel başarılarından sonra, senin için önemsiz bir şey olarak görünüyorsa, bundan dolayı üzgünüm. Bir yardım işinin tek başına seni tatmin etmekten uzak olduğunu anlıyorum, fakat daha hayırsever olmalısın.”</p>

  <p>“Hayırsever mi? Hah!” dedi Dirk. “Vergilerimi ödüyorum ya, daha benden ne bekliyorsunuz?”</p>

  <p>Kendisini kanepenin üzerine attı, ellerini saçlarının içinde dolaştırdı ve somurtmaya başladı.</p>

  <p>Michael’in ele geçirilmiş şekli, Reg ile tokalaştı ve birkaç teşekkür sözü etti. Sonra kaskatı bir şekilde kapıya doğru yürüdü, döndü ve ikisine birden eğildi.</p>

  <p>Dirk başını geriye attı ve ona öfkeyle baktı, gözleri gözlüklerinin arkasında parıldıyor, saçları çılgınca havada uçuşuyordu. Hortlak, Dirk’e baktı ve bir an için endişeyle ürperdi. Hortlak, ansızın batıl bir inançla el salladı. Michael’in elini bir daire şeklinde üç kere çevirdi ve sonra tek bir kelime söyledi.</p>

  <p>Bunu söyledikten sonra yeniden döndü, kapının iki kenarına tutundu, çamura, pis kokulu ve zehirli rüzgara kararlı bir şekilde atıldı.</p>

  <p>Bir an bastığı yer sağlam mı diye anlamak için durdu, sonra dengesini buldu ve arkasına bir daha dönüp bakmasızın onlardan uzaklaşmaya başladı. Bacakları olan kaygan şeylerin ellerinden kurtulmuş, gemisinin taşıma aracına doğru gidiyordu.</p>

  <p>“Şimdi, BUNUNLA ne demek istedi?” diye sordu Dirk, sinirli bir şekilde o tuhaf üçlü el sallanmasını taklit ederek.</p>

  <p>Richard merdivenden aşağıya yıldırım gibi indi, kapıyı hızla açtı ve gözleri yerinden fırlamış bir şekilde odaya daldı.</p>

  <p>“Ross öldürülmüş,” diye bağırdı.</p>

  <p>“Kim bu baş belası Ross?” dedi Dirk, aynı şekilde bağırarak.</p>

  <p>“O Ross işte, Tanrı aşkına,” diye bağırdı Richard, “FATHOM’un yeni editörü.”</p>

  <p>“Ne FATHOM’u?” dedi Dirk, aynı şekilde bağırarak.</p>

  <p>“Michael’in o baş belâsı dergisi, Dirk! Hatırladın mı? Gordon, Michael’i dergiden sepetlemiş ve onun işini bu Ross denen adama vermişti. Michael bu yüzden ondan nefret ediyordu. İşte, dün gece Michael gidip onu bir güzelce öldürmüş!”</p>

  <p>Nefes almaya çalışarak durdu, “Hiç olmazsa, şunu söyleyebilirim,” dedi adam, “Ross öldürülmüş. Ve bunu</p>

  <p>yapmak için tek nedeni olan kimse ise Michael.”</p>

  <p>Kapıya koştu ve karanlığın içinde kaybolmakta olan şekle baktı ve “Geri dönecek mi?” diye sordu.</p>

  <p>Dirk ayağa fırladı ve bir an için gözlerini kırpıştırarak durdu.</p>

  <p>“İşte buydu…” dedi, “işte BU YÜZDEN Michael ele geçirilmek için çok uygundu. Benim aramam gereken nokta İŞTE BUYDU. Hortlağın, onun üzerindeki kontrolünü sağlamak için, onu yapmaya ittiği şey buydu. Bu şeyi o da aslında yapmak İSTİYORDU, bu şey hortlağın amacına da yardım edecekti. Aman Tanrım. O, bizim onların yerini aldığımızı düşünüyor ve geri döndürmek istediği şey bu.</p>

  <p>“O, bu dünyanın bizim değil, kendi dünyaları olduğunu düşünüyor. Yerleşip o baş belâsı cennetlerini kuracakları yer BURASI. Böyle ele alınca, her şey yerine oturuyor.”</p>

  <p>Reg’e dönüp, “bizim aslında ne yaptığımızı anlıyor musunuz?” dedi, “Sizin o zavallı acı çeken hayaletinizin orada izlerini silmeye çalıştığı o kazanın bu dünyada hayatı başlatan şey olduğu keşfetmek beni şaşırtmayacak doğrusu!”</p>

  <p>Gözlerini, suratı bembeyaz olmuş ve titreyen Reg’den ansızın Richard’a çevirdi.</p>

  <p>“Bunu nerede işittin?” diye sordu, merakla.</p>

  <p>“Ee, biraz önce,” dedi Richard, “Telefonda. Üst katta.”</p>

  <p>“Ne?”</p>

  <p>“Telefondaki Susan’dı, bunun nasıl olduğunu bilmiyorum - telefon kayıt cihazında ona bunları söyleyen bir mesaj bulduğunu söyledi. Mesajın… mesajın Gordon’dan olduğunu söyledi, fakat sanırım Susan şu anda heyecandan kendisini kaybetmiş bir durumda. Dirk, neler olup bitiyor? Biz neredeyiz?”</p>

  <p>“Geçmişte, dört milyar yıl önce bir zamandayız,” dedi Reg, titrek bir sesle, lütfen bana telefonun niçin, bağlı olduğu yerin dışında, başka her yerde çalıştığını sorma, bu İngiliz Telefon Şirketiyle görüşmen gereken bir konu, fakat</p>

  <p>“Bırakın şimdi, o lânet olası kahrolası İngiliz Telefon Şirketini,” diye bağırdı Dirk, kelimeler alışkanlık sonucu ağzından kolayca dökülmüştü. Kapıya koştu ve Salaxalan uzay taşıtına doğru çamurların içinde yol alan ve artık ulaşmaları kesinlikle mümkün olmayan o karanlık gölge gibi şekle baktı.</p>

  <p>“O yağ tulumu, kendi kendini kandırmış piç kurusunun gemisinin taşıma aracına varması sizce ne kadar sürer?” dedi Dirk, oldukça sakin bir şekilde, “çünkü elimizdeki zaman süresi ancak o kadar.</p>

  <p>“Gelin. Oturalım. Ve düşünelim. Ne yapacağımıza karar vermek için iki dakikamız var. Ondan sonra, üçümüzün ve bildiğimiz her şeyin, coelacanth ve dodo da buna dahil, sevgili Profesör, bir zamanlar var olmuş olmayacağını kuvvetle hissediyorum.”</p>

  <p>Dirk kendini kanepenin üstüne attı, sonra yeniden ayağa kalkıp Michael’in çıkarıp bıraktığı ceketi oturduğu yerden kaldırdı. Bunu yaptığı sırada, ceketin cebinden yere bir kitap düştü.</p>

  <p><br /></p>

  <h3 id="uIsGpyVqYDTCMzursVSxq57" style="text-align: center;"><span style="font-weight:bold;">XXXV</span></h3>

  <p><br /></p>

  <p>“Bunun kutsal şeylere büyük bir saygısızlık olduğunu düşünüyorum,” dedi Richard, Reg’e. İkisi birden bir çalılığın arkasına saklanmışlardı.</p>

  <p>Gece, köy evinin bahçesinden taşan yaz kokularıyla doluydu ve arada sırada, Bristol Kanalının kıyısında oynaşan hafif esintilerin taşıdığı bir deniz kokusu da gelmekteydi.</p>

  <p>Uzaktaki denizin üzerine parlak bir ay vurmuştu ve onun ışığı sayesinde onların bulunduğu yerin biraz uzağında, güney yönünde, Exmoor’u görmek de mümkün oluyordu.</p>

  <p>Reg içini çekti.</p>

  <p>“Evet, belki,” dedi, “ama korkarım, o haklı, bunun yapılması gerek. Bu en emin yol. Bir kere ne aradığını bilince, bütün talimatın eserin içinde olduğu açıkça belli. Bunun ortadan kaldırılması gerek. Hortlak her zaman aramızda olacak. Aslında şimdi iki tane oldular. Yani, bu işe yararsa. Zavallı şey. Yine de sanırım, bunun kabahati kendisinde.</p>

  <p>Richard, huzursuzca çimen yapraklarını koparıp onları parmakları arasında büküyordu.</p>

  <p>Onları ayışığına doğru tuttu, çeşitli yönlere çevirdi ve ışığın onların üzerinde oynamasını seyretti.</p>

  <p>“Öylesi bir müzik,” dedi. “Ben dindar birisi değilim, fakat eğer olsaydım, bunun Tanrının zihnine küçük bir göz atışa benzediğini söyleyebilirdim. Belki aslında da öyleydi ve ben dindar biri olmalıyım. Kendime durmadan onların bu müziği yaratmadıklarını, sadece o notalara ses veren çalgı aletini yarattıklarını söylüyorum. Ve bu notalar hayatın kendisiydi. Ve hepsi orada yukarıda.”</p>

  <p><br /></p>

  <p>Gökyüzüne doğru baktı. Farkında olmaksızın şu mısraları söylemeye başladı:</p>

  <p>“İçimde yeniden canlandırabilsem</p>

  <p>Onun müziğini ve şarkısını</p>

  <p>Bana öyle derin bir zevk verebilirdi ki,</p>

  <p>O gür sesli ve uzun soluklu müzikle</p>

  <p>O kubbeyi havada kurabilirdim,</p>

  <p>O güneşli kubbeyi, o buz mağaralarını!”</p>

  <p><br /></p>

  <p>“Hmmm,” dedi Reg kendi kendine, “acaba vaktinde yetişebildi mi?”</p>

  <p>“Ne dediniz?”</p>

  <p>“Oh, hiçbir şey. Sadece aklıma bir şey gelmişti.”</p>

  <p>“Tanrı aşkına, ne kadar uzun konuştu, öyle değil mi?” diye birden patladı Richard. “Bir saatten fazladır içerde, neler olup bittiğini merak ediyorum.”</p>

  <p>Ayağa kalktı ve önlerinde ay ışığında yatan köy evine çalılığın üzerinden baktı. Bir saat kadar önce, Dirk korkusuzca ön kapıya yürüyüp onu çalmıştı.</p>

  <p>Kapı, biraz isteksizce de olsa, açıldığı ve hafifçe şaşkın bir surat dışarıya baktığı zaman, Dirk o gülünç şapkasıyla selam vermiş ve yüksek bir sesle, “Bay Samuel Coleridge mi?” diye sormuştu.</p>

  <p>“Porlock’dan gelip tam buradan geçiyordum, anlıyor musunuz ve bana bir mülakat yapma imkanı vermeniz için acaba sizi rahatsız edebilir miyim diye düşündüm? Editörlüğünü yaptığım yerel bir gazete için. Sizin çok zamanınızı almayacağıma söz veriyorum, çok meşgul bir kişi olmalısınız, sizin kadar meşhur bir şair olunca, fakat sizin eserlerinize o kadar büyük bir hayranlık duyuyorum ve…”</p>

  <p>Konuşmanın geri kalanı duyulmamıştı, zira Dirk içeriye girmeye başarmış ve kapıyı arkasından kapamıştı.</p>

  <p>“Bana bir dakika için izin verir misin?” dedi Reg.</p>

  <p>“Ne? Oh, tabii,” dedi Richard, “Ben gidip bir bakacağım, ne olduğunu görmek istiyorum.”</p>

  <p>Reg, bir ağacın arkasında kaybolunca, Richard küçük bahçe kapısını açtı ve tam patikadan yürümek üzereydi ki, evin içinden kapıya doğru yaklaşan bazı sesler duydu.</p>

  <p>Ön kapı açılmak üzereyken, hemen aceleyle geri döndü.</p>

  <p>“Size gerçekten pek çok teşekkür ederim, Bay Coleridge,” dedi kapıdan çıkan Dirk, şapkasıyla oynayarak ve eğilerek, “çok nazik davrandınız ve vaktinizi cömertçe ayırdınız, buna çok minnettarım, eminim okuyucularım da öyle olacaklardır. Eminim bu konuşmadan çok hoş bir makale ortaya çıkacak, bunun bir kopyasını boş bir zamanınızda okumanız için size göndereceğimden emin olabilirsiniz. Eğer olursa, makalem üzerindeki yorumlarınızı büyük bir sevinçle karşılayacağım, üslupla ilgili, bilirsiniz, fikirler, ipuçları, buna benzer şeyler. Zaman ayırdığınız için yeniden pek çok teşekkür ederim. Umarım sizi önemli bir şeyden alıkoymadım-”</p>

  <p>Kapı hızla arkasından çarpılarak kapandı.</p>

  <p>Dirk, yüzünde zafer gülümsemelerinden biriyle daha döndü ve patikadan Richard’a doğru aceleyle yürüdü.</p>

  <p>“İşe böylece bir nokta konuldu,” dedi ellerini birbirine vurarak, “sanırım onu yazmaya başlamıştı, fakat artık tek bir kelimesini bile hatırlayamayacak, bundan eminim. Bizim meşhur Profesörümüz nerede? Ah, demek buradasınız, Profesör. Aman Tanrım, içerde bu kadar uzun kaldığımı bilmiyordum. Bizim Bay Coleridge çok hayranlık uyandırıcı, çok misafirperver bir kişi veya en azından ona bir fırsat verseydim öyle olabilirdi, fakat ben daha çok kendim hayranlık uyandırıcı olmaya çalışıyordum.</p>

  <p>“Oh, fakat senin dediğin gibi yaptım, Richard, en sonunda ona albatrosu sordum, o da bana ne albatrosu, diye yanıt verdi. O zaman ben, oh, önemli değildi, dedim, albatros bir şeyin işareti değildi. O bana albatros neyin işareti değildi, diye sordu. Ben albatrosu boşverin, dedim, onun bir önemi yoktu ve o bunun önemli olduğunu söyledi - birisi gece yarısı evine gelip albatroslar hakkında saçmalarsa, bunun nedenini bilmek istiyordu. Ben, patlasın o baş belâsı albastros, dedim, o da aynı fikirde olduğunu ve bunun belki üzerinde çalıştığı bir şiir için kendisine bir ilham vermiş olabileceğini söyledi. Bunun, bir göktaşı tarafından isabet almaktan, buna inanmak biraz zordu, daha iyi olduğunu söyledi. Böylece ben de ayrıldım.</p>

  <p>“Şimdi. Bütün insan ırkını yok olmaktan kurtardıktan sonra, bir pizza yiyebilirim. Bu teklife ne dersiniz?”</p>

  <p>Richard bir şey demedi. Onun yerine Reg’e biraz hayretle bakıyordu.</p>

  <p>“Seni rahatsız eden bir şey mi var?” dedi Reg, şaşkınlıkla.</p>

  <p>“Bu iyi bir numara,” dedi Richard, “o ağacın altına gitmeden önce bir sakalınız olmadığına yemin edebilirdim.”</p>

  <p>“Oh Reg, yedi-sekiz santimetrelik gür sakalını elleyerek -“evet,” dedi, “sadece dikkatsizlik, dikkatsizlikten başka bir şey değil.”</p>

  <p>“Ne işler karıştırıyordunuz?”</p>

  <p>“Oh, sadece birkaç küçük düzeltme. Küçük bir ameliyat, anlıyor musun? Fazla önemli bir şey değil.”</p>

  <p>Birkaç dakika sonra, onları yakınlardaki bir ahırda esrarlı bir şekilde ortaya çıkmış bir kapıya götürdükten sonra, onların arkasından gökyüzüne baktı ve tam zamanında küçük bir ışığın parlayıp kaybolduğunu gördü.</p>

  <p>“Kusura bakma, Richard,” diye mırıldandı ve onların peşinden içeriye girdi.</p>

  <p><br /></p>

  <h3 id="uDVUZjLzb7BENFUuL2RiPr3" style="text-align: center;"><span style="font-weight:bold;">XXXVI</span></h3>

  <p><br /></p>

  <p>“Hayır, teşekkür ederim, Dirk,” dedi Richard, kesinlikle, “her ne kadar sana bir pizza alıp senin onu yemeni izlemeyi çok istesem bile, ben dosdoğru eve gitmek istiyorum. Susan’ı görmem gerek. Buna imkan var mı, Reg? Dosdoğru benim daireme gidebilir miyiz? Önümüzdeki hafta Conmbridge’e geleceğim ve arabamı o zaman alırım.”</p>

  <p>“Geldik bile,” dedi Reg, “sadece kapıdan dışarıya çık ve kendi dairendesin. Zaman cuma akşamının erken saatleri ve önünde bir hafta sonu var.”</p>

  <p>“Teşekkürler. Eee, bak, Dirk. Seninle yeniden görüşeceğiz, tamam mı? Sana bir borcum var mı? Bilmiyorum.”</p>

  <p>Dirk, cakalı bir el işaretiyle konuyu önemsemediğini gösterdi. “Zamanı gelince Bayan Pearce’dan haber alırsın,” dedi.</p>

  <p>“İyi, tamam, biraz dinlendikten sonra, yeniden görüşürüz. Bütün bunlar, ee, beklenmedik şeylerdi.”</p>

  <p>Gidip kapıyı açtı. Dışarıya çıkınca kendisini evinin merdiveninin orta yerinde buldu. Reg’in kapısı merdivenin duvarında ortaya çıkmıştı.</p>

  <p>Tam merdivenden yukarıya çıkıyordu ki, bir düşünce aklına gelince yeniden kapıdan içeriye girdi.</p>

  <p>“Reg, yolu biraz uzatabilir miyiz?” dedi. “Eğer bu gece Susan’ı yemeğe çıkarabilirsem, hoş bir jest yapmış olacağım, aklımdaki tek yer için önceden masa ayırtmam gerek. Benim için üç hafta geriye gidebilir misiniz?”</p>

  <p>“Hiçbir şey daha kolay olamaz,” dedi Reg, ve abaküsün boncukları üzerinde ince bir ayarlama yaptı. “İşte,” dedi, “zaman içinde üç hafta geriye gittik. Telefonun nerede olduğunu biliyorsun.”</p>

  <p>Richard, iç merdivenden Reg’in yatak odasına hızla çıktı ve L’Esprit d’Escalier’e telefon etti. Baş garson, memnuniyetini ifade etti ve onun masa ayırtmasını zevkle kabul etti ve üç hafta sonra onu görmeyi beklediğini söyledi. Richard başını şaşkınlık içinde sallayarak aşağıya indi.</p>

  <p>“Ayakları yere basan bir hafta sonu geçirmeye ihtiyacım var,” dedi, “tam şimdi kapıdan dışarıya çıkan o şey neydi?”</p>

  <p>“Senin kanepeni eve getiriyorlar. Adam onu çevirebilsinler diye kapıyı açıp açamayacağımızı sordu ve ben de bundan memnuniyet duyacağımızı söyledim,” dedi Dirk.</p>

  <p>Richard, sadece birkaç dakika sonra, Susan’ın dairesine giden merdiven basamaklarını hızla çıkmaya başlamıştı. Adam, kızın ön kapısına geldiği sırada, kızın çalgısının içeriden hafifçe gelen kalın ses tonlarını duymaktan, her zamanki gibi, memnun oldu. Sessizce kapıyı açıp içeriye girdi ve kızın müzik odasına doğru yürürken ansızın hayretler içinde dona kaldı. Kızın çaldığı nağme, daha önce işittiği bir şeydi. Küçük bir kıvrak nağmeydi bu, nağme sonra yavaşladı ve sonra yeniden, biraz daha zorlukla, dans etti…</p>

  <p>Adamın yüzünde o kadar derin bir hayret ifadesi vardı ki, kız onu görür görmez çalgısını çalmayı bıraktı.</p>

  <p>“Ne oldu?” dedi, telaşla.</p>

  <p>“Bu müziği nereden buldun?” dedi Richard, fısıltıyla.</p>

  <p>Kız omuz silkti. “Müzik dükkanından, tabii,” dedi şaşırmış bir şekilde. Şaka yapmıyordu, sadece soruyu anlamamıştı.</p>

  <p>“Bu nedir?”</p>

  <p>“Bu, birkaç haftadır çalmaya çalıştığım bir kantattan bir kısım,” dedi kız. “Bach, altı numara.”</p>

  <p>“Kimin bestesi?”</p>

  <p>“Bach sanırım. Eğer bu konuda kafa yorarsan.”</p>

  <p>“Kim?”</p>

  <p>“Dudaklarımın hareketine bak. Bach. B-A-C-H. Johannes Sebastien. Hatırladın mı?”</p>

  <p>“Hayır, onu hiç duymadım. O kim? Başka bir bestesi var mı?”</p>

  <p>Susan yayını bıraktı, viyolonselini dayadı, ayağa kalktı ve onun yanına gitti.</p>

  <p>“İyi misin?” dedi kız.</p>

  <p>“Ee, bunu söylemek oldukça zor. Ne…”</p>

  <p>Odanın bir köşesinde üzerinde aynı adın yazılı olduğu bir yığın müzik partisyonu olduğunu gördü. BACH. Hızla yığının yanına gitti ve onu karıştırmaya başladı. Bir sürü partisyon - J. S. BACH. Viyolonsel Sonatları. Brandenburg Konçertoları. Si Minör Ayin Müziği.</p>

  <p>Boş gözlerle kıza baktı.</p>

  <p>“Bunların hiçbirini daha önce görmedim,” dedi.</p>

  <p>“Richard, sevgilim,” dedi kız, elini onun yanağına koyarak, “neyin var? Bunlar sadece Bach partisyonları.”</p>

  <p>“Fakat anlamıyor musun?” dedi adam, bir avuç dolusu kağıdı elinde sallayarak. “Bunların hiçbirini daha önce asla görmedim!”</p>

  <p>“Hmmm!” dedi kız, şakacı bir ciddiyetle, “belki bütün vaktini bilgisayar müziğiyle oynayarak geçirmeseydin…”</p>

  <p>Adam ona hayretle baktı ve sonra yavaşça oturup duvara dayandı ve bir sinir krizine tutulmuşcasına gülmeye başladı.</p>

  <p>Richard, pazartesi öğleden sonra, Reg’e telefon etti.</p>

  <p>“Reg!” dedi. “Telefonun çalışıyor. Tebrikler.”</p>

  <p>“Oh, evet, sevgili dostum,” dedi Reg, “araman ne kadar hoş. Evet. İşini çok iyi, bilen bir adam geldi ve az önce telefonu onardı. Onun artık bozulacağını sanmam. İyi haber, sen ne dersin?”</p>

  <p>“Çok iyi. Sağ salim geri döndünüz demek.”</p>

  <p>“Oh evet, teşekkür ederim. Seni bıraktıktan sonra buraya dönünce çok heyecanlı olaylar yaşadık. Atı hatırlıyor musun? Yeniden sahibiyle geri geldi. Bir polis memuruyla talihsiz bir olay yaşamış ve evine geri dönmek istedi. İyi de oldu. Sanırım, ortalıkta başıboş dolaşmaya bırakılmayacak kadar tehlikeli birisiydi. İşte böyle. Sen nasılsın?”</p>

  <p>“Reg…o müzik-”</p>

  <p>“Ah, evet, bundan hoşlanacağını sanıyordum. Biraz zahmetli bir iş oldu, bunu söyleyebilirim. Şüphesiz, ancak çok küçük bir kısmını kurtarabildim, fakat o zaman bile sahtekârlık yaptım. Tek bir kişinin hayatı süresince yaratabileceğinden daha fazla şey, fakat birisinin bu noktayı çok ciddi olarak ele alacağını sanmam.”</p>

  <p>“Reg, o müzikten biraz daha alabilir miyiz?”</p>

  <p>“Hayır. Gemi gitti ve bunun yanı sıra-”</p>

  <p>“Zamanda geriye gidebiliriz -”</p>

  <p>“Hayır, sana söyledim. Telefonu onardılar, artık bozulmayacak.”</p>

  <p>“Eh, yani?”</p>

  <p>“Artık zaman makinası çalışmıyor. Yandı. Dodo gibi öldü. Korkarım, durum böyle. Belki de bu daha iyi, sen ne dersin?”</p>

  <p>Bayan Sauskind, pazartesi günü, kendisine gönderilmiş olan faturadan şikayet etmek için, Dirk Gently’nin Detektiflik Bürosuna telefon etti.</p>

  <p>“Bütün bunların ne hakkında olduğunu anlayamadım,” dedi kadın, “her şey tamamıyla saçma. Bunun anlamı nedir?”</p>

  <p>“Sevgili Bayan Sauskind,” dedi adam, “Sizinle aynı konuşmayı yeniden yapmak için ne kadar sabırsızlıkla beklediğimi size anlatamam. Bugün nereden başlayalım? Faturanın hangi kısmı üzerinde konuşmak isterdiniz?”</p>

  <p>“Hiçbiri üzerinde, çok teşekkür ederim, Bay Gently. Sizin kim olduğunuzu veya niçin benim kedimin kaybolmuş olduğunu sandığınızı bilmiyorum. Sevgili Roderick iki yıl önce kucağımda bu hayata veda etti ve onun yerine başka bir kedi almak istemiyorum.”</p>

  <p>“Ah, Bayan Sauskind,” dedi Dirk, “sizin herhalde tam olarak anlayamadığınız şey, bunun doğrudan doğruya benim gayretlerim sonucu olması - eğer her şeyin birbiriyle olan bağlantısını açıklayacak olursam durdu. Bunu yapması bir sonuç getirmeyecekti. Ahizeyi yavaşça yerine koydu.</p>

  <p>“Bayan Pearce,” diye dışarıya seslendi, “lütfen sevgili Bayan Sauskind’e düzeltilmiş bir fatura yollayın. Yeni fatura şöyle olsun: İnsan ırkının yok olmaktan kurtarılması için - ücretsiz.”</p>

  <p>Şapkasını başına koydu ve bürosundan o gün için çıkıp gitti.</p>
</body>
</html>
