<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>“Senden istemek zorunda olduğum şey şu. Bu merdivenden tekrar aşağıya indiğim zaman, yani ineceğimi varsayarsak, eğer tavırlarımda sana tuhaf gelebilecek bir durum varsa, benim üzerime atlayıp beni yere sermeni istiyorum. Anladın mı? Yapmaya kalkışacağım herhangi bir şeyi yapmamı engellemelisin.”</p>

  <p>“Fakat farkı nasıl anlayacağım?” diye sordu şüphe içinde düşen Richard. “Özür dilerim, öyle demek istememiştim, ama bilmiyorum ki ne…”</p>

  <p>“Bunu anlayacaksın,” dedi Reg. “Şimdi lütfen beni salonda bekle. Ve kapıyı da kapa.”</p>

  <p>Başını şaşkınlık içinde sallayan Richard geri çekildi ve kendisinden isteneni yaptı. Büyük dağınık salonun içinde durup Profesörün basamakları birer birer tırmanışına kulak verdi.</p>

  <p>Adam basamakları derin bir temkinlilik içinde, büyük ve yavaş bir saatin tıklamaları gibi çıkıyordu.</p>

  <p>Richard onun üst sahanlığa ulaştığını duydu. Adam orada sessizce durdu. Saniyeler geçti, beş, belki on, belki yirmi. Sonra Profesörü daha önce altüst etmiş olan o hareket sesi ve nefes alma yeniden duyuldu.</p>

  <p>Richard hızla kapıya doğru yöneldi, fakat onu açmadı. Odanın soğukluğu onun moralini bozup rahatsız ediyordu. Bu duygudan kurtulabilmek için kafasını salladı. Sonra ayak sesleri yeniden sahanlığı geçmeyi başlayıp orada yeniden duraklayınca nefesini tuttu.</p>

  <p>Bir-iki saniye sonra, Richard bu sefer bir kapının yavaş yavaş açılmasının çıkardığı uzun ve yavaş gürültüyü duydu. Artık kapı ardına kadar açılmış olmalıydı.</p>

  <p>Uzun, uzun bir zaman başka bir şey olmuyor gibi göründü.</p>

  <p>Daha sonra kapı yeniden yavaşça kapandı..</p>

  <p>Adımlar sahanlığı geçip yeniden durdu, Richard kapıdan geriye bir kaç adım attı ve onu sabit bakışlarla süzmeye başladı. Bir kere daha adımlar basamakları yavaş yavaş, kararlı ve sakin bir şekilde inmeye başladı. Birkaç saniye sonra salon kapısının kolu döndü. Kapı açıldı ve Reg sakin bir şekilde içeriye girdi.</p>

  <p>“Her şey yolunda, banyoda bir at var sadece,” dedi sakin bir sesle.</p>

  <p>Richard onun üzerine atlayıp onu yere yıktı.</p>

  <p>“Hayır,” diye soludu Reg, “hayır, üzerimden kalk, üzerimden kalk, hiçbir şeyim yok, kahretsin. O sadece bir at, tamamıyla normal bir at.” Zorlukla Richard’ı üzerinde attı ve doğrulup oturdu. Bir taraftan da derin derin nefes alıp seyrek saçlarını elleriyle düzeltiyordu. Richard, büyük ve artan bir mahcubiyetle onun tepesinde tetikte duruyordu. Kenara çekildi ve Reg’in ayağa kalkıp bir iskemleye oturmasına izin verdi.</p>

  <p>“Sadece bir at,” dedi Reg, “fakat, ee, senden istediğim şeyi yaptığın için teşekkür ederim.” Üstünü başını silkti.</p>

  <p>“Bir at,” diye tekrarladı Richard.</p>

  <p>“Evet,” dedi Reg.</p>

  <p>Richard odadan dışarıya çıktı ve merdivenlere baktı ve sonra tekrar içeriye geldi.</p>

  <p>“Bir AT mı?” diye sordu yeniden.</p>

  <p>“Evet, öyle,” dedi profesör. “Bekle Yeniden dışarıya çıkıp araştırmaya gitmeye davranan Richard’a doğru bir hareket yaptı - “Bırak öyle kalsın. Uzun sürmez.”</p>

  <p>Richard onu kuşkuyla süzdü. “Banyoda bir at var diyorsunuz ve bütün yapabildiğiniz burada durup Beatles şarkılarının adlarını söylemek, öyle mi?”</p>

  <p>Profesör ona boş gözlerle baktı.</p>

  <p>“Dinle,” dedi adam. “Üzgünüm, eğer ben…demin seni korkuttumsa, bu sadece önemsiz bir olay. Böyle şeyler olur, sevgili dostum, kendini onun için sıkıntıya sokma. Hayatımda bundan daha tuhaf şeyler gördüm. Bir sürü şey. Çok daha tuhaf. O sadece bir at, Tanrı aşkına. Daha sonra gidip onu dışarıya çıkartırım. Lütfen bunun için kaygılanma. Biraz porto ile kendimize gelelim.”</p>

  <p>“Fakat…o oraya nasıl girdi?”</p>

  <p>“Bilmem, banyonun penceresi açıktı, belki oradan girmiştir.” Richard kuşkuyla kısılmış gözlerle - bu ne ilk defa oluyordu, ne de son defa olacaktı - ona baktı.</p>

  <p>“Bunu kasten yapıyorsunuz, öyle değil mi?” dedi.</p>

  <p>“Ne yapıyorum, sevgili dostum?”</p>

  <p>“Banyonuzda bir at olduğuna inanmıyorum,”&nbsp;dedi Richard birdenbire. “Orada ne olduğunu bilmiyorum, ne yaptığınızı bilmiyorum, bu akşam olup biten şeylerin ne anlama geldiğini bilmiyorum, fakat banyonuzda bir at olduğuna da inanmıyorum.” Reg’in bu konudaki karşı koymalarını dikkate almayarak kendi gözüyle görmek için yukarıya çıktı.</p>

  <p>Banyo büyük bir yer değildi.</p>

  <p>Duvarları meşe ağacı kaplamaydı, binanın yaşı ve nerede olduğu dikkate alınacak olursa, bu kaplamaların paha biçilmez şeyler olması gerekti, fakat ek yerleri sade ve basitti.</p>

  <p>Yere eski, yıpranmış, siyah beyaz kareli bir muşamba döşenmişti. Emayesinde eskiden kalma lekeler ve çatlaklar olan çok temiz küçük bir küvet ve küçük bir lavabo vardı. Lavabo musluğunun yanında bir plastik bardak içinde diş fırçası ve macun duruyordu. Ön tarafı aynalı madeni bir banyo dolabı, lavabonun üstündeki muhtemelen paha biçilmez ahşap kaplamalara vidalanmıştı. Dolap, birçok kereler boyanmışa benziyordu ve aynanın kenarları buhar yüzünden lekelenmişti. Köşede krem renge boyalı eski bir tahta dolap ve yanında kahverengi eski bir tahta iskemle vardı. İskemlenin üzerine birkaç adet düzgünce katlanmış, fakat iyicene yıpranmış havlu konmuştu. Bütün bunların, yanı sıra, banyonun büyük bir kısmını kaplayan büyük bir at vardı.</p>

  <p>Richard atı dikkatle inceledi, at da ona değer biçer bir şekilde baktı. Richard durduğu yerde sallandı, at ise kımıldamadan durdu ve bir müddet sonra bakışlarını dolaba çevirdi. Hayvan halinden hoşnut olmasa bile, başka bir yere konuncaya kadar, olduğu yerde bulunmaya boyun eğmiş gibi görünüyordu. Aynı zamanda şey gibi görünüyordu…neydi?</p>

  <p>Pencereden içeriye süzen ay ışığı atı aydınlatıyordu. Pencere açık olmasına rağmen küçük bir pencereydi, ayrıca ikinci kattaydı, bu yüzden atın bu yolla eve girmiş olduğu fikri tamamıyla hayal ürünüydü. Atta tuhaf bir şeyler vardı, fakat bunun ne olduğunu çıkaramıyordu. Aslında onunla ilgili olarak kesinlikle çok tuhaf olan bir şey vardı, bu da bir okul banyosunda ayakta duruyor olmasıydı. Belki bütün sorun buydu.</p>

  <p>Uzanıp dikkatli bir şekilde hayvanın boynunu okşadı. Normal görünüyordu - gergin ve parlak, iyi bir durumdaydı. Ayışığının tüyleri üzerindeki etkisi biraz kafa karıştırıcıydı, fakat her şey ay ışında biraz tuhaf görülebilirdi. At, adam ona dokunca biraz yelesini oynattı, fakat pek aldırmadı.</p>

  <p>Richard, atı başarılı bir şekilde okşadıktan sonra, bir-iki defa hayvanın çenesinin altını sıvazladı ve yumuşakça kaşıdı. Sonra uzaktaki köşede banyoya açılan başka bir kapının olduğunu gördü. Dikkatle atın çevresinden dolaştı ve öteki kapıya yaklaştı. Ona dayandı ve yavaş yavaş açtı.</p>

  <p>Kapı, sadece Profesörün yatak odasına açılıyordu. Burası kitaplar, ayakkabılar ve tek kişilik küçük bir yatakla tıka basa doldurulmuştu. Bu odanın da yeniden sahanlığa açılan başka bir kapısı vardı.</p>

  <p>Richard, sahanlığın da merdiven basamakları gibi yakın bir zamanda yıpranıp çizilmiş olduğunu farketti ve bu işaretler atın bir şekilde merdivenden yukarıya çıkarılmış olduğu fikrini destekliyordu. Bu işi kendisi yapmak istemezdi ve böyle bir davranışa uğrayan atın yerinde olmayı ise hiç istemezdi, fakat bu zor da olsa, yapılabilecek bir işti.</p>

  <p>Fakat niçin? Ata son bir defa daha baktı ve at da ona son bir bakış attı. Sonra aşağıya geri döndü.</p>

  <p>“Kabul ediyorum,” dedi Richard, “banyonuzda bir at var ve ben, ne olursa olsun, biraz porto alacağım.”</p>

  <p>Kendisi için biraz koydu, sonra sakince şöminenin yanında düşünceye dalmış ve içkisi bitmiş olan Reg için de bir tane doldurdu.</p>

  <p>“O üç bardağı koymuş olmam işe yaradı,” dedi Reg, konuşkan bir şekilde. “Daha önce bunu niçin yapmış olduğuma şaşmıştım, ama şimdi hatırladım.</p>

  <p>“Bir arkadaş getirebilir miyim, diye sormuştun. Ama öyle yapmadığın görülüyor. Herhalde kanepe yüzünden. Aldırma, böyle şeyler olur. Hop, hop o kadar fazla değil, dökeceksin.”</p>

  <p>Ansızın atla ilgili bütün sorular Richard’ın kafasından uçup gitti.</p>

  <p>“Öyle mi yaptım?” diye sordu.</p>

  <p>“Oh evet. Şimdi hatırlıyorum. Uygun olur mu diye sormak için bana yeniden telefon açtın, aklımda kaldığı kadarıyla.. Ben bundan çok memnun olacağımı söyledim ve öyle olmaya da hazırdım. Ben senin yerinde olsam, o şeyi testereyle keserdim. Mutluluğunu bir kanepeye feda etme. Veya belki kız eski hocanla geçecek bir akşamın çok sıkıcı olduğunu düşünerek onun yerine daha eğlenceli bir iş olan saç yıkama işini tercih etti. Ben de öyle yapardım. Bu günlerde böylesine heyecan verici bir sosyal faaliyet içinde olmamın tek nedeni, saçlarımın azlığı.”</p>

  <p>Rengi atmış bir şekilde bakakalmak sırası bu sefer Richard’a gelmişti.</p>

  <p>Evet, Susan’ın gelmek istemeyeceğini düşünmüştü.</p>

  <p>Evet, kıza bu yemeğin çok sıkıcı olacağını söylemişti. Fakat o gelmekte ısrar etmişti, zira adamın yüzünü birkaç dakika için bile olsa, bilgisayar ışığıyla aydınlanmamış bir şekilde görebilmek için bunun tek yol olduğunu söylemişti. Böylece adam kabul etmiş ve birlikte gelmek için anlaşmışlardı.</p>

  <p>Sadece bu tamamıyla aklından çıkmıştı. Kızı evinden almamıştı.</p>

  <p>“Telefonunuzu kullanabilir miyim, lütfen?” diye sordu.</p>

  <p><br /></p>

  <h3 id="uJyQFciPx3EE3PZYCn4Q8bD" style="text-align: center;"><span style="font-weight:bold;">IX</span></h3>

  <p><br /></p>

  <p>Gordon Way ne yapacağını bilmeksizin yerde yatıyordu.</p>

  <p>Ölmüştü. Bu konuda hiç şüphesi yoktu. Göğsünde korkunç bir delik vardı, oradan fışkıran kan artık ince bir sızıntıya dönüşmüştü. Bunun dışında göğsünde veya vücudun hiçbir yerinde bir hareket yoktu.</p>

  <p>Yukarıya, sonra sağma ve soluna baktı. Hareket eden kısmı neresi olursa olsun, bu vücuduna ait bir kısım değildi.</p>

  <p>Sis yavaş yavaş üstünü örttü ve bir açıklama getirmedi. Av tüfeği, kendisinden bir metre kadar uzaklıkta, otların üzerinde, ağzından dumanlar çıkararak sakin bir şekilde yatıyordu.</p>

  <p>Adam yerde yatmaya devam etti. Sabahın dördünde uyanık yatan biri gibi, ne zihnini dinlendirebiliyor, ne de onunla yapacak bir şey bulabiliyordu. Az önce bir şok geçirdiğinin farkındaydı, bu durum neden doğru dürüst düşünemediğini açıklayabilse de, düşünebilme yeteneğini açıklamaktan uzaktı.</p>

  <p>Öldükten sonra başımıza ne geleceği hakkında - eğer gelecek bir şey varsa, bu ister cennet, ister cehennem, ister araf, isterse hiçlik olsun - yüzyıllardır sürüp giden büyük tartışmada, tek bir nokta üzerinde, hiçbir zaman şüphe olmamıştı. Bu da, bu sorunun yanıtını öldüğümüz zaman öğrenecek olduğumuz hususuydu.</p>

  <p>Gordon Way ölmüştü, fakat bu konuda ne yapması gerektiği hakkında en küçük bir fikri bile yoktu. Bu, daha önce karşılaşmış olduğu bir durum değildi.</p>

  <p>Oturdu. Oturan vücut, yerde yavaş yavaş soğuyarak yatan ve kanındaki sıcaklık soğuk gece havasının sisiyle karışan vücut kadar ona gerçek geldi.</p>

  <p>Yavaş yavaş, şaşkınlık içinde ve sallanarak ayağa kalkmaya çalıştı. Yer sanki onun için bir dayanak oluyor, onun ağırlığını taşıyabiliyordu. Fakat aslında taşınması gereken bir ağırlığı yoktu. Yere dokunmak için eğilince bir çeşit yumuşak dirençten başka bir şey hissetmedi. Bu duygu, uyuşmuş bir kolla bir şeyler tutmaya çalıştığınız zaman, hissettiklerinize benziyordu. Kolunda his yoktu. Bacakların da his yoktu, diğer kolu, bütün gövdesi, başı da aynı durumdaydı. Bedeni ölmüştü. Zihninin niçin ölmediğini bilemiyordu.</p>

  <p>Sis yavaşça dalgalanıp vücudunun içinden geçerken, bir çeşit donmuş ve çaresiz korkuyla orada durdu.</p>

  <p>Yerde yatan kendine, yüzünde berbat ve şaşkın bir ifadeyle kımıldamadan ve hasar görmüş bir şekilde yatan kendine baktı. Tüyleri ürperdi. Veya daha ziyade ürperecek tüyü olmasını istedi. Derisini istedi. Vücudunu istedi. Hiçbir şeyi yoktu.</p>

  <p>Ansızın ağzından bir korku çığlığı fırladı, fakat aslında fırlayan bir şey yoktu. Kendini sarstı, fakat hiçbir şey hissetmedi.</p>

  <p>Arabasından ses ve ışık geliyordu. Ona doğru yürüdü. Güçlü adımlar atmak istedi, fakat yürüyüşü zayıf ve güçsüzdü, emin olmayan ve aslında var olmayan adımlar atıyordu. Ayaklarının altında yer kırılgandı.</p>

  <p>Arabasının sürücü tarafındaki kapısı açıktı, bagajın kapısıyla ilgilenmek için arabadan dışarıya fırladığı zaman, sadece iki saniye içinde geri döneceğini düşüncesiyle onu açık bırakmıştı.</p>

  <p>Bütün bu olaylar iki dakika önce olmuştu, o zaman yaşıyordu, o zaman bir bedeni vardı. O zaman hemen geri döneceğini ve hemen hareket edip gideceğini düşünmüştü. İki dakika ve bir yaşam süresi öncesi.</p>

  <p>Çılgınlıktı bu, buna çılgınlık denmez miydi?</p>

  <p>Kapının çevresini dolaştı ve yan dikiz aynasına bakmak için eğildi.</p>

  <p>Tıpkı kendisine benziyordu, her ne kadar, çok büyük korku geçirmiş olduktan sonraki haline benziyorsa da, bu da olması beklenen bir şeydi. Fakat aynada gördüğü kendisiydi ve bu bir normal görüntüydü. Bütün bu olaylar kendisinin hayal ettiği bir şey, bir çeşit uykudan uyanma rüyası olmalıydı. Aklına ani bir fikir geldi ve nefesini aynaya tutmaya çalıştı.</p>

  <p>Hiçbir şey olmadı. En küçük bir buharlaşma ortaya çıkmadı. Bu, bir doktoru tatmin edecek bir sonuçtu, televizyonda her zaman yaptıkları şey gibi. Eğer aynanın üzerinde bir buharlaşma yoksa, o zaman nefes de alınmıyor demekti. Belki, diye düşündü endişeli bir şekilde kendi kendine, belki bu içten ısıtmalı aynalar yüzünden meydana gelen bir şeydir. Arabasında içten ısıtmalı aynalar yok muydu? Satıcı bu şeyin içten ısıtmalı, şu şeyin elektrikli, bir diğerinin kendi kendine çalıştığı konusunda bir sürü laf edip durmamış mıydı? Belki dikiz aynaları digital sistemliydi. Öyle olmalıydı. Digital sistemli, içten ısıtmalı, kendi kendine çalışan, bilgisayar kontrollü ve nefese karşı dirençli dikiz aynaları…</p>

  <p>Aklından geçenlerin tamamıyla saçma olduğunu farketti. Yavaşça döndü ve arkasında yerde yatmakta olan göğsünün yarısı parçalanmış kendi vücuduna olayları kavrayan bir bakış attı. Bu durum bir doktoru tatmin ederdi. Bu, bir başkasının vücudu olsaydı bile, yeteri kadar ürkütücü bir manzaraydı, fakat kendi vücudu olunca…</p>

  <p>Ölmüştü. O bir ölüydü… ölü… Bu kelimenin dramatik bir şekilde zihninde çınlamasına çalıştı, fakat beceremedi. Bir filmin ses montajı değildi, o sadece bir ölüydü.</p>

  <p>Dehşet içinde sanki büyülenmiş gibi yerde yatan vücuduna bakarken, yavaş yavaş kendi yüzündeki aptalca ifadeden üzüntü duymaya başladı.</p>

  <p>Bunun nedeni tamamıyla anlaşılabilir bir şeydi. Kendine ait bir arabanın bagajında saklanmış biri tarafından kendine ait bir av tüfeğiyle vurulmak üzere olan bir kimsenin yüzünde böyle bir ifadenin olması doğaldı. Yine de birisinin kendisini yüzünde bu ifadeyle bulması fikrinden hoşlanmadı.</p>

  <p>Yüzünün hatlarında vakara benzer bir şey, hiç olmazsa bir zekâ belirtisi yaratabileceği umuduyla kendi vücudunun yanına diz çöktü.</p>

  <p>Bu hemen hemen imkânsız bir işe benziyordu. Yüzünün derisine, o insanı hasta edecek kadar tanıdık olan deriye, bir şekil vermeye çalıştı. Fakat ne onu, ne de başka bir şeyi doğru dürüst tutamıyordu. Bu, insanın kolunun uyuştuğu bir sırada plastik macuna şekil vermesine benziyordu. Aradaki tek fark, modelin elinden kayması yerine, elinin modelin içinde kaymasıydı. Bu durumda ise, eli yüzünden içeriye kaymıştı.</p>

  <p>Bu baş belası beceriksizliği karşısında mide bulandırıcı bir korku ve öfke duygusu içini kapladı. Ansızın kendini güçlü ve öfkeli bir şekilde kendi ölü vücudunun boğazını sıkıp sarsan bir durumda bulmak onu şaşırdı. Şok olmuş bir halde geriye doğru sendeledi. Tek başarabildiği şey, cesetin aptalca bakışlarına çarpılmış bir ağız ve şaşı gözler eklemek olmuştu. Boyun kısmında ise yeni oluşmaya başlayan kızarıklıklar vardı.</p>

  <p>Hıçkırmaya başladı, bu sefer sesi çıkıyor gibiydi, neye dönüşmüşse o şeyin derinliklerinden garip bir uluma yükseliyordu. Elleriyle yüzünü örtüp geriye doğru sendeledi, arabasına girdi ve kendisini koltuğuna attı. Koltuk onu uzak ve soğuk bir havayla karşıladı. Sanki hayatınızın son on beş yılını onaylamayan, bu yüzden size bir bardak beyaz şarap verse bile bakışlarını gözlerinizden uzaklaştıran bir teyzeye benziyordu.</p>

  <p>Kendisine bir doktor bulabilecek miydi?</p>

  <p>Bu fikrin aptallığıyla yüz yüze gelmemek için direksiyonu kuvvetle kavradı, fakat elleri içinden geçti. Otomatik vitesle boğuşmaya çalıştı, sonunda ona çılgınca vurmaya başardı, fakat ne onu doğru dürüst tutabildi ne de itebildi.</p>

  <p>Stereo cihazı, bütün bu zaman boyunca ön koltukta sabırlı bir şekilde yatıp dinleyen telefona hafif orkestra müziği çalmaya devam ediyordu. Ona baktı ve telefonun hâlâ Susan’ın kayıt cihazına bağlı olduğunu artan bir heyecanla kavradı. Bu, kendisi telefonu kapatıncaya kadar çalışmaya devam edecek türden bir kayıt cihazıydı. Dünya ile olan bağlantısı kesilmemişti.</p>

  <p>Umutsuzca ahizeyi tutmaya çalıştı, beceriksizce yokladı, elinden düşürdü, en sonunda aletin konuşma yapılan kısmına eğilmek zorunda kaldı. “Susan!” diye haykırdı, sesi boğuk, uzaktan gelen ve rüzgara karışmış bir feryat gibiydi, “Susan, bana yardım et! Tanrı aşkına, bana yardım et. Susan, ben öldüm…ben öldüm…ne yapacağımı bilmiyorum…” Ağlamaya başladı, umutsuzca hıçkırıyordu ve battaniyesine bir teselli bulmak için sarılan bir bebek gibi, telefona sarılmaya çalıştı.</p>

  <p>“Bana yardım et, Susan…” diye haykırdı yeniden.</p>

  <p>“BİP,” dedi telefon.</p>

  <p>Ona sarıldığı yere baktı. Her nasılsa, bir şeyi itebilmeyi başarmıştı. Konuşmayı kesen düğmeye basmayı başarmıştı. Çılgın gibi yeniden aleti eline geçirmeye çalıştı, fakat sürekli olarak parmaklarının arasından kaydı ve sonunda kımıldamadan koltuğun üzerinde yatmaya başladı. Ona dokunamıyordu. Düğmeleri itemiyordu. Öfke içinde onu arabanın ön camına fırlattı. Ahize ön cama çarptı, geri dönüp hızla adamın içinden geçti ve koltuğun üzerinde zıpladı ve sonra ona dokunmak için bütün gayretlerini karşılıksız bırakarak vites kutusunun üzerinde sessizce yattı.</p>

  <p>Adam dakikalarca orada oturdu, duyduğu korku yerini üzüntüye bıraktıkça başı yavaş yavaş sallanıyordu.</p>

  <p>Yanından birkaç araba geçip gitti, fakat ortada onlara tuhaf gelecek bir şey yoktu - sadece yol kenarında duran bir araba. Taşıtlar, gecenin içinde hızla geçerken herhalde ışıkları arabanın yanında otların üzerinde yatan vücudu seçemiyordu. Arabanın içinde kendi kendine ağlayan bir hortlağı farketmeleri ise, imkansızdı.</p>

  <p>Orada ne kadar oturduğunu bilmiyordu. Zamanın geçtiğinden bile pek haberi yoktu, sadece zaman ona önceden olduğundan daha yavaş geçiyormuş gibi geliyordu. Geçişini gösterecek pek bir işaret yoktu. Soğuğu hissetmiyordu. Aslında soğuğun nasıl bir şey olduğunu ve nasıl hissedileceğini hemen hemen unutmuştu, sadece o şeyin şu anda hissetmesi gereken bir şey olduğunu biliyordu.</p>

  <p>Sonunda bu duygusal karmaşadan sıyrıldı. Bir şeyler yapması gerekti, ama bunun ne olduğunu bilmiyordu. Belki kır evine ulaşmaya çalışmalıydı, fakat oraya gidince ne yapması gerektiğini bilmiyordu. Sadece bir şeyler yapmaya çalışması gerekti. Bunu gecenin içinde yapması gerekti.</p>

  <p>Bütün gücünü toplayarak arabadan aşağıya indi, ayağı ve dizi kolayca kapının çerçevesini sıyırıp geçti. Yeniden vücuduna bakmaya gitti, fakat onu orada bulamadı.</p>

  <p>Gece sanki yeteri derecede korkulu anlar yaratmamıştı. Şaşkınlık içinde otların üzerindeki nemli çukura gözlerini dikti.</p>

  <p>Vücudu orada yoktu.</p>

  <p><br /></p>

  <h3 id="uc6tOBTWwZntvdfnZavJrpB" style="text-align: center;"><span style="font-weight:bold;">X</span></h3>

  <p><br /></p>

  <p>Richard, nezaketin izin verdiği en kısa zaman süresinde bulunduğu yerden ayrıldı.</p>

  <p>Teşekkür etti, çok hoş bir akşam geçirmiş olduğunu, Reg ne zaman Londra’ya gelirse, kendisini haberdar etmesini söyledi ve acaba at konusunda yapabileceği bir şey var mıydı? Hayır mı? Eh, iyi o halde, eğer eminseniz ve yeniden teşekkür ederim, pek çok teşekkürler.</p>

  <p>Kapı sonunda kapanınca bir-iki dakika düşünmek için orada durdu.</p>

  <p>Reg’in odasının ışığı dış merdivenin sahanlığını kısa bir süre aydınlattığı zaman, buradaki döşemede hiçbir iz olmadığını farketmişti. Atın sadece Reg’in odasındaki döşemeyi çizmiş olması tuhaf bir şeydi.</p>

  <p>Bütün bu şeyler çok tuhaf görünüyordu, nokta. Yükselmekte olan yığına eklenen başka bir şaşırtıcı olay. Bu akşam, güya işten uzak geçirilecek dinlendirici bir akşam olacaktı.</p>

  <p>Ani bir karar vererek Reg’in kapısının karşısındaki kapıyı çaldı. Bir yanıt almak o kadar uzun sürdü ki, sonunda kapı gıcırtıyla açıldığı zaman, Richard vazgeçmiş ve gitmeye hazırlanıyordu.</p>

  <p>Ona sertçe, küçük ve kuşkulu bir kuş gibi bakan kişinin, burun yerine bir yarış yatının omurgasını taşıyan o öğretim görevlisi olduğunu görünce, Richard hafif bir şok geçirdi.</p>

  <p>“Ee, özür dilerim, fakat, ee, bu gece bir atın bu merdivenden çıktığını gördünüz mü veya duydunuz mu?” dedi Richard, fazla lafı uzatmadan.</p>

  <p>Adam tutkuyla sürdürdüğü parmak çıtlatma işini durdurdu. Başını hafifçe yana doğru eğdi ve sonra iç dünyasında sesini bulmak için uzun bir yolculuğa çıktı. Sonunda bulduğu bu ses, ince ve zayıf bir sesti.</p>

  <p>“On yedi yıl, üç ay, iki gün, beş saat, on dokuz dakika ve yirmi iki saniyedir birisinin bana söylediği ilk şey bu,” dedi adam. “Saydım.”</p>

  <p>Yeniden yavaşça kapıyı kapadı.</p>

  <p>Richard İkinci Avluyu sanki koşarak geçti.</p>

  <p>Birinci Avluya ulaşınca, kendisine hakim oldu ve hızını yavaşlattı.</p>

  <p>Soğuk gece havası ciğerlerini zorluyordu ve koşmak için bir nedeni yoktu. Susan’la konuşamamıştı, zira Reg’in telefonu çalışmıyordu. Adamın esrarlı bir mahcubiyet sergilediği şeylerden biri de buydu. Bunun en azından mantıklı bir açıklaması olabilirdi. Muhtemelen adam telefon faturasını ödememişti.</p>

  <p>Richard tam sokağa çıkmak üzereyken, okulun büyük kemerli girişine sıkıştırılmış kapıcı külübesine kısa bir an için uğramaya karar verdi. Burası, anahtarlar, mesajlar ve tek çubuklu- bir elektrik sobasıyla tıka basa dolu tavşan kümesi gibi küçük bir yerdi. Arka planda bir radyo kendi kendine söyleniyordu.</p>

  <p>Bankonun arkasında kollarını kavuşturmuş duran siyah takım elbiseli bir adama, “Özür dilerim,” dedi, “Ben…”</p>

  <p>“Evet, Bay MacDuff, sizin için ne yapabilirim?”</p>

  <p>O anki haliyle Richard kendi adını bile hatırlamakta güçlük çekebilirdi ve bir an şaşkınlık geçirdi. Bununla birlikte, okul kapıcılarının çok kuvvetli hafızaları olduğu ve en küçük fırsatta bunu sergilemekten hoşlandıkları dillere destan olan bir şeydi.</p>

  <p>“Okulda bir yerlerde senin bildiğin bir at var mı?” diye sordu Richard. “Yani eğer okulda bir at olsa, bundan haberin olurdu, değil mi?”</p>

  <p>Kapıcı gözlerini bile kırpmadı.</p>

  <p>“Hayır, efendim ve Evet, efendim. Sizin için yapabileceğim başka bir şey var mı, Bay MacDuff, efendim?”</p>

  <p>“Ee, hayır,” dedi parmaklarını birkaç defa bankonun üzerine vurarak. “Hayır, Teşekkür ederim. Yardımın için çok teşekkür ederim. Seni yeniden gördüğüme sevindim, ee, Bob,” dedi, bir tahminde bulunarak. “İyi geceler, o halde.”</p>

  <p>Oradan uzaklaştı.</p>

  <p>Kapıcı kolları kavuşuk duruşunu bozmadı, fakat başını çok, çok hafifçe iki yana salladı.</p>

  <p>“Bili, al senin için biraz kahve,” dedi kısa boylu, zayıf bir adam olan diğer kapıcı. İç odadan elinde dumanı tüten bir fincanla ortaya çıkmıştı. “Bu gece hava biraz soğudu galiba?”</p>

  <p>“Bana da öyle geliyor, Fred, teşekkürler,” dedi Bili, fincanı alarak.</p>

  <p>Bir yudum aldı. “İnsanlar hakkında ne istersen söyleyebilirsin, tuhaf davranışlarında bir azalma görünmüyor. Buradaki delikanlı biraz önce okulda bir at olup olmadığını soruyordu.”</p>

  <p>“Oh, öyle mi?” dedi Fred. Kendi kahvesinden bir yudum aldı ve dumanın gözlerini yakmasına izin verdi. “Daha önce buraya bir adam geldi. Tuhaf bir yabancı, bir papaza benziyordu. İlk başta söylediği şeylerin hiçbirini anlamadım. Fakat o sadece sobanın yanında durup radyoda haberleri dinlemekten hoşnut görünüyordu.</p>

  <p>“Yabancılar, ha!”</p>

  <p>“Sonunda ona çekip gitmesini söyledim. Sobamın önünde öyle durmakta neymiş! Birdenbire gerçekten yapmam gereken şey bu mu, diye sordu. Tetiği mi çekmeliyim? En iyi Bogart aksanımla şöyle dedim: “Buna inansan iyi olur, ahbap.”</p>

  <p>“Gerçekten mi? Bu bana daha çok Jimmy Cagney gibi geldi.”</p>

  <p>“Hayır, bu benim Bogart aksanımdır. Jimmy Cagney aksanım ise şöyledir : “Buna inansan iyi olur, ahbap.”</p>

  <p>Bili kaşlarını çattı. “Bu senin Jimmy Cagner aksanın mı? Ben her zaman onun senin Kenneth McKellar aksanın olduğunu sanırdım.”</p>

  <p>“Sen doğru düzgün dinlemiyorsun, Bili, sende kulak yok. Kenneth McKellar böyledir: “Sen yukardan git, ben aşağıdan geleceğim.”</p>

  <p>“Oh, anladım. Ben İskoçyalı Kenneth Mc Kellar’ı söylüyorsun, sanmıştım. Sonra bu papaz adam ne söyledi, Fred?”</p>

  <p>“Sadece dosdoğru gözlerime baktı ve tuhaf bir…”</p>

  <p>“Aksam boş yer, Fred. Eğer dinlemeye değerse, sen sadece adamın ne dediğini söyle.”</p>

  <p>“Sadece bana inandığını söyledi.”</p>

  <p>“Öyle mi? Pek o kadar ilginç bir hikaye sayılmaz, Fred.”</p>

  <p>“Eh, olabilir, belki değildir. Bunu anlattım, zira adam aynı zamanda atını bir yıkanma odasında bırakmış olduğunu ve onunla ilgilenmemi söylemişti.”</p>

  <p><br /></p>

  <h3 id="uuw4eRZKh3raLT5p2ir2yAG" style="text-align: center;"><span style="font-weight:bold;">XI</span></h3>

  <p><br /></p>

  <p>Gordon Way karanlık yolda perişan bir şekilde süzülüyordu veya daha doğrusu süzülmeye çalışıyordu.</p>

  <p>Bir hortlak olarak - böyle olduğunu kabul etmek zorundaydı - süzülebileceğini sanmıştı. Hortlaklar hakkında bildiği çok az şey vardı, fakat bir hortlağın sürükleyeceği bir vücudu olmamasına karşılık bazı avantajları olacağını hissediyordu ve bunların arasında süzülebilmek yeteneği de olmalıydı. Fakat, hayır, yolun her adımını yürümek zorunda kalacak gibi görünüyordu.</p>

  <p>Amacı evine ulaşabilmekti. Oraya vardığı zaman ne yapacağını bilmiyordu, hortlaklar bile geceyi bir yerde geçirmek zorundadır ve çevresinde tanıdık şeylerin olması ona yardımcı olabilirdi. Hangi konuda yardımcı olacaktı, bunu bilmiyordu. Hiç olmazsa, bu yolculuk ona ulaşılacak bir hedef sağlıyordu. Oraya vardığı zaman, başka bir hedef düşünmek zorunda kalacaktı.</p>

  <p>Bir sokak lambasından diğerine yorgun argın yürüyordu, her birinin altında kendisine bakmak için biraz duruyordu.</p>

  <p>Hayalete biraz benzemeye başlamıştı.</p>

  <p>Bazen çok solgunlaşıyordu, sisin içinde gezinen bir gölgeye, hemen buharlaşıp kaybolacak bir rüyaya benzemeye başlıyordu. Bazen de hemen hemen katı ve gerçekmiş gibi görünüyordu. Bir-iki defa bir sokak lambasına dayanmaya çalışmış ve eğer dikkatli olmazsa içinden geçip çıkacak gibi olmuştu.</p>

  <p>Sonunda, büyük bir isteksizlikle, neler olup bitmiş olduğuna düşünmeye kalkıştı. Tuhaf bir şeydi, bu isteksizlik. Gerçekten bu konu üzerinde düşünmek istemiyordu. Ruhbilimciler, zihnin sık sık travmatik olayların anısını bastırmaya çalıştığını söylerler, muhtemelen bu isteksizliğin nedeni buydu. Eğer kendi arabanızın bagajından tuhaf bir şeklin fırlaması ve sizi vurup öldürmesi travmatik bir deney sayılmazsa, neyin sayılacağı bilmek isterdi doğrusu.</p>

  <p>Şirketi onsuz nasıl ayakta kalacaktı? Bu soruya verilebilecek mantıklı yanıtların ikisinden de hoşlanmadı.</p>

  <p>Ölüm ilanı nasıl olacaktı? Bu onun kemiklerini - şu anda nerede olurlarsa olsunlar - sızlatan bir düşünceydi. Acaba bir kopyasını eline geçirebilecek miydi? Orada ne yazacaktı? Onun hakkında iyi bir şeyler yazsalar, iyi olurdu, piç kuruları. Şu başarmış olduğu şeylere bir bakın. Tek başına İngiliz yazılım sanayisini kurtarmıştı: Çok büyük bir dış satım, yardım kuramlarına verilen bağışlar, araştırma bursları, Atlantik Okyanusunu güneş enerjisiyle çalışan bir denizaltı ile aşmak (başarılı olmamıştı, ama iyi bir denemeydi) - bir sürü şey. Yeniden Pentagon konusunu ortaya dökmeseler iyi olurdu, yoksa avukatını başlarına bela ederdi. Ona telefon etmek için zihninde not aldı, sabah olur olmaz…</p>

  <p>Hayır.</p>

  <p>Hem zaten, ölü bir insan bir iftira davası açabilirdi miydi? Bunu tek bilebilecek kişi avukatıydı ve sabahleyin ona telefon etmesine imkan yoktu. Yaşayanların dünyasında bırakmak zorunda kaldığı bütün o şeylerin arasında en çok özleyeceği şeyin telefonu olduğunu artan bir dehşetle anladı ve sonra zihnini gitmek istemediği yöne doğru kararlılıkla döndürdü.</p>

  <p>O şekil.</p>

  <p>O şekil ona Ölümün bizzat kendisi gibi görünmüştü, yoksa hayal gücü ona oyun mu oynamıştı? Bunun başı örtülü bir şekil olduğunu hayal mi etmişti? Başı örtülü olsun veya günlük giysileri içinde olsun bir şeklin arabasının bagajının içinde ne işi vardı?</p>

  <p>O anda bir araba yanında hızla geçip gitti ve kendi ışık vahasını da birlikte götürerek gecenin içinde kayboldu. Gordon, arkasında bırakmış olduğu arabasının sıcak, deri kaplamalı, ısı ayarlı rahatlığını özlemle düşündü ve çok sıradışı bir fikir aniden aklına geldi.</p>

  <p>Acaba otostop yapabilir miydi? Onu birisi gerçekten görebilir miydi? Eğer görebilirse, nasıl bir tepki gösterecekti? Bunu anlamanın tek bir yolu vardı.</p>

  <p>Yolun alt yanından uzaktan bir araba geliyordu ve yüzünü ona doğru döndü. Sisin içinden bir çift bulanık ışık yaklaştı ve Gordon hayalet dişlerini sıkıp arabaya başparmağını kaldırdı.</p>

  <p>Araba hiç aldırmadan yoluna devam etti.</p>

  <p>Hiçbir şey olmamıştı.</p>

  <p>Öfkeli bir şekilde uzaklaşmakta olan arabanın kırmızı arka lambalarına belirsiz bir işaret yaptı ve kalkmış koluna baktığı zaman şu anda en görülür halinde olmadığını anladı. Kendisini istediği zaman daha çok görünür yapacak bir irade gücü var mıydı acaba? Dikkatini toplayarak gözlerini kıstı, sonra sonucun ne olduğu anlamak için gözlerinin açık olması gerektiğini anladı. Yeniden denedi, zihnini sonuna kadar zorladı, fakat sonuçlar tatmin edici değildi.</p>

  <p>Parlaklıkta basit bir farklılık olduysa da, bunu sürdüremedi ve ne kadar zihinsel baskı uygulasa da, çok kısa bir zaman sonra yeniden soldu. Eğer varlığın hissedilmesini veya hiç olmazsa görülmesini istiyorsa, zamanlamasını çok dikkatli bir şekilde yapması gerekti.</p>

  <p>Yolun alt tarafından başka bir araba hızla yol alarak yaklaşıyordu. Gordon yeniden yüzünü döndü ve başparmağını havaya kaldırdı, uygun anı bekledi ve kendisinin görünür olmasını istedi.</p>

  <p>Araba hafifçe yolundan saptı ve sonra yeniden yoluna devam etti, ama bu sefer biraz daha yavaş gidiyordu. Neyse, bu da bir şeydi. Daha başka ne yapabilirdi? Başlangıç olarak gidip bir lambanın altına duracak ve orada alıştırma yapacaktı. Bir sonraki arabayı ele geçireceğine emindi.</p>

  <p><br /></p>

  <h3 id="uOtvX63iVKvDvZkVW8uqLPH" style="text-align: center;"><span style="font-weight:bold;">XII</span></h3>

  <p><br /></p>

  <p>“…eğer bir mesaj bırakırsanız, mümkün olan en kısa zamanda sizi arayacağım. Belki.”</p>

  <p>BİP</p>

  <p>“Kahretsin. Dur, bir dakika. Lanet. Bak… ee…”</p>

  <p>TIK</p>

  <p>Richard telefonu kapadı ve sisin içinde az önce hızla geçtiği yol kavşağındaki işaret levhasına bir kere daha bakabilmek için arabasını yirmi metre kadar geri geri sürdü.</p>

  <p>Cambridge’nin tek yön sisteminden her zamanki yöntemle çıkmıştı. Bu yönteme göre, gittikçe hızlanılarak dönülüyor dönülüyor, sonunda bir çeşit merkezkaç hızına ulaşılıp rastgele bir yöne doğru fırlayarak gidiliyordu. Şu anda ise, nereye gittiği bulmaya ve yönünü düzeltmeye çalışıyordu.</p>

  <p>Kavşağa tekrar gelince, işaret levhasındaki bilgileri haritanın üzerindeki bilgilerle bağdaştırmaya çalıştı. Fakat bir türlü bunu başaramadı. Kavşak haritada sayfanın tam ortasına basılmıştı ve işaret levhası bütün kötü niyetiyle rüzgârda dönüp duruyordu. İçgüdüsü ona yanlış yolda olduğunu söylüyordu. Fakat geldiği yöne yeniden dönmeyi istemiyordu, zira Cambridge’nin trafik sisteminin girdabına bir kere daha yakalanmaktan korkuyordu.</p>

  <p>Bu yüzden sola döndü, bu yönde şansının daha yaver gideceğini umuyordu. Fakat bir müddet sonra, cesareti kırıldı ve şöyle bir sağ yaptı ve sonra şöyle bir sol yaptı ve buna benzer birkaç manevradan sonra iyice kayboldu.</p>

  <p>Kendi kendisine küfretti ve arabasının kaloriferini açtı. Eğer, hem arabayı sürmek ve hem telefon etmekle aynı zamanda meşgul olacağıma, nereye gittiğime dikkat etseydim, dedi kendi kendine, şimdi hiç olmazsa nerede olduğumu bilirdim. Arabasında bir telefon olmasını kendisi istemiş değildi. Ona göre, arabada bir telefonun olması hem bir dert, hem de davetsiz misafir gibi bir şeydi. Fakat Gordon bu konuda ısrar etmiş ve üstelik parasını da kendisi ödemişti.</p>

  <p>Sıkıntı içinde içini çekti, siyah renkli Saab’la geri geri gitti ve sonra arabayı çevirdi. Bunu yaparken neredeyse bir vücudu tarlaya taşıyan birisine çarpacaktı. Hiç olmazsa, bir saniye için, çok yorgun zihni olayı böyle algılamıştı, fakat herhalde aslında bu, bir çuval içinde besleyici bir şeyler taşıyan bir köylü olmalıydı. Böyle bir gecede, o şeyle ne yaptığını ise Tanrı bilirdi. Farların ışığı tekrar vurunca, sırtında bir çuvalla tarladan yorgun argın yürüyen bir şekil bir an için aydınlandı.</p>

  <p>“Onun yerinde olmak istemezdim,” diye düşündü Richard, suratı asık bir şekilde ve yeniden arabasını sürdü.</p>

  <p>Birkaç dakika sonra, ana yola biraz daha benzeyen</p>

  <p>bir kavşağa ulaştı, neredeyse sağa dönecekti, fakat sonra arabayı sola çevirdi. Bir işaret levhası bulamadı.</p>

  <p>Yeniden telefonunun tuşlarına bastı.</p>

  <p>“…mümkün olan en kısa zamanda arayacağım. Belki.”</p>

  <p>BİP.</p>

  <p>“Susan, ben Richard. Nereden başlayayım? Her şey karmakarışık. Bak, Üzgünüm, üzgünüm, çok üzgünüm. Her şeyi berbat ettim ve hepsi benim hatam. Ve bak, bunu tamir etmek için ne yapmam gerekecekse, onu yapacağım. Yemin ederim…”</p>

  <p>Bir telefon kayıt cihazıyla konuşma şeklinin böyle olması konusunda bazı tereddütleri vardı, fakat devam etti.</p>

  <p>“Doğru söylüyorum, bir haftalık bir tatile çıkabiliriz ve hatta istersen bu hafta sonu. Gerçekten bu hafta sonu. Güneşli bir yere gidelim. Gordon bana ne kadar baskı yapmaya kalkışırsa kalkışsın, onun nasıl şiddetli baskı yaptığını iyi bilirsin, ne de olsa o senin kardeşin. Ben sadece… veya aslında önümüzdeki hafta da olabilir. Kahretsin. Kahretsin. Kahretsin. Sorun şu ki, gerçekten söz vermiştim o şeyi yap…, hayır, bak, önemli değil. Bu tatile çıkacağız. Comdex firması için ANTHEM’i bitirip bitirmemek umurumda bile değil. Dünyanın sonu sayılmaz. Biz çıkıp gideriz. Gordon da artık istediği kadar koşup atlayabilir. - Gaaarghhhh!”</p>

  <p>Richard, Gordon Way’in hayaletine çarpmamak için direksiyonu şiddetle kırdı. Hayalet birdenbire farlarının önüne dikilmiş ve onun üzerine koşup atlamıştı.</p>

  <p>Richard frenlere bastı, kaymaya başladı. Kaymaya başladığını anladığı sırada ne yapması gerektiğini hatırlamaya çalıştı, uzun yıllar önce sürücülük üzerinde bir televizyon programında bıitıu görmüş olduğunu biliyordu, neydi o program? Tanrım, programın adını bile hatırlayamıyordu, nerde kaldı ki - oh evet, programda frenlere basılmaması gerektiği söylenmişti. Evet, söylenen şey buydu. Araba ekseni üzerinde dönüp yolun kenarındaki otlara çarptığı sırada, çevresindeki her şey yavaş ve korkunç bir güçle mide bulandırıcı bir şekilde savruldu. Araba daha sonra kaydı ve ters yöne dönmüş olarak sallanarak durdu. Richard, nefes nefese, direksiyonun üstüne yığıldı.</p>

  <p>Telefonu düşürdüğü yerden kaldırdı.</p>

  <p>“Susan,” dedi güçlükle nefes alarak, “seni sonra ararım,” ve tefefonu kapattı.’</p>

  <p>Gözlerini kaldırdı.</p>

  <p>Gordon Way’ın hayalete benzeyen şekli, farlarının tam ışığında ayakta duruyor, gözlerinde büyük bir korkuyla dosdoğru arabanın ön camından içeriye bakıyor ve yavaşça elini kaldırıp ona işaret ediyordu.</p>

  <p>Orada ne kadar uzun süre oturduğundan emin değildi. Görüntü birkaç saniye içinde gözden silinmişti, fakat Richard, ani bir fren sesi ve üzerine çevrilmiş ışıklar onu kendine getirinceye kadar, muhtemelen bir dakikadan fazla değil, titriyerek orada oturdu.</p>

  <p>Kendine gelsin diye başını salladı. Yolun üzerinde ters yöne dönük olarak durduğunu anladı. Acı bir feryat çıkararak, kendi arabasıyla neredeyse tampon tampona gelecek şekilde ansızın duran araba, bir polis arabasıydı. Richard, derin derin nefes aldı ve bütün vücudu tutulmuş bir şekilde titriyerek arabasından dışarıya çıktı. Ona doğru yavaş yavaş yürüyen ve polis arabasının farları tarafından aydınlanan polis memuruna yüzünü döndü</p>

  <p>Polis memuru onu yukarıdan aşağıya süzdü.</p>

  <p>“Ee, Özür dilerim, memur bey,” dedi Richard, sesini elinden geldiğince sakinleştirmeye çalışarak. “Ee, kaydım. Yollar kaygan ve ben, ee… kaydım. Kendi eksenim etrafında döndüm. Gördüğünüz gibi, ben, ben yanlış yöne dönmüşüm.” Arabanın dönük olduğu yönü göstermek için ona işaret etti.</p>

  <p>“Bana niçin kaymış olduğunuzu tam olarak söyler misiniz, bayım?” Polis memuru, not defterini çıkarırken, bir taraftan da onun gözlerinin içine bakmaktan vazgeçmemişti.</p>

  <p>“Yani, dediğim gibi,” diye açıkladı Richard, “yollar sis yüzünden kaygandı ve yani, aslında doğrusunu söylemek gerekirse,” Richard kendisini tutmak istemesine rağmen, ansızın şu sözleri söyledi: “Yolda gidiyordum ve ansızın patronumun kendisini arabamın önüne attığını gördüğümü sandım.”</p>

  <p>Polis memuru onu soğukkanlılıkla süzdü.</p>

  <p>“Suçluluk kompleksi,” diye ekledi Richard, sinirli bir tebessümle, “nasıl olduğunu bilirsiniz. Hafta sonunda tatile çıkmayı düşünüyordum.”</p>

  <p>Polis memuru, sempati ile kuşku duymak arasında kararsız kalmışa benziyordu. Gözlerini biraz kıstı, fakat gevşemedi.</p>

  <p>“İçkili misiniz, bayım?”</p>

  <p>“Evet,” dedi Richard, acele bir iç çekmeyle, “fakat çok az. En fazla iki bardak şarap. Ee… bir de küçük bir bardak porto. Hepsi bu kadar. Bu sadece bir dikkat dağılmasıydı. Şimdi iyiyim.”</p>

  <p>“Adınız?”</p>

  <p>Richard ona adını ve adresini verdi. Polis memuru bütün bunları dikkatle ve düzgün bir şekilde not defterine yazdı, sonra arabanın plaka numarasına baktı ve onu da kaydetti.</p>

  <p>“Sizin patronunuz kim o zaman, bayım?”</p>

  <p>“Adı Way’dir. Gordon Way.”</p>

  <p>“Oh,” dedi polis memuru, kaşlarını kaldırarak. “Şu bilgisayarcı adam,”</p>

  <p>“Ee, evet, doğru, ben onun şirketinde bir program yazımcısıyım. WayForward Teknoloji II adlı şirkette.”</p>

  <p>“Bizim karakolda sizin bilgisayarlardan birisi var,” dedi polis memuru, “Onu çalıştırayım diye göbeğim çatladı.”</p>

  <p>“Oh,” dedi Richard, bıkkın bir şekilde, “sizinki hangi model?”</p>

  <p>“Sanırım, Quark II.”</p>

  <p>“O zaman durum anlaşıldı,” dedi Richard, bir ferahlama ile. “O çalışmaz. Hiçbir zaman da çalışmadı. O şey sadece bir bok çuvalıdır.”</p>

  <p>“Ne kadar komik, benim de her zaman söylediğim şey buydu,” dedi polis memuru. “Arkadaşların bazıları bu fikre katılmıyorlar.”</p>

  <p>“Tamamıyla haklısınız, memur bey. Umut beslemek boşuna. O alet birinci şirketin batma nedenlerinin başında geliyor. Onu büyük bir kağıt ağırlığı olarak kullanmanızı öneririm.”</p>

  <p>“Bunu yapmak pek hoşuma gitmez, bayım,” diye ısrar etti polis memuru. “O zaman kapı durmadan açılıp duracak.”</p>

  <p>“Ne demek istiyorsunuz, memur bey?” diye sordu Richard.</p>

  <p>“Onu kapıyı kapalı tutmak için kullanıyorum. Yılın bu zamanlarında karakolda felaket cereyan olur. Şüphesiz yaz aylarında onu sanıkların kafasına vurmakta kullanıyoruz.”</p>

  <p>Polis memuru not defterini kapadı ve onu cebine tıkıştırdı.</p>

  <p>“Size tavsiyem şu bayım: Geri dönerken düzgün ve yavaş gidin. Arabayı kilitleyin ve hafta sonunu da böbreklerinizi temizleyerek geçirin. Bunun tek çare olduğunu keşfettim. Şimdi arabayı dikkatli kullanın.”</p>

  <p>Adam arabasına döndü, camını indirdi ve kendi de oradan ayrılmadan önce, Richard’ın arabasını çevirip gecenin içine doğru sürmesini seyretti.</p>

  <p>Richard derin bir nefes aldı, Londra’ya doğru sakince sürdü, dairesine sakince girdi, kanepesinin üzerinden sakince tırmandı, oturacak bir yer buldu, kendisine sek bir konyak koydu ve ciddi bir şekilde titremeye başladı.</p>

  <p>Titremesinin üç nedeni vardı.</p>

  <p>Bir tanesi, neredeyse kazaya uğrayacak olmasının yarattığı basit fiziksel şoktu. Böyle bir şey, her zaman sizi beklediğinizden daha çok sarsar. Vücudunuza adrenalin hücum eder, sonra da sisteminizi ekşitmek için ortalarda dolaşır durur.</p>

  <p>Sonra kaymasının nedeni geliyordu - o anda kendisini arabasının önüne atan Gordon’un olağanüstü hayali. Vay canına! Richard konyaktan bir yudum aldı ve ağzını çalkaladı. Bardağı yere koydu.</p>

  <p>Gordon’un dünyanın en zengin doğal suçluluk duygusu kaynağı olduğu ve her sabah kapınızın eşiğine bu suçluluk duygusundan bir ton bırakabileceği çok iyi bilinen bir gerçekti, fakat Richard adamın kendisini bu derecede etkisi altına almış olduğunu daha önce anlayamamıştı.</p>

  <p>Bardağını yeniden eline aldı, yukarıya çıktı ve çalışma odasının kapısını iterek açtı, bunu yapmak için kapıya yığılmış olan BYTE dergilerinin yerini değiştirmesi gerekti. Onları ayağıyla itti ve geniş odanın ön tarafına doğru yürüdü. Bu duvardaki büyük camlardan şu anda sislerden kurtulmakta olan kuzey Londra’nın büyük bir kısmı görülebiliyordu. St Paul uzakta karanlıkların içinde parıldıyordu ve adam ona kısa bir süre baktı, fakat özel bir karşılık almadı. Bu akşam başına gelenlerden sonra, bunu hoş bir sürpriz olarak algıladı.</p>

  <p>Odanın arka tarafındaki birkaç uzun masa, son sefer saydığında, altı tane Macintosh bilgisayarla tepeleme doldurulmuştu. Orta yerde Mac II duruyordu. Bu bilgisayarın ekranında, kanepesinin kırmızı çizgilerle gösterilmiş bir modeli, dar merdiveninin mavi çizgilerle gösterilmiş bir modelinin içinde tembelce dönüp duruyordu. Merdivenin bütün ayrıntıları, tırabzan demirleri, kalorifer, sigorta kutusu ve orta yerindeki biçimsiz kıvrım da dahil olmak üzere, gösterilmişti.</p>

  <p>Kanepe, bir yöne doğru dönmeye başlıyor, bir engele çarpıyor, kendini çeviriyor, başka bir engele çarpıyor, durduruluncaya kadar başka bir eksen etrafında dönmeye devam ediyor, sonra bu hareketleri değişik bir sırada yeniden yapmaya başlıyordu. Kanepeyi izlerken, çok geçmeden aynı hareketlerin yeniden başa alındığını görmek mümkündü.</p>

  <p>Kanepe kesinlikle sıkışmış kalmıştı.</p>

  <p>Üç adet Mac, uzun kablolarla karmaşık bir sentezleme grubuna bağlanmıştı. Bunlar bir Emulator II+HD sampler, sıra halinde TX modülleri, bir Prophet VS, bir Roland JX10, bir Korg DW8000, bir sol el için Synth-Axe MIDI gitar kontrolü ve hatta bir köşeye yığılıp tozlanmaya bırakılmış eski bir davul makinasıydı - bir sürü alet. Bunların yanı sıra, küçük ve çok az kullanılan bir kaset kayıt cihazı vardı. Müzik, genellikle, kaset yerine bilgisayarlardaki dosyalara yükleniyordu.</p>

  <p>Ne yaptığını, eğer yaptığı bir şey varsa, görmek için,</p>

  <p>Maçların birinin önündeki iskemleye çöktü. Ekranda dosya adı verilmemiş bir EXCEL dosyası duruyordu ve bunun ne olduğunu merak etti.</p>

  <p>Dosyayı hafızaya yükledi ve sonra acaba kendisine bir not bırakmış mı, diye bir baktı ve dosyanın kırlangıçlarla ilgili olarak WORLD REPORTER ve KNOWLEDGE dergilerinden internet yoluyla derlediği bazı bilgiler olduğunu hemen anladı.</p>

  <p>Artık onların göç etme adetlerini, kanat biçimlerini, aerodinamik profillerini ve türbülans özelliklerini gösteren sayısal verileri elde etmişti. Bir sürünün uçarken çizeceği şekillerle ilgili olarak bazı basit hesaplamalar da vardı. Fakat bunları nasıl birleştireceği konusunda henüz en küçük bir fikri yoktu.</p>

  <p>Bu gece özellikle yaratıcı düşünce üretemeyecek kadar yorgun olduğu için dişlerini gıcırdatarak dosyadan rastgele bir sürü rakamı seçip kopyaladı ve onları kendi dönüşüm programında birleştirdi. Bu program, rakamları kendi deneysel algoritmalarına göre diziyor, süzüyor ve yerleştiriyordu. Daha sonra bu dönüştürülmüş dosyayı güçlü bir program olan PERFORMER’a yükledi ve sonucu MIDI kanallarını rastgele kullanarak o anda çalışır durumda olan sentezleyiciler yoluyla çaldı.</p>

  <p>Elde edilen sonuç, çok felaket bir kakofoninin kısa süreli bir gürültüsü oldu ve adam onu durdurdu.</p>

  <p>Dönüşüm programını yeniden çalıştırdı, bu sefer perde değerlerini Sol Minör olarak yerleştirmesi için komut verdi. Bu, sonunda kullanmaktan vazgeçmek istediği bir kolaylıktı, çünkü bunun bir sahtekârlık olduğunu düşünüyordu. Eğer, en tatmin edici ritim ve harmonilerin doğal olarak meydan gelen olgularda bulunduğu veya onlardan elde edildiği konusundaki inancının bir dayanağı varsa, o zaman tatmin edici makam ve ahenkler de zorlanmadan doğal olarak ortaya çıkmalıydı.</p>

  <p>Fakat bu sefer bu zorlamayı yapıyordu.</p>

  <p>Elde edilen sonuç, çok felaket bir kakofoninin kısa süreli bir Sol Minör gürültüsü oldu.</p>

  <p>Rastgele kestirme gidişlerin de sonu bu olurdu ancak.</p>

  <p>İlk yapması gereken şey oldukça kolaydı. Kırlangıç uçarken kanadının ucuyla yarattığı dalgalanmanın grafiğini çizmek ve sonra bu dalgalanmayı sentezlemek gerekecekti. Bu yolla tek bir nota elde edecekti, bu da iyi bir başlangıç olacaktı ve bunu yapmak için bir hafta sonu yeterli gelebilirdi.</p>

  <p>Tek sorun, bunu yapabilmesi için elinde boş bir hafta sonu olmamasıydı, zira bir şekilde ANTHEM’in ikinci düzenlenmesini bitirmesi gerekti, gelecek yıl bir zamanlar, veya Gordon’un dediği gibi “gelecek ay”.</p>

  <p>Bu düşünce, Richard’ı kendisini titreden üçüncü nedene acımasızca getirdi.</p>

  <p>Kesinlikle hiçbir şekilde, Susan’ın telefon kayıt cihazına yapmış olduğu vaadi yerine getirmek için uygun zamanı yoktu, ne bu hafta sonu, ne de gelecek hafta sonu. Ve bu akşamın yarattığı yıkıntı, şimdiye kadar bunu yapmamışsa bile, bu durum aralarındaki ilişkinin sona ermesine neden olacaktı.</p>

  <p>Fakat olan olmuştu. Her şey bitmişti. Bir başkasının</p>

  <p>kayıt cihazındaki bir mesajla ilgili olarak sadece olayların gelişmesini beklemekten başka yapılacak bir şey yoktu. Her şey bitmişti. Geri dönüş yoktu.</p>

  <p>Birden aklına tuhaf bir fikir geldi.</p>

  <p>Bu onu oldukça şaşırttı, fakat fikirde hatalı bir yan bulamadı.</p>

  <p><br /></p>

  <h3 id="uLXLLoD5OLsBuHEtmHn5K5C" style="text-align: center;"><span style="font-weight:bold;">XIII</span></h3>

  <p><br /></p>

  <p>Bir dürbün, belli bir hedefi olmaksızın, sadece merak yüzünden, Londra’nın gece vakti ufuk çizgisini gözetlemek amacıyla tarıyordu. Sadece neler olup bitiyor, ilgi çekici, işe yarar bir şeyler var mı, diye anlamak için biraz oraya, biraz buraya bakıyordu.</p>

  <p>Dürbün, küçük bir hareket dikkatini çektiği için, belli bir evin üzerinde takılı kaldı. Geç Viktorya Döneminden kalmış o büyük villalardan biriydi bu bina, herhalde şu anda birbirinden bağımsız dairelere bölünmüştü. Çok sayıda siyah renkli demir su borusu. Yeşil plastik çöp tenekeleri. Fakat her şey karanlıktı. Hayır, hiçbir şey yoktu.</p>

  <p>Dürbün tam başka bir yere çevriliyordu ki, ayışığında başka küçük bir hareket kendini ele verdi. Dürbün, bir ayrıntı, daha iyi bir görüntü, karanlığın içinde küçük bir farklılık bulmak için yeniden hafifçe ayarlandı, sis artık kalkmış ve karanlık parlıyordu. Dürbün birazcık daha ayarlandı.</p>

  <p>İşte orada. Mutlaka bir şey vardı. Fakat bu sefer biraz daha yükselmişti, belki yarım metre, belki bir metre kadar. Dürbün olduğu yerde kaldı - sallanmadan, daha iyi bir görüntü ve bir ayrıntı yakalamaya çalışarak, işte orada. Dürbün yeniden durdu - aradığı şeyi bulmuştu, bir pencere pervazıyla bir su borusunun arasında ata biner gibi oturmuş bir şekil.</p>

  <p>Duvara yapışmış karanlık bir şekil, ayağını koyacak yeni bir yer bulmak için aşağıya bakıyor, bir pervaz aramak için yukarıya bakıyordu. Dürbün dikkatini yoğunlaştırdı.</p>

  <p>Şekil, ince ve uzun boylu bir adamdı. Giysileri yaptığı işe uygundu, koyu renk pantalon, koyu renk süveter, fakat hareketleri hantal ve beceriksizdi. Sinirli. İlgi çekici. Dürbün durup düşündü, düşündü ve kararını verdi.</p>

  <p>Bu adam kesinlikle bir amatördü.</p>

  <p>Beceriksizce çevresini yoklayışlarına bir bakın. Yeteneksizliğine bir bakın. Ayakları su borusunda kayıyor, elleri pencerenin kenarına uzanamıyordu. Neredeyse düşecekti. Biraz dinlenmek için durdu, bir an için aşağıya inmeye kalkıştı, fakat bunu tırmanmaktan daha zor buldu.</p>

  <p>Yeniden pencere kenarına doğru bir atılış yaptı ve bu sefer onu yakaladı. Ayağı kendisini dengelemek için fırladı ve neredeyse su borusunu kaçırıyordu. Bu çok tehlikeli, gerçekten çok tehlikeli olabilirdi.</p>

  <p>Fakat artık yol daha kolaylaşmış olduğu için, adamın ilerlemesi hızlanmıştı. Başka bir su borusunu geçti, üçüncü katın pencere kenarına ulaştı. Ona doğru güçlükle tırmanırken, kısa bir an ölüme davetiye çıkardı, en önemli hatasını yaptı ve aşağıya doğru baktı. Hafifçe sallandı ve şiddetle geriye oturdu. Eliyle gözlerini perdeleyip oda karanlık mı, diye içerisini kontrol edip pencereyi açmaya girişti.</p>

  <p>Bir amatörü bir profesyonelden ayıran özelliklerden</p>

  <p>biri de, amatörün bu noktada pencereyi kaldırıp açmak için yanında bir şey getirseydi, bunun iyi bir fikir olacağını düşünmesidir. Bu amatörün şansına, ev sahibi de bir amatör çıktığından, sürmeli pencere zorlukla da olsa yukarıya kalktı. Tırmanan adam belli bir ferahlamayla sürünerek içeriye girdi.</p>

  <p>Dürbün, bu adam kendi iyiliği için içeriye tıkılmalı, diye düşünüyordu. Bir el telefona doğru uzandı. Pencerede bir yüz dışarıya doğru döndü ve bir an için ayışığı tarafından aydınlandı, sonra işini görmek için içeriye daldı.</p>

  <p>Bir el, bir-iki saniye için telefonun üzerinde durdu, bu arada dürbün bekleyip düşündü, düşündü ve kararını verdi. El, bu sefer Londra’nın A-Z Sokak Rehberine uzandı.</p>

  <p>Uzun süren dikkatli bir duraklama, dürbünle biraz daha gayretli bir çalışma ve sonra el yeniden telefona uzandı, onu kaldırdı ve bir numarayı tuşlamaya başladı.</p>

  <p><br /></p>

  <h3 id="urx9QTqnPTl5qXj2TvDOzx9" style="text-align: center;"><span style="font-weight:bold;">XIV</span></h3>

  <p><br /></p>

  <p>Susan’ın dairesi küçük, fakat ferahtı. Richard, ışığı açarken bunun ancak bir kadının başarabileceği bir numara olduğunu gergin bir şekilde düşündü.</p>

  <p>Şüphesiz onu gerginleştiren şey, bu düşünce değildi - bunu daha önce de birçok kereler düşünmüştü. Aslında, ne zaman kızın dairesine gelse. Buraya genellikle kendi dairesinden çıkıp geldiği için bu durum her zaman onun dikkatini çekmişti. Zira kendi dairesi, buradan dört misli daha büyük olmasına rağmen tıkış tıkıştı. Bu sefer de, buraya kendi dairesinden çıkıp gelmişti -sadece oldukça tuhaf bir yoldan. Her zamanki gözlemini gerginleştiren şey işte buydu.</p>

  <p>Havanın soğukluğuna rağmen terliyordu.</p>

  <p>Pencereden dışarıya baktı, döndü ve odanın içinde parmaklarının ucunda yürüyerek kendilerine ait masalarının üstünde duran telefonun ve kayıt alma cihazının bulunduğu yere gitti.</p>

  <p>Kendi kendine, parmakların ucunda yürümenin bir anlamı olmadığını söyledi. Susan içeride yoktu. Aslında, onun nerede olduğunu bilmeyi çok isterdi -herhalde kız da akşamın erken saatlerinde adamın nerede olduğunu bilmeyi çok istemişti.</p>

  <p>Hâlâ parmaklarının ucunda yürüdüğünün farkına vardı. Kendisini bunu yapmaktan alıkoymak için bacağına vurdu, fakat yine aynı şeyi yapmaya devam etti.</p>

  <p>Dış duvarı tırmanması korkutucu olmuştu.</p>

  <p>En eski ve en kirli kazağının koluyla alnını sildi. Bütün hayatının gözlerinin önünden geçip gittiği berbat bir an yaşamıştı, fakat o sırada düşmekle meşgul olduğundan en iyi kısımlarını kaçırmıştı. En iyi kısımların Susanla ilgili olduğu kavradı. Susan veya bilgisayarlar. Hiçbir zaman Susan VE bilgisayarlar değil - bunlar genellikle kötü kısımlar olmuştu. Burada olma nedeninin bu olduğunu, söyledi kendi kendisine. Sanki ikna olmaya ihtiyacı vardı ve aynı şeyleri tekrar edip duruyordu.</p>

  <p>Saatine baktı. On ikiye çeyrek var.</p>

  <p>Bir şeye dokunmadan önce gidip ıslak ve kirli ellerini yıkaması gerektiği aklına geldi. Kendisini endişelendiren şey polis değil, fakat Susan’ın korkunç temizlikçisiydi. Kadın durumu anlardı.</p>

  <p>Banyoya gitti, ışık düğmesini çevirdi, onu sildi ve ellerine suyun altına tuttuğu sırada, parlak neon ışığıyla aydınlanmış aynada kendi şaşkın yüzünü seyretti. Bir an için, Coleridge Yemeğindeki o dans eden ve cana yakın mum ışığını düşündü. Yemekle ilgili görüntüler, bu akşamın daha erken saatlerinin şimdi bulanık ve uzakta kalmış geçmişinden bilincine doğru süzüldü. O zaman hayat kolay ve kaygısız görünüyordu. Şarap, sohbet ve basit hokkabazlık numaraları. O gözleri şaşkınlıktan yuvalarından fırlamış haliyle, Sarah’ın yuvarlak ve solgun yüzünü yeniden hafızasında canlandırdı.</p>

  <p>Şu mısralar aklına geldi:</p>

  <p>“…Aman! Dikkat!</p>

  <p>Şimşek çakan gözleri, uçuşan saçları!”</p>

  <p>Kendi saçlarını fırçaladı. Aynı zamanda, karanlıklar içinde, başlarının üzerinde yüksekte asılı olan portreleri de düşündü. Dişlerini temizledi. Neon ışığının çıkardığı hafif ses, onu şimdiki zamana geri getirdi ve ansızın burada bir hırsız sıfatıyla bulunduğunu dehşet verici bir şekilde hatırladı.</p>

  <p>Bir şey onu aynadaki yüzüne bakmaya yönlendirdi, kendine gelmek için kafasını salladı.</p>

  <p>Susan ne zaman geri dönecekti? Bu, hiç şüphesiz, şu anda yaptığı şeye bağlıydı. Çabucak ellerini sildi ve kayıt cihazına doğru yöneldi. Tuşlara dokundu ve vicdanı bundan rahatsız oldu. Kaset, çok uzun bir süre, geriye sardı ve adam bunun muhtemel nedeninin Gordon’un gevezeliği yüzünden olduğunu bir irkilmeyle anladı. Kasetin üzerinde kendininkinin dışında mesajların olabileceğini unutmuştu ve başka insanların telefon mesajlarını dinlemek ise, onların mektuplarını açmaya eşdeğer bir şeydi.</p>

  <p>Bütün yapmak istediği şeyin, geri dönülmez bir zarara neden olmadan yapmış olduğu bir hatayı düzeltmek olduğunu, kendi kendine açıkladı. Kendi sesini buluncaya kadar sadece çok küçük parçaları dinleyecekti. Bu, o kadar kötü bir şey sayılmazdı, neler söylendiğini bile anlayamayacaktı.</p>

  <p>İçinden bir of çekti, dişlerini gıcırdattı, cihazın “Çal” tuşuna o kadar şiddetli bastı ki, tuşa tam isabet ettiremedi ve kaset dışarıya fırladı. Onu yeniden yerine koydu ve “Çal” tuşuna bu sefer daha dikkatli bir şekilde bastı.</p>

  <p>BİP inkâr inkâr</p>

  <p>“Oh, Susan, merhaba, Ben Gordon,” dedi kayıt cihazı. “Şu anda kır evime gitmek üzere yoldayım. Günlerden, ee…” Kaseti birkaç saniye ileriye sardı.”…Richard işe dikkatini veriyor mu, bunu bilmem lazım. Yani gerçekten… “Richard sertçe dudaklarını kıstı ve yeniden “Hızlı İleri” tuşuna bastı. Gordon’un onu üzerinde Susan yoluyla baskı kurması, ki Gordon bunu her zaman kuvvetle inkâr etmişti, gerçekten nefret ettiği bir şeydi. Richard, eğer bunu benzer şeyler daha önce de olmuşsa, bazen Susan’ın ona işi yüzünden öfkelenmesini haksız bulamıyordu.</p>

  <p>TIK.</p>

  <p>“Lütfen Susan için bir not alır mısın? Bir tane ‘Ateşe Ateşle Karşılık Verilir’ tabelası yaptırsın, sapı tavşanların görebileceği yükseklikte olsun ve dibinde keskin bir sivri uç olsun.”</p>

  <p>“NE?” diye kendi kendine söylendi Richard ve parmakları bir saniye için”Hızlı İleri” tuşu üzerinde duraksadı. Gordon’un umutsuzca Howard Hughes’e benzemek istediğini hissediyordu, adam onun kadar zengin olmayı hiçbir zaman hayal edemese bile, hiç olmazsa, onun iki katı acayip olmaya çalışıyordu. Numara. Apaçık numara.</p>

  <p>“Şüphesiz seni değil, iş yerindeki Susan’ı demek istiyorum,” diye devam etti Gordon’un sesi, kayıt cihazında. “Nerede kalmıştım? Oh evet, Richard ve ANTHEM 2.00. O işin beta testinin mutlaka iki …” Richard dudakları sıkılmış bir halde “Hızlı İleri” düğmesine bastı.</p>

  <p>“…sorun şu ki, o doğru dürüst çalışıyor mu, yoksa hayal mi kuruyor, bunu bilecek durumda olan tek bir kişi var ve bu kişinin…” Yeniden öfkeyle tuşa bastı. Kayıt cihazındaki mesajları dinlemeyeceğine, kendi kendine söz vermişti ve şimdi işitmiş olduğu şeyler onu öfkelendiriyordu. Bunu yapmaması gerekti. Neyse, bir kere daha deneyecekti.</p>

  <p>Yeniden dinlemeye geçtiği zaman, duyabildiği tek şey müzik oldu. Tuhaf. Yeniden ileriye doğru sardı ve yeniden karşısına müzik çıktı. Niçin birisi kayıt cihazına müzik çalsındı?</p>

  <p>Telefon çaldı. Teybi durdurdu ve telefona cevap verdi, sonra ne yaptığının farkına varınca, neredeyse telefonu elektrikli yılan balığı gibi elinden yere düşürecekti. Nefes almaya bile cesaret edemeyerek, telefonu kulağına tuttu.</p>

  <p>“Ev soyguncusu olmanın birinci kuralı,” dedi telefondaki ses. “Tam işin ortasındayken, hiçbir zaman telefona cevap verme. Tanrı aşkına, kim olduğunu sanıyorsun?”</p>

  <p>Richard dondu kaldı. Sesini buluncaya kadar bir-iki saniye geçti.</p>

  <p>“Kimsiniz?” diye sordu sonunda, fısıltıyla.</p>

  <p>“Kural İki,” diye devam etti ses. “Hazırlıklı olmak. Uygun aletleri getir. Eldiven getir. Gece yarısı pencere pervazlarında sallanmaya başlamadan önce, ne yapmaya kalkıştığın hakkında küçük de olsa bir fikir edinmeye bak.”</p>

  <p>“Kural Üç. HİÇBİR ZAMAN kural ikiyi unutma.”</p>

  <p>“Kimsiniz?” diye sordu Richard, yeniden.</p>

  <p>Ses umursamadan devam etti. “Mahalle Bekçisi,” dedi. “Eğer arka pencereden bakarsan, göreceksin…”</p>

  <p>Richard, telefonu da peşinden sürükleyerek pencereye yöneldi ve dışarıya baktı. Uzaktan parlayan bir flaş onu şaşırttı.</p>

  <p>“Kural Dört. Hiçbir zaman fotoğrafının çekileceği bir yerde durma.”</p>

  <p>“Kural Beş…Beni dinliyor musun, MacDuff?”</p>

  <p>“Ne? Evet…” dedi Richard, hayret içinde. “Beni nereden tanıyorsunuz?</p>

  <p>“Kural Beş. HİÇBİR ZAMAN kim olduğunu belli etme.”</p>

  <p>Richard, hızla nefes alarak, sessizce durdu.</p>

  <p>“Küçük eğitici bir kurs veriyorum,” dedi ses, “eğer ilgilenirsen…”</p>

  <p>Richard sessizliğini korudu.</p>

  <p>“Öğreniyorsun,” diye devam etti ses, “yavaş bir şekilde, ama yine de öğreniyorsun. Eğer hızlı bir şekilde öğreniyor olsaydın, bu zamana kadar telefonu kapamış olurdun, şüphesiz. Fakat meraklısın - hem de beceriksiz -bu yüzden kapamıyorsun. Aslında, fikir ne kadar çekici olursa olsun, acemi hırsızlar için kurs filan açtığım yok. Eminim bunun için burslar bulunabilirdi. Eğer hırsızlar olacaksa, onların eğitimli olması daha iyi olur.</p>

  <p>“Her neyse, böyle bir kurs açmış olsam bile, sana o kursu bedava verirdim, çünkü ben de meraklı birisiyim. Bildiğim kadarıyla, şu anda bilgisayar sanayisinde önemli bir yeri olan genç ve zengin Bay Richard Mac-Duff un ev soyma işine ansızın neden başlama gereğini duyduğunu merak ettim.</p>

  <p>“Kim-?”</p>

  <p>“Bu yüzden biraz araştırma yaptım, Danışma Servisine telefon edip adamımızın gizlice girdiği dairenin Bayan S. Way’e ait olduğunu keşfettim. Bay Richard Mac-Duff’un patronunun o meşhur Bay G. Way olduğunu biliyordum ve acaba aralarında bir akrabalık var mı diye, kendi kendime sordum.”</p>

  <p>“Kim-?”</p>

  <p>“Karşında Svlad var, genellikle Dirk” Cjelli olarak bilinen, şu anda anlatması gereksiz olarak nedenler yüzünden Gently adını kullanan. Sana iyi akşamlar dilerim. Eğer bu konuda daha fazla bir şeyler öğrenmek istersen, on dakika içinde Upper Sokağındaki Pizza Express’de ol. Biraz para getir.”</p>

  <p>“Dirk?” diye feryat etti Richard. “Sen…Sen bana şantaj mı yapıyorsun?”</p>

  <p>“Hayır, seni budala, pizzalar için. Bir tıklama sesi duyuldu ve Dirk Gently telefonu kapadı.</p>

  <p>Richard kısa bir an yerinde mıhlanmış gibi kaldı, yeniden alnını sildi ve telefonu sanki yaralı bir fareymiş gibi yumuşakça kapadı. Beyninde de bir yumuşama başlamıştı ve sanki bebeklik günlerine geri dönüyordu. Beyin zarının derinliklerinde çok sayıda küçük sinaps el ele tutuşup dans etmeye ve çocuk şarkıları söylemeye başlamıştı. Onları durdurmak için başını salladı ve hemen kayıt cihazının başına oturdu.</p>

  <p>“Çal” tuşuna yeniden basıp basmayacağı üzerinde kendi kendine mücadele ettiği sırada, daha bu konuda bir karar varmadan önce, tuşa bastı. Hafif orkestra müziği, rahatlatıcı bir şekilde çevreye yayılalı ancak dört saniye kadar olmuştu ki, dışardaki holden kilidin içinde dönen bir anahtar sesi geldi.</p>

  <p>Richard panik halinde “Dışarı At” tuşuna bastı, kaset çıkınca onu blucininin cebine tıktı ve cihazın yanında dizili duran kullanılmamış kasetlerden birini onun yerine taktı. Kendi evindeki cihazın yanında da buna benzer bir yığın vardı. Bunları sağlamak işyerindeki Susan’ın - Zavallı, çileli Susan’ın - göreviydi. Sabahleyin, buna vakit ve imkan bulduğu zaman, ona iyi davranmayı hatırlamalıydı.</p>

  <p>Birdenbire, ne yaptığının farkına bile varmaksızın, fikrini değiştirdi. Hızlı bir şekilde cihaza yeni koymuş olduğu kaseti çıkardı ve yürütmüş olduğu kaseti yerine taktı, geriye sarma tuşuna bastı ve kendini kanepeye attı. Orada, kapının açılmasından iki saniye önce, kendine kayıtsız ve çekici bir poz vermeye çalıştı. Birden aklına esti, sol elini belki bir işe yarar diye sırtına koydu.</p>

  <p>Yüzünün hatlarına eşit oranlarda pişmanlık, neşe ve seksüel çekicilik taşıyan bir ifade vermeye çalıştığı sırada, kapı açıldı ve içeriye Michael Wenton-Weakes girdi.</p>

  <p>Her şey durdu.</p>

  <p>Dışarıda rüzgâr dindi. Baykuşlar uçuşlarının tam orta yerinde durdu. Yani belki durdular, belki durmadılar, ama merkezi ısıtma kendisini kapatmak için tam o anı seçti. Belki ansızın odanın içine dolan olağanüstü soğuklukla başa çıkamayacağını düşünmüştü.</p>

  <p>“Burada ne işin var, Çarşamba?” diye sordu Richard. Sanki içinde duyduğu öfke onu havaya kaldırıyormuş gibi kanepeden kalktı.</p>

  <p>Michael Wenton-Weakes, iri ve kederli bakışlı bir adamdı ve bazı kişilerce ona Michael Haftaya Çarşamba’ya adı verilmişti, çünkü genellikle bir şeyi haftaya çarşamba yapmaya söz verirdi. Babası merhum Lord Magna tarafından kırk yıl önce satın alındığı zaman bir terzilik harikası olan bir takım elbise giymişti.</p>

  <p>Michael Wenton Weakes, Richard’ın tam anlamıyla hoşlanmadığı az fakat seçilmiş kişiler listesinde en başlarda gelen bir addı.</p>

  <p>Ondan hoşlanmıyordu, çünkü bir kişinin hem mutlu azınlıktan olmasını, hem de o kişinin insanların mutlu azınlıktan olanların sorunlarını anlamadığını ileriye sürerek kendi kendisine acımasını çok iğrenç buluyordu. Michael ise, Richard’ın ondan hoşlanmaması ve bu duygularını saklamaması gibi basit bir neden yüzünden, ondan hoşlanmıyordu.</p>

  <p>Michael geri döndü ve Susan içeriye girdiği sırada, hole yavaş ve kederli bir bakış attı. Kız Richard’ı görünce durdu. Çantasını yere koydu, eşarbını çözdü, mantosunun düğmelerini açtı, çıkardı ve Michael’e verdi. Sonra Richard’a doğru yürüyüp onun yüzüne bir tokat aşketti.</p>

  <p>“Bütün akşam bunu yapmak istiyordum,” dedi öfkeyle. “Ve arkanda sakladığın şeyin getirmeyi unuttuğun çiçek buketi olduğunu iddia etmeye de kalkma sakın. Bu numarayı son defa yapmıştın.” Döndü ve uzaklaştı.</p>

  <p>“Bu defa unuttuğum şey bir kutu çikolata,” dedi Richard üzgün bir yüzle. “Bütün dış duvarı onlarsız tırmandım. İçeriye girince de kendimi aptal gibi hisettim.”</p>

  <p>“Hiç de komik değil,” dedi Susan. Mutfağa daldı ve sanki kahveyi elleriyle öğütüyormuş gibi sesler çıkarmaya başladı. Her zaman çok düzenli, çok tatlı ve çok zarif görünen birisi olduğu halde, öfkesi korkulacak bir şeydi.</p>

  <p>“Doğru söylüyorum,” dedi Richard, Michael’i dikkate almaksızın. “Neredeyse kendimi öldürüyordum.”</p>

  <p>“Buna inanacak değilim,” dedi Susan mutfaktan. “Eğer kendine büyük ve keskin bir şey atılmasını istiyorsan, neden buraya gelip de komiklik yapmıyorsun?”</p>

  <p>“Sanırım şu sırada üzgün olduğumu söylememin bir anlamı yok,” dedi Richard, yüksek bir sesle.</p>

  <p>“Tam üstüne bastın,” dedi Susan, yeniden mutfaktan hızla dışarıya çıkarak. Adama gözlerinde şimşekler çakarak baktı ve ayağını yere vurdu.</p>

  <p>“Tanrı aşkına, Richard,” dedi kız, “şimdi yine unutmuş olduğunu söyleyeceksin. Hangi yüzle orada iki kolu, iki bacağı ve bir kafası olan bir insan olarak durabiliyorsun? Bu, amiplerin neden olduğu bir dizanteri nöbetinin bile utanç duyacağı bir şey. İddia ederim ki, bir dizanteri amipinin en aşağılık bir türü bile, kırk yılda bir, kız arkadaşını mide cidarının üzerinde küçük bir gezintiye götürmek için ortaya çıkıyordur. Umarım, berbat bir akşam geçirmişsindir.”</p>

  <p>“Öyle oldu,” dedi Richard. “Gelseydin, hoşlanmayacaktın. Banyoda bir at vardı, bilirsin böyle şeyleri sevmezsin.”</p>

  <p>“Oh, Michael,” dedi Susan sertçe, “orada içine çökmüş bir pasta gibi durma. Akşam yemeği ve konser için çok teşekkür ederim. Çok tatlıydın ve bütün gece senin dertlerini dinlemekten memnun oldum, çünkü kendi dertlerimden hoş bir değişiklik oldu. Fakat senin kitabını bulup seni yollasam daha iyi olacak. Ciddi bazı zıplamalar ve gürültülü konuşmalar yapmam gerek ve bütün bunların senin nazik duygularını inciteceğinden eminim.”</p>

  <p>Mantosunu adamdan aldı ve onu astı. Adam, onu tuttuğu sırada bütün dikkatini bu işe vermiş, bunun dışındaki hiçbir şeyle ilgilenmiyor gibiydi. Onsuz kendini biraz kaybolmuş ve çıplak hissetti ve yeniden hayata dönmek için kendisini zorlaması gerekti. İri ve kederli gözlerini Richard’a çevirdi.</p>

  <p>“Richard,” dedi, “ben, ee, senin yazını okudum…FATHOM’daki yazını. Müzik ve ee…””</p>

  <p>“Sayısal Görüntüler,” dedi Richard kısaca. Ne Michael ile konuşmak, ne de Michael ile onun o zavallı dergisi üzerinde bir sohbete girmek istiyordu. Veya daha doğrusu BİR ZAMANLAR Michael’in olan o dergi üzerinde.</p>

  <p>Bu, Richard’ın özellikle uzak durmak istediği bir sohbet konusuydu.</p>

  <p>“Ee, evet. Çok ilgi çekici, şüphesiz,” dedi Michael, ipek gibi yumuşak ve kelimeleri ağzının içinde yuvarlayan sesiyle. “Dağ şekilleri, ağaç şekilleri ve buna benzer şeyler. Deniz yosunların sürekli döngüsü.</p>

  <p>“Tekrarlanan algoritmalar.”</p>

  <p>“Evet, şüphesiz. Çok ilgi çekici. Fakat yanlış, çok yanlış. Dergi için demek istiyorum. O bir SANAT dergisi. Ben, şüphesiz, böyle bir şeye asla izin vermezdim. Ross onu tamamıyla mahvetti. Tamamıyla. Ayrılmak zorunda. Ayrılmalı. Adamda sorumluluk duygusundan eser yok ve üstelik de hırsızın biri.”</p>

  <p>“O hırsız değil, Çarşamba, bu söylediklerin tamamıyla saçma,” diye ters bir yanıt verdi Richard, bu konudaki bütün kararlılığıma rağmen tartışmanın içine dalmıştı. “Senin sepetlenmenle hiçbir ilgisi yok onun. Her şey senin aptal hatan yüzünden ve sen…”</p>

  <p>Derin bir nefes alma duyuldu.</p>

  <p>“Richard,” dedi Michael en yumuşak ve sakin sesiyle - onunla tartışmak ipek bir paraşüte dolanmak gibi bir şeydi - “Sanırım anlamıyorsun, ne kadar önemli…”</p>

  <p>“Michael,” dedi Susan nazikçe, fakat kararlı bir şekilde, kapıyı açık tutarak. Michael Wenton-Weakes hafifçe başını salladı ve sanki içine çökmüş gibi bir hali vardı.</p>

  <p>“Kitabın,” diye ekledi Susan, Kent şehrinin dini mimarisi hakkında küçük ve eski bir kitabı ona uzatarak. Adam onu aldı, birkaç teşekkür kelimesi mırıldandı, sanki tuhaf bir şeylerin farkına varmış gibi bir an için çevresine bakındı, sonra kendisini toparladı ve başıyla hoşça kalın, diyerek gitti.</p>

  <p>Richard, Michael gitmeden önce ne kadar gergin olduğunu farketmemişti ve birdenbire rahatladı. Adam, Susan’ın Michael için az daha olsa bir zaaf duymasından - her ne kadar kız ona karşı her zaman çok kaba davranarak bunu gizlemeye çalışsa bile - hiçbir zaman hoşlanmamıştı. Belki de bu nedenden.</p>

  <p>“Susan, ne diyebilirim…?” diye tutuk bir şekilde konuşmaya başladı.</p>

  <p>“Başlangıç için of diyebilirsin. Sana vurduğum zaman bana bu tatmini bile vermedin ve sana epeyce kuvvetli vurduğumu sanıyordum. Tanrım, burası ne kadar soğuk. O pencere niçin böyle ardına kadar açık?”</p>

  <p>“Sana söyledim. İçeriye oradan girdim,” dedi Richard.</p>

  <p>Sesi, kızın şaşkınlık içinde dönüp ona bakmasına yetecek kadar içtendi.</p>

  <p>“Gerçekten,” dedi adam. “Tıpkı çikolata reklamlarında olduğu gibi, sadece çikolata kutusunu unuttum…” Mahcup bir şekilde omuzlarını silkti.</p>

  <p>Kız ona hayretler içinde bakakaldı.</p>

  <p>“Böyle bir şey yapmak nereden aklına geldi?” diye sordu. Başını pencereden çıkardı ve aşağıya baktı. “Ölebilirdin,” dedi, adama doğru dönerek.</p>

  <p>“Eh, ee, evet…” dedi adam. “Bu tek yol gibi göründü…bilmiyorum.” Kendisini toparladı. “Anahtarını geri almıştın, hatırladın mı?”</p>

  <p>“Doğru. Kendin için alışverişe çıkmaya zahmet etmediğin zamanlar, senin gelip kilerimi yağma etmenden sıkılmıştım. Richard, gerçekten bu duvarı tırmandın mı?”</p>

  <p>“İçeriye girdiğin zaman burada olmak istiyordum.”</p>

  <p>Kız başını şaşkınlık içinde salladı. “Dışarıya çıktığım zaman burada olsaydın daha iyi olurdu. Bu pis ve eski giysileri giymenin nedeni bu mu?”</p>

  <p>“Evet. St Cedd’deki akşam yemeğine böyle gitmiş olduğunu sanmıyorsun herhalde.”</p>

  <p>“Aslında, senin için normal bir davranışın ne olduğunu artık bilmiyorum. “Kız içini çekti ve küçük bir çekmecenin içini karıştırdı, “işte,” dedi, “eğer hayatta kalmanı sağlayacaksa.” Adama bir halka üzerine takılı birkaç anahtar verdi. “Daha fazla öfkelenemeyecek kadar yorgunum. Michael tarafından beyni yıkanmış bir akşam geçirmiş olmak beni perişan etti.”</p>

  <p>“Niçin ona katlandığını hiçbir zaman anlayamayacağım.” dedi Richard, kahveyi getirmeye giderken.</p>

  <p>“Ondan hoşlanmadığını biliyorum, fakat o çok tatlı biri ve kendine özel o kederli havasıyla çekici olabiliyor. Genellikle bu kadar kendisine dönük bir insanla birlikte olmak çok dinlendirici oluyor, zira senden bir talepte bulunmuyor. Fakat onun dergisiyle ilgili bir şeyler yapabileceğim konusunda bir saplantısı vardı. Şüphesiz, hiç bir şey yapmama imkan yok. Gerçek hayat o şekilde yürümüyor. Yine de, onun için üzgünüm.”</p>

  <p>“Ben değilim. Bütün hayatı boyunca her şey onun için kolay, hem de çok kolay oldu. Sadece oyuncağı elinden alındı, hepsi o kadar. Bu da bir haksızlık sayılmaz, sayılır mı?”</p>

  <p>“Sorun ortada bir haksızlığın olup olması değil. Onun için üzgünüm, çünkü mutsuz.”</p>

  <p>“Şüphesiz mutsuz olacak. Al Ross, FATHOM dergisini herkesin birdenbire okumak istediği gerçekten parlak ve aklı başında bir dergiye dönüştürdü. Daha önce sadece işe yaramaz bir döküntüydü. Tek işlevi, Michael’in canının istediği kimselerle, belki dergiye küçük bir yazı yazmak isterler bahanesiyle, öğle yemeği yiyip yağcılık etmesini sağlamaktı. Daha doğru dürüst bir sayı bile çıkaramamıştı. Bütün olay bir sahtekârlık tan başka bir şey değildi. Dergiyle kendisini oyalıyordu. Ben bu durumu ne hoş, ne de çekici buluyorum. Özür dilerim, bu konuda fazla konuştum, halbuki hiç öyle bir niyetim yoktu.”</p>

  <p>Susan huzursuz bir şekilde omuzlarını silkti.</p>

  <p>“Bence aşırı tepki gösteriyorsun,” dedi kız, “yine de, sanırım, eğer yapamayacağım bir şeyi benden istemeye devam ederse, ondan uzak durmam gerekecek. Çok yorucu oluyor. Her neyse, dinle, kötü bir akşam geçirdiğine sevindim. Bu hafta sonu ne yapacağımız hakkında konuşmak istiyorum.”</p>

  <p>“Ah,” dedi Richard, “yani…”</p>

  <p>“Oh, ilk önce mesajlara bir baksam iyi olacak.”</p>

  <p>Adamın yanından geçip kayıt cihazının yanına gitti., Gordon’un mesajının ilk birkaç saniyesini dinledi ve sonra aniden kaseti aletten çıkardı.</p>

  <p>“Şimdi uğraşamayacağım,” dedi kız, kaseti adama vererek. “Yarın işyerinde bunu doğrudan doğruya Susan’a verebilir misin? Onu buraya gelmekten kurtarır. Üzerinde önemli bir şey varsa, o bana söyleyebilir.”</p>

  <p>Richard gözlerini kırpıştırdı ve “Ee, olur,” diyerek kaseti cebine attı. Kurtulmasının heyecanıyla titriyordu.</p>

  <p>“Her neyse, bu hafta sonu,” dedi Susan, kanepeye oturarak.</p>

  <p>Richard eliyle alnını sildi. “Susan, ben…”</p>

  <p>“Korkarım, çalışmam gerekecek. Nicola hasta ve önümüzdeki cuma günü Wigmore’de onun yerini almam lazım. Biraz Vivaldi ve çok iyi bilmediğim biraz Mozart var. Bu da, korkarım, hafta sonunda fazladan alıştırma yapacağım anlamına geliyor. Üzgünüm.”</p>

  <p>“Aslında,” dedi Richard,” ben de çalışmak zorundayım.” O da kızın yanına oturdu.</p>

  <p>“Biliyorum. Gordon durmadan benden seni sıkıştırmamı istiyor. Bunu yapmamasını isterdim. Bu işe karışmak bana düşmez ve beni istemediğim bir duruma sokuyor. İnsanlar tarafından baskı altına alınmaktan bıktım, Richard. Hiç olmazsa, sen öyle davranmıyorsun.”</p>

  <p>Kahvesinden bir yudum aldı.</p>

  <p>“Fakat eminim ki,” diye devam etti, “baskı altına alınmakla tamamen unutulmak arasında bir gri bölge var ve ben de onu araştırmak isterdim. Bir kucak ver bana.”</p>

  <p>Adam onu kucakladı, kendisini inanılmaz bir şekilde ve hiç hak etmediği derecede şanslı hissediyordu. Bir saat sonra Susan’ın evinden ayrıldı ve Pizza Express’in vaktin geç olması dolayısıyla kapanmış olduğunu keşfetti.</p>

  <p>Michael Wenton Weakes, bu arada, Chelsea’daki evine doğru yönelmişti. Taksinin arkasında otururken caddeleri boş bir bakışla seyrediyor ve parmaklarıyla yavaş ve düşünceli bir şekilde pencereye hafif hafif vuruyordu.</p>

  <p>RAP TAP TAP A RAP TAP A RAP A TAP.</p>

  <p>Michael, istediği şeyi elde ettiği müddetçe, uysal, yumuşak ve yönlendirilmesi kolay olan o tehlikeli insanlardan biriydi. Dürtüldüğü zaman sertliği anlaşılan o kısmı buluncaya kadar, bir sürü yumuşak kısmı dürtmeniz gerekecekti. Bütün o yumuşak kısımlar, o sert kısmı korumak işine yarıyordu.</p>

  <p>Michael Wenton-Weakes, yayıncı, gazete sahibi ve çok yumuşak bir baba olan Lord Magna’nın küçük oğluydu. Babasının koruyucu şemsiyesinin altında kendi küçük dergisini, yüklü bir zararla da olsa, yürütmekten keyif duymuştu. Babası Lord Magna’nın başkanlığı altında, büyük babası olan birinci Lord Magna’nın kurmuş olduğu basın imparatorluğu yavaş, ağırbaşlı ve saygı duyulur bir şekilde batmaya başlamıştı.</p>

  <p>Michael eliyle pencereye hafifçe vurmaya devam ediyordu.</p>

  <p>A RAP TAP A RAP A TAP.</p>

  <p>Babasının bir prizi değiştirirken elektrik cereyanına tutularak öldüğü ve annesinin, kendi ANNESİNİN işin başına geçtiği o korkunç, dehşet verici günü hatırladı. Annesi sadece işin başına geçmemişti, fakat aynı zamanda onu hiç beklenmedik bir şevk ve azimle yürütmeye başlamıştı. Kadın işlerin nasıl yürüdüğünü veya kendi deyimiyle nasıl emeklediğini görmek için, şirketi çok keskin bir gözle incelemişti. Sonunda, Michael’in dergisinin hesaplarına bakmaya da vakit bulmuştu.</p>

  <p>TAP TAP TAP.</p>

  <p>Michael, daha önceleri, rakamların ne olması gerektiğini bilecek kadar işin ticari tarafını öğrendiğinden, babasını sonuçların öyle olduğu konusunda ikna edebilmişti.</p>

  <p>“Bu işin sadece bir arpalık olmasına izin veremeyiz, buna dikkat etmelisin, eski dostum, kendi paranı kazanmalısın, yoksa başkaları ne der, öyle değil mi?” Bunlar babasının söylemek adetinde olduğu sözlerdi. Michael, ise ciddi bir şekilde başını sallar ve gelecek ay veya bir sonraki sayıyı ne zaman çıkaracaksa o zaman için uygun rakamlar düşünmeye başlardı.</p>

  <p>Annesi, diğer taraftan, o kadar hoşgörü sahibi değildi.</p>

  <p>Michael genellikle annesine, cadaloz anlamında, yaşlı savaş baltası derdi, fakat, eğer kadın bir savaş baltasına benzetilecekse, bunun ustaca yapılmış, çok dengeli bir savaş baltası olduğunu söylemek daha doğru olacaktı. Baltanın üzerindeki zarif ince işlemeler, usturaya benzeyen ağzına kadar geliyordu. Böylesi bir aletin tek bir darbesini yediğiniz zaman ve onun size değdiğini- Ta ki, daha sonra saatinize bakmak için kolunuzu arayıncaya ve onu yerinde bulamayıncaya kadar - anlayamazdınız bile.</p>

  <p>Kadın, bütün bu zaman boyunca, kulislerde kocasına bağlı bir eş ve sert, fakat sevecen bir anne rolünü oynayarak sabırla beklemişti, daha doğrusu sabırla bekler görünmüştü. Şimdi birisi onu, eğer benzetmek gerekecekse, kılıfından çıkarmıştı ve herkes canını kurtarmak için kaçışıyordu.</p>

  <p>Michael de dahil olmak üzere herkes.</p>

  <p>Annesi, duygularını belli etmeden sevdiği Michael’in kelimenin en kötü anlamıyla şımartılmış olduğuna kesinlikle inanıyordu ve bu geç dönemde bu işe bir son vermeye karar vermişti.</p>

  <p>Kadının gerçek durumu anlaması için birkaç dakika yeterli olmuştu. Michael her ayki rakamları kendisi uyduruyordu. Michael kendini oyalarken, dergi de uydurma vergilere karşılık olarak gösterdiği aşırı öğle yemeği faturalarıyla, taksi paralarıyla ve personel masraflarıyla, oluk gibi para kaybediyordu. Bütün bu şeyler Magna</p>

  <p>Kadın Michael’i kendisiyle görüşmek için çağırmıştı.</p>

  <p>TAP TAP A RAP A TAPPA.</p>

  <p>“Sana nasıl davranmamı istersin,” diye sormuştu kadın, “oğlum olarak mı, yoksa dergilerimden birinin yayın müdürü olarak mı?”</p>

  <p>“Dergilerin mi? Yani, ben senin oğlunum, ama anlayamadım…”</p>

  <p>“Tamam. Michael, senden şu rakamlara bir bakmanı istiyorum,” demişti kadın, iş bilir bir şekilde, bir bilgisayar dökümünü uzatarak. “Sol taraftaki rakamlar FATHOM’un gerçek girdi ve çıktılarını gösteriyor, sağ taraftakiler senin rakamların. Bu konuda dikkatini çeken bir şey var mı?”</p>

  <p>“Anne, bunu açıklayabilirim, ben-”</p>

  <p>“Güzel,” demişti Lady Magna, tatlılıkla, “buna çok sevindim.”</p>

  <p>Kağıdı geri almıştı. “Şimdi. Derginin gelecekte daha iyi nasıl idare edileceğine dair bir fikrin var mı?”</p>

  <p>“Evet, kesinlikle. Çok önemli fikirler. Ben-”</p>

  <p>“Güzel,” demişti Lady Magna, parlak bir tebessümle, “İyi o halde, her şey yolunda o zaman.”</p>

  <p>“Duymak istemiyor musun?”</p>

  <p>“Hayır, gereği yok, hayatım. Ben sadece konuya bir açıklık getirebilecek durumda olduğunu öğrenmekten memnun oldum. Eminim ki FANTOM’un yeni sahibi de, onları dinlemekten hoşnut olacaktır.”</p>

  <p>“Ne?” demişti Michael, şaşkınlıktan sersemlemiş bir halde. “Yani Fathom’u gerçekten satacağını mı söylemek istiyorsun?”</p>

  <p>“Hayır. Onu zaten satmış olduğumu söylemek istiyorum. Korkarım, çok ucuza satmak zorunda kaldım. Üç kuruş para artı bundan sonra çıkacak üç sayıda yayın müdürü olarak alıkonulacağına dair bir vaat. Ondan sonrası, yeni mal sahibinin kararına kalmış bir şey.</p>

  <p>Michael gözleri yerinden fırlamış bir şekilde bakakalmıştı.</p>

  <p>“Bir düşün,” demişti annesi mantıklı bir şekilde, “şu anki durumu koru yabilmemize imkan yok, var mı? Sen her zaman babanla bu işin bir arpalık olmayacağı konusunda hemfikir olmuştun. Ben de senin hikâyelerine inanmakta veya karşı gelmekte büyük zorluk çekeceğime inandığımdan, bu sorunu senin daha tarafsız bir ilişki kurabileceğin bir başkasına aktarmayı düşündüm. Simdi başka bir randevum var, Michael.”</p>

  <p>“Ama, ama …sattığın adam kim?” diye kekelemişti Michael.</p>

  <p>“Gordon Way.”</p>

  <p>“Gordon Way mi? Fakat Tanrı aşkına, anne, o-”</p>

  <p>“Sanatsever bir patron olarak görülmeye çok meraklı. Patronluk yapmak anlamında demek istiyorum. Eminim her şey senin için yolunda gidecek, tatlım. Şimdi, eğer izin verirsen-”</p>

  <p>Michael gerilemeden durumunu korumuştu.</p>

  <p>“Hayatımda bu kadar berbat bir şey işitmemiştim ! Ben</p>

  <p>“Biliyor musun, bu sözler, ona bu rakamları gösterdiğim ve seni üç sayı için yayın müdürlüğünde tutmasını ondan istediğim zaman, Bay Way’in bana söylediklerin tıpa tıp aynısı.”</p>

  <p>Michael oflamış, buflamış, yüzü kıpkırmızı olmuş ve parmağını sallamış, fakat başka diyecek bir şey bulamamıştı. Sadece, “Eğer bana dergilerinin birinin yayın müdürü olarak davranmanı isteseydim, bu iş için aradaki fark ne olacaktı?” diye sorabilmişti.</p>

  <p>“Hayatım,” demişti Lady Magna, en tatlı tebessümüyle, “O zaman sana Bay Wenton-Weakes diyecektim, şüphesiz. Ve şu anda kravatını düzeltemeni de söylemeyecektim,” diye eklemişti, hafif bir işaretle çenesinin altını göstererek.</p>

  <p>RAP TAP TAP RAP TAP TAP.</p>

  <p>“On yedi numaraydı, öyle değil mi, patron?”</p>

  <p>“Ee…ne?” dedi Michael, başını sallıyarak.</p>

  <p>“On yedi numara demiştin, değil mi? “&nbsp;dedi taksi sürücüsü, “çünkü oraya geldik.”</p>

  <p>“Oh. Oh, evet, teşekkür ederim,” dedi Michael. Arabadan dışarıya çıktı ve cebini para bulmak içinde karıştırdı.</p>

  <p>“Tap tap tap, öyle mi?”</p>

  <p>“Ne?” dedi Michael parayı verirken.</p>

  <p>“Tap tap tap,” dedi taksi sürücü, “&nbsp;bütün kör olası yol boyunca. Kafanda seni meşgul eden bir şey olmalı, ne dersin, ahbap?”</p>

  <p>“Sen kendi kör olası işine bak,” dedi Michael sertçe.</p>

  <p>“Keyfin bilir, ahbap. Ben sadece aklını filan kaçırmakta olduğunu sandım,” dedi taksi sürücüsü ve çekip gitti.</p>

  <p>Michael evine girdi ve soğuk holden yemek odasına yürüdü, tepedeki ışığı açtı ve kendisine sürahiden bir bardak konyak doldurdu. Paltosunu çıkardı, onu büyük maun yemek masasının üzerine fırlattı ve pencerenin yanına bir iskemle çekti. Orada oturup hem içkisini yudumladı, hem de üzüntülerini düşündü.</p>

  <p>TAP TAP TAP, pencereye gitti.</p>

  <p>Michael, şart olarak öne sürülmüş o üç sayı sırasında küskün bir şekilde yayın müdürü olarak kalmış ve sonra fazla merasime gerek duyulmadan kendisine yol verilmişti. Yeni bir yayın müdürü, bir A.K.Ross bulunmuştu. Adam, genç, aç gözlü ve hırslı biriydi ve hemen dergiyi çok büyük bir başarıya götürmüştü. Michael, bu arada, kendisini kaybolmuş ve çıplak bir durumda bulmuştu. Onun için artık yapacak bir şey yoktu.</p>

  <p>Yeniden pencereye vurdu ve sık sık yaptığı gibi pencere kenarında duran küçük lambaya baktı. Bu, oldukça çirkin ve sıradan bir lambaydı. Onun hakkında sürekli olarak dikkatini çeken tek şey, babasını elektrik çarpmasıyla öldüren lamba olmasıydı ve babasının oturmuş öldüğü yerde tam burasıydı.</p>

  <p>Yaşlı adamın teknik şeylere hiç aklı ermezdi. Michael, onu yarım ay şeklinde gözlükleriyle ve bıyığını ağzına almış emerken, on üç amperlik bir fişin o esrarlı karışıklığını büyük bir dikkatle incelemesini gözünün önüne getirebiliyordu. Görünüşe göre, fişin sırtındaki parçayı yerine koymadan onu duvardaki prize takmış ve O DURUMDA sigortayı değiştirmeye kalkışmıştı. Böylece, zaten hasta olan kalbini durduran o şoka maruz kalmıştı.</p>

  <p>Bu, herhangi bir kimsenin yapabileceği çok, çok basit bir hataydı, sonucu feci olmuştu. Kesinlikle bir facia. Babasının ölümü, kendi kaybı, o korkunç Ross’un yükselişi ve onun feci şekilde başarı olan dergisi ve…</p>

  <p>TAP TAP TAP.</p>

  <p>Pencereye, oraya akseden kendi görüntüsüne ve pencerenin dış tarafında yer alan çalıların karanlık gölgelerine baktı. Yeniden lambaya gözlerini dikti. İşte o şey oradadaydı, işte o yer burasıydı ve yapılmış olan hata çok basitti. Yapılması kolay, önlenmesi kolay bir hata.</p>

  <p>Onu o basit andan ayıran tek engel, arada geçen ayların görülmez engeliydi.</p>

  <p>Üzerine ani ve tuhaf bir sakinlik çöktü, sanki içindeki bir şey ansızın karara bağlanmıştı.</p>

  <p>TAP TAP TAP.</p>

  <p>FATHOM ona aitti. Onun bir başarı olması GEREKMİYORDU, o dergi onun hayatıydı. Hayatı elinden alınmıştı. Buna bir yanıt vermesi gerekti.</p>

  <p>TAP TAP TAP ŞANGIR.</p>

  <p>Ansızın yumruğunun pencerenin içinden geçip oldukça kötü bir şekilde yaralanmasıyla şaşkınlığa uğradı.</p>

  <p><br /></p>

  <h3 id="urr57bWQHefUrbIfggzz4B5" style="text-align: center;"><span style="font-weight:bold;">XV</span></h3>

  <p><br /></p>

  <p>Gordon Way, “kır evinin” önünde durduğu sırada, bir ölü olmanın pek o kadar hoş olmayan bazı yönlerini de anlamaya başlamıştı.</p>

  <p>Ev, hangi ölçüye vurursanız vurun, epeyce büyük bir evdi, fakat adam her zaman kırsal alanda bir evi olsun istemişti. Sonunda bir tane alma imkanı doğduğu zaman ve sahip olacağını umduğundan çok daha fazla parası olduğunu anlayınca, büyük ve eski bir papaz evi satın almış, yedi yatak odası ile dört dönümlük nemli Canbridgeshire toprağı olduğu halde, ona kır evi adını vermişti. Bu davranışı, gerçekten kır evleri olan kimselerin sevgisini kazanmasında pek yardımcı olmamıştı. Zaten Gordon Way’in derdi insanların sevgisini kazanmak olsaydı, adam Gordon Way olmazdı.</p>

  <p>Şüphesiz, artık Gordon Way değildi. Gordon Way’in hortlağıydı.</p>

  <p>Cebinde ise, Gordon Way’ın anahtarlarının hayaletleri bulunuyordu.</p>

  <p>Bu durumu kavrayınca, bir an için görülmeyen ayak izlerinde durakladı. Duvarların içinden geçmek fikri açıkça midesini bulandırıyordu. Bütün gece boyunca bunu yapmaktan kendini alıkoymaya çalışmıştı. Bunun yerine, dokunduğu her şeyi kullanabilmek için tutup kavramaya ve böylece kendisini bir cisim haline koymaya uğraşmıştı. Evine, kendi evine, ön kapıyı açmak ve içeriye bir mülk sahibi edasıyla girmek dışında başka bir yolla girmesi onu büyük bir üzüntüye atacaktı.</p>

  <p>Evi dikkatle süzerken, keşke ev Viktorya döneminin bu kadar aşırı bir gotik örneği olmasaydı, ay ışığı onun dar üçgen pencerelerinde ve tehdit edici taretlerinde bu kadar ürpertici bir şekilde yansımasaydı, diye düşündü .Evi satın aldığı zaman, onun sanki hortaklı bir ev gibi göründüğü konusunda aptalca şakalar yapmıştı. Bir gün bu şakanın gerçekleşeceği - veya bunun kimin tarafından yapılacağı - aklına bile gelmemişti.</p>

  <p>Papaz evinden daha yaşlı olan porsuk ağaçlarının ürkütücü şekilleri yolun iki yanına sıralanmıştı. Gordon, araba yolundan sessizce yürürken ruhunun derinliklerini bir ürperti kapladı. Herhangi bir kimsenin, böylesi bir gecede, böylesi bir araba yolunda, kendisi gibi bir şeyle karşılaşabilir endişesiyle yürümekten korkabileceği düşüncesi, ürkütücü bir düşünceydi.</p>

  <p>Sol tarafındaki porsuk ağaçlarının ardında, eski kilisenin karanlık görüntüsü yer alıyordu. Bina yıkılmaya yüz tutmuş bir durumdaydı ve komşu köylerdeki diğer kiliselerle birlikte sadece nöbetleşe olarak kullanılıyordu. Öyle durumlarda dini törenler, oraya bisikletle gelmiş olduğu için her zaman nefes nefese olan ve geldiği zaman onu bekleyenlerin sayısının azlığı yüzünden morali bozulan bir papaz tarafından yönetiliyordu. Ay, kilise çan kulesinin arkasında, soğuk bakışlarıyla asılı kalmıştı.</p>

  <p>Evin yakınlarındaki çalıların arasında sanki kımıldayan bir şekil ansızın gözüne çarptı. Fakat kendi kendine, ölü olmanın yarattığı gerginlikle hayal gördüğünü söyledi. Artık korkabileceği ne kalmıştı?</p>

  <p>Gordon Way’ın hortağı, papaz evinin köşesini döndü ve sarmaşıkla örtülmüş karanlık sundurmanın derinliklerindeki ön kapıya doğru yürüyüşünü sürdürdü. Evden ışık gelmekte olduğunu görünce şaşırdı. Elektrik ışığının yanı sıra şöminenin titrek alevi de görülüyordu.</p>

  <p>Bu gece için beklenmekte olduğunu - şüphesiz şu andaki durumda değil -kavraması için birkaç saniye geçmesi gerekti. Yaşlı hizmetçisi Bayan Bennett yatağını hazırlamak, ateşi yakmak ve onun için hafif bir akşam yemeği hazırlamak için daha önceden gelmiş olmalıydı.</p>

  <p>İçeriye girdiği zaman sabırsız bir şekilde onu kapatabilsin diye televizyon da çalışır durumda olmalıydı.</p>

  <p>Yürürken çakıllar ayaklarının altında çıtırdamıyordu. Kapıyı açmayı başaramayacağını bildiği halde, ilk önce onu açıp açamayacağını bir denemek istiyordu. Ancak ondan sonra sundurmanın gölgelerinde gizlenmiş olarak gözlerini kapayacak ve utanç duyulacak bir şekilde kapının içinden geçip eve girecekti. Basamakları çıkıp kapıya yaklaştı ve durdu.</p>

  <p>Kapı açıktı.</p>

  <p>Sadece bir-iki santimlik bir aralık vardı, fakat kapı açıktı. Ruhu bu beklenmedik ürkütücü olay ile sarsıldı. Kapı nasıl açık olabilirdi? Bayan Bennett her zaman bu gibi şeylere çok dikkat ederdi. Bir an için kararsız kaldı ve sonra güçlükle kapıyı itti. Elinden geldiğince ona dayandı ve kapı yavaş yavaş ve isteksizce, menteşelerin homurtulu itirazlarıyla açıldı. İçeriye girdi ve taş döşemeli koridorda kayarak yürüdü. Karanlık bir yerlere doğru çıkan geniş bir merdiven vardı, fakat koridora açılan bütün kapılar kapalıydı.</p>

  <p>En yakındaki kapı, içinde şöminenin yandığı oturma odasına aitti ve Gordon içerden bir sinemaya ait araba takip sahnesinin kısılmış sesini duyabiliyordu. Parlak pirinç tokmakla bir-iki dakika boş yere mücadele ettikten sonra utanç verici bir yenilgiyi kabul etmek zorunda kaldı ve ani bir öfkeyle kendisini kapıya doğru fırlattı ve onun içinden geçti.</p>

  <p>Oturma odasında hoş bir yuva sıcaklığı vardı. İçeriye şiddetle daldığı için kendini durduramadı, üzerinde kalın dilimli sandviçlerle içinde sıcak kahve olan bir termos şişesinin durduğu küçük bir sehpanın, kabarık büyük bir koltuğun, şöminede yanan ateşin, kalın tuğla duvarın içinden geçerek yan taraftaki soğuk ve karanlık yemek odasına kadar sürüklendi.</p>

  <p>Yemek odasıyla oturma odasını birbirine bağlayan kapı da kapalıydı. Gordon kapıyı hissetmeyen parmaklarla elledi ve sonra kaçınılmaza boyun eğerek kendini topladı, sakin ve yumuşak bir şekilde, ilk defa odunun içindeki zengin zerrelerinde farkına vararak kapının içinden geçip yeniden oturma odasına döndü.</p>

  <p>Odanın sıcak ve rahat havası sanki Gordon’a dayanılmaz gelmeye başlamıştı, bir yere oturamadan sıkıntılı bir şekilde oradan oraya dolaştı. Ateşin sıcak canlılığı</p>

  <p>Hortlaklar bütün gece ne yaparlar, diye düşündü.</p>

  <p>Tedirgin bir şekilde oturdu ve televizyonu izledi. Fakat kısa zaman sonra araba takibi sakin bir sonuca vardı ve onun yerinde kapatmayı başaramadığı gri renkli bir karlanma ve beyaz bir gürültü başladı.</p>

  <p>Koltuğun çok derine dalmış olduğunu anladı ve kendini çekip kaldırırken kendisiyle koltuk zerreleri arasında bir karışıklık oldu. Bir masanın ortasında ayakta durarak kendisini eğlendirmeye çalıştı, fakat bu, derin bir umutsuzluktan daha kötü bir durum acımasızca düşmekte olan ruhsal durumunu düzeltmekte pek fazla bir işe yaramadı.</p>

  <p>Belki uyuyabilirdi.</p>

  <p>Belki.</p>

  <p>Yorgunluk hissetmiyordu, ne de uykusu gelmiş gibi bir hali vardı, tek istediği ortadan kaybolup gitmekti. Kapalı kapıdan karanlık koridora geçti. Burada geniş ağır basamaklar üst kattaki soğuk karanlık odalara çıkıyordu.</p>

  <p>Boş yere olduğunu bile bile bunları çıktı.</p>

  <p>Bunun bir anlamı olmadığını biliyordu. Eğer bir yatak odasının kapısını açamazsınız, o odadaki yatakta da uyuyamazsınız. Kapının içinden geçti ve kendini yatağa doğru kaldırdı. Hissedemese bile yatağın soğuk olduğunu biliyordu. Açık gözler ve boş bakışlarla artık uykunun ne olduğunu veya nasıl uyunduğunu hatırlayamadan orada yatarken, sanki onu yanlız bırakamayan ay adamın üzerini tamamıyla örttü.</p>

  <p>İçinde bir boşluk korkusu vardı, sonsuza kadar sabahın saat dördünde uyanık olarak yatmak korkusu vardı.</p>

  <p>Gidebileceği bir yer yoktu, oraya gittiği zaman yapabileceği bir şey yoktu, gidip uyandırabileceği - onu görünce dehşete düşmeyecek - hiç kimse yoktu.</p>

  <p>En kötü anını yolda giderken Richard’ı, arabanın ön camında Richard’ın donmuş kalmış beyaz yüzünü, görmüş olduğu zaman yaşamıştı. Yeniden adamın yüzünü ve onun yanında duran soluk şekli gözlerinin önüne getirdi.</p>

  <p>Zihninin gerisinde bütün bu olanların geçici bir sorun olduğunu söyleyen bir parça sıcaklıktan onu çekip alan şey bu olmuştu. Gece saatlerinde olay korkunç görülüyordu, fakat sabahleyin insanları görebileceği ve işleri düzene koyabileceği zaman her şey yoluna girecekti. O anın hatırasını hafızasında yokladı ve gitmesine izin vermedi.</p>

  <p>Richard’ı görmüştü ve Richard’ın da kendisini gördüğünü biliyordu.</p>

  <p>İşler düzelmeyecekti.</p>

  <p>Gece vakti kendini bu kadar kötü hissettiği zaman, genellikle buzdolabında ne var diye bakmak için aşağı kata inerdi, şimdi de aynı şeyi yaptı. Orası ay ışığıyla aydınlanmış bu yatak odasından daha iç açıcı olacaktı. Geceyi mutfakta dolaşarak geçirecekti.</p>

  <p>Tırabzanların üzerinden - kısmen de içinden - kaydı, bir an bile düşünmeden mutfak kapısından daldı ve sonra beş dakika boyunca elektrik ışığını açabilmek için bütün dikkatini ve enerjisini harcadı.</p>

  <p>Bunu yapabilince kendisini büyük bir başarı kazanmış gibi hissetti ve olayı bir bira ile kutlamak istedi.</p>

  <p>Birkaç dakika boyunca, bir bira kutusunu durmadan oynayıp düşürdükten sonra, bu işten vazgeçti. Bir madeni halkayı nasıl açacağı konusunda hiçbir fikri yoktu ve bunu yanında kutunun içindeki şey iyicene sarsılmıştı - üstelik kutuyu açabilse bile, içindekiyle ne yapacaktı ki?</p>

  <p>İçkiyi içinde tutabilecek bir vücudu yoktu. Kutuyu elinden fırlatıp attı ve o da bir dolabın altına yuvarlandı.</p>

  <p>Kendisiyle ilgili bir şeyin farkına varmaya başlamıştı, cisimleri kavrama yeteneği, tıpkı görünebilirliği gibi, yavaş bir ritimle artıp azalıyordu.</p>

  <p>Bununla birlikte, ritimde bir düzensizlik vardı veya belki bazen etkisi daha çok belirgin oluyordu. Bu da daha yavaş bir ritimle değişiklik gösteriyor gibiydi. O anda gücünün artmakta olduğunu hissetti.</p>

  <p>Dolapları açtı, çatal ve bıçağı yere dökerek çekmeceleri çıkardı. Mutfak robotunu bir-iki saniye çalıştı, elektrik kahve öğütücüsünü çalıştırmayı başaramadan devirdi, gaz ocağın düğmesini çevirdi, fakat yakamadı, bir ekmek bıçağıyla bir ekmek somununu perişan etti. Ekmek parçalarını ağzına tıkmaya çalıştı, fakat bunlar ağzından yere döküldü. Bir fare ortaya çıktı, fakat tüyleri korkudan kabarmış bir halde odadan dışarıya kaçtı.</p>

  <p>Sonunda Gordon durdu ve mutfak masasının üzerine oturdu, duygusal olarak yorulmuştu, fakat fiziksel olarak bir şey hissetmiyordu.</p>

  <p>İnsanlar onun ölümü karşısında nasıl davranacaklardı?</p>

  <p>Onun ölmüş olmasından en çok kim üzülecekti?</p>

  <p>Bir zaman için insanlar bir şok yaşayacak, sonra üzülecek, sonra duruma alışacaklardı, insanlar hayatlarını o olmadan sürdürürlerken, kendisi solgun bir anıya dönüşecekti. İnsanlar onun herkesin gittiği yer neresiyse oraya gitmiş olduğunu düşüneceklerdi. Bu, onu en dehşete düşüren düşünceydi.</p>

  <p>Bir yere gitmemişti. Hâlâ buradaydı.</p>

  <p>Tokmağı çok sert olduğu için bir türlü açamadığı ve canını sıkan bir dolabın karşısında oturuyordu. Zorlukla bir domates konservesi kutusu yakaladı ve büyük dolabı gidip kutuyla tokmağa vurdu. Kapı ardına kadar açıldı ve içinden kendi vücudu, ortadan kayıp olan kanlar içindeki kendi vücudu, dehşet verici bir şekilde dışarıya düştü.</p>

  <p>Gordon, o ana kadar bir hortlağın bayılmasının mümkün olabileceğini bilmiyordu.</p>

  <p>O anda bunun farkına vardı ve bayıldı.</p>

  <p>Birkaç saat sonra gaz ocağının patlarken çıkardığı sesle kendine geldi.</p>

  <p><br /></p>

  <h3 id="uwBNOWrBKtpYd7irepq5Bs4" style="text-align: center;"><span style="font-weight:bold;">XVI</span></h3>

  <p><br /></p>

  <p>Richard ertesi sabah iki kere uyandı.</p>

  <p>İlk seferinde bir hata yapmış olduğunu düşündü ve birkaç dakika daha uyumak için yatağında döndü. İkinci seferinde bir önceki gecenin olaylarını hatırlayınca bir sıçramayla doğruldu.</p>

  <p>Aşağı kata indi. Sinirli ve huzursuz bir kahvaltı yaptı. Ekmeği yaktı, kahveyi döktü ve bir gün önce biraz daha marmelat almak niyetinde olduğu halde bunu yapmamış olduğunu gördü. Kamını doyurmak için yaptığı yetersiz çabaları gözden geçirdikten sonra, bir gece önce olup bitenleri bağışlatmak amacıyla Susan’ı iyi bir yemeğe götürebilmek için, belki hiç olmazsa bu gece kendisine bir zaman ayırabileceğini düşündü.</p>

  <p>Eğer onu gelmeye razı edebilirse.</p>

  <p>Gordon’un uzun uzun övdüğü ve denemeleri için tavsiye ettiği bir lokanta vardı. Gordon lokantalardan iyi anlardı - vaktinin önemli bir kısmını oralarda geçirdiği söylenebilirdi. Richard oturup birkaç dakika bir kalemle dişlerine vurdu. Sonra çalışma odasına gitti ve bir yığın bilgisayar dergisinin altından bir telefon rehberini güçlükle çekip çıkardı.</p>

  <p>L’Esprit d’Escalier.</p>

  <p>Lokantaya telefon etti ve bir masa ayırtmaya çalıştı, fakat bunu ne zaman için istediğini söyleyince, bu isteği biraz alaycı bir şekilde karşılandı.</p>

  <p>“Ah, hayır, mösyö,” dedi baş garson. “Bunun imkansız olduğunu söylemekten dolayı üzgünüm. Şu sırada en azından üç hafta önce yer ayırtmak gerekiyor. Pardon, mösyö.”</p>

  <p>Richard, üç hafta sonra ne yapacaklarını gerçekten bilen insanların olmasına hayret ederek baş garsona teşekkür etti ve telefonu kapadı. O halde belki bir pizzacı. Bu düşünce o tutamadığı randevuyu aklına getirdi. Bir an sonra merakına yenildi ve yeniden telefon rehberine uzandı.</p>

  <p>Gentleman…</p>

  <p>Gentles…</p>

  <p>Gentry.</p>

  <p>Gently adında kimse yoktu. Tek bir kişi bile. Diğer telefon rehberlerini de, temizlikçi kadının henüz anlayamadığı nedenler yüzünden sürekli olarak attığı baş harfi S-Z arasında olan harflerle başlayan adların yer aldığı rehber dışında, buldu.</p>

  <p>Cjelli veya ona benzer bir ad yoktu. Jently, Dgently, Djently, Dzently veya uzaktan yakından buna benzer bir ad da yoktu. Tjenly, Tsentli veya Tzentli olabilir mi düşündü ve danışmaya sordu, fakat bunlar da yoktu. Yeniden oturup kalemiyle dişlerine vurmaya başladı ve bilgisayarının ekranında yavaş yavaş dönmekte olan kanepesini seyretti.</p>

  <p>Reg’in bundan sadece saatler önce Dirk’i bu kadar acil bir şekilde sormuş olması çok garip bir şeydi.</p>

  <p>Eğer gerçekten birisini bulmak isterseniz, bu işe nereden başlardınız ve ne yapardınız? &nbsp;&nbsp;&nbsp;</p>

  <p>Polise telefon etmeye çalıştı, fakat onları da bulamadı. Eh! Elinden gelen şey buydu. Şu an için, bir özel detektif tutma dışında, yapabileceği her şeyi yapmıştı. Vaktini ve parasını harcamak için daha iyi yerler vardı.</p>

  <p>Nasıl olsa, her birkaç yılda olduğu gibi, Dirk’le bir yerlerde yeniden karşılaşırdı. &nbsp;&nbsp;</p>

  <p>Zaten özel detektif denilen insanların gerçekten var olduğuna inanmakta güçlük çekiyordu.</p>

  <p>Ne çeşit insanlardı bunlar? Neye benzerlerdi? Nerede iş görürlerdi?</p>

  <p>Eğer özel bir detektif iseniz, ne çeşit bir kravat takardınız? Bu, herhalde, tam da insanların özel detektiflerin takmayacağını sandığı cinsten bir kravat olmak zorundaydı. Yataktan kalktığınız zaman, böylesine bir sorunu çözmek zorunda kaldığınızı bir düşünün.</p>

  <p>Sadece merak yüzünden ve bunu yapmazsa ANTHEM kodlamasına başlayacağından, kendisini Sarı Sayfaları çevirirken buldu.</p>

  <p>Özel Detektifler - bak Detektiflik Büroları.</p>

  <p>Bu kelimeler böylesi ciddi ve sistemli bir ortamda biraz tuhaf kaçıyordu. Rehberin sayfalarını tersten çevirmiye başladı: Kuru Temizleyiciler, Köpek besleyicileri,</p>

  <p>Diş Teknisiyenleri, Detektiflik Büroları…</p>

  <p>O anda telefon çaldı ve Richard onu biraz sertçe yanıtladı. Yaptığı işin kesilmesini sevmezdi.</p>

  <p>“Bir sorun mu var, Richard?”</p>

  <p>“Oh, selam, Kate, kusura bakma, hayır. Sadece… aklım başka bir yerdeydi.”</p>

  <p>Kate Anselm, WayForward Teknolojinin bir başka yıldız programcısıydı. Kız uzun vadeli bir Yapay Zekâ projesi üzerinde çalışıyordu. Böylesi bir şey, onun bu konuda söylediklerini dinlemeden önce, saçma bir hayal gibi görünüyordu. Gordon, kızın bu konuda konuşmasını düzenli bir şekilde dinlemek ihtiyacındaydı. Bunun nedeni, kısmen adamın harcanan para yüzünden endişe duyması, kısmen de Gordon’un Kate’in konuşmasını dinlemeyi sevmesiydi.</p>

  <p>“Seni rahatsız etmek istemezdim,” dedi kız. “Sorun şu ki, Gordon’a ulaşmaya çalışıyorum, fakat ulaşamıyorum. Ne Londra’daki evinden, ne kır evinden, ne otomobilinden, ne de cep telefonundan bir yanıt gelmiyor. Bu, Gordon gibi bağlantı kurma saplantısı olan birisi için biraz tuhaf bir şey. Onun izolasyon tankına da bir telefon koydurduğunu duydun mu? Gerçekten.”</p>

  <p>“Onunla dünden beri konuşmadım,” dedi Richard. Ansızın Susan’ın kayıt cihazından almış olduğu kaseti hatırladı ve inşallah orada tavşanlar hakkındaki deli saçmalıklarının dışında daha önemli bir şey yoktu. “Kır evine gideceğini biliyorum. Ee, şu anda nerede olduğunu bilmiyorum. Şeyi de aradın mı?” dedi Richard. Daha başka nereyi araması gerektiğini bilmiyordu. “Ee, aman Tanrım.”</p>

  <p>“Richard?”</p>

  <p>“Ne kadar olağanüstü…”</p>

  <p>“Richard, ne oldu?”</p>

  <p>“Hiçbir şey, Kate. Ee, tam şu anda çok hayret verici bir şey okudum.”</p>

  <p>“Öyle mi? Okuduğun şey ne?”</p>

  <p>“Ee, telefon rehberi, aslında…”</p>

  <p>“Sahi mi? Hemen gidip bir tane de ben almalıyım. Film hakları satılmış mı?”</p>

  <p>“Bak, Kate, özür dilerim. Seni sonra arayabilir miyim? Gordon’un şu anda nerede olduğunu bilmiyorum ve-”</p>

  <p>“Dert değil. Bir sonraki sayfayı çevirmeyi beklemenin nasıl bir şey olduğunu iyi bilirim. Her zaman seni en son sayfaya kadar merakta bırakırlar, öyle değil mi? O işi Zbigniew yapmış olmalı. Sana iyi bir hafta sonu dilerim.” Kız telefonu kapadı.</p>

  <p>Richard da kapadı ve oturup önünde açık duran San Sayfalarda çerçeve içine alınmış reklama bakmayı sürdürdü.</p>

  <p><br /></p>

  <p style="text-align: center;">DİRK GENTLY’NİN</p>

  <p style="text-align: center;"></p>

  <p style="text-align: center;">BÜTÜNSEL DETEKTİFLİK BÜROSU</p>

  <p style="text-align: center;"></p>

  <p style="text-align: center;">Biz bir suçu BÜTÜNSEL çözeriz.</p>

  <p style="text-align: center;">Biz bir kişiyi BÜTÜNSEL buluruz.</p>

  <p style="text-align: center;">Sorununuza BÜTÜNSEL bir çözüm bulmak için</p>

  <p style="text-align: center;"></p>

  <p style="text-align: center;">bugün telefon edin.</p>

  <p style="text-align: center;">(Kayıp kediler ve</p>

  <p style="text-align: center;"></p>

  <p style="text-align: center;">çapraşık boşanma konularında uzmanız)</p>

  <p style="text-align: center;">33a Peckender sokak, Londra K1 01- 354 9112</p>

  <p><br /></p>

  <p>Peckender sokağı, yaya olarak sadece birkaç dakika uzaklıktaydı. Richard adresi bir yere yazdı, paltosunu giydi ve alt kata yöneldi. Kanepeyi acele tarafından bir kere daha incelemek için durdu. Çok belirgin olduğu için gözden kaçan bir nokta olmalı, diye düşündü. Kanepe, uzun ve dar merdivenin hafifçe kıvrıldığı bir yerde takılı kalmıştı. Merdiven, Richard’ın tam altındaki dairenin konumuna karşılık gelen o yerde, bir metre kadar düz bir sahanlıkla kesiliyordu. Bununla birlikte, yaptığı bu inceleme de olaya yeni bir bakış açısı getirmedi. Adam, sonunda kanepenin üzerinden tırmandı ve dış kapıdan çıkıp gitti.</p>

  <p>Islington’da bir tuğlayı fırlatıp attığınız zaman, üç adet antika satan dükkana, bir emlakçıya ve bir kitapçı dükkanına isabet ettirmemeniz çok zordur.</p>

  <p>Dükkanlara tam isabet ettiremeseniz bile, onların hafta sonunun bitimine kadar durdurulması mümkün olmayan hırsız alarmlarının çalışmasını sağlarsınız. Bir polis arabası Upper sokağında her zamanki hırsız-polis oyununu oynuyordu ve şiddetli bir frenle tam onu geçip durdu. Richard yolu arabanın arkasından geçti.</p>

  <p>Hava, tam onun sevdiği gibi soğuk ve aydınlıktı. Islington Green’in tepesinden, sarhoşların dayak yediği o yerden, yürüdü. Yanmış olan eski Collins Music Hall’ın yerinden ve Amerikalı turistlerin kazıklandığı Camden Pasajından geçti. Bir müddet antika eserleri inceledi ve Susan’ın seveceğini sandığı, fakat bundan emin olmadığı, bir çift küpeye baktı. Daha sonra kendisinin de onları sevdiğinden pek emin olmadı, kafası karıştı ve bu işten vazgeçti. Bir kitapçı dükkanına girdi ve sırf gözüne iliştiği için aklına esip Coleridge’nin toplu şiirlerini satın aldı.</p>

  <p>Sonra arka sokaklardan, kanalın üzerinden, kanalın kenarındaki toplu konutların yanından ve birkaç tane daha küçük meydandan geçerek sonunda düşündüğünden de uzakta olduğu ortaya çıkan Peckender sokağına vardı.</p>

  <p>Burası öyle bir sokaktı ki, hafta sonları emlakçılar büyük jaguarlarının içinde salyalarını akıtarak burada dolaşırlardı. Sokak, baştan aşağı, kira kontratı bitmiş dükkanlarla, Viktorya döneminden kalma sanayi binalarıyla ve George döneminin sonlarından kalma az sayıda ve harap durumda bir sıra teras eviyle doluydu. Bunların hepsi, kendi yerlerine sağlam ve genç beton bloklar boy atabilsin diye, yıkılmaya can atıyordu. Emlakçılar, aç kurt sürüleri gibi çevrede dolaşıyor, dosyalarını hemen çekmeye hazır bir şekilde, birbirlerini sakınarak süzüyorlardı.</p>

  <p>Sonunda bulduğu 33 Numaralı bina, 37 ile 45 Numaraların arasına sıkışmış, onarım isteyen, fakat diğerlerinden daha kötü bir durumda olmayan bir binaydı.</p>

  <p>Zemin katı toz toprak içinde bir seyahat acentasıydı, camı çatlamıştı ve solmuş BOAC afişleri herhalde şu anda oldukça kıymetli olmalıydı. Dükkanın yanındaki kapı parlak kırmızıya boyanmıştı. Boya işi iyi yapılmamıştı, ama yakın zamanda yapıldığı belliydi. Kapının yanındaki bir düğmenin üzerinde kurşunkalemle düzgün bir şekilde “Dominique, Fransızca dersler, III.</p>

  <p>Kat” yazılmıştı.</p>

  <p>Buna rağmen, kapının en dikkat çekici özelliği tam orta yerine büyük ve parlak bir pirinç tabelanın takılmış olmasıydı. Tabelanın üzerinde “Dirk Gently’nin Bütünsel Detektiflik Bürosu” kelimeleri kazılmıştı.</p>

  <p>Başka bir yazı yoktu. Tabelâ çok yeni görünüyordu -hatta onu kapıya bağlayan vidalar bile hâlâ parlaklıklarını koruyordu.</p>

  <p>Kapı Richard’ın itişiyle açıldı ve adam içeriye bir göz attı.</p>

  <p>Küçük ve küf kokulu bir hol gördü. Holün içinde yukarıya çıkan bir merdivenin dışında pek fazla bir şey yoktu. Holün gerisindeki bir kapı son yıllarda açılmamış olduğu izlenimini veriyordu. Kapının önüne eski madeni raflar, bir akvaryum ve bir bisiklet iskeleti yığılmıştı. Bunların dışındaki her şey, duvarlar, döşeme, merdivenler ve arka kapının görünen yerleri ucuz bir şekilde çekidüzen vermek amacıyla gri renge boyanmıştı, fakat şu anda her yer çizik çizik olmuştu ve tavana yakın bir yerdeki nemli bir lekede mantarlar üremişti.</p>

  <p>Öfkeli sesler duydu ve basamaklara tırmanmaya başladığı sırada, başının üstünde bir yerlerde sürüp giden, birbirinden tamamen ayrı iki ateşli tartışmanın gürültüsünü birbirinden ayırabildi.</p>

  <p>Bunlardan biri, hiç olmazsa yarısı, öfkeli şişman bir adam yağmurluğunun yakasının kaldırarak merdiven basamaklarından paldır küldür indiği sırada ansızın sona erdi. Bu tartışmanın diğer kısmı, yukarılarda bir yerlerde haksızlığa uğramış bir Fransızca seli şeklinde devam ediyordu. Adam, Richard’ın yanından hızla geçerken, “Boş yere paranı harcama, ahbap,” dedi, “muamelesi iyi değil,” ve soğuk sabah havasının içinde kayboldu.</p>

  <p>Öbür tartışma daha kısık bir sesle yapılıyordu. Richard ilk kata ulaştığı zaman bir yerlerde bir kapı çarptı ve tartışma bitti. Adam en yakındaki açık kapıya baktı.</p>

  <p>Burası küçük bir ön odaya açılıyordu. İç odanın kapısı sıkıca kapalıydı. Ucuz bir mavi manto giymiş tombul suratlı genç bir kız masasının çekmecesinden makyaj malzemeleri ve kağıt mendiller çıkarıp onları çantasının içine tıkıştırıyordu.</p>

  <p>“Detektif bürosu burası mı?” diye sordu Richard, ihtiyatlı bir şekilde.</p>

  <p>Kız dudağını ısırıp gözlerini yerden kaldırmadan başıyla onayladı.</p>

  <p>“Bay Gently de içerde mi?”</p>

  <p>“Belki içerdedir,” dedi kız, saçlarını arkaya savurarak - saçları doğru dürüst savrulmayacak kadar kıvırcıktı -“belki de yoktur. Ben söylecek bir durumda değilim. Onun nerede olduğu beni ilgilendirmez. Nerede olduğu artık bundan sonra tamamen kendisini ilgilendirir.”</p>

  <p>Geride kalmış olan son tırnak cilasını da aldı ve çekmeceyi kapamaya çalıştı. Çekmecede duran kalın bir kitap, onun kapanmasını önlüyordu. Kız yeniden çekmeceyi kapamaya çalıştı, fakat başaramadı. Sonunda kitabı aldı, sayfalarından bir tomar kopardı ve kitabı yerine koydu. Bu sefer çekmeceyi kolayca kapayabildi.</p>

  <p>“Siz onun sekreteri misiniz?” diye sordu Richard.</p>

  <p>“Ben onun eski sekreteriyim ve böyle de kalmak niyetindeyim,” dedi kız, çantasını sertçe kapatarak. “Eğer parasını benim ücretimi vermek yerine pahalı ve aptal pirinç tabelalara harcamak niyetindeyse, keyfi bilir. Fakat ben burada durup bu duruma katlanacak değilim, çok teşekkür ederim. İş için iyiymiş, onu benim pabucuma anlatsın. Telefonlara doğru dürüst bakmak da iş için iyidir ve onun o süslü tabelasının bunu nasıl yapacağını görmek isterdim doğrusu. Şimdi izninizle, dışarıya öfkeli bir çıkış yapmak istiyorum.”</p>

  <p>Richard geriye çekildi ve kız öfkeli bir çıkış yaparak gitti.</p>

  <p>“Cehenneme kadar yolun var,” dedi içerdeki ofisten bir ses. Bir telefon çaldı ve hemen yerinden kaldırıldı.</p>

  <p>“Evet?” diye yanıtladı içerdeki ses, ters bir şekilde. Kız yeniden eşarbını almak için geldi, fakat sabık patronunun duymaması için bunu sessizce yapmıştı. Sonra artık kesinkes gitti.</p>

  <p>“Evet, Dirk Gently’nin Bütünsel Detektif Bürosu. Size nasıl yardım edebiliriz?”</p>

  <p>Üst kattan sel gibi akıp gelen Fransızca kesilmiş ve yerini bir çeşit gergin sessizlik almıştı.</p>

  <p>“Evet, doğru, Bayan Sunderland, çapraşık boşanmalar bizim uzman olduğumuz bir konudur,” dedi içerideki ses.</p>

  <p>Bir sessizlik oldu.</p>

  <p>“Evet, teşekkür ederim, Bayan Sunderland, o kadar çapraşık olanlar değil.“Telefon kapandı, hemen yeniden çalmaya başladı.</p>

  <p>Richard, küçük ve sevimsiz ön odayı inceledi. İçinde pek fazla bir şey yoktu. Suntadan yapılmış üstü kaplama eski bir masa, gri renkli eski bir dosya dolabı ve koyu yeşil renkli teneke bir çöp kutusu. Duvarda bir Duran Duran afişi vardı, bunun üzerine birisi kalın kırmızı bir keçe kalemle, “Bunu lütfen indir” diye yazmıştı.</p>

  <p>Bu yazının altına başka birisi, “Hayır,” diye yazmıştı.</p>

  <p>Bu yazının altına ilk yazıyı yazan kişi yeniden, “Bunu indirmen için ısrar ediyorum,” diye yazmıştı.</p>

  <p>Bunun altına ikinci yazıyı yazan kişi, “İndirmeyeceğim,” diye yazmıştı.</p>

  <p>Bunun altında - “Kovuldun.”</p>

  <p>Bunun altında - “İyi!”</p>

  <p>Tartışma burada bitmiş gibi görünüyordu.</p>

  <p>Richard iç kapıya vurdu, fakat bir yanıt alamadı. İçerdeki ses konuşmasına sürdürüyordu, “Bana bunu sorduğunuza çok memnun oldum, Bayan Rawlinson. ‘Bütünsel’ kelimesi, burada ele aldığımız bütün şeylerin birbirleriyle temelden bağlantısı olduğuna olan inancımı göstermektedir. Ben, parmak izi pudrası, ceplerin içindeki toz parçaları veya aptal ayak izleri gibi şeylerle uğraşmam. Ben, her sorunun çözümünü bütünün örüntüsü ve ağı içinde bulunabileceğini düşünürüm. Nedenler ve sonuçlar arasındaki ilişkiler, fiziksel dünyayı kaba ve yüzeysel olarak kavrayan bizlerin doğal olarak sandığımızdan çok daha derin ve karışıktır, Bayan Rawlinson.</p>

  <p>“Size bir örnek vereyim. Eğer bir akupunkturcuya diş ağrısı şikayetiyle giderseniz, o sizin kalçanıza bir iğne batırır. Bunu niçin yaptığını biliyor musunuz, Bayan Rawlinson?</p>

  <p>“Hayır, ben de bilmiyorum, Bayan Rawlinson, fakat öğrenmek niyetindeyiz. Sizinle konuşmak bir zevkti, Bayan Rawlinson. Güle güle.”</p>

  <p>Tam telefonu yerine koyarken, ötekisi çalmaya başladı.</p>

  <p>Richard kapıyı aralayıp içeriye baktı.</p>

  <p>Aynı Svlad, veya Dirk, Cjelli’ydi. Bel kısmında biraz kalınlaşma, gözlerinde ve boynunda biraz sarkma ve kızarma vardı. Fakat esas olarak Richard’ın çok canlı bir şekilde hatırladığı yüz aynı kalmıştı - Adam, sekiz yıl önce dudaklarında kederli bir gülümsemeyle Cambridgeshire polisinin devriye arabalarından birisine bindiği zamandan bu yana pek fazla değişmemişti.</p>

  <p>Dirk, açık kahve renginde eski ve kalın bir takım elbise giymişti. Giysi, sanki daha iyi günler görmüş olduğu uzak bir geçmişte, sadece diken kesme işlerinde kullanılmışa benziyordu. Takım elbisesiyle hiçbir şekilde uyum sağlamayan kırmızı damalı bir gömlek ve her ikisiyle de konuşmayı reddeden yeşil çizgili bir kravat takmıştı. Bundan başka kalın madeni çerçeveli gözlükleri vardı, belki bu, kısmen de olsa, giyim zevkini açıklıyordu.</p>

  <p>“Ah, Bayan Bluthall, sesinizi duymak ne kadar hoş,” diyordu adam, “Küçük Hanım Tiddles’in ölüm haberine çok üzüldüm. Gerçekten çok üzücü bir haber. Fakat yine de, yine de… Karanlık kederin sizin sevgili kedinizin artık bundan sonra hep içinde yaşayacağı o aydınlığı bizden gizlemesine izin mi vermeliyiz?</p>

  <p>“Bence, hayır. Dinleyin. Sanırım şu anda bile Küçük Hanım Tiddles’in miyavlamasını işitiyorum. Halinden memnun olduğunu ve huzur içinde olduğunu söylüyor. Eğer faturalarınızı öderseniz, daha çok huzur içinde olacağını söylüyor. Bu size bir şey hatırlattı mı, Bayan Bluthall? Şimdi aklıma geldi de söylüyorum, sanırım ben de size üç ay kadar önce bir tane yollamıştım. Onun sonsuz huzurunu bozan şey bu olabilir mi acaba?”</p>

  <p>Dirk, çevik bir el hareketiyle Richard’ı yanına çağırdı ve sonra elinin uzanamadığı bir yerde duran buruşmuş bir Fransız sigarası paketini geçirmesi için ona işaret etti.</p>

  <p>“O halde pazar akşamı, Bayan Bluthall, pazar akşamı sekiz buçukta. Adresi biliyorsunuz. Evet, eminim Küçük Hanım Tiddles gelecek ve eminim sizin çek defteriniz de öyle yapacak. O zamana kadar, Bayan Bluthall, hoşça kalın.”</p>

  <p>Bayan Bluthall’dan kurtulur kurtulmaz, öteki telefon çaldı. Bir taraftan ezilmiş sigarasını yakarken, diğer eliyle telefonu yakaladı.</p>

  <p>“Ah, Bayan Sauskind,” dedi kendisini arayana, “Benim en eski ve demeliyim ki en değerli müşterim. İyi günler, Bayan Sauskind, iyi günler. Ne yazık ki, genç Roderick’ten henüz bir iz bulunamadı korkarım, ama araştırma hızla ilerliyor, son aşamalara geldiğimize eminim. Bu günden sonraki birkaç gün içinde, genç haylazı tatlı tatlı miyavlar bir halde, bir daha ayrı kalmayacağınız bir şekilde, kollarınıza teslim edebileceğimizden çok umutluyum, ah evet, fatura, onu alıp almadığınızı merak ediyordum.”</p>

  <p>Dirk’in ezilmiş sigarası içilemiyecek kadar ezilmişti, bu yüzden adam telefonu omuzuna astı ve paketin içini bir başkasını bulmak için araştırdı, fakat paket boştu.</p>

  <p>Dirk, masanın üstünde bir parça kağıt ve bir kurşun kalem parçası için arandı, bir not yazıp onu Richard’a geçirdi.</p>

  <p>“Evet, Bayan Sauskind,” dedi telefona, “çok büyük bir dikkatle dinliyorum.”</p>

  <p>Notta şöyle yazıyordu: “Sekretere söyle sigara alsın.”</p>

  <p>“Evet,” dedi Dirk telefonla konuşmaya devam ederek, “yedi yıllık tanışıklığımız sırasında size açıklamaya çalıştığım gibi, Bayan Sauskind, ben bu konuda mekanik kuantum görüşünü tercih ediyorum. Benim teorime göre sizin kediniz kayıp değil, sadece onun dalga şeklinde geçici bir zaman için bir bozulma olmuş ve düzeltilmesi gerek. Schrödinger. Plank. Ve işte bunun gibi.”</p>

  <p>Richard notun üzerine, “Sekreterin yok,” diye yazıp kağıdı adama doğru itti.</p>

  <p>Dirk bunun üzerine bir müddet düşündü ve sonra kağıdın üzerine, “Kahretsin,” diye yazıp kağıdı Richard’a doğru itti.</p>

  <p>“Kabul ediyorum, Bayan Sauskind,” diye sürdürdü Dirk, neşeli bir sesle,“on dokuz yıl, bir kedinin ulaşabileceği, nasıl diyelim, seçkin bir yaş, fakat Roderick gibi bir kedinin o yaşa ulaşamadığını kabul edebilir miyiz?</p>

  <p>“Şu anda hayatının sonbaharındayken onu kaderiyle baş başa mı bırakacağız? Şu an bizim süregelen araştırmalarımızın desteğine onun en çok ihtiyacı olduğu bir zaman. Şu an gayretlerimizi iki katına çıkarma zamanı ve sizin de izninizle, Bayan Sauskind, benim de yapmak istediğim şey bu. Eğer onun için bu basit şeyi yapmazsanız, bir daha onun yüzüne nasıl bakacaksınız, Bayan Sauskind, bunu bir düşünün.”</p>

  <p>Richard elindeki notla oynadı, kendi kendine omuzlarını silkti, kağıdın üzerine, “Ben gidip alırım,” diye yazdı ve notu bir kere daha Dirk’e geçirdi.</p>

  <p>Dirk itiraz eder gibi başını salladı ve sonra şunları yazdı, “Buna izin veremem, çok zahmet olur.” Richard bunu okur okumaz, Dirk notu geri aldı ve “Sekreterden para al,” kelimelerini ekledi.</p>

  <p>Richard kağıda düşünceli bir şekilde baktı, kalemi aldı ve daha önce yazmış olduğu, “Sekreterin yok,” kısmına bir işaret koydu. Kağıdı masanın üzerinden Richard’a doğru itti. O da kağıda şöyle bir göz attı ve daha önce yazmış olduğu, “Buna izin veremem, çok zahmet olur,” kısmına bir işaret koydu.</p>

  <p>“Belki,” dedi Dirk, Bayan Sauskind’le olan konuşmasını sürdürerek, “faturanın sizin için zorluk çıkaran herhangi bir bölümünü söyleyebilirsiniz. Genel hatlarıyla.”</p>

  <p>Richard odadan dışarıya çıktı.</p>

  <p>Basamaklardan aşağıya koşarak inerken, merdiven boşluğundan yukarıya doğru tedirgin bir şekilde bakan keten ceketli, saçları kısa traş edilmiş umut dolu bir delikanlının yanından geçti.</p>

  <p>“Nasıl bir parça, ahbap?” dedi delikanlı, Richard’a.</p>

  <p>“Muamelesi hayret verici,” diye mırıldandı Richard, “tek kelimeyle hayret verici.”</p>

  <p>Yakınlarda bir gazete satıcısı buldu, Dirk için birkaç paket Disque Blue ile ön yüzünde Gordon Way’in resminin olduğu PERSONAL COMPUTER WORLD dergisinin son sayısını aldı.</p>

  <p>“Zavallı adam, siz ne dersiniz?” dedi gazete satıcısı.</p>

  <p>“Ne? Oh, ee…evet,” dedi Richard. Kendisi de sık sık aynı şeyi düşünürdü, fakat düşüncelerinin bu kadar yaygın bir şekilde paylaşılmasından hayret duymuştu. Bir de GUARDIAN gazetesi aldı, parasını ödedi ve oradan ayrıldı.</p>

  <p>Richard döndüğü zaman, Dirk ayakları masanın üstünde hala telefon konuşmasını sürdürüyordu. Görüşmesinde bir rahatlama havasına girdiği açıkça belliydi.</p>

  <p>“Evet, Bahama adalarında masraflar, yani, masraflıydı, Bayan Sauskind, zaten masrafların adeti böyledir. Adını da buradan alır.” Kendisine uzatılan sigaraları aldı, sadece iki paket olduğunu görünce sanki hayal kırıklığına uğradı, fakat Richard’ın ona yapmış olduğu iyiliğe teşekkür ettiğini göstermek ister gibi bir an için kaşlarını kaldırdı ve eliyle oturması için ona bir iskemleyi gösterdi.</p>

  <p>Kısmen Fransızca olarak sürdürülen tartışmanın sesleri üst kattan geliyordu.</p>

  <p>“Şüphesiz size Bahama seyahatinin niçin bu kadar önemli olduğunu yeniden açıklayacağım,” dedi Dirk, yatıştırmak istercesine. “Hiç bir şey bana daha büyük bir zevk vermez. Bildiğiniz gibi, Bayan Sauskind, ben bütün şeylerin temelde birbirleriyle bağlantılı olduğuna inanıyorum. Buna ek olarak, bütün şeylerin birbirleriyle olan bağlantılarının vektörlerini çizdim ve üçgenleştirdim ve onları Bermuda’daki bir plaja kadar izledim. Bu yüzden araştırmalarım sırasında zaman zaman orayı ziyaret etmek benim için gerekli oluyor. Keşke öyle olmasaydı, ne kadar üzücü ki, hem güneşe, hem de rom punçlarına karşı alerjim var, fakat hepimizin katlanmak zorunda kaldığımız acılar vardır, öyle değil mi, Bayan Sauskind?”</p>

  <p>Sanki telefonda bir gürültü koptu.</p>

  <p>“Beni üzüyorsunuz, Bayan Sauskind. Keşke sizin şüpheciliğinizin teşvik edici ve güç verici bir tarafı olduğunu söyleyebilseydim, fakat çok istememe rağmen bunu yapmam imkansız. Sözleriniz moralimi bozdu, Bayan Sauskind, tam anlamıyla bozdu. Faturada bununla ilgili bir madde olacak. Bir bakayım.”</p>

  <p>Yakınında duran karbon kopyası ince bir kağıdı eline aldı.</p>

  <p>‘“Bütün şeylerin birbirleriyle olan bağlantısını bulmak ve üçgenleştirmek, yüz elli sterlin.’ Bunu halletmiştik.”</p>

  <p>“Adı geçeni Bahama adalarındaki plajda izlemek, yol parası ve otel masrafları’. Sadece bin beş yüz sterlin. Şüphesiz, otel üzüntü verecek derecede gösterişsizdi.</p>

  <p>“Ah evet, işte burada, ‘Müşterilerin moral bozucu şüpheciliğiyle mücadele etmek, içki’ masrafı - üç yüz yirmi yedi sterlin, elli peni.’</p>

  <p>“Keşke böyle masraflar yapmak zorunda kalmasam, sevgili Bayan Sauskind, keşke bunu yapmam gerektiren durumlar sürekli olarak ortaya çıkmasa. Yöntemlerime inanılmaması sadece işimi daha güçleştiriyor, Bayan Sauskind ve böylece, üzgünüm ama, faturayı daha yüksek yapıyor.”</p>

  <p>Üst kattaki tartışma gittikçe daha çok ateşleniyordu. Fransızca konuşan ses, sanki her an bir isteri nöbeti geçirecek gibiydi.</p>

  <p>“Onu ben de kabul ediyorum, Bayan Sauskind” diye sürdürdü Dirk, “araştırmanın maliyeti ilk baştaki tahminden biraz ayrıldı, fakat siz de kabul edeceksiniz ki, yedi yıl süren bir iş, bir öğleden sonra yapılabilecek olandan açıkça daha güçtür ve bu yüzden karşılığı da daha yüksek olmalıdır. Ben, işin şu an kadar ne kadar güç göründüğüne bakıp, işin ne kadar güç olduğuna dair tahminlerimde durmadan değişiklik yapmak zorunda kalıyorum.”</p>
</body>
</html>
