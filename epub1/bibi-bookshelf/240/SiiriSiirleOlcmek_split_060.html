<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>SiiriSiirleOlcmek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="ortabaslik" id="calibre_toc_58">Sedat Simavi Vakfı Edebiyat Ödülü</h2>
				<p class="ortabaslik1">Edip Cansever 27 Yıldır “Şiir Dünyası” İçinde...</p>
				<p class="ortabaslik1"><br class="chapter"/>
			    Uğur Cebeci</p>
				<p class="normal">Ve Edip Cansever yine heyecanlı bir bekleyiş içinde... Son kitabı Bezik Oynayan Kadınlar’ı bekliyor... Umutla umutsuzluk, mutlulukla mutsuzluk, gelecekle şimdi, Edip Cansever’in şiirinde birlikte yer aldılar. Birlikte kılıç kuşandılar, birlikte kavga ettiler. Birlikte karnavallarda dansa gittiler. Düşman sözcükler, Edip Cansever’in şiirinde dostluklarını ilan ettiler. Ama gizli kavgalarını da sürdürdüler.</p>
				<p class="normal">Ya şair Edip Cansever ne yaptı? O, şiirinde akıl almaz bir ustalıkla arabuluculuğunu sürdürdü. Ve sözcükleri götürmek istediği yere, insanın dramına götürdü. Orada Edip Cansever büyüdü, şiiri şarkı gibi dudaklara, düşündürücülüğü ile beyinlere döküldü.</p>
				<p class="normal">1981 Sedat Simavi Edebiyat Ödülü’nü kazanan ünlü şairimiz şiir dolu 27 yılını Yeniden yaşıyordu. Yeniden, onun 27 yıl boyunca kimi zaman evinde, kimi zaman Kapalıçarşı’daki antikacı dükkânının asma katında yazdıklarını topladığı eserlerinin adıydı. Bugüne dek 13 şiir kitabı hazırlayan, Yeditepe ve Türk Dil Kurumu Şiir Ödüllerini kazanan Edip Cansever şiir dolu yıllarının öyküsünü şöyle anlatıyor:</p>
				<p class="normal">— İstanbul Erkek Lisesi’nde iken ciddi şiir yazma isteği ile bu serüvene başladım. Serüven diyorum, çünkü gençlikte bazı şeyler ya olur, ya da olmaz. Olursa gidilir, ardından koşulur, olmazsa dönülür. 1945 yılıydı. İstanbul dergisinden çağırdılar. Gittim. Bu gidişle şiir yaşamım başlamıştı. Genç şairlerle birlikte olmaya başladım. Ama şiire bilinçli girişim 1950-1951 yıllarına rastlar. Bu arada bir süre de Yüksek Ticaret’e devam ettim. Ama hayatımın büyük bölümünü şiir doldurdu. Şiirden başka bir edebiyat türü ile de uğraşmadım. İlk kitabım Dirlik Düzenlik oldu.</p>
				<p class="normal">Şiirin kendisi belki de Edip Cansever. Soluk alışından, soluk aralığına kadar mısralarını oluşturan sözcüklerle yaşıyor. Şiirle başlamış yaşamaya, şiirle gelmiş bugüne. 53 yaşında üç çocuk babası olan şairimiz şiirini de şöyle anlatıyor:</p>
				<p class="normal">— Şiiri bugüne kadar yaşamımdan çıkardım. Yaşamam şiiri, şiirim yaşamamı etkilemiştir. Daha çok uzun şiirlerimde, kısa şiirlerimi de katarak genellikle bireysel ve toplumsal dramı yazdım. Benim şiirimde umutla umutsuzluk, mutlulukla mutsuzluk, gelecekle şimdi yan yanadır. İnsan dünyasında olduğu gibi. Şiirlerimin tek tek akılda kalan şiirler olduğunu sanmıyorum. Şiirde ses ahengine çok önem veriyorum. Tabii dış sesle, iç ses ayrımını yapmalı. İç ses daha ağır basıyor. Dış ses uyumu için kendimi zorladığımı da hatırlamıyorum.</p>
				<p class="normal">Alkollü iken bir tek dize yazdığını hatırlamadığını söyleyen Edip Cansever, kendini sağlıklı, küçük bir mutluluk içinde hissettiği an kalemini eline alıyor. Genellikle sabahları çalışan şair bu çalışmasını bazen gün boyu sürdürüyor. Şiiri sürekli uğraş haline getiren Edip Cansever söz etkilenmeye geldiğinde sakin görünümünden vazgeçiyor. Etkilenmeden korkan, etkilenmeden çalıştıklarını söyleyenlere karşı gizlice hırslanıyor Edip Cansever. Ve sonra, “Etkilenmeyen yazar yoktur. Yazarlık bir etkilenme işidir. Bugün de okuduğum her kitabın beni etkilemesini beklerim” diyor.</p>
				<p class="normal">Yeniden’le yeniden okuyucularının karşısına çıkan Edip Cansever’i bir şiirinde çok daha iyi tanımak, onunla dost olmak, sözcüklerindeki savaşı yaşamak mümkün. İşte Yeniden’den:</p>
				<p class="indentmetin">Bu gemi ne zamandır burada</p>
				<p class="indentmetin">Çoktan boşaltmış yükünü</p>
				<p class="indentmetin">Gece de olmuş, rıhtımda bomboş</p>
				<p class="indentmetin">Mavi bir suyun düşünü uyutur bir tayfa</p>
				<p class="indentmetin">Arkada, güvertede</p>
				<p class="indentmetin">Ah, neresinden baksam sessizlik gene.</p>
				<p class="indentmetin">Yürürüm usuldan, girerim bir meyhaneye</p>
				<p class="indentmetin">İçerde üç beş kişi</p>
				<p class="indentmetin">Yalnızlık üç beş kişi</p>
				<p class="indentmetin">Bir kadeh rakı söylerim kendime</p>
				<p class="indentmetin">– Söyle be! Ne zamandır burda bu gemi</p>
				<p class="indentmetin">– Denizin değil hüznün üstünde.</p>
				<p class="indentmetin">Belki yarın gidecek</p>
				<p class="indentmetin">Bir anı gelecek bir başka anının yerine.</p>
				<p class="indentmetin">İnsan bazan ağlamaz mı bakıp bakıp kendine.</p>
				<p class="normal">Ve Edip Cansever şimdi heyecanlı bir bekleyiş içinde. Bezik Oynayan Kadınlar, onun yeni kitabı olacak. Bir kez daha okuyucusunun karşısına çıkacak. Yeni dizeleri ile sınava girerken tam not aldığını öğrenen öğrencinin şaşkınlığını yaşayacak...</p>
				<p class="saggggg">Hürriyet (13 Aralık 1981)</p>
				</body>
</html>