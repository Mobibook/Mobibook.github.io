<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>SiiriSiirleOlcmek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="ortabaslik" id="calibre_toc_23">Kolayına Kaçmak</h2>
				<p class="normal">Yeni şiirin saçma, anlamsız, belirli ilkelerden yoksun, gelip geçici bir akım olduğunu öne sürenler var. Öte yandan, günümüz şiirini iyi izledikleri için daha ılımlı davrananlara, daha iyimser düşünenlere de rastlanıyor. Ben, Melih Cevdet’i bu sonunculardan sanırdım, yanılmışım.</p>
				<p class="normal">28 Nisan 1960 tarihli Büyük Gazete’de, Melih Cevdet’in “Yeni Şiirimiz Üstüne” adlı kısa bir yazısı var. Adı geçen yazının bir bölümü de beni ilgilendiriyor; benim Memet Fuat’a verdiğim bir yanıt<a href="SiiriSiirleOlcmek_split_084.html#footnote-290-3" id="footnote-290-3-backlink" name="footnote-290-3-backlink">[3]</a> üzerinde duruluyor. Ne var ki, yazının tümünü okuyunca edindiğim izlenim, hiç de Melih Cevdet’in yararına olmuyor. Niye mi? Şunun için:</p>
				<p class="normal">Diyelim siz bir yazı yazıyorsunuz. Dileğiniz, o yazıyla kafanızdaki bir düğümü çözmek, aynı zamanda edebiyatımıza yeni bir sorun getirmektir. Bu yüzden düşünlerinizi sıralamış, belli bir sonuca varmak istemişsinizdir. Yazınızı okuyanlara gelince, ya sizi doğrulayacaklar, ya da haksız çıkaracaklardır. Ne yapalım, katlanacaksınız işte... Eksikleriniz varsa tamamlamaya, düşünleriniz karanlıksa aydınlığa çıkarmaya uğraşacaksınız. Hem kendinize, hem de okuyucuya yararınız dokunacaktır böylece.</p>
				<p class="normal">Gelgelelim Melih Cevdet bu türlü bir yazışma yolunu seçmemiş; bizde yıllar yılı kullanılagelen bir yöntemi benimsemiş: Ortaya attığım düşünlerden salt bir ikisini ele alaraktan, böylece yazının tümüyle hiç ilgilenmeden, karşısındakini yenilgiye uğratıvermenin tadını çıkarmış. Doğrusu okuyanı gülümsetiveren bu zekâ gösterisini, bu geleneksel kolaylığı niye seçmiş Melih Cevdet, anlayamadım.</p>
				<p class="normal">Durum şu: Memet Fuat, “Yeni şiirde kapalılık –öz bakımından– büyük bir kolaylık” diyordu. Ben de, yeni şairin özden yoksun olmadığını, yoksa kapalılığın bir yutturmacadan öteye geçemeyeceğini anlatmaya çalışmıştım. Gene de şiirlerimiz “kapalı” izlenimini yaratıyorsa, şair kadar okuyucunun da, eleştirmenin de şiire açık olması gereğini öne sürmüştüm. Bununla ilgili olarak, “Şairlerin alışılmamış duyguları, okuyucuya iletilmesi güç düşünceleri yok mudur?” diye yazmıştım. İşte bu cümledeki “düşünce” sözcüğü, bir dizgi yanlışlığı yüzünden “duygu” olarak çıkınca Melih Cevdet de kendini tutamayarak, “Tuhaf. Oysa bize kendilerinin duygu ozanı olmadıklarını söylemişlerdi” demekten kendini alamamış. Oysa sayın yazar biraz daha dikkatli davransaydı, yazımın birçok yerinde tekrarlanan, o cümleyle eş anlamlı cümlelere rastlayacaktı; aldığı parçadaki dizgi yanlışını sezinleyiverecekti hemen. Böylece, bizleri çelişmeye düşmekle suçlamayacaktı. Ayrıca şu da var: Ben, yeni şairlerden hiçbirinin duyguya boş verdiğini, yazılarıyla olsun, konuşmalarıyla olsun böyle bir anlayışı savunduklarını hatırlamıyorum. Bana gelince, “Düşüncenin Şiiri” adlı yazımda, şiirde duygu kadar düşüncenin de payı olduğunu, düşünceyi örtmek alışkanlığı yerine onu aydınlığa çıkarmanın, böylece bir “Düşünce şiiri”ne gitmenin daha tutarlı bir yol olduğunu belirtmiştim. Bütün bunlar ortadayken, “Tuhaf. Oysa bize kendilerinin duygu ozanı olmadıklarını söylemişlerdi” sözünün dayanağı nedir, bir türlü anlaşılmıyor.</p>
				<p class="normal">Melih Cevdet’in yazımdan aldığı ikinci cümle de şu: “Kapalılığın öz yoksunluğunu, ne dediğini bilmezliği, şairde belli bir düşünce düzeni olmadığını göstermesi bakımından, yeni şiirin kapalı olmadığını savunmak gereklidir”. İşte asıl tuhaf olan bu cümlenin nasıl yorumlandığıdır. Bakın Melih Cevdet ne diyor: “Bize biraz kapalı bir savunu gibi göründü bu; belki de, okuyucuya ulaştırılması güç düşünlerden biridir de ondan”. Evet, pek tuhaf! Çünkü ben sözü edilen cümlede “savunmak gereklidir” diyorum; Melih Cevdet’se buna, “biraz kapalı bir savunu” diyor. “Savunu”yla, “savunmak gereklidir” arasındaki ayrımı okuyuculara bırakaraktan, bu türlü sözcük oyunlarının edebiyatımıza hiçbir şey kazandırmadığını belirtmekle yetineceğim.</p>
				<p class="saggggg">Yeditepe 25 (16-31 Mayıs 1960)</p>
				<p class="normal"> </p>
				</body>
</html>