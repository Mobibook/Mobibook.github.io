<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>SiiriSiirleOlcmek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="ortabaslik" id="calibre_toc_44">Umutsuzlar Parkı’nda Bir Umutlu ile Konuşma</h2>
				<p class="ortabaslik1">Asım Bezirci</p>
				<p class="normal"><span class="idebold">Asım Bezirci:</span> Neden Umutsuzlar Parkı?</p>
				<p class="normal"><span class="idebold">Edip Cansever:</span> Bir toplumu anlamak için, en önce o toplumda yazılmış şiirlere bakmalı. Baskının ya da özgürlüğün, ilginin ya da ilgisizliğin, mutluluğun ya da mutsuzluğun bunca etkisini görebilirsiniz o şiirlerde. Eğer bir topluma insan olarak sokulmuşsak, sanatçı olarak da sokulmuşuz demektir. Olup bitenleri beğeniyor ya da beğenmiyorsak, bu bizim kişiliğimize de vuracaktır ister istemez. İşte Umutsuzlar Parkı böyle bir alanda gelişiyor. Çevresinden başlayıp evrensel konulara el atıyor. Geleneklerinden silkinmiş, bağlantılarını yitirmiş insanlara yanıtlar hazırlıyor bir bakıma. Onlara karşı çıkarak değil, aynı durum içinde onlara katılarak. Yani kendimi ve ilgilerimi yokluyorum burada. Bir boşluk içinde dengemi arıyorum. Ama, akla şöyle bir soru gelebilir: Öyleyse kurtuluş nerede? İşte bakın Beckett’in oyunundaki Vladimir nasıl konuşuyor:</p>
				<p class="al-nt">ESTRAGON — Kendimizi assak?</p>
				<p class="al-nt">VLADİMİR — Bu da bir çeşit bağlanma vasıtası olurdu.</p>
				<p class="normal">Görülüyor ki, ölüm de kurtarmıyor bizi. Öyleyse? Yaşamakla, yaşama gücüyle bir geçerlik kazanmak zorundayız. Ama gözü kapalı bağlılıklara, yani bir çeşit gizemciliğe (mistisizme) de düşmek istemiyoruz bu ara. Geleneklere gelince; isterseniz gene Beckett’e başvuralım:</p>
				<p class="al-nt">VLADİMİR — Ama sen böyle yalınayak gidemezsin!..</p>
				<p class="al-nt">ESTRAGON — Hazreti İsa da yalınayak yürürdü.</p>
				<p class="al-nt">VLADİMİR — Hazreti İsa! O kadar uzaklarda ne arıyorsun? Herhalde kendini Hazreti İsa ile mukayeseye kalkmazsın.</p>
				<p class="al-nt">ESTRAGON — Bütün ömrümce ben kendimi hep onunla mukayese ettim.</p>
				<p class="normal">Evet, hep böyle yapıldı; kendimizi alışılmışla, bizim olmayan inançlarla oranladık durduk. Artık yeni bir varlık olduğumuzu anlıyoruz. Çağımızın tek ve gerçek anlamı da bu. Kısacası birey olarak (kişisel davranışlar bir yana) bu varlığı değerlendirmek, kendimizi yeni bir topluma kazandırılmış görmek istiyoruz.</p>
				<p class="normal"><span class="idebold">Asım Bezirci:</span> Charles Chaplin’in çok sevdiğim bir sözü var: “Hayatın gecesi lambasını da beraberinde getirir”. Umutsuzluk gerçeğini işlerken bu lambayı da gösterdiğinizi söyleyebilir misiniz? Tüm umutsuzluğa mı inanıyorsunuz yoksa?</p>
				<p class="normal"><span class="idebold">Edip Cansever:</span> Ben sadece yaşamalarımızı saptamaya uğraşıyorum. Umutsuzlar Parkı böyle bir kitap. Bireyde özellikle duruşum, onu, toplumda canlı kılmak isteğinden geliyor. Bence toplumsal sanat başarısının ana kaynağı bu davranıştır. Demek oluyor ki insan için bir ışık, bir açık yol her zaman vardır. Ama dedim ya, ben sadece işi saptamakla yetindim. Yersiz heyecanlar biriktirmek istemedim şiirlerimde. Faulkner’in “Ben bir çiftçiyim”, Kafka’nın “Gerçek bizim hayatımızdır”, Ionesco’nun “Yaşamdan anladığımı yazıyorum” demesi boşuna değil.</p>
				<p class="normal">Benim durumum, şimdilik bir yazarın hesap vermesidir.</p>
				<p class="normal"><span class="idebold">Asım Bezirci:</span> Umutsuzlar Parkı’nı günümüzün çoğu mutsuz, bunaltılı, tedirgin insanının serüveni sayıyorum ben. Buna kahramanı “Çağdaş İnsan” olan bir öykü de diyebilirim.</p>
				<p class="normal"><span class="idebold">Edip Cansever:</span> Bunaltı, mutsuzluk, tedirginlik sözcükleri tek başına düşünülürse, bir eksikliği, güçsüzlüğü, yüreksizliği işaret ediyor sanki. Öyle ya günümüz insanı sadece bu kavramların kölesi midir? Rahatlarına düşkün insanların barınağı mıdır dünyamız? Buna evet demek zor. Yoksa kişinin kötülüğe, baskıya, bağnazlığa karşı duruşunu nasıl yorumlardık. Demek hesapta başka şeyler de var. Varlığımızın koruyucusu olmaktan vazgeçemiyoruz bir türlü. Daha doğrusu bütün yönelişlerimizin, bütün çabalarımızın anlamı bu. Bunaltılar, mutsuzluklar, tedirginlikler de aynı oranda artıyor. Toplumun zenginliğini, Japon estampları gibi silik, yaşantısız, rahat insanlar sağlamıyor.</p>
				<p class="normal">Umutsuzlar Parkı’ndaki kişileri umutlarına yön arayan kişiler olarak bellemek daha doğru olur.</p>
				<p class="normal"><span class="idebold">Asım Bezirci:</span> Peki, bizim toplumumuza özgü bir yanı yok mu bu arayışın?</p>
				<p class="normal"><span class="idebold">Edip Cansever:</span> Elbette var. Örneğin bizdeki bunalım ekonomik koşullarla birlikte düşünülebilir. Batılı insan kendi yarattığı uygarlık içinde, duyarlığını yerleştirecek bir ortam arayabilir. Biyolojik bir makine olmaktan kurtulmak onun en doğal hakkıdır. Ama bizim toplumumuza gelince öyle mi? Önce makineleşmenin sancısını çekiyoruz. Bu, aydınlar katında daha da belli ediyor kendini. Yani sıkıntımız iki katlı bizim.</p>
				<p class="normal"><span class="idebold">Asım Bezirci:</span> Kitabınız “İnsana saygı ve güvenle” bitiyor. Bundan, insanın bir gün –görece de olsa– bir mutlular parkı kuracağına inandığınız sonucu çıkarılamaz mı?</p>
				<p class="normal"><span class="idebold">Edip Cansever:</span> Dedim ya, biz kendimizi yorumlayan henüz bu yorumun sonucuna varmamış bir kuşağız. Tuttuğumuz yan kendimizi iyi eleştirmek, durumumuzu tanımak, varlığımızın bilincine ulaşmaktır. Şimdilik herkes kendi parkını düşlüyor. Bir ehram taşı olmaktan çok, kendi ehramını kurmaya yöneliyor. Gelecekteki insanın umudu da, umutsuzluğu da kendine göre olacaktır.</p>
				<p class="normal"><span class="idebold">Asım Bezirci:</span> Umutsuzlar Parkı’nda sık sık geçen “penguen” sözcüğü ile neyi anlatmak istiyorsunuz?</p>
				<p class="normal"><span class="idebold">Edip Cansever:</span> “Penguen” sözcüğü daha çok birinci bölümde geçiyor. Kararsız, tedirgin bir insanı, Amerikan bilardosunun başında çizgilemek istedim. Onun, pengueni her nişanlayışında, yerine getirilemeyen isteklerini belirttim.</p>
				<p class="normal"><span class="idebold">Asım Bezirci:</span> Umutsuzlar Parkı’nın bir önceki kitaplarınızdan ayrımı ne? Başka türlü sorayım: Ne yönden aşıyor onları, ne yönden yaklaşıyor onlara?</p>
				<p class="normal"><span class="idebold">Edip Cansever:</span> Ne aşıyor, ne de yaklaşıyor aslında. Aynı çizgi üzerinde “Ben”i fazlalaştırmaya çalışıyor. Bu, öyle sanıyorum ki ilgiler bakımından bir fazlalık. İnsanla olan ilgilerimi geliştirip, yoğunlaşmaya tutunuyorum belki.</p>
				<p class="normal"><span class="idebold">Asım Bezirci:</span> Yerçekimli Karanfil’de öz aşırı bir biçimcilik ve soyutlama altında küllenmiş gibiydi. Umutsuzlar Parkı’nda bundan kurtulmaya çalışmışsınız.</p>
				<p class="normal"><span class="idebold">Edip Cansever:</span> Yerçekimli Karanfil’deki biçim anlayışım, Umutsuzlar Parkı’nda değişmedi. Gerçekte değişemez de. Örneğin Picasso’yu ele alalım; bu ressam her döneminde bir Picasso çizgisini koruyabilmiştir.</p>
				<p class="normal">Benim son kitabımda öz daha belirginse, bu, sadece biçim bakımından deneylerimin arttığını gösterir. Ayrıca Umutsuzlar Parkı’nda daha başka özlere yöneldiğimi de söyleyebilirim.</p>
				<p class="normal"><span class="idebold">Asım Bezirci:</span> İnsan gerçeğine yönelmek, öz ve düşünceye daha bir yoğunluk vermek istiyorsunuz belki de?</p>
				<p class="normal"><span class="idebold">Edip Cansever:</span> Evet, “Felsefe artık sokağa inmiş durumda” diyen Sartre’ın bunu, biraz da yayın yoluyla tutturduğunu kabul edelim. Batılı yazarlar savlarını romanlar, öyküler, oyunlar ve şiirlerle savunuyorlar. “Çağımızın filozofları yazarlardır” sözüne de en çok onlar uygulanıyorlardır.</p>
				<p class="normal"><span class="idebold">Asım Bezirci:</span> Üçüncü bölümde bir iki yerde öyküye ve nesre kaçmışsınız gibi geldi bana.</p>
				<p class="normal"><span class="idebold">Edip Cansever:</span> Bence üçüncü bölüm, kitabın en önemli bölümüdür. Yer yer tiyatrodan yararlandığımı söyleyebilirim; şiirden değerler alan oyunları göz önünde tutarak. Buna bir iç savaşı da diyebiliriz. İnsanın kendiyle konuşmaları, “Ben”iyle çatışmaları, derken bir iç bağlam örgüsü. Öyküye gelince; şiirin olanaklarını genişlettikten sonra ondan kaçınmak gereksinmesini duymadım.</p>
				<p class="normal"><span class="idebold">Asım Bezirci:</span> Sizi “İkinci Yeniler”den sayıyorlar, ne dersiniz?</p>
				<p class="normal"><span class="idebold">Edip Cansever:</span> “İkinci Yeni”, yenileşen şiire özgü bir deyimdir. Buysa, çeşitli yazarların çeşitli görüşleriyle açıklandı. Bana kalırsa son yılların şiiri bir bıkkınlığı, O. Veli şiirinin aşırı yalınlığı karşısındaki usancı gösteriyor. O. Veli’den N. Cumalı’ya dek uzanan şiir, bu ortak düzeyde son olanaklarını denedi. Bunu aynı kuşağın şairleri de anlamış olmalılar ki, örneğin bir O. Rifat Perçemli Sokak’ı yazdı. B. Necatigil’in kendine olan güveni arttı, şiirinin sınırlarını genişletmeye koyuldu. “İkinci Yeni” bir karşı çıkışın değil, bir yetersizliğin sonucudur. Beni bu akımın içinde sayanlar, işi bu yanından ele alıyorlar herhalde.</p>
				<p class="normal"><span class="idebold">Asım Bezirci:</span> “İkinci Yeni” için genel olarak düşündükleriniz?</p>
				<p class="normal"><span class="idebold">Edip Cansever:</span> “İkinci Yeni” dediğimiz şairlerin bir değil, birçok tutumları var. Kimi kurtuluşu soyutlamada buluyor, kimileri salt kelime deneylerine başvuruyor, kimileriyse durmadan yenilik peşinde, şiirden çok şaşırtıcı türetmelerle (icatlar) oyalanıyorlar. Bunlardan hangisinin çıkar yol olduğu şimdiden bilinemez. Çünkü yeni kuşağın şiir anlayışı, giderek devrimci bir şiir anlayışı oldu. Bu sürekli arayışta ağzı kapalı olmanın da payı yok değil. Yani bir kaçış, bozgunda çiçek... Buysa şairlerimizi ölü bir noktaya getirip bırakıyor. Sonuç: Şiirin görevi (fonksiyonu) bakımından bir silahsızlanma...</p>
				<p class="normal"><span class="idebold">Asım Bezirci:</span> Umutsuzlar Parkı, “İkinci Yeni”ye tepki, ya da bir başka yeni’ye yöneliş sayılabilir mi?</p>
				<p class="normal"><span class="idebold">Edip Cansever:</span> Umutsuzlar Parkı nasıl yorumlanacak bilmiyorum. Ben daha çok, şairini bir düşünür olarak belirten çalışmalara önem veriyorum. Bu da sadece beni ilgilendiriyor.</p>
				<p class="normal"><span class="idebold">Asım Bezirci:</span> Şiirimiz “İkinci Yeni”den sonra nereye varacak sizce? Anlama ve düz anlatıma mı dönecek yoksa?</p>
				<p class="normal"><span class="idebold">Edip Cansever:</span> “Dönüş” fikrine katılamıyorum. Yazın alanında böyle bir hareket olmamıştır şimdiye dek. Şiirimizin nereye varacağına gelince, bunu da ben kestiremem. Ayrıca, yönü-yöntemi ayrı şiirler yazılması gerektiğine inanıyorum. Belki de “İkinci Yeni”nin tek anlamı bu: Bir değil, birçok şiir ortamları kurmak.</p>
				<p class="saggggg">Yeditepe 170 (29 Ocak 1959)</p>
				</body>
</html>