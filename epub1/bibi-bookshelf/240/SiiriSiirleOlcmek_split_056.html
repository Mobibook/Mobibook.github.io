<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>SiiriSiirleOlcmek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="ortabaslik" id="calibre_toc_54">Edip Cansever’le Konuşma</h2>
				<p class="ortabaslik1">Füsun Akatlı</p>
				<p class="normal"><span class="idebold">Füsun Akatlı:</span> Son kitabını çok sevmiştim, Edip. Belki, Ben Ruhi Bey Nasılım’dan da çok. Böyle şeyleri yüzüne karşı söylemekten utanırım şairin, yazarın genellikle. Bir yargı dile getirmeye hakkım yokmuş gibi gelir, iyi söyleyemem diye sakınırım. Şimdi soracağımın kapısını yapıyorum. “Sevda”yı çok sevdim, “Sevgi”yi çok sevdim. İnsanı bütünlüyorlardı, onlarsız olunmazdı, bence. Bu, şiirlerde besbelliydi. “Sevda”nın, “Sevgi”nin ne olduğunu anlatır mısın?</p>
				<p class="normal"><span class="idebold">Edip Cansever:</span> “Sevda” ya da “aşk” dediğimiz şey, en azından bir özeni, disiplini, özveriyi gerektirir. Sevda, bir bakıma iki kişilik bir dengeyi özgürce yaratmaktır. Sanatta, bireyliğin yoğun bir görünüşüdür. Toplumsal, evrensel olarak anladığım “sevgi” ise, toplumcu hümanizmaya açık bir kavram. Sevda’yı, sevgi’nin bir birimi olarak ele aldım bu kitapta.</p>
				<p class="normal"><span class="idebold">Füsun Akatlı:</span> Yeni Dergi kapandı kapanalı hemen hiçbir yerde şiir yayımlamıyorsun. Uzun şiire, anlatı şiirine tutkunluğundan mı geliyor bu? Şiiri parçalamamak için mi hep kitaplarla çıkıyorsun okurun karşısına?</p>
				<p class="normal"><span class="idebold">Edip Cansever:</span> Nedenlerden biri bu sayılabilir. Son iki kitabımda yer alan şiirleri dergilerde yayımlamadım. Ben Ruhi Bey Nasılım baştan başa bir bütündü, bölünemezdi, ayrı ayrı yayımlanamazdı. Sevda ile Sevgi’ye gelince, gerçi o da bir bütündü ama, daha çok bir resim sergisi gibi düşündüm. Hem birbirinden ayrı, hem birbirine bağlı şiirlerden oluştu.</p>
				<p class="normal"><span class="idebold">Füsun Akatlı:</span> İyi bir resim sergisi gibi yani, bildirisi olan bir sergi gibi?</p>
				<p class="normal"><span class="idebold">Edip Cansever:</span> Bir bakıma işte! Ha, bir de şu var; son yıllarda çıkan dergilerde çok kesin ayrılıklar olduğu için, kolayından bir seçme yapamadım. Belli dergilere kapılanmak anlamını taşımasını istemedim.</p>
				<p class="normal"><span class="idebold">Füsun Akatlı:</span> Bu uzun şiir-kısa şiir konusunda çok düşündün sen. Çok konuştuk, yazılar da yazdın. Benim konuşmalarımızdan edindiğim izlenim, uzun şiiri yeğlemene karşın, kısa şiiri de tümden yadsımadığın. Ölçün ne oluyor?</p>
				<p class="normal"><span class="idebold">Edip Cansever:</span> Öncelikle, uzun dediğimiz şiirin sınırlarını belirlemek gerekir. Sözgelimi, Tragedyalar, Çağrılmayan Yakup, Ben Ruhi Bey Nasılım özellikle uzundur... ya da uzun şiirlerden oluşmuş kitaplardır. Tragedyalar’ın son şiiri altmış sayfa falan. Sonra... Kirli Ağustos’taki şiirler uzun mu değil mi örneğin? Bunun niceliksel bir sınırı yok, bence. Kısa şiir deyince –sanıyorum geleneksel bir alışkanlık olacak– nicelik olarak bir sayfayı aşmayan, nitelik olarak da anlık bir duyguyu ya da düşünceyi ileten şiir anlaşılır. Bu nitelikte şiire, Orhan Veli’nin “Ne var ki yolculukta / Her sefer ağlatır beni” diye başlayan şiirini örnek verebilirim. Anlık bir duygu işte. Uzun şiirlerimde ise bir sorunsallık söz konusudur. Bu bakımdan, belli bir konusu olabileceği gibi, bir temayı da işleyebilir. Bu yüzden, öykü, tiyatro, düzyazısal şiir gibi öğelerden de yararlandığım olur.</p>
				<p class="normal"><span class="idebold">Füsun Akatlı:</span> Başkalarının şiirleri konusunda, uzunluk-kısalık açısından değerlendirmen, sevmen değişir mi? Onlar da, “anlık” dediğin duygu-düşünce aktarımlarını bırakıp, uzun şiir, tematik şiir yazsınlar diye mi düşünürsün? Ya da öyle yazanları mı yeğ tutarsın?</p>
				<p class="normal"><span class="idebold">Edip Cansever:</span> Her şairin bir formasyonu, belli bir şiir anlayışı vardır. Kısa olsun, uzun olsun, bir şiire şiir değerini gözeterek bakarım. Kaldı ki benim yazdığım kısa şiirlerin sayısı da az değildir. Ama niye saklamalı, insan kendine yakın olanı görmek ister bir yerde. Onu daha bir sever.</p>
				<p class="normal"><span class="idebold">Füsun Akatlı:</span> Öyküde ayrıntının öneminden çok söz edilir ya, bence uzun şiir de böyle bir sorun getiriyor önümüze. Bunu düşündün mü hiç? Şöyle sorabilirim sözgelimi: Uzun şiir nasıl soluklanır, nelerle bir sonuca ulaşması olanaklanır?</p>
				<p class="normal"><span class="idebold">Edip Cansever:</span> İyi sordun bunu Reis! Uzun şiirlerimde ayrıntılar çok önemlidir benim için. Ne var ki ayrıntılar bir başına kaldıkları zaman, ayrıntı olarak kaldıkları zaman, daha çok zanaata dönük olurlar. Bütünün parçaları olabildikleri oranda, bir bütün oluşturdukları zaman gerçek işlevlerini yapmış olurlar. Mozaik olarak yapılmış İsa öykülerini düşün örneğin. Onlarda ayrıntılar tek tek mozaik parçacıklarından başlayarak çeşitli insan hareketlerine, jestlerine varır. Böylece bir bütün yaratılmış olur. Bizim gördüğümüz mozaik parçacıkları değil, o öyküler ya da tasvirlerdir bütünlüğü içinde. Nitekim mimaride de aynı şey. Bir yapının teker teker ayrıntılarından çok, bütününde kendisini görürüz. Ayrıntıların tek tek çarpıcı olması sakıncalı. Bir bütüne yedirilmiş olmalılar. Hani bir yazarı, “dili güzel” diye övmek ne kadar tersse, ayrıntılar bakımından bir sanatçıyı övmek de o kadar ters gelir bana.</p>
				<p class="normal"><span class="idebold">Füsun Akatlı:</span> Şiirde (bir dünya görüşünün yansıması anlamında olmamak üzere), bir ideolojinin hizmetindeki şiir, didaktik olmaya kadar varan bağlanımlı (angaje) şiir konusunda ne düşünürsün?</p>
				<p class="normal"><span class="idebold">Edip Cansever:</span> Bu soruya vereceğim cevabı kestirebilirsin ya, birkaç şey söyleyeyim. Yalnız şiir için değil, tüm sanat için geçerli söyleyeceklerim. Ama özellikle şiirde, sanatçının dünya görüşü derinlerde, içerlerdedir. Bizde şiiri politize etmek yanlışı yapılıyor. Öyle olunca da dünya görüşünün yerini güncel siyasa alıyor. Şiirden bu konuda fazlaca bir şeyler beklemek gibi bir yanlışa düşülüyor.</p>
				<p class="normal"><span class="idebold">Füsun Akatlı:</span> Hem sanat açısından, hem bilim açısından, siyasa açısından yanlış bu. Şiirle devrim yapacaklar! Üstelik kötü –kötü olması doğal bu durumda– şiirle! Şiire olduğu gibi, devrime de saygısızlık bu.</p>
				<p class="normal"><span class="idebold">Edip Cansever:</span> Kuşkusuz. Sonra şu yanlış da yapılıyor: Anlattığı şey, savunduğu şey değildir şairin. Sergilemektir yaptığı. Bir durumu, bir kişiyi, bir tavrı, bir yaşama biçimini sergilemek. Çağrılmayan Yakup’u düşün. Yabancılaşmayı sergiledin diye yabancılaşmış olmuyorsun ki kendin! Savunuyor da değilsin yabancılaşmayı.</p>
				<p class="normal"><span class="idebold">Füsun Akatlı:</span> Bu düşüncelerinin bütün sanat türleri için geçerli olduğunu söyledin. Buradan romana, öyküye geçelim mi? Hangi romanları seversin? İster örnek ver, ister genel olarak söyle.</p>
				<p class="normal"><span class="idebold">Edip Cansever:</span> İkisini de yapayım. Bir roman, eleştirmene doğru-yanlış izlenimini vermemeli. Tutunamayanlar, Raziye, Her Gece Bodrum, bunlar benim çok sevdiğim romanlar; nesi doğru, nesi yanlış bunların? Dışarıdan: Dostoyevski, Kafka, Marquez... yine en sevdiğim romancılar. Ben sana sorayım: Bir yazı yazacak olsan bunlardan herhangi biri üzerine, toplumbilimsel, siyasal, ekonomik doğruları-yanlışları saptamak mı gelir aklına?</p>
				<p class="normal"><span class="idebold">Füsun Akatlı:</span> Hâşâ Edip! Ben “bilimsel” değil, yazınsal eleştirmenim, felsefeci olduğuma bakma! Ya da, tam tersine, bak! Biraz da felsefeci olduğum için, söylediğinin tam tersi bir tutumu seçmişimdir eleştirmen olarak.</p>
				<p class="normal"><span class="idebold">Edip Cansever:</span> Evet işte. Ben böyle romanları seviyorum. Yazarın ekonomi, toplumbilim, felsefe bilmesi zorunluluğuna gelince; ya bilir, biliyordur bunları –tabii kendine yetecek kadar– ya da en azından, bilmesi gerektiğini biliyordur. Ama okura öğretmeye kalkmamalı bunu. Eleştirmene, incelemeciye doğrular-yanlışlar algılatmayacak romanları sevişim bundan. Olaysal ve düşünsel romana karşı olduğum sanılmasın. Şu önemli: Ben her dönemde geçerli olabilecek, insan dramına eğilen romanlardan yanayım.</p>
				<p class="normal"><span class="idebold">Füsun Akatlı:</span> Öykü de senin severek okuduğun, tadına vardığın bir yazın türü. Öykü için ne söylersin?</p>
				<p class="normal"><span class="idebold">Edip Cansever:</span> Şiir için, roman için söylediklerim öykü için de geçerli bir defa. Bundan başka, şunu söylemek isterim: Son yirmi yılda şiir gibi, öykü de gelişim gösterdi. Sevmelerime gelince, her iyi öykücüden tek tek sevdiğim iyi öyküler var. Bir de “benim” öykücülerim var. Tabii en başta Sait Faik. Sonra, yazmayı bırakmış –bilinmez ya, belki de sürdüren– Vüs’at Bener, Sevim Burak, Onat Kutlar. Arayı biraz açarsak, son yıllarda en çok okuduğum, sevdiğim öykücüler de Tomris Uyar, Füruzan, Selim İleri.</p>
				<p class="normal"><span class="idebold">Füsun Akatlı:</span> Gel konuyu değiştirmiş gibi olalım. Yaşamınla şiirin, şairliğin arasında bir bağdaşma, ya da bir bağ olduğundan söz edebilir miyiz, Edip?</p>
				<p class="normal"><span class="idebold">Edip Cansever:</span> Masa başındaki çalışmam ile bunun dışındaki çalışmalarım birbirine koşuttur. Masa başındaki çalışmamı değil de, masa dışındakini anlatayım. Genellikle kalabalık yerleri severim. Caddeler, sokaklar, içkievleri, garlar, iskeleler... şiirlerimin önsözü gibidir. İnsan ilişkilerine, tek tek insanlara yakından bakmak fırsatını bulurum böylece. Onların dramlarını yakından, somut olarak kavrarım. Bir örnek, Ben Ruhi Bey Nasılım’daki “Cenaze Kaldırıcısı Âdem” bölümünü, Balık Pazarı’nda, uğraşları cenaze kaldırmak olan üç kişiyle, gazeteci gibi röportaj yaparak, konuşarak yazdım. Sana anlatmıştım, hatırlarsın.</p>
				<p class="normal"><span class="idebold">Füsun Akatlı:</span> Hatırlamaz mıyım? Krepen’den çıkıp, sokak sokak aramıştık da Âdem’i.</p>
				<p class="normal"><span class="idebold">Edip Cansever:</span> Göremedin Âdem’i. Bak, Tragedyalar’ın sonundaki altmış sayfalık o uzun şiiri de Çiçek Pasajı’nı çevreleyen yapılardan birini düşünerek yazdım. Üstelik her gün aynı saatte gider, aynı yapının içinde neler olup biteceğini düşünerek, tıpkı tuval karşısındaki bir ressam gibi çalışırdım.</p>
				<p class="normal"><span class="idebold">Füsun Akatlı:</span> İnsan şiirini bir yere, kendini bir başka yere koyamıyor, değil mi?</p>
				<p class="normal"><span class="idebold">Edip Cansever:</span> Hiçbir zaman. İlk Bodrum’a gidişim de beni çok etkilemişti. Kirli Ağustos’un büyükçe bir bölümünü o etkiyle yazdım. Diyeceğim, yaşamımla yazdıklarım oldukça birbirine bağlı.</p>
				<p class="normal"><span class="idebold">Füsun Akatlı:</span> Benim şiirin de böyle bir önsözü var mı? Anladın hangisinden söz ettiğimi.</p>
				<p class="normal"><span class="idebold">Edip Cansever:</span> Evet, benim ezbere bildiğim sayısı az şiirlerimden biridir. Sen de ezbere bilirsin. “Phoenix”, değil mi? Var, onun da bir önsözü var. Tepebaşı’nda çalgılı bir bar. Geç saatlerde birkaç arkadaş gittik. Yukarıdaki balkonlardan birinde hiç kımıldamayan bir adam ve masasında yan yana dizilmiş altı şişe rakı gördüm. Ertesi sabah “Phoenix”i yazdım.</p>
				<p class="indentmetin">Ben orda, akşamına orospular dadanan</p>
				<p class="indentmetin">Camlarında pis sinekler gezinen, ben orda</p>
				<p class="indentmetin">Eskimiş bir tutuşla şarabını içiyor</p>
				<p class="idebold1">Füsun Akatlı:</p>
				<p class="indentmetin">Kadınlarda oluyor kadınsız bakışlarla</p>
				<p class="indentmetin">Başıyla öne düşmüş yüreğiyle beraber</p>
				<p class="indentmetin">Ya Tanrıya inanır ya da isyana.</p>
				<p class="indentmetin">Kimseye vermiyor ki acılardan artarsa</p>
				<p class="indentmetin">Kuytular çıkarıyor sevişmeler onlardan</p>
				<p class="indentmetin">Bu nasıl bir bakış ki dünyaya intiharla</p>
				<p class="indentmetin">Ya da hep kar yağıyor da düşünmesi siyahtan</p>
				<p class="idebold1">Edip Cansever:</p>
				<p class="indentmetin">Öyle ya kim sevişirdi acıları olmasa</p>
				<p class="indentmetin">Kim bakardı uzağa köpekleri saymazsam.</p>
				<p class="indentmetin">Orası bir ölümdür şarabımı doyuran</p>
				<p class="indentmetin">Ölünen yüzler gibi bir bütündür adamlar</p>
				<p class="idebold1">Füsun Akatlı:</p>
				<p class="indentmetin">Vaftizi gün ışığında bir garip protestan</p>
				<p class="indentmetin">Tanrısıyla sevişir, herkes bilir sevişmeyi o kadar</p>
				<p class="indentmetin">Kim ne derse desin ben bu günü yakıyorum</p>
				<p class="idebold1">Edip Cansever:</p>
				<p class="indentmetin">Yeniden doğmak için çıkardığım yangından.</p>
				<p class="normal">Yaa, Füsun Reis! Yaşam yaşam diyorlar, büyük yaşam diyorlar. İnsanın ekvatoru üç kez dolaşması mı gerek yani?!</p>
				<p class="normal"><span class="idebold">Füsun Akatlı:</span> Marcel Proust, “Tek gerçek yolculuk; aynı gözlerle yüz değişik ülkeyi dolaşmak değil, aynı ülkeyi yüz değişik gözle görebilmektir” diyor. Evet, bir de şunu sorayım; bu yoğun yaşama karşın şiirde yalınlıktan yanasın. Ne anlıyorsun yalınlıktan?</p>
				<p class="normal"><span class="idebold">Edip Cansever:</span> Çok önem verdiğim, şiirde temele aldığım bir özelliktir yalınlık. Basitlik, bayağılık değil, “yalınlık” diye vurgulamak isterim. Basitlikle kıl payı vardır yalınlığın arasında. Biri şiiri batırır, öbürü kurtarır. Belki ancak olgunluk yaşlarında varılabilen bir özelliktir yalınlık, ustalığın doruğudur.</p>
				<p class="normal"><span class="idebold">Füsun Akatlı:</span> Son çalışmalarında, öbür kitaplarında olmayan, yeni denediğin, yeni getirdiğin özellikler var mı?</p>
				<p class="normal"><span class="idebold">Edip Cansever:</span> Evet, sözgelimi, şarkı sözleri, atasözleri, halk türküleri, halk şiirleri, ilanlar, afişler, halk arasında yaygın argo deyişler gibi birtakım kalıpların, kökenini sezdirmeksizin kullanılması, ya da bunlardan yararlanılması gibi bir düşüncem var. Şairin Seyir Defteri’nde böyle bir şey denedim.</p>
				<p class="normal"><span class="idebold">Füsun Akatlı:</span> Peki, öyleyse bana Şairin Seyir Defteri’nden bir şey okur musun, Edip? Bir şairle, yayımlanacak bir söyleşi, ancak şiirle biterse bitmemiş olur.</p>
				<p class="idebold1">Edip Cansever:</p>
				<p class="indentmetin">Parlar ki şimdi arasıra geceleri</p>
				<p class="indentmetin">Diplerde, derinlerde, yalnızlığımda</p>
				<p class="indentmetin">Ölü bir deniz yıldızıdır mutluluk</p>
				<p class="indentmetin">O nedensiz mutluluk, olsa da olur olmasa da.</p>
				<p class="saggggg">Türk Dili 319 (Nisan 1978)</p>
				</body>
</html>