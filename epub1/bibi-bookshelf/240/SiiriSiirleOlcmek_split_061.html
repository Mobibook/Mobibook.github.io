<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>SiiriSiirleOlcmek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="ortabaslik" id="calibre_toc_59">Edip Cansever’le Yeniden Üstüne Konuşma</h2>
				<p class="ortabaslik1">Sennur Sezer</p>
				<p class="normal"><span class="idebold">Sennur Sezer:</span> Yeniden adıyla topladığın bütün kitaplarından sonra yayımlanan Bezik Oynayan Kadınlar dizisinden üç şiirinde dikkati çekecek kadar çok tire ve parantez var. Bu işaretleri kullanmadaki amacın neydi?</p>
				<p class="normal"><span class="idebold">Edip Cansever:</span> Bunun birkaç nedeni var. Başlıcaları şunlar:</p>
				<p class="normal">1 – Bir durumun nesnel karşılığını güçlendirmek.</p>
				<p class="normal">2 – Anlamı genişletip zenginleştirmek.</p>
				<p class="normal">3 – Dize sayısını en aza indirmek.</p>
				<p class="normal">4 – Şiirin içeriğine uygun bir tempo ve deyiş elde etmek.</p>
				<p class="normal"><span class="idebold">Sennur Sezer:</span> Şiirin içeriğine uygun bir tempo ve deyiş konusunu biraz açar mısın?</p>
				<p class="normal"><span class="idebold">Edip Cansever:</span> Her konunun, her temanın ve her durumun kendine özgü bir temposu vardır. Kimi yerde çok yavaş ve dengeli, kimi yerde ise dizelere bir hız vererek bu uyumu sağlamak isterim. Deyiş için de aynı şey söz konusu. Dizeler uzatılarak ya da gerekirse kısaltılarak, bazen de sayıları çoğaltılarak eklem yerleri kurulabilir şiirde.</p>
				<p class="normal"><span class="idebold">Sennur Sezer:</span> Artık Yeniden’e dönebiliriz. Bence şiirin bir akıl şiiri. Bir şiirinde “akılla oynamanın” ipuçları var. Bir başka şiirinde ise ilk bakışta yadırgatıcı görünebilecek söz ve cümlelerin bir doğa olayı kadar anlaşılır bir gelişimin sonucu olduğu anımsatılıyor: “Bir cümle tuhafsa dikkat / Pek tuhaftır insanın tırnak çıkardığı”. Şiirini önce beyinle algılamamızı ister gibisin. Şiirde aklın ve duygunun yeri nedir sence? Nasıl bir dengelemeden yanasın?</p>
				<p class="normal"><span class="idebold">Edip Cansever:</span> Düşünce ürünleri duygusallığa yer vermez. Şiirse sağduyuyu, bir ölçüde denetimi elden bırakmamak koşuluyla duygusaldır. Düşünce dediğimiz (yani aklın işlevi) eninde sonunda şiire dönüşmelidir. İşte bu kertede şair düşünmeyi düşünemez. Dolaysız olarak felsefenin, toplumbilimin, ruhbilimin, genellikle ithal düşüncenin şiire hiçbir yararı yoktur.</p>
				<p class="normal">Şiir de, öteki sanatlar da elbette beyinle algılanır. Benim üzerinde durduğum, beynin bir şiiri ilk okuyuşta özümler olmasıdır. Asıl güçlük ise bundan sonra başlar.</p>
				<p class="normal"><span class="idebold">Sennur Sezer:</span> İthal düşünce sözü bence yeterince açık değil...</p>
				<p class="normal"><span class="idebold">Edip Cansever:</span> Felsefede de, öteki bilim dallarında da duyguya yer yoktur. Tezler, savsözler, yargılar ve sentezler vardır. Bu yöntemle elbette bir şiir çalışması yapılamaz.</p>
				<p class="normal"><span class="idebold">Sennur Sezer:</span> Şiirini anlatacak anahtar sözcük aransa “göz” ve “bakmak” sözcükleri bulunur bence. Çeşitli bakış biçimleri kullanıyorsun. Bazen görüntüler (yinelendiği halde) bir çiçek dürbünündeki renkli parçacıklar gibi üst üste yığılıp açılarak durmadan değişen yeni görüntüler oluşturuyor:</p>
				<p class="indentmetin">“Ben onun yanından geçerken</p>
				<p class="indentmetin">O benim yanımdan geçerken</p>
				<p class="indentmetin">O döner dönmez köşeyi</p>
				<p class="indentmetin">Ben yere eğilir eğilmez</p>
				<p class="indentmetin">O dönüp bakarken gizlice</p>
				<p class="indentmetin">Ben cebime sokarken elimi</p>
				<p class="indentmetin">O gözetlerken beni köşeden</p>
				<p class="indentmetin">Ben başımı çevirirken ansızın</p>
				<p class="indentmetin">Bir anahtar sesi</p>
				<p class="indentmetin">Bir sigara gürültüsü</p>
				<p class="indentmetin">Yere düşen bir çakmak</p>
				<p class="indentmetin">Kırmızı bir benzin istasyonu belirtisi” gibi.</p>
				<p class="normal">Bu görüntülerin hızla değişmesini, bölük pörçük birbirine eklenmesini, bir akşamüstü kalabalığının arasına sıkışıp kalmış bir çocuğun gördüklerine de benzetebiliriz. Bize bu tür bir bakışın insanla, toplumla, doğayla ilişkilerini açıklar mısın?</p>
				<p class="normal"><span class="idebold">Edip Cansever:</span> Nesnelerin bir değil, birçok görünümü olduğunu biliyoruz. İnsan, doğa, toplum ilişkilerinde de böyledir bu. Sözgelimi doğa ne kadar dışımızdaysa o kadar da içimizdedir. Biz onu kendimizden uzaklaştırarak bakmaya alışmışızdır. Bu böyle olunca doğa “güzel”dir, “vahşi”dir, “korkunç”tur, “dinlendirici”dir, vb... Ben iyice emilmiş, aslından çok başka görünümlere dönüşmüş bir doğayı kullanma çabasındayım.</p>
				<p class="normal">İnsanı da, toplumda olduğu gibi değil, olabilirliğini gözden uzak tutmadan algılıyorum. Bu da bireysel ve toplumsal çelişkileri ele geçirmeme yarıyor. Her şey sürekli değiştiğine göre bakmanın, görmenin bütün olanaklarını denemekten yanayım.</p>
				<p class="normal"><span class="idebold">Sennur Sezer:</span> Şiirlerinde durmadan değişen görüntüler var ama şiirlerindeki kişiler bu devinimi bir durağanlık olarak yorumluyorlar. Bir yinelenme gibi çıldırtıcı ve uyumsuz buluyorlar. Bir yokluğa açılış gibi görüyorlar. Üstelik kendileri ya başkalarının bakış açısına göre varoluyorlar, ya da var saydıkları bir dünyada yaşıyorlar. Varoluşlarının sancısını çekiyorlar... Şiirlerini “varoluşçu felsefeye” bağlı bir şiir sayabilir miyiz?</p>
				<p class="normal"><span class="idebold">Edip Cansever:</span> Öncelikle varoluşçuluğa yatkın değilim. Felsefi bir akım olarak da benim dünya görüşüme ters düşer. Yalnız birey ve toplum karşısında aldığım tavır, bazı noktalarda varoluşçulukla yan yana getirir gibi olmuştur beni. İnsan dramına fazlaca ağırlık vermemden ötürü, bazı yazarları, benim varoluşçuluktan yararlandığım kanısına götürmüştür. Bir de şu var: Her zaman önemle belirttiğim gibi, ben toplumun ya da bireyin, yaşadığı koşullar içinde saptamasını ve sergilemesini yapmaya çalıştım.</p>
				<p class="normal">Elbette varoluşun bir sancısı var. Sözgelimi umutsuz değilim ama, bir umutsuzluk gerçeğini de görmezlikten gelemem. Kısacası hiçbir zaman bitmeyecek olan iç dünyamızdaki çelişkiler, kişiyi hareketle hareketsizlik arasında bırakmaktadır. Bu olgu nesnelere de, şiirin dekoru sayılabilecek her şeye de yansımaktadır.</p>
				<p class="normal"><span class="idebold">Sennur Sezer:</span> Kişinin hareketle hareketsizlik arasında kaldığını söylemen bana Çağrılmayan Yakup’u, “Dökümcü Niko ve Arkadaşları”nı hatırlattı. Bu ve benzeri şiirlerinde yansıttığın doğaya ve insana yabancılaşma mıdır?</p>
				<p class="normal"><span class="idebold">Edip Cansever:</span> Hiçbir sorunu daha önce ayrıntılarıyla düşünerek, planlı, şematik bir yöntemle ele almış değilim. Bunu önemle belirtmek isterim.</p>
				<p class="normal">Evet, Çağrılmayan Yakup baştan sona yabancılaşma olgusunun öne çıktığı bir kitap oldu. “Kendiliğindenlik”in sınırlarını aşmadan, doğal, saf bir biçimde. Yakup, toplum tarafından itilmiş, horlanmış, uzaklaştırılmış bir insanı simgeliyor sanırım. Böylece topluma, insana, kendine yabancılaşmış bir tip olarak çıkıyor karşımıza.</p>
				<p class="normal">“Cadı Ağacı”ndaki otobüs sürücüsü de Yakup’tur, Yakup gibidir. “Dökümcü Niko ve Arkadaşları” şiirindeki tipleri de az çok Yakup’la çakıştırabiliriz. “Pesüs” şiiri ise doğaya yabancılaşmanın öyküsüdür, diyebilirim. Bu şiirin ilk bölümüne dikkat edilirse, “düzlük”le savaşan ve yenilen, ama son dizelerde gene de yenilmeyen, savaşıma hazır bir insan buluruz.</p>
				<p class="normal"><span class="idebold">Sennur Sezer:</span> Biraz önce yargılara, tanımlara karşı olduğunu söyledin ama pek çok şiirinde var bunlar. Bunların bazılarına önsöz bile diyebilirim. “İnsanın insana verebileceği en değerli şey / Yalnızlıktır”, “Ben işte çok yaşadıysam (...) bu ölümsüz bir yalnızlıktan” gibi... Bu yargıların Sonrası Kalır’la Sevda ile Sevgi’de aydınlık yargılar olduğunu görüyoruz: “Kuş olsun, insan olsun / Yalnızlık sevmesini bilmeyenlerin icadı”, “Yalnızlık bir başına kalmıştır” vb. Şairin Seyir Defteri’nde de bu ışık kararmıyor: “Her çiçek bir çoğulluktur gününe göre / Yalnızlık çoğulluktur”. Bu dışa umutla, sevgiyle açılan değişimi nasıl yorumluyorsun?</p>
				<p class="normal"><span class="idebold">Edip Cansever:</span> Şiirlerimde tanımlardan, yargılardan özellikle kaçınmışımdır. Ben kendime sorular sormayı yeğleyen bir şairimdir de ondan. Yalnızlık temasını bolca kullanmamın nedeni ise insanın önce yalnız bir yaratık olduğunu sergilemek içindir. Aynı zamanda insan yalnızlığını yenmek isteyen, yenebilen bir yaratıktır da. Senin de belirttiğin gibi, yalnızlığın kalabalığa dönüşümünün örnekleri vardır şiirimde.</p>
				<p class="normal"><span class="idebold">Sennur Sezer:</span> Sormak istediğim yalnızca yalnızlık kavramı değildi. Şiirlerinin genel havasında gitgide bir aydınlanma, bir umut var. Aşağı yukarı otuz yıllık şiirinin toplamı Yeniden’i gözden geçirince bu daha iyi görülüyor.</p>
				<p class="normal"><span class="idebold">Edip Cansever:</span> Bu çok önemli. Şu bakımdan: Otuz yıldır şiir yazıp da böyle bir toplamı gözler önüne serince, ister istemez değişimler, başkalaşımlar daha bir göze çarpar oluyor. Şiirimin ana damarını değiştirmeden elbette bazı “çıkma”lar yaptığımı söyleyebilirim. Çünkü mutluluk da mutsuzluk kadar doğrudur. Umut da, umutsuzluk da dışlanarak bir başına, soyutlanarak düşünülemez, bence. Örnekse, Kirli Ağustos bütün bu kavramların karışımıdır. Doğaya ilk kez büyük bir yaklaşım duyduğum içindir ki, adı geçen kitaptaki şiirlerin çoğu daha bir aydınlık ve yalındır sanırım.</p>
				<p class="saggggg">Yazko Edebiyat 18 (Nisan 1982)</p>
				</body>
</html>