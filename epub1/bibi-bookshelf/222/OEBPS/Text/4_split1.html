<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>4.html</title>
  <link href="../Styles/template.css" rel="stylesheet" type="text/css"/>
</head>

<body>
<div id="x4.html" xml:lang="en-US">
<div class="Basic-Text-Frame">
<p class="Konu-Ba-l---" id="toc_marker-1" xml:lang="tr-TR">BİRİNCİ BÖLÜM - EKONOMİ VE SİYASETTE MAFYALAŞMA</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="Paragraph-Style-1" id="toc_marker-1-1">I. EMPERYALİST-KAPİTALİST SİSTEM</p>

      <p class="No-Paragraph-Style-2 para-style-override-7" ></p>

      <p class="No-Paragraph-Style-2 para-style-override-7" >Ezen ve Ezilen Ülkeler Kamplaşması</p>

      <p class="No-Paragraph-Style-2 para-style-override-5" >Erol Manisalı, dünya sistemi üzerine tahlilini ezen ülkeler ile ezilen ülkeler arasındaki çelişme üzerine kurmuştur. Manisalı’ya göre, Batılı kapitalist ülkelerde tekelci şirketlerin çıkarı ile ülkenin çıkarı arasında uyum vardır.1 Emperyalist tekeller, sokaktaki adama da yarar sağlamaktadır.2 Hatta merkez ülkelerdeki muhalifleri bile sistemin parçası haline gelmişlerdir.<a class="footnote-link" href="#footnote-225-3" id="footnote-225-3-backlink">3</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-3-backlink" id="footnote-225-3">3</a> Erol Manisalı, Kapitalizmin Temel İçgüdüsü, Derin Yayınları, 2. basım, İstanbul, 2004, s.9. (Bu kitap, bundan sonraki göndermelerde Temel İçgüdü diye anılacak.)</p>
      </div>

      <p class="No-Paragraph-Style-2 para-style-override-5" >Manisalı’nın da önemle saptadığı gibi, ezen-ezilen millet çelişmesi, kendisini özellikle kapitalizm ile millî devlet arasındaki mücadelede gösterir. “Kapitalizm, azgelişmiş ülkelerde güçlü devlet istemez.”<a class="footnote-link" href="#footnote-225-4" id="footnote-225-4-backlink">4</a>Manisalı’ya göre, sistemin merkezini oluşturan ABD, faşist denecek derecede ulusaldır. Fakat aynı ABD, sistemin çevresindeki ülkelerin ulusal politika izlemelerine karşıdır.<a class="footnote-link" href="#footnote-225-5" id="footnote-225-5-backlink">5</a> ABD’nin bağnaz ve saldırgan ulusallığı, çevre ülkelerin savunma konumundaki ulusallığını ezmektedir. Sistemin başçelişmesi buradadır. Başka deyişle sistem, bu noktada tıkanmıştır. İnsanlık bu düğümü, “dünya nüfusunu oluşturan büyük çoğunluğun göstereceği dirençle” çözecektir.<a class="footnote-link" href="#footnote-225-6" id="footnote-225-6-backlink">6</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-4-backlink" id="footnote-225-4">4</a> Temel İçgüdü, s.54.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-5-backlink" id="footnote-225-5">5</a> Temel İçgüdü, s.222.</p>

          <div class="footnote">
            <p class="Basic-Paragraph" ><a class="footnote-anchor" href="#footnote-225-6-backlink" id="footnote-225-6">6</a> Temel İçgüdü, s.71.</p>
          </div>
        </div>
      </div>

      <p class="No-Paragraph-Style-2 para-style-override-5" >Manisalı, daha 20. yüzyılın başında Lenin ve Mustafa Kemal’in de önemle saptadıkları gibi, dünyanın iki kampa bölünmüş olduğu gerçeğini dünya tahlilinin temeline yerleştirerek, sağlam bir teori inşa etmenin ilk şartını yerine getirmiştir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >“Serbest Piyasa” Dedikleri</p>

      <p class="No-Paragraph-Style-2 para-style-override-5" >Manisalı, ezen ülkelerin üstünlüklerini, ezilenler dünyasına en başta silahlı güçle dayattıklarını belirlemektedir. Ancak sistemin merkezî, çevre üzerindeki hâkimiyetini yalnız silahlı güçle kurmuyor. Batı kapitalizminin üstünlüğünü sağlayan araç, ekonomik düzlemde serbest piyasadır.<a class="footnote-link" href="#footnote-225-7" id="footnote-225-7-backlink">7</a>Ne var ki, “serbest piyasa”, dünya ölçeğinde rekâbeti sağlamıyor ve sağlayamaz. Güçlüler, zayıfları ortadan kaldırır. Sonuç olarak piyasa, rekâbeti değil, tekelciliği yaratıyor. Piyasada rekâbeti gerçekleştirmek için, devlet müdahalesi gerekiyor.<a class="footnote-link" href="#footnote-225-8" id="footnote-225-8-backlink">8</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-7-backlink" id="footnote-225-7">7</a> Temel İçgüdü, s.123.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-8-backlink" id="footnote-225-8">8</a> Temel İçgüdü, s.15-16.</p>
        </div>
      </div>

      <p class="No-Paragraph-Style-2 para-style-override-5" >Manisalı, dünya ölçeğindeki “serbest piyasa” denen mekanizmanın aslında tekellerin diktatörlüğünü örten bir perde olduğunu saptamaktadır.</p>

      <p class="No-Paragraph-Style-2 para-style-override-5" >Katılmadığımız nokta, Manisalı’nın emperyalist ülkelerin içinde “rekâbetin esas olduğu” yönündeki görüşüdür.<a class="footnote-link" href="#footnote-225-9" id="footnote-225-9-backlink">9</a> Oysa rekâbet sistemi önce kapitalizmin merkezlerinde çökmüş ve tekeller oluşmuştur. Bu tekeller, rekâbet düzenini bütün dünyada tasfiye etmişlerdir. Emperyalist ülkelerde devlet müdahalesi, rekâbeti sağlamak için değil, fakat tekellerin birbirlerini bütünüyle ortadan kaldırmalarını önlemek içindir. Kuşkusuz bazı tekeller tasfiye olabilir. Ancak sistemin, tek bir tekelin hâkimiyetine dönüşmesi mümkün değildir. O zaman piyasa ve meta ekonomisi, başka deyişle kapitalizm ortadan kalkmış olur.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-9-backlink" id="footnote-225-9">9</a> Erol Manisalı, Dünya’da ve Türkiye’de Büyük Sermaye, Derin Yayınları, 5. basım, İstanbul, 2004, s.110, 116. (Bu kitap, bundan sonraki göndermelerde Büyük Sermaye diye anılacak.)</p>
      </div>

      <p class="No-Paragraph-Style-2 para-style-override-5" >Sistemin tek bir tekele dönüşmesini önleyen, devlet müdahalesidir. Bu müdahale, kaynakların piyasada verimliliğe göre dağılması anlamında bir rekâbet düzeni getirmiyor; var olan tekellerin diktasını pekiştiriyor ve tekellerin ortak çıkarlarını sağlıyor. Emperyalist sistem, bu nedenle İkinci Dünya Savaşı ve sonrasında “tekelci devlet kapitalizmi” diye adlandırılmıştır.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Kapitalizmde Patron-Şirket-Devlet İlişkileri</p>

      <p class="No-Paragraph-Style-2 para-style-override-5" >Manisalı, günümüz kapitalizminde, patron-şirket-devlet ilişkilerinde şirketlerin daha belirleyici ve egemen konuma geldikleri görüşündedir.<a class="footnote-link" href="#footnote-225-10" id="footnote-225-10-backlink">10</a>Artık şirketler, “devletin temel dayanağı” olmuşlardır.<a class="footnote-link" href="#footnote-225-11" id="footnote-225-11-backlink">11</a>Yine Manisalı’ya göre, şirketler en büyük kâr değil, en büyük güç peşindedirler.<a class="footnote-link" href="#footnote-225-12" id="footnote-225-12-backlink">12</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-10-backlink" id="footnote-225-10">10</a> Temel İçgüdü, s.107 vd.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-11-backlink" id="footnote-225-11">11</a> Temel İçgüdü, s.35 ve Büyük Sermaye, s.113.</p>

          <div class="footnote">
            <p class="Basic-Paragraph" ><a class="footnote-anchor" href="#footnote-225-12-backlink" id="footnote-225-12">12</a> Temel İçgüdü, s.30.</p>
          </div>
        </div>
      </div>

      <p class="No-Paragraph-Style-2 para-style-override-5" >Aslında bu saptama, emperyalist sistemde patron-şirket-devlet üçgeninde belirleyici olanın şirket değil, fakat şirketlerin devleti olduğuna işaret eder. Çünkü güç, devlettedir. Gücün büyütülmesi devletle olur. Devletin şirketlere dayanması, daha doğrusu şirketlerin çıkarını temsil etmesi de yeni bir olay değildir. Devlet, eskiden beri şirketlerin gücüdür ve şirketler de güçlerini devlet üzerinden büyütürler. Nitekim Manisalı’nın “Batı kapitalizminde dev şirketler, dev savaş arabaları haline gelmişlerdir” saptaması da, bunu doğrular.<a class="footnote-link" href="#footnote-225-13" id="footnote-225-13-backlink">13</a>Dev savaş arabası, emperyalist devlettir. Burada şirket ile savaş arabası arasındaki ilişkide, savaş arabası belirleyicidir. Şirket grupları, bu nedenle devlet üzerinden en büyük güce ulaşabilirler. Emperyalizmin, tekelci devlet kapitalizmi olarak adlandırılmasının bir nedeni de budur. Emperyalizm çağında devletin rolü ve müdahale alanı daha da genişlemiş ve güçlenmiştir.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-13-backlink" id="footnote-225-13">13</a> Temel İçgüdü, s.10.</p>
      </div>

      <p class="No-Paragraph-Style-2 para-style-override-5" >Emperyalist sistem, büyük devletler arasında en sonunda silahların konuştuğu hegemonya mücadelesidir. Emperyalist devletin işlevi, bu hegemonya mücadelesini yürütmektir. Burada şirket çıkarı değil, şirketlerin ağırlıklı kesimini temsil eden tekelci kapitalist devletin çıkarı belirleyici olur. Manisalı’nın kapitalizm için yaptığı “Patronların egemen olduğu şirketler devleti” tanımı da,<a class="footnote-link" href="#footnote-225-14" id="footnote-225-14-backlink">14</a>bu görüşümüzü doğrular. Devlet, şirketlerden birini değil, büyük şirketlerin ağırlıklı bölümünü temsil eder. Şirket kârının değil, gücün azamîye çıkarılması da bu sayede olur.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-14-backlink" id="footnote-225-14">14</a> Temel İçgüdü, s.9.</p>
      </div>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Kuvvet Politikası Ne Zaman Temel Güdü Oldu</p>

      <p class="No-Paragraph-Style-2 para-style-override-5" >Manisalı’ya göre, kapitalizm 21. yüzyılın başında yeni bir aşamaya girmiştir. Bu yeni aşamada, “güç ve egemenlik ögeleri tamamen yerleşmiş bulunuyor”; bir başka ifadesiyle “güç maksimizasyonu” (gücün alabildiğine büyütülmesi) temel içgüdü haline geliyor; güç ve egemenlik “Batı kapitalizminin odak noktasına oturuyor.”<a class="footnote-link" href="#footnote-225-15" id="footnote-225-15-backlink">15</a>Böylece kapitalizm, Manisalı’ya göre, yeni bir aşamaya giriyor.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-15-backlink" id="footnote-225-15">15</a> Temel İçgüdü, s.12.</p>
      </div>

      <p class="No-Paragraph-Style-2 para-style-override-5" >Oysa güç ve egemenliğin sistemin temel güdüsü haline gelmesi, 19. yüzyılın sonu ve 20. yüzyılın başıdır. Manisalı’nın kapitalizm ile emperyalizm arasına eşit işareti koyması, 19. yüzyılın sonlarından itibaren doğrudur. O tarihten beri dünyanın yeniden paylaşılması, ancak ve ancak silahlı güçle gerçekleştirilebiliyor. Dış ticaret kapitalizmi döneminde, dünyanın paylaşılması henüz tamamlanmamıştı ve ekonomik üstünlük yoluyla yeni sömürü alanları ele geçirilmesi mümkündü. 20. yüzyılın eşiğinde başlayan emperyalizm çağında silah üstünlüğü belirleyici önem kazandı. Ekonomik açıdan geriden gelen kapitalist devlet, ancak silah üstünlüğü kurarak, dünyanın yeniden paylaşımını talep edebilirdi, bu yoldan rakibini geçebilirdi ve ekonomik üstünlüğü de sağlayabilirdi. Bu nedenle emperyalizm çağının ayırt edici niteliği, büyük devletler arasında en sonunda silahla çözülen hegemonya mücadelesidir.</p>

      <p class="No-Paragraph-Style-2 para-style-override-5" >20. yüzyılın ilk yarısında 20 yıl arayla patlayan iki dünya savaşı, bunu kanıtlar. Dünyanın yeniden bölüşülmesi, silahla belirlenmiştir. Bu nedenle büyük kaptalist ülkeler, azamî silahlı güç inşasını, 20. yüzyılın eşiğinden başlayarak, esas politika olarak belirlemiş ve uygulamışlardır. Birinci ve İkinci Dünya Savaşı öncesinde Almanya’nın ve rakiplerinin silahlanması, İkinci Dünya Savaşı’ndan sonra iki süper devletin silahlanması ve bugün ABD’nin tarihin en büyük şiddet aygıtını kurması, hep bu kuvvet politikasının uygulamalarıdır. Çünkü emperyalizm çağıyla birlikte azamî sömürüyü sağlayan esas etken, silahlı güçtür. Çünkü ekonomik yayılma ve güçlenmenin başlıca etkeni silahlı güçtür. ABD, dolar imparatorluğunu 20. yüzyıldaki “güç ve egemenlik” politikasıyla gerçekleştirmiştir.</p>

      <p class="No-Paragraph-Style-2 para-style-override-5" >Manisalı’nın Güç-Egemenlik-Tüketim Sonsuzluğu şeması da açıklanmaya muhtaçtır veya biz anlayabilmiş değiliz.<a class="footnote-link" href="#footnote-225-16" id="footnote-225-16-backlink">16</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-16-backlink" id="footnote-225-16">16</a> Temel İçgüdü, s.30.</p>
      </div>

      <p class="No-Paragraph-Style-2 para-style-override-5" >Birincisi, tüketimi belirleyen, önce üretimdir; üretim olacaktır ki tüketilebilsin. Ve kapitalist sistem, bir üretim darboğazına girmiştir.</p>

      <p class="No-Paragraph-Style-2 para-style-override-5" >İkincisi, tüketimi belirleyen piyasadaki taleptir; başka deyişle ücretler, maaşlar, çiftçi gelirleri ve talebi yaratan diğer gelirlerdir. Kapitalizmin darboğazı burada da kendini gösteriyor. Özelikle son küreselleşme saldırısıyla talebi belirleyen, dolayısıyla tüketimi belirleyen bütün etkenler, daha da aşağı çekilmektedir. Bu durumda kapitalist sistemde, “tüketim sonsuzluğu”ndan çok, talebi sınırladığı için tüketimi sınırlayan ve bu nedenle sürekli sermaye fazlası yaratan temel kriz etkeninden söz etmek daha doğru olur. Bu nedenle kapitalizmin talebi (tüketimi) sınırlamak zorunda olması, ona son tahlilde güç ve egemenlik sağlamamakta, tersine sistemin temellerini oyan bir işlev görmektedir. Nitekim Keynesgil iktisatçılar, sistemin bu krizini talebi kışkırtan politikalarla aşmaya çalışmış ve bir dönem, sistemin politikalarını etkilemişlerdi.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Emperyalizm ile Demokrasi Karşıtlığı</p>

      <p class="No-Paragraph-Style-2 para-style-override-5" >Erol Manisalı, Batı’nın emperyalist sistemi ile demokrasi arasındaki karşıtlığın saptanmasına haklı olarak önem veriyor. Manisalı’ya göre, “Halk-devlet bütünleşmesi veya halkçılık veyahut da ‘halkın egemenliği’ kapitalist düzenin varlık nedeni ve felsefesi ile taban tabana zıttır.”<a class="footnote-link" href="#footnote-225-17" id="footnote-225-17-backlink">17</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-17-backlink" id="footnote-225-17">17</a> Temel İçgüdü, s.13 ve 15.</p>
      </div>

      <p class="No-Paragraph-Style-2 para-style-override-5" >Demokrasiyi, 18 ve 19. yüzyıldaki gibi, serbest piyasa ve burjuvazinin egemenlik sistemi olarak tanımlamadığımız zaman, bu saptama doğrudur. Bu saptama, kapitalizmin emperyalizm aşamasında, hangi tanımı benimserseniz benimseyin daha da doğrudur.</p>

      <p class="No-Paragraph-Style-2 para-style-override-5" >Nitekim Manisalı, bu olguyu, emperyalizm ile Ezilen Dünya’nın ulusallığı arasındaki çelişme üzerinden özetle şöyle açıklıyor: Ulusalcılık, emperyalizmin merkezlerinde faşizme götürür, faşistçedir. Ezilen Dünya’da ise ulusallık, dün Kemalizm çizgisinde, bugün örneğin Malezya’daki, Hugo Chavez’in Venezuella’daki veya Lulla’nın Brezilya’daki uygulamalarında olduğu gibi, anti-emperyalizmdir, anti-faşizmdir.<a class="footnote-link" href="#footnote-225-18" id="footnote-225-18-backlink">18</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-18-backlink" id="footnote-225-18">18</a> Temel İçgüdü, s.11.</p>
      </div>

      <p class="No-Paragraph-Style-2 para-style-override-5" >Faşistleşen ABD emperyalizmi, Ezilen Dünya‘da ulusallığa karşı olduğu için, demokrasiyi de ezmektedir. ABD’nin Afganistan ve Irak işgalleri bunun son örnekleri oluyor.</p>

      <p class="No-Paragraph-Style-2 para-style-override-5" >Manisalı dostumuz, bu saptamalarıyla faşizmin emperyalizm eksenli olduğunu bir kez daha belirlemiş oluyor. Faşizm, yalnız emperyalist ülkelerde değil, Ezilen Dünya’da da emperyalizm eksenlidir. Ezilen Dünya ülkelerindeki hâkim güçler, dünya gericiliğinin merkezi olan emperyalizme, özellikle emperyalizmin en şoven ve en zalim güçlerine daha sıkı bağlandıkları oranda faşizme yöneliyorlar. Demokrasi ise, ulusallık ile bağlantılıdır ve bu iki etken, birbirlerini güçlendirir. Emperyalizme daha bağımlılık, faşizme yöneltir. Daha fazla ulusallık ise, daha fazla demokrasi getirir.</p>

      <p class="No-Paragraph-Style-2 para-style-override-5" >Manisalı ile ayrıldığımız nokta, Avrupa gibi, emperyalist-kapitalist ülkelerde, içerdekiler için, “demokrasi” ve “insan hakları” bulunduğunu kabul etmesidir.<a class="footnote-link" href="#footnote-225-19" id="footnote-225-19-backlink">19</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-19-backlink" id="footnote-225-19">19</a> Temel İçgüdü, s.57.</p>
      </div>

      <p class="No-Paragraph-Style-2 para-style-override-5" >Kanımca burada Manisalı, kapitalizmin yükseliş dönemine ait eski demokrasi teorisini bugüne uyguluyor. Oysa kendisi, birkaç sayfa önce, kapitalizmin “demokrasiyi ve halkçılığı değil, oligarşiyi esas alan ve ancak oligarşik bir düzende gelişebilen bir iç dinamiğe sahip olduğunu” belirtiyordu.<a class="footnote-link" href="#footnote-225-20" id="footnote-225-20-backlink">20</a>Bu durumda o oligarşi, nasıl oluyor da kendi içinde demokrasi ve insan hakları uyguluyor?</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-20-backlink" id="footnote-225-20">20</a> Büyük Sermaye, s.69.</p>
      </div>

      <p class="No-Paragraph-Style-2 para-style-override-5" >Berraklaşsın diye belirtiyoruz, sanırız Erol Manisalı’nın da bir itirazı olmayacaktır, artık demokrasi ve insan hakları emperyalist kapitalist ülkelerin merkezlerinde, bütünüyle görüntüdür, sahtedir ve eskiden kalan bir kabuktan başka bir şey değilidir. Hatta öze bakılırsa, millî devletlerini korumaya çalışan gelişmemiş ülkelerin, emperyalist merkezlere göre daha demokratik ilişkilere sahip oldukları açıkça görülmektedir. Emperyalist merkezler, özellikle ABD, artık kendi içinde ve dışında her türden gericiliğin ve demokrasi karşıtlığının ekseni haline gelmiştir. İlerici anlamda bir ulusallığın yaşayabildiği gelişmekte olan ülkeler ise, bugün dünyamızda demokrasi dinamiğinin görece var olabildiği alanlardır.</p>

      <p class="No-Paragraph-Style-2 para-style-override-5" >Demokrasiyi, rekâbet çağındaki kapitalizm getirmişti. Çünkü gençlik çağındaki kapitalizm, köylüyü feodal bağlardan kurtarmıştı ve feodal devletlerle birlikte Ortaçağ ilişki ve kurumlarını tasfiye etmişti. Ancak kapitalizm, emperyalizm çağında, Ezilen Dünya’daki her türlü gericilikle ittifak ederek, demokrasi karşıtlığına dönüşürken, yalnız denetlediği ülkelerde değil, kendi içinde de, demokrasinin kazanımlarını yok etti ve demokrasiyi içi havayla dolu renkli bir balona çevirdi. Bu rejim, artık demokrasi değil, fakat mafyokrasidir.</p>

      <p class="No-Paragraph-Style-2 para-style-override-5" >İlerde sistemin siyasal yapısını tartışırken, bu görüşümüzü açacağız.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Vahşi Kapitalizme Dönülebilir mi?</p>

      <p class="No-Paragraph-Style-2 para-style-override-5" >Manisalı’nın kapitalizmdeki son nitelik değişikliği üzerine görüşlerini tartışmak gerekiyor. Değerli dostumuz, dünyanın “İki kutuplu dengeden Batı kutuplu dengesizliğe geçerken, Batı kapitalizminin de 18. ve 19. yüzyıllardaki sömürge imparatorluklara dönüşmeye başladığını” ileri sürmektedir.<a class="footnote-link" href="#footnote-225-21" id="footnote-225-21-backlink">21</a>Erol Manisalı, 21. yüzyılın başı olarak belirlediği yeni aşamayı sosyoekonomik açıdan şöyle tanımlamaktadır: “Batı kapitalizmi vahşi kapitalizmin bütün kurallarını uygulamaya başlamıştır.”<a class="footnote-link" href="#footnote-225-22" id="footnote-225-22-backlink">22</a>Kapitalizm “vahşileşmekte”, “Vahşi kapitalizm geri dönmektedir.”<a class="footnote-link" href="#footnote-225-23" id="footnote-225-23-backlink">23</a> “Avrupa kapitalizmi, 20. yüzyıl boyunca iç sömürüyü yavaş yavaş azaltmış ve dış sömürüdeki dengelemeler ile ‘içeride’ kapitalizmin vahşi yönünü büyük ölçüde evcilleştirmiştir.”<a class="footnote-link" href="#footnote-225-24" id="footnote-225-24-backlink">24</a>Erol Manisalı, vahşi kapitalizmi, “kapitalizmin saf ve katıksız olanı” diye tanımlamaktadır.<a class="footnote-link" href="#footnote-225-25" id="footnote-225-25-backlink">25</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-21-backlink" id="footnote-225-21">21</a> Temel İçgüdü, s.57.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-22-backlink" id="footnote-225-22">22</a> Temel İçgüdü, s.57.</p>

          <div class="footnote">
            <p class="Basic-Paragraph" ><a class="footnote-anchor" href="#footnote-225-23-backlink" id="footnote-225-23">23</a> Temel İçgüdü, s.6.</p>

            <div class="footnote">
              <p class="Basic-Paragraph" ><a class="footnote-anchor" href="#footnote-225-24-backlink" id="footnote-225-24">24</a> Temel İçgüdü, s.4.</p>

              <div class="footnote">
                <p class="Basic-Paragraph" ><a class="footnote-anchor" href="#footnote-225-25-backlink" id="footnote-225-25">25</a> Temel İçgüdü, s.VII, s.7.</p>
              </div>
            </div>
          </div>
        </div>
      </div>

      <p class="No-Paragraph-Style-2 para-style-override-5" >Biz, Manisalı’nın 21. yüzyılın başında “Vahşi kapitalizme geri dönüş” tezine katılmıyoruz. Manisalı, vahşi kapitalizm kavramına, kimi yerde “vahşi” sıfatına vurgu yaparak, aşırı sömürü ve aşırı zulüm anlamını yüklemektedir. Kimi yerde ise, vahşi kapitalizmi, “18. ve 19. yüzyıldaki sömürge imparatorlukları” ve “katıksız kapitalizm” belirlemelerinde olduğu gibi, tarihsel bir kategori olarak tanımlamaktadır.</p>

      <p class="No-Paragraph-Style-2 para-style-override-5" >Vahşi kapitalizm, kapitalizmin belli tarihsel evresidir. Buna Manisalı’nın deyişiyle, “saf ve katıksız kapitalizm” de diyebiliriz. “Katıksız kapitalizm”, kaynakların kârlılığa göre dağıldığı rekâbet dönemini ifade eder. Belli bir teknolojik düzey veri alınırsa, daha çok kâr elde etmenin biricik kaynağı, emeğin maliyetini düşürmektir. Daha verimli, daha kârlı işletme, bu açıdan işçiyi daha ucuza getiren işletmedir. Vahşi kapitalizm, bu nedenle işgücünün maliyetini düşüren kıyasıya rekâbet düzenidir.</p>

      <p class="No-Paragraph-Style-2 para-style-override-5" >Bugün, kaynakların kârlılığa göre dağıldığı bir rekâbet düzenine geri dönülmüyor. “18. ve 19. yüzyıl sömürge imparatorluklarına dönüş”ten söz etmek de, gerçeğe uymaz. 20. yüzyıl eşiğinde ortaya çıkan tekelci kapitalizmin bugünkü gidişatı, kârın verimliliğe göre dağıldığı bir piyasa ve rekâbet sistemi yönünde değil, tam tersine tekelleşmeyi daha da yoğunlaştıran bir yöndedir. Kaynakları verimliliğe göre dağıtan mekanizma bütünüyle tasfiye edilmektedir. Kapitalizmin daha da gaddarlaştığı olgusu, vahşi kapitalizm ile karıştırılmamalıdır. Çünkü vahşi kapitalizm, ağır sömürü koşullarını ifade etmekle birlikte, köylüyü feodal beye bağımlılıktan kurtardığı ve kaynakları kâra göre paylaştırdığı için, bir ilerleme dönemidir. Nitekim Batı’da demokratik devrimlerin önder sınıfı olan burjuvazi, vahşi kapitalizmin rekâbet sistemini getirmiştir. Ekonomide çok sayıda sermaye arasındaki rekâbet, siyasal alanda rekâbetin (“demokrasi”) temelini oluşturmuştur. Bugünkü emperyalist sistem ise, kapitalizmin verimlilik mantığının çökmesiyle birlikte gaddarlaşmaktadır.</p>

      <p class="No-Paragraph-Style-2 para-style-override-5" >Vahşi kapitalizm, kapitalizmin yükseliş döneminin sistemidir. Bugünkü emperyalist sömürü ve zulüm ise, kapitalizmin çürüme ve çökme döneminin sistemidir.</p>

      <p class="No-Paragraph-Style-2 para-style-override-5" >Vahşi kapitalizmin hâkim sınıfı, öncelikle sanayi burjuvazisidir. Sanayi devrimi, vahşi kapitalizmle gerçekleştirilmiştir.</p>

      <p class="No-Paragraph-Style-2 para-style-override-5" >Bugünkü sistemin hâkim sınıfı ise, artık dünya ölçeğinde mafyalaşmış olan malî sermayedir. Eşkıya dünyaya şimdilik hükümdar olmuştur. Dünya mafyası, sanayi burjuvazisinin tersine karşıdevrimcidir.</p>

      <p class="No-Paragraph-Style-2 para-style-override-5" >Bu nedenlerle rekâbet sistemine dayanan vahşi kapitalizm ile emperyalist ilişkiler zemininde yaşanan bugünkü gaddarlaşma sürecini aynı kavramla isimlendirmek yerinde olmaz. Vahşi kapitalizm kavramının tarihselliği, “vahşi” sözcüğünün propaganda değerine feda edilmemelidir. Kapitalizmin teorisini yaparken, vahşi sözcüğünün sözlük anlamı ile bilimsel-tarihsel anlamını ayırt etmek gerekir.</p>

      <p class="No-Paragraph-Style-2 para-style-override-5" >Kapitalizmin, 20. yüzyılda iç sömürüyü azaltması, kendi tercihinin ürünü değildir. 19. ve 20. yüzyıl devrimler çağıdır. Emperyalist devletler, kendi ülkelerindeki işçi hareketini yatıştırmak için, Manisalı’nın da önemle vurguladığı gibi, daha Birinci Dünya Savaşı öncesinde elde ettikleri dış sömürüden kendi emekçi sınıflarına pay vermeye başlamışlardı. 1917 Ekim Devrimi’yle birlikte sosyalist devrimler insanlığın gündemine girmiş ve Sovyetler Birliği kurulmuştur. Arkasından Ezilen Dünya’da bizim İstiklâl Savaşı’mızla başlayan millî kurtuluş savaşları birbirini izlemiştir. Kurulan millî devletler, emperyalizmin sömürüsünü dizginlemiş ve sınırlamıştır.</p>

      <p class="No-Paragraph-Style-2 para-style-override-5" >Birinci Dünya Savaşı’nı izleyen yılları ve İkinci Dünya Savaşı sonrasını hatırlayalım; bazı gelişmiş kapitalist ülkelerde emekçi ayaklanmaları ve devrim girişimleri olmuş, öte yandan Sovyetler Birliği’nin varlığı ve millî kurtuluş savaşları, gelişmiş kapitalist ülkeleri “sosyal devlet” diye anılan politikalara zorlamıştır. Sovyetler Birliği’nin dağılmasından sonra bu sosyal devlet politikalarından vazgeçilmiştir. Çünkü dünya dengeleri değiştiği gibi, kapitalist ülkelerin içindeki toplumsal hareket de iyice zayıflamıştır.</p>

      <p class="No-Paragraph-Style-2 para-style-override-5" >Görüldüğü gibi, iç sömürünün azaltılması, Batılı kapitalist devletlerin bir tercihi değil, fakat dıştaki ve içteki ilerici güçlerin zorlamasıydı. Dünya dengeleri emperyalizm lehine değişince, bu politikalardan vazgeçilmiş ve emekçinin maliyetini ucuzlatan özelleştirme, devleti küçültme, sosyal hakları kısıtlama, işçi kıyımı ve sendikasızlaştırma politikalarına yönelinmiştir.</p>

      <p class="No-Paragraph-Style-2 para-style-override-7" >Siyasal Kuvvet Dengelerindeki Değişiklik</p>

      <p class="No-Paragraph-Style-2 para-style-override-5" >Bütün bu değişiklikleri açıklayan, sistemin niteliğindeki değişiklikler değil, fakat kuvvet dengelerindeki değişikliklerdir.</p>

      <p class="No-Paragraph-Style-2 para-style-override-5" >Peki sistemde yeni olan nedir, kapitalizm gerçekten yeni bir aşamaya mı girmektedir?</p>

      <p class="No-Paragraph-Style-2 para-style-override-5" >Kanımızca kapitalizm, toplumsal-ekonomik kuruluşun niteliğinde değişiklik anlamında yeni bir aşamaya girmiyor. Kapitalizm, hâlâ Lenin’in teorisini yaptığı gibi tekelci kapitalizm veya emperyalizm adı verilen son dönemindedir. Başka deyişle, emperyalizm ve devrimler çağındayız.</p>

      <p class="No-Paragraph-Style-2 para-style-override-5" >Ancak 1990 yılından beri emperyalist sistemin siyasal dengelerinde önemli değişiklikler görülüyor. 1990 öncesinde iki süper devlet arasında çatışma ve dengenin bulunduğu iki kutuplu bir dünyada yaşıyorduk. 1990 yılında Sovyet sosyal-emperyalizminin dağılması üzerine ABD emperyalizmi atağa geçmiştir.<a class="footnote-link" href="#footnote-225-26" id="footnote-225-26-backlink">26</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-26-backlink" id="footnote-225-26">26</a> Temel İçgüdü, s.34.</p>
      </div>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Emperyalizmin Azamî Sömürü Eğilimi</p>

      <p class="No-Paragraph-Style-2 para-style-override-5" >Emperyalizm, azamî sömürü eğilimidir. Yalnız bugün değil, eskiden de böyleydi. Ancak azamî sömürü eğilimi, siyasal dengelerle ve kuvvetlerle çevrelenmiştir. Emperyalist devletler arası çelişmeler ve Ezilen Dünya devletleri, azamî sömürüyü sınırlar. O nedenle emperyalist sistem, bir yönüyle emperyalist devletler arasında silahlı çatışmalara varan hegemonya rekâbetidir; bir yönüyle de emperyalist devletlerin Ezilen Dünya’yı sömürgeleştirme girişimleridir. Bu açıdan azamî sömürü eğilimi, başka ülkeleri devletsiz bırakma eğilimi diye de tanımlanabilir. Çünkü başkasının devleti, iç pazarıyla, gümrükleriyle, destek ve teşvik uygulamalarıyla, dünya piyasası önünde bir engeldir; emperyalizmin azamî sömürü eğiliminin önüne set çeken bir barajdır. Millî devletler, emperyalizme karşı kurtuluş savaşlarıyla kurulmuş ve emperyalizmin azamî sömürü eğilimini sınırlamışlardır.</p>

      <p class="No-Paragraph-Style-2 para-style-override-5" >1990 öncesinde ABD emperyalizmi, rakibi Sovyetler Birliği tarafından dengelendiği için, hem Avrupa ve Japonya gibi büyük kapitalist devletler, hem de Ezilen Dünya devletleri, geniş bir manevra alanına sahiplerdi. ABD emperyalizmi, iki kutuplu dünya koşullarında, Ezilen Dünya devletlerini ve görece zayıf kapitalist devletleri parçalama, dağıtma ve mümkünse sömürgeleştirme fırsatını bulamıyordu. Ancak rakibi Sovyetler Birliği’ni dağıttıktan, iki kez böldükten ve savunmaya ittikten sonra bu fırsatı yakaladığını düşünerek atağa geçmiştir.</p>

      <p class="No-Paragraph-Style-2 para-style-override-5" >Nitekim Manisalı da, kapitalizmin Soğuk Savaş sonrası koşullarında yaşadığı “nitelik değişikliğini” aslında kuvvet ilişkilerindeki değişiklik olarak saptamaktadır: “İki kutuplu dünya düzeninde kapitalizmi Batı kutbu savunuyordu. Artık tek boyutlu dünyada Batı, kapitalist boyutlu bir küresel düzen istemekte ve bunu zorlamaktadır.”<a class="footnote-link" href="#footnote-225-27" id="footnote-225-27-backlink">27</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-27-backlink" id="footnote-225-27">27</a> Temel İçgüdü, s.25.</p>
      </div>

      <p class="No-Paragraph-Style-2 para-style-override-5" >Erol Manisalı’nın da belirttiği gibi, değişiklik, 1990 sonrası siyasal dengelerindeki köklü değişikliktir. Ancak bunu sistemin “niteliğinde” veya özünde bir değişiklik olarak tanımlamak yanlış oluyor. Örneğin dış ticaret çağındaki kapitalizmden emperyalizme geçiş, gerçekten de bir nitelik değişikliği idi, çağ değişikliği idi. Bugün çağ değişmemiş, fakat aynı çağın içinde kuvvet dengeleri değişmiştir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Batı Kapitalizmi Yekpare mi?</p>

      <p class="No-Paragraph-Style-2 para-style-override-5" >Erol Manisalı, tahlilinde genel olarak “Batı kapitalizmi” kavramını kullanmaktadır. Bu Batı kapitalizmi. ABD ve Avrupa’yı kapsamaktadır. Japon emperyalizmi bu Batı kapitalizmine dahil midir, dahil değilse niçin dahil değildir; bu konuda Manisalı’nın kitaplarında bir açıklama bulunmuyor. Bu açıdan Batı, bir coğrafyayı mı belirliyor, yoksa bir sistemi mi belirliyor, Manisalı’nın teorisinde bu soru berraklığa kavuşturulmuş değildir.</p>

      <p class="No-Paragraph-Style-2 para-style-override-5" >Manisalı, 1930’lu ve 1950’li yıllarda Batı kapitalizminin kendi arasında paylaşım savaşı bulunduğunu, 1990 ve 2000’li yıllarda ise Batı kapitalizmi ile azgelişmiş dünya arasındaki çelişmenin ön plana geçtiğini saptamaktadır.<a class="footnote-link" href="#footnote-225-28" id="footnote-225-28-backlink">28</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-28-backlink" id="footnote-225-28">28</a> Sovyetler Birliği’nde sosyalizmin 1950’lerin sonundan başlayarak kapitalizme dönmesi konusunda bkz. Doğu Perinçek, Stalin’den Gorbaçov’a, Kaynak Yayınları, 3. basım, İstanbul, Ağustos 1991.</p>
      </div>

      <p class="No-Paragraph-Style-2 para-style-override-5" >Manisalı’nın teorisinde, “Batı kapitalizmi”, günümüzde yekpare gibidir, ABD emperyalizmi ile Almanya-Fransa merkezli Avrupa emperyalizmi arasındaki çelişmeler önemsiz görülmektedir. Örneğin Manisalı’ya göre, Irak’ı işgal kararını, Bush yönetimi değil, Batı kapitalizminin iç dinamikleri vermiştir; Avrupa kapitalizmi buna karşı çıkmamıştır; AB’nin yarısı Irak’ın işgaline dahil olmuştur; Almanya ve Fransa’nın derdi ise, “Niye ben değil de onlar gibisinden bir rahatsızlık”tır. Kazanan Batı kapitalizmi olmuştur.<a class="footnote-link" href="#footnote-225-29" id="footnote-225-29-backlink">29</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-29-backlink" id="footnote-225-29">29</a> Temel İçgüdü, s.38 vd.</p>
      </div>

      <p class="No-Paragraph-Style-2 para-style-override-5" >Bizce, emperyalist sistemi yekpare gören bir tahlil benimseyecek olursak, önümüzdeki gelişmeleri açıklamada ciddî zorluklar çekeceğiz. ABD ile AB ve Japon emperyalistleri arasındaki ilişkiler, işbirliği yönünde değil, çatışma yönünde gelişmektedir. ABD’nin tek kutuplu dünya projesi, yalnız gelişmekte olan ülkeler için değil, Almanya-Fransa ikilisi, Japonya, Çin, Hindistan gibi büyük devletler için de ağır bir tehdit oluşturuyor. Burada, gevşek Avrupa Birliği tasarımı ile Almanya-Fransa ekseninde oluşan Birleşik Avrupa’yı birbirinden ayırmak gerekir. Nitekim gelişme de bu yöndedir. Öyle görülüyor ki, Almanya ve Fransa’nın meydana getirdiği tutarlı birlik, diğerlerinden kopacak ve ABD’ye karşı dünya ölçeğinde hegemonya mücadelesi yürütecek bir eğilim içine girecektir; girmeye başlamıştır bile. Almanya-Fransa ekseni, artık ABD’den çok Rusya ve Çin’le işbirliğine yönelmektedir. Bu eğilim, ABD’nin Irak’ı işgal girişimi öncesinde kuvvetlenmiştir. İngiltere’nin işgali desteklemesi, AB açısından bir anlam ifade etmiyor. Çünkü İngiltere, günümüzdeki saflaşmada, AB’ye değil, fakat ABD’ye aittir. Deniz devletlerinin oluşturduğu Anglosakson ittifakı ile Avrupa karasını temsil eden Almanya-Fransa ekseni karşı karşıya gelmişlerdir. Nitekim Manisalı dostumuz da, Batı kapitalizminin saldırganlığının başını ABD-İngiltere ikilisinin çektiğini saptamıştır.<a class="footnote-link" href="#footnote-225-30" id="footnote-225-30-backlink">30</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-30-backlink" id="footnote-225-30">30</a> Temel İçgüdü, s.47.</p>
      </div>

      <p class="No-Paragraph-Style-2 para-style-override-5" >Bu durumda, soru şudur: Almanya-Fransa ekseni ve Japonya, ABD-İngiliz saldırganlığının kuyruğu mu olacaktır, yoksa bu saldırganlığa karşı bir hegemonya rekâbetine mi gireceklerdir?</p>

      <p class="No-Paragraph-Style-2 para-style-override-5" >Doğrudur, “Batı kapitalizmi” başlığı altında toplanan ABD ile Kara Avrupası ülkelerinin tekelleri arasında sıkı bağlar bulunmaktadır. Uluslararası şirketler, bir bakıma iç içe geçmişlerdir. ABD, Avrupa veya Japonya’da yaşanan derin bir kriz, diğerlerini de sallamaktadır. Sistemin ayaklarından birinin çökmesi, diğerlerinin de yıkılışını getirecektir.</p>

      <p class="No-Paragraph-Style-2 para-style-override-5" >Bütün bu gerçeklere rağmen, emperyalistlerin bir blok oluşturması olasılığı yoktur. Çünkü emperyalist sistem, emperyalist devletler arasındaki hegemonya çatışmasından başka bir şey değildir. Sistemin tek kutuplu hale gelmesine, sistemin kendisi izin vermiyor. Başlıca emperyalist devletler arasındaki çelişme, sistemin oturduğu zemindedir. Bu çelişme zaman zaman yumuşatılabilir, geçici uzlaşmalar mümkündür; ancak her uzlaşma daha büyük çatışmaları getirir.</p>

      <p class="No-Paragraph-Style-2 para-style-override-5" >Bu açıklama ışığında önümüzdeki süreç, İkinci Dünya Savaşı öncesinden çok farklı değildir. Bu kez Hitler’in çizmelerini ABD’deki savaş çetesi giymiştir. Japonya’nın hangi kampta yer alacağı belki tartışılabilir; ancak Almanya ve Fransa’nın oluşturduğu çekirdek Avrupa’nın, Çin-Rusya-Hindistan-Türkiye-İran ekseninde oluşan Avrasya cephesinde saf tutacağı şimdiden gözükmektedir.</p>

      <p class="No-Paragraph-Style-2 para-style-override-7" >Sürdürülemeyen Üstünlük Kuramı</p>

      <p class="No-Paragraph-Style-2 para-style-override-5" >Sayın Manisalı, emperyalist devletler arasındaki ilişkiyi, yeni ortaya koyduğu “sürdürülebilir üstünlük kuramı”yla açıklamaktadır.<a class="footnote-link" href="#footnote-225-31" id="footnote-225-31-backlink">31</a>Bu kuram yenidir; çünkü kapitalizmin eşit olmayan gelişme yasasının yerine göz dikmiş gibi gözüküyor.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-31-backlink" id="footnote-225-31">31</a> Temel İçgüdü, s.158.</p>
      </div>

      <p class="No-Paragraph-Style-2 para-style-override-5" >ABD’nin üstün güç konumunu sürdürebilmek için yaptığı girişimler biliniyor. Yine bilinen bir şey var ki, ABD, bütün bu girişimlere rağmen, üstün güç durumunu sürdüremeyecektir. ABD’nin tek kutuplu dünya iddiası ile ekonomik olanakları, askerî gücü ve jeopolitik konumu arasında derin bir çelişme vardır. Bu nedenledir ki, Manisalı, “Sürdürülebilir üstünlük kuramı”nı, ABD açısından aynı zamanda “Çılgınlığın kuramı” diye anmaktadır.<a class="footnote-link" href="#footnote-225-32" id="footnote-225-32-backlink">32</a>ABD’nin iddia ve eyleminin “çılgınca” olması, bu iddianın amaçlarına ulaşabilecek kuvvetten yoksun olduğunu da ifade etmektedir.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-32-backlink" id="footnote-225-32">32</a> Temel İçgüdü, s.47.</p>
      </div>

      <p class="No-Paragraph-Style-2 para-style-override-5" >ABD ekonomisi çöküş işaretleri vermektedir. Irak’ın işgali, bu çöküşün başlangıcıdır. ABD’nin dış ticaret açığı 500 milyar doları geçmiştir; bütçe açığı da 500 milyar doları aşmış bulunuyor. ABD ekonomisi, üretime değil, dolar ihracına ve kirli para trafiğinin denetimine dayanıyor. 10-15 yıl içinde ABD’nin dünya ekonomisi içindeki payı, yüzde 15 kadar olacaktır. Çin, Avrupa ve Japonya ekonomileri de üç aşağı beş yukarı o civarda bir paya sahip olacaklar. Bunlar, ABD’nin tek kutuplu dünya iddiasının ekonomik boşluklarıdır.</p>

      <p class="No-Paragraph-Style-2 para-style-override-5" >Öte yandan ABD, dünya efendiliği iddiasıyla dünyanın neredeyse tamamını karşısına almıştır. Avrasya cephesinden başlarsak, Çin’in 10-15 yıl içinde dünyanın bir numaralı ekonomisi olacağı görülüyor. Hatta biraz bugünden öyledir. Çünkü mesele yalnız üretim miktarında değildir. Siyasal otoritenin sağlamlığı ve istikrarı, devletin örgütlenmesinden ve kamu ekonomisinin ağırlığından gelen ekonomiyi yönlendirme yeteneği, toplumdaki ve ekonomideki dinamizm, dış ödemeler dengesi, krize dayanıklılık ve diğer etkenler; Çin’e, ABD karşısında önemli üstünlükler sağlıyor.</p>

      <p class="No-Paragraph-Style-2 para-style-override-5" >Çin Devrimi henüz yenidir. 50 yıl, toplumların tarihinde dün kadar yakındır. ABD Devrimi ise, 200 yıl eskide kalmıştır. Çin’de devrimle yenilenen insan ile ABD’nin eskiyen insanı arasındaki fark, Çin’in asıl üstünlüğünü oluşturmaktadır.</p>

      <p class="No-Paragraph-Style-2 para-style-override-5" >ABD’yi dizginleyecek nükleer güce sahip olan Rusya, toparlanmış ve yeniden yükselişe geçmiştir. Büyük nüfusu ve dinamik bir ekonomisi olan Hindistan yanında, dünyanın ekonomik dengelerinde söz sahibi olan Almanya-Fransa ve Japonya, ABD’nin tek kutuplu dünya tasarımının karşısında önemli engellerdir. Öte yandan ABD, “arka bahçesi” diye anılan Latin Amerika’da bile gittikçe artan bir dirençle karşı karşıyadır. Eskiden bir tek 10 milyon nüfuslu Küba vardı. Şimdi Brezilya, Venezüella, Bolivya ve hatta Arjantin gibi ülkeler, aralarında işbirliği yaparak ABD’ye kafa tutmaya başlamışlardır.</p>

      <p class="No-Paragraph-Style-2 para-style-override-5" >ABD, jeopolitik açıdan da iddialarını gerçekleştirme imkânından yoksundur. ABD, dünyanın her yerinde çok cephede savaşmak durumundadır ve Pentagon’dan yönetilen savaş aygıtı, toparlanamayacak kadar yayılmıştır. ABD’nin Afganistan ve Irak gibi küçük ülkelere bile hâkim olamayışı, dünyaya hâkim olma imkânından bütünüyle yoksun olduğunu kanıtlamıştır.</p>

      <p class="No-Paragraph-Style-2 para-style-override-5" >ABD’nin başındaki savaş kliği, bu tablo karşısında telaşa kapılmıştır. 10-15 yıl çok kısa bir zamandır. ABD hesaplaşmazsa, yenilgiyi kabul etmiş olacaktır. Bugün ABD, 1980’li yıllarda Sovyetler Birliği’nin önündeki meseleyle karşı karşıya gelmiştir. O zaman Sovyet ekonomisi, durgunluk çağına girmiş ve rakibine göre gerilemeye başlamıştı. Sovyetler Birliği’nin önünde kritik bir 10 yıl vardı. Ya savaşla bu süreci ertelemeye yönelecekti, ya da barışçı yoldan yıkılmayı sineye çekecekti. Sovyet yönetiminin barışçı yoldan dağılmayı seçmesi, bizler için hayli şaşırtıcı oldu. ABD ise, şimdilik pek öyle gözükmüyor, çılgınca savaş yolunu tercih etti. Ancak önümüzdeki yıllarda, ABD’nin içinden başka seçenekler çıkar mı diye tartışmak gerekiyor.</p>

      <p class="No-Paragraph-Style-2 para-style-override-5" >Bütün bu nedenlerle, çağımızda “Sürdürülebilir üstünlük kuramı”ndan değil, fakat Sürdürülemeyen Üstünlük Kuramı’ndan söz etmek daha yerinde olur.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="Paragraph-Style-1" id="toc_marker-1-2">II. EMPERYALİST SİSTEM İLE TÜRKİYE İLİŞKİLERİ</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Türkiye’yi AB Kapısına ABD Bağladı</p>

      <p class="No-Paragraph-Style-2 para-style-override-5" >Batı kapitalizmi içindeki derin çelişmeleri, ABD-AB-Türkiye ilişkilerinde gözlemlemek de mümkün. Manisalı’nın kurduğu teorideki önemli bir eksik, Türkiye’nin AB kapısına ABD tarafından bağlandığının saptanmamasıdır. Manisalı dostumuzun Türkiye-Avrupa ilişkilerini inceleyen Sessiz Darbe başlıklı kitabında olsun, Dünyada ve Türkiye’de Büyük Sermaye başlıklı kitabında olsun, bu olguya değinilmiyor. Bu nedenle Türkiye-AB ilişkileri, daha çok Türkiye ile Avrupa arasındaki çelişme zemininde sınırlanarak açıklanmış oluyor. Oysa bu mümkün değil, çünkü dikkat edilirse, AB-Türkiye sürecinin başoyuncusu, ABD’dir.</p>

      <p class="No-Paragraph-Style-2 para-style-override-5" >Avrupa şefleri, 1999 yılı sonunda Türkiye’yi, ABD’nin zorlamasıyla AB’ye aday üye yaptıklarını itiraf etmişlerdir. Gerekçe de açıkça yazılmakta, çizilmektedir: Türkiye’yi AB aday üyelik konumuna bağlayarak, Asya’ya kaymasını önlemek.<a class="footnote-link" href="#footnote-225-33" id="footnote-225-33-backlink">33</a>Çarpıcı bir örnek olarak, Lord Weidenfeld’in 18 Aralık 1999 günlü Die Welt gazetesinde, Türkiye’nin AB’ye aday üye yapılması üzerine yazdıklarını buraya almadan geçemiyoruz: “Türkiye’nin krizler sırasında bir koçbaşı ve barış sırasında da sağlam bir köprü olması mümkündür. (...) NATO’nun çok sadık müttefiki olan Türkiye, evlatlarının canını Atlantik’teki müttefiğe feda etmeye hazırsa, maddî ve toplumsal alanda gelişen bir Avrupa’ya alınmak istenmesi doğaldır.”<a class="footnote-link" href="#footnote-225-34" id="footnote-225-34-backlink">34</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-33-backlink" id="footnote-225-33">33</a> Temel İçgüdü, s.104 vd.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-34-backlink" id="footnote-225-34">34</a> Temel İçgüdü, s.106.</p>
        </div>
      </div>

      <p class="No-Paragraph-Style-2 para-style-override-5" >Dikkat edilirse, burada Türkiye’nin AB’ye aday üyelik gerekçesi, evlatlarını ABD uğruna feda etmeye hazır olmasıdır; yoksa AB uğruna değil. Almanya’nın eski başbakanlarından Helmut Schmidt, “Avrupa’nın İddiası” başlıklı kitabında, Türkiye, Rusya, Belorusya ve Ukrayna’nın AB için işbirliği yapılacak ülkeler olduklarını, ancak AB’ye alınmayacakları konusunda Avrupa şeflerinin görüş birliği içinde olduklarını açıkça belirtmiştir. Dahası Schmidt, Türkiye’nin AB’ye Washington’un zoruyla aday üye yapıldığını ve AB’ye alacağız diye sürekli aldatıldığını da yazmaktadır.<a class="footnote-link" href="#footnote-225-35" id="footnote-225-35-backlink">35</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-35-backlink" id="footnote-225-35">35</a> Bu konuda yazılanlar için bkz. Doğu Perinçek, Karen Fogg’un E-Postalları, Kaynak Yayınları, 1. basım, İstanbul, Nisan 2002, s.115 vd.</p>
      </div>

      <p class="No-Paragraph-Style-2 para-style-override-5" >Zaten bütün olgular, bu samimi itirafı doğrulamaktadır. Olaya Türkiye’den baktığımız zaman, yine aynı gerçekle karşılaşıyoruz. Türkiye’deki aşırı AB yanlılarına bakınız; bunlar Avrupacı değil, Amerikancıdır. ABD ile AB politikaları çeliştiği zaman, Washington yanlısıdırlar. Demek ki, AB taraftarlığı, Türkiye’de aslında Amerikancı güçlerin politikasıdır, onların işbirlikçi çıkarlarının gereğidir. İşbirlikçiler de, efendileriyle birlikte aynı korkuyu taşıyorlar: Ya Türkiye ABD denetiminden kurtulur ve hortumcu düzenleri başlarına yıkılırsa...</p>

      <p class="No-Paragraph-Style-2 para-style-override-5" >Washington yönetimi, Türkiye’yi Avrupa kapısına bağlayarak bir taşla üç kuş vurmuş oluyor.</p>

      <p class="No-Paragraph-Style-2 para-style-override-5" >Birincisi, ABD, Türkiye’nin kendi denetiminden kurtularak Avrasya’ya kaymasını önlüyor.</p>

      <p class="No-Paragraph-Style-2 para-style-override-5" >İkincisi, Türkiye’ye AB kapısında ABD planlarının gerektirdiği her şey dayatılıyor ve kabul ettiriliyor. Türk devleti adım adım çökertiliyor ve Türk milleti çözülüyor. Geldiğimiz nokta çarpıcıdır; Tayyip Erdoğan yönetimi Lazca televizyon hazırlığına başlamıştır.<a class="footnote-link" href="#footnote-225-36" id="footnote-225-36-backlink">36</a>Türkiye özetle bir parçalama işleminden geçirilerek, ABD tarafından denetlenebilecek kadar küçültülüyor. Böylece kriz bölgelerine müdahale misyonunu üstlenmeye mecbur kalacak hale getiriliyor.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-36-backlink" id="footnote-225-36">36</a> Die Welt, 18.12.1999.</p>
      </div>

      <p class="No-Paragraph-Style-2 para-style-override-5" >Üçüncüsü, Türkiye aynı zamanda ABD’nin “gevşek Avrupa” tasarımında rol alacak bir ülke olarak kullanılıyor. ABD, Avrupa’nın birleşme sürecinin önlenemeyeceğini görmektedir. Bu durumda tercih ettiği seçenek, merkezkaç eğilimlerinin mümkün olduğu kadar güçlü olduğu, gevşek bir Avrupa’dır.</p>

      <p class="No-Paragraph-Style-2 para-style-override-5" >Görüldüğü gibi, ABD, Türkiye’yi AB kapısına bağlayarak, hem Türkiye’yi hem de Avrupa’yı hedef alıyor. AB’nin kendisi de bu sayede sulandırılmakta ve yıpratılmaktadır.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Türkiye Zenginler Kulübünde Değil, Ezilen Dünya’da</p>

      <p class="No-Paragraph-Style-2 para-style-override-5" >Almanya-Fransa ekseni, tutarlı bir Avrupa devleti kurarak, dünyadaki hegemonya mücadelesinde başa güreşecek bir tasarımı uygulamak peşindedirler. Birleşik Avrupa’nın tutarlı ve güçlü olması, Almanya-Fransa-Belçika gibi gelişmiş kapitalist ülkeler temeline oturmasıyla mümkündür. Doğu Avrupa ve Türkiye gibi ülkeler, o birleşik ve güçlü Avrupa’nın içinde değil, denetlediği çevrede olmalıdırlar. Çünkü gelişmiş kapitalist ülkelerden oluşan Avrupa merkezî, kendilerine benzemeyen bu ülkelerle ancak konfederasyona benzeyen dağınık bir devletler topluluğu kurabilir. Oysa Almanya’ya ve Fransa’ya gerekli olan, gevşek bir topluluk değil, fakat gücünü azamîye çıkarma potansiyeli taşıyan birleşik ve merkeziyetçi bir Avrupa devletidir. Avrupa’nın ABD ve diğer büyük devletlerle rekâbet edebilmesinin, daha doğru bir deyişle, hegemonya yarışı içine girebilmesinin önkoşulu budur.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" >Manisalı dostumuz, “AB neden Türkiye’yi içine alamaz” sorusuna cevap verirken, üç neden üzerinde durmaktadır. Birincisi, Türkiye, Avrupa kültürünün parçası değildir; Müslümandır. İkincisi, Türkiye’nin hızla çoğalan genç nüfusu, Avrupa’yı korkutmakta, istihdamı ve toplumsal dengeleri olumsuz etkileyecek bir etken olarak değerlendirilmektedir. Üçüncüsü, Türkiye Avrupa için bir ekonomik istikrarsızlık kaynağıdır.<a class="footnote-link" href="#footnote-225-37" id="footnote-225-37-backlink">37</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-37-backlink" id="footnote-225-37">37</a> Helmut Schmidt, Die Selbstbehauptung Europas, Perspektiven für das 21. Jahrhunderts; Deutshe Verlags-Anstalt, Stuttgart München 2000. Ayrıca bkz. “Wer nicht zu Europa gehört”, Die Zeit, 5.10.2000.</p>
      </div>

      <p class="No-Paragraph-Style-2 para-style-override-5" >Bu etkenler kuşkusuz geçerlidir; ancak asıl etken gözardı edilmiştir. Belirleyici etken, Türkiye’nin gelişmiş kapitalist ülkeler dünyasına ait olmayışıdır. Eğer Türkiye, Japonya gibi gelişmiş kapitalist bir ülke olsaydı, din farkına rağmen kültür farkı olmayacaktı. Serbest dolaşım, o zaman sakıncalı değil, gerekli olacaktı. Ve o zaman Türkiye bir ekonomik istikrarsızlık etkeni değil, istikrar unsuru olarak Avrupa’ya dahil olacaktı. Türkiye, istikrarsızlık kaynağı olarak görülmektedir. Çünkü gelişmiş kapitalist ülke değildir.</p>

      <p class="No-Paragraph-Style-2 para-style-override-5" >Sözün kısası, aslında Türkiye’nin AB’ye üye olmayacağını açıklayan tek bir neden bulunmaktadır: Türkiye, Zenginler Kulübü’nün değil, Ezilen Dünya’nın bir parçasıdır.</p>

      <p class="No-Paragraph-Style-2 para-style-override-5" >Avrupa Birliği, yeni bir büyük emperyalist devlet tasarımıdır. Türkiye, toplumsal-ekonomik karakteri nedeniyle emperyalist Avrupa devletinin içinde yer alamaz, ancak onun çevresinde, onun denetlediği şerit içinde bulunabilir. Tıpkı bir zamanlar Cezayir’in Fransa’nın içine alınmayıp kenarda bir sömürge olarak tutulması gibi.</p>

      <p class="No-Paragraph-Style-2 para-style-override-5" >Biz Türkler, feodal fetihçi geleneğin içinden geldiğimiz için, yayılma ile fetihçiliği özdeşleştirme eğilimi içindeyizdir. Oysa kapitalizmin son aşamasında kurduğu emperyalist devlet, feodal imparatorluktan farklıdır. Mali sermayenin merkezleri, hâkimiyetlerini, feodal fetihçilikle değil, mali denetimle ve mümkünse sömürgeleştirerek yayarlar. Silahlı kuvvet, her ikisinde de geçerlidir. Ancak feodal imparatorlukta, fethedilen topraklar, imparatorluğun bir parçası olurlar. Emperyalizmin azamî eğilimi de, hedef ülkeyi devletsiz bırakmak, yani sömürgeleştirmektir. Ancak sömürge toprağı, anavatanın bir parçası değildir; isterse anavatan toprağına bitişik olsun, orası sömürgedir. Çünkü orası, feodal imparatorluklarda olduğu gibi, aynı toplumsal-ekonomik yapıda değildir; başka bir dünyadır. İşte biz Türkiye halkının anlamadığımız nokta burasıdır:</p>

      <p class="No-Paragraph-Style-2 para-style-override-5" >Ellerimizi havaya kaldırmışız ve Avrupa’ya tek bir kurşun atmadan teslim olmak istiyoruz; fakat Avrupa bizi fethetmek istemiyor. Bize garip gelen budur. Çünkü biz, feodal imparatorluk ile emperyalist-kapitalist devleti birbirine karıştırıyoruz.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >AB-Türkiye Dostluğu Nasıl Gerçekleşir</p>

      <p class="No-Paragraph-Style-2 para-style-override-5" >Sonuç olarak birçok Avrupa liderinin söylediği gibi, şu AB sevdasının bitmesi, aslında Avrupa devleti için de iyidir, Türkiye için de. Böylece Almanya-Fransa ekseni, ABD’nin Avrupa’yı gevşetme girişimlerinden en önemlisini bertaraf edecektir; Türkiye ise AB kapısındaki bağlarından kurtularak bağımsızlaşacak ve Avrasya’daki yerini alacaktır. Böylece Avrupa ile Türkiye arasındaki asıl sağlıklı buluşma o zaman gerçekleşecektir. Çünkü o zaman ilişki, iki bağımsız devletin, egemenliğe ve toprak bütünlüğüne karşılıklı saygı ve karşılıklı ekonomik çıkar temeline oturacaktır.</p>

      <p class="No-Paragraph-Style-2 para-style-override-5" >Avrupa’nın Türkiye’yi tam denetim altına alma olanağı yoktur. Türkiye Batı’nın emperyalist sistemi içinde kalırsa, ABD’nin denetimi altında olacak ve kimi zaman ABD’nin AB’ye karşı kullandığı bir Truva atı, kimi zaman da Avrasya kapılarına çarpılan bir koçbaşı misyonunu üstlenecektir.</p>

      <p class="No-Paragraph-Style-2 para-style-override-5" >AB kapısındaki Türkiye, ABD’nin gevşek Avrupa içindeki Truva atıdır. Ama belki de daha tehlikelisi, AB kapısındaki Türkiye, ABD’nin kriz bölgelerindeki koçbaşıdır. Bu durumda Türkiye, ABD adına petrol ve doğalgaz boru hatlarının bekçiliğini yapacaktır. O zaman Türkiye, ABD tarafından Avrupa’nın hayat damarlarını kesmekte kullanılan bir bıçak işlevi görecektir.</p>

      <p class="No-Paragraph-Style-2 para-style-override-5" >Bu açıklamalar ışığında, Türkiye’nin AB aday üyeliğinden ayrılarak AB ile eşit ilişkilere girmesi, her iki tarafın stratejik çıkarları açısından hayatî önemdedir. Bu gerçeği, AB içindeki Amerikancı kesim, perdelemek istiyor elbette. Ancak ABD ile rekâbet edecek kuvvetli bir Avrupa peşinde olanlar ile Türkiye arasındaki kader bağı kaçınılmaz olarak görülecektir. Ve görülmeye başlanmıştır da. Örneğin TBMM’nin 2003 yılı başında ABD askerine izin tezkeresini reddetmesi, Almanya ve Fransa tarafından alkışlanmıştır. Hemen ertesi günü Almanya, PKK’yı terör listesine almıştır.</p>

      <p class="No-Paragraph-Style-2 para-style-override-5" >Birleşik Avrupa ile bağımsız Türkiye arasındaki denklemin oluşmasını engelleyen etken, ABD müdahalesidir. Eğer Türkiye kendini savunma iradesini gösterir, Kıbrıs ve Kuzey Irak cephelerinde ABD’ye direnme çizgisine girerse, Almanya-Fransa ekseninin Türkiye politikası da kaçınılmaz olarak değişecektir. O zaman Avrupa, rakibi ABD’ye direnen Türkiye’yi destekleyen konumlara geçebilecektir.</p>

      <p class="No-Paragraph-Style-2 para-style-override-5" >Bu neye benzer? Hatırlanacaktır, Mustafa Kemal’in önderlik ettiği Türkiye, İngiliz emperyalizmine direndikten sonra Fransa’yı yanına çekmiş, Ankara İtilafnamesi (Anlaşması), Sakarya Savaşı’ndan sonra, 21 Ekim 1921 günü imzalanmıştır. Türkiye, paylaşılmaya razı olsaydı, Fransa da paylaşanlar arasında olacaktı. Ama Türkiye, paylaşılmayı reddedip, hem Güney cephesinde Fransa’ya karşı koyduğu, hem de Doğu ve Batı cephelerinde İngiliz emperyalizmini alt etme iradesini hayata geçirdiği içindir ki, Fransa’yı yanına çekebilmiştir. Fransa, o zaman, parçalanarak İngiltere’nin eline geçmiş bir Türkiye’dense, bağımsız Türkiye’yi kendi çıkarına görmüştür.</p>

      <p class="No-Paragraph-Style-2 para-style-override-5" >Bugün de ABD’nin parçalayarak kuklalaştırdığı bir Türkiye yerine ABD’ye teslim olmayan bir Türkiye, Avrupa’nın çıkarınadır. Ancak bu seçeneğin ortaya çıkması için, Türkiye’nin direndiğini göstermesi gerekiyor. Türkiye direnmeyecekse, AB, parçalanan Türkiye’den küçük de olsa bir pay kapmak isteyecektir; “Hepsi ABD’nin olacağına bir kısmı da benim olsun” diyecektir. Ayrıca AB, o zaman Türkiye’nin ABD’nin elinde bir koçbaşı işlevi görmesinden rahatsızlık duyacaktır ve bunu önleyecek siyasetler geliştirecektir.</p>

      <p class="No-Paragraph-Style-2 para-style-override-5" >Almanya-Fransa ekseni, rakibi ABD’nin denetiminden kurtulmak isteyen bir Türkiye’nin istikrarlı olmasını ister. Çünkü o koşullarda istikrarlı Türkiye, istikrarlı Avrupa demektir. Ancak Türkiye, ABD’nin elinde bir alet olacaksa, bu aletin işe yaramaz olmasında, yalnız Avrupa’nın değil, bütün dünyanın çıkarı vardır. Demek ki, Türkiye-Avrupa ilişkilerinin, hatta Türkiye ile bütün dünya arasındaki ilişkilerin sağlıklı bir temele oturması, Ankara’nın ABD denetiminden kurtulmasına bağlıdır.</p>

      <p class="No-Paragraph-Style-2 para-style-override-5" >Burada şu soru sorulabilir: İyi ama, emperyalist bir devlet olan AB ile Türkiye arasında, egemenliğe ve bağımsızlığa karşılıklı saygı ve karşılıklı çıkar temelinde ilişki kurulabilir mi?</p>

      <p class="No-Paragraph-Style-2 para-style-override-5" >Bu sorunun cevabı, öncelikle Türkiye’nin iradesine bağlıdır. Türkiye, kendi bağımsızlığını koruma kararında olursa, Atatürk döneminde olduğu gibi, büyük devletlerle de görece eşit ilişkiler kurabilir.</p>

      <p class="No-Paragraph-Style-2 para-style-override-5" >İkincisi, ABD tehdidi, her iki tarafı buna zorlamaktadır. Avrupa, ABD karşısında savunmada bulunan bir emperyalisttir. Savunma konumundaki emperyalist, rakip emperyaliste direnen ülkelerin güçlü ve istikrarlı olmasını istemek ve buna yardım etmek durumundadır. Avrupa’yı böyle bir politik çizgiye çekecek olan, yine Türkiye’nin kendisidir. ABD memurlarının yönettiği bir Ankara’nın bunu gerçekleştirmesi mümkün değildir.</p>

      <p class="No-Paragraph-Style-2 para-style-override-5" >Üçüncüsü, bağımsız Türkiye, yalnızları oynayan, tecrit edilmiş bir Türkiye değildir. Bağımsız Türkiye, Avrasya cephesi içindeki Türkiye’dir. Ve bu cephenin varlığı, aynı zamanda Türkiye için, diğer ülkelerle egemenliğe saygı temelinde ilişki olanağı anlamına gelmektedir. O zaman Türkiye, Avrasya’da, AB ile baş başa bir ilişki içinde olmayacaktır. Türkiye-Avrupa ilişkileri, genel Avrasya blokundaki ilişkiler ağı içinde şekillenecektir. Avrasya, ağırlıklı olarak bir Ezilen Dünya coğrafyasıdır. Avrupa, ABD’nin önünü kesmeye mecbur olduğu için, Avrasya ittifakı içindeki koşulları az çok kabul etmek durumundadır.</p>

      <p class="No-Paragraph-Style-2 para-style-override-5" >Atlantik’te bağımsız bir Türkiye’ye yer yoktur. Türkiye Atlantik içinde ancak kul statüsünde kalabilir. Avrasya’da ise, Türkiye efendidir; bağımsızdır. Avrasya, efendi-kul ilişkileri üzerinde değil, millî devletleri koruma ve göreli eşitlik ilişkileri temeli üzerinde kurulmaktadır; böyle kurulması zorunludur. Avrupa, ne kadar emperyalist olursa olsun, bu sistemin kurallarına az çok uymak durumundadır. Uymadığı zamanlarda ise, onu bu kurallara zorlamak, Türkiye’nin ve diğer Avrasya devletlerinin meselesidir.</p>

      <p class="No-Paragraph-Style-2 para-style-override-5" >İşte bütün bu açıklamalar ışığında, Türkiye, AB ile ilişkilerini, AB devleti içinde yok olarak değil, bağımsız ve eşit ilişkiler kurarak, kendi çıkarı yönünde geliştirebilir. Kuşkusuz bu ilişki, aynı zamanda Avrupa’nın da çıkarınadır.</p>

      <p class="No-Paragraph-Style-2 para-style-override-5" >Sayın Manisalı, Türkiye’nin AB’ye üye olmasına ilke olarak karşı çıkmadı; “Türkiye, üye olabilse, çıkarınadır” tezini savundu. Bir yandan da Türkiye’nin AB’ye alınmayacağını vurguladı.</p>

      <p class="No-Paragraph-Style-2 para-style-override-5" >Türkiye’nin AB’ye üye olmayacağı doğru. Ancak ikinci bir doğru daha var: AB üyeliği, Türkiye’nin çıkarına değildir. Çünkü AB üyeliği, Türkiye’nin millî devletinden vazgeçmesi anlamını taşır. Çağımızda gerek ekonomik gelişmenin ve gerekse demokrasinin biricik çerçevesi, millî devlettir. O nedenle AB üyeliği, Türkiye’ye refah da getirmez, özgürlük de. Bu nedenle Türkiye’nin AB’ye üye olmasını savunmak ciddi bir hatadır.</p>

      <p class="No-Paragraph-Style-2 para-style-override-5" >AB üyeliğini bazı şartlara bağlamak bu hatayı hafifletmiyor. AB ile Manisalı’nın varsaydığı gibi, “tek taraflı bağlanmadığımız” bir ilişkiler düzeni arayışı içinde bulunmak, düş kurmaktır. Bu, ateşe girip de yanmayacağımızı varsaymaktır.</p>

      <p class="No-Paragraph-Style-2 para-style-override-5" >Türkiye’nin “tek taraflı bağlanmayacağı” biricik ilişki biçimi, AB dışında kalarak olur. Türkiye Türkiye’dir; Avrupa da Avrupa‘dır. AB ile bağımsız ve egemen bir devlet olarak ilişki kurarsak, tek taraflı bağlanmayız. Örneğin bugünkü Çin, Rusya veya İran’ın AB ile ilişkileri böyledir. Bize benzeyen İran’a bakalım: AB üyesi değildir; aday üye de değildir; üye olmak gibi bir saplantıya da kapılmış değildir. Ancak İran’ın Almanya ve Fransa ile ilişkilerini inceleyiniz, Türkiye gibi “tek taraflı bağlanmış” değildir. Bunu İran’ın petrol kaynaklarıyla açıklamak doğru olmaz. Esas neden, İran’ın devlet egemenliğini koruması ve ABD’ye boynunu uzatmamış olmasıdır.</p>

      <p class="No-Paragraph-Style-2 para-style-override-5" >Bu gerçekler karşısında, tek taraflı bağlanmama şartıyla da olsa, AB üyeliğini kabul etmek, ciddi bir program ve strateji hatasıdır. Çünkü programlar, ancak gerçekler üzerine kurulabilir. AB’ye AB içinde tek taraflı bağlanmamak gibi bir çözüm, hayatın içinde bulunmuyor. Hayatın içinde karşılığı olmayan bir görüşün, er geç düzeltilmesi gerekecektir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Millî-Gayrimillî Ayrışması</p>

      <p class="No-Paragraph-Style-2 para-style-override-5" >Manisalı, teorisini ezen-ezilen millet gerçeği üzerine oturttuğu için, Türkiye’nin sermaye sınıfları içindeki ayrışmayı da sağlam temeller üzerinde tahlil etmektedir. Dostumuz, Türkiye’de sermayenin 2000’li yıllarda, çok uluslu şirketlerin denetiminden yana olanlar ile bu denetime karşı çıkanlar olmak üzere ikiye ayrıldığını saptamakta ve bu kesimleri millî ve gayrimillî diye adlandırmaktadır.<a class="footnote-link" href="#footnote-225-38" id="footnote-225-38-backlink">38</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-38-backlink" id="footnote-225-38">38</a> Hürriyet, 27 Mayıs 2004.</p>
      </div>

      <p class="No-Paragraph-Style-2 para-style-override-5" >Çok önemli, ancak 2000’ler, bu saflaşmanın başlangıç tarihi değil, keskinleşmesinde önemli bir aşama olarak belirlenmelidir. Türk Devrimi, levanten takımını Birinci Dünya Savaşı yıllarında ve hele Kurtuluş Savaşı sonrasında büyük ölçüde temizlemişti. Türkiye’de, Ezilen Dünya ülkeleri için model oluşturan millî demokratik devrimi sayesinde, oldukça köklü ve geniş bir millî sermaye sınıfı oluştu. Ancak 1940’lardan başlayarak yeni bir acente kesimi boy vermeye başladı. Bu gayrimillî kesimin 1980’lerin 12 Eylül rejiminde ve Özal döneminde, 1996’da Gümrük Birliği’nden sonra ve en son 2000’lerde yeni ataklar yaparak büyüdüğü görülüyor.</p>

      <p class="No-Paragraph-Style-2 para-style-override-5" >Manisalı, bu gayrimillî kesimi, zaman zaman “büyük sermaye” diye anmaktadır. Siyasetçiler ve bürokratlarla birlikte Türkiye’ye karşı “Sessiz darbeyi” yürütenler bunlardır.<a class="footnote-link" href="#footnote-225-39" id="footnote-225-39-backlink">39</a>Batı kapitalizmi, İstanbul Menkul Kıymetler Borsası (İMKB) aracılığıyla, borsa işlemlerinde yüzde 50 ağırlığı olan dört grubu kullanarak, Türkiye ekonomisine karşı stratejik amaçlı operasyonlar yapabilmektedir.<a class="footnote-link" href="#footnote-225-40" id="footnote-225-40-backlink">40</a>İMKB aracılığıyla 1981-91 yılları arasında bazı büyük gruplara aktarılan kaynak 100 milyar doları bulmaktadır.<a class="footnote-link" href="#footnote-225-41" id="footnote-225-41-backlink">41</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-39-backlink" id="footnote-225-39">39</a> Erol Manisalı, Türkiye-Avrupa İlişkilerinde “Sessiz Darbe”, Derin Yayınları, 9. basım, İstanbul, 2004 s.37 vd. (Bu kitap, bundan sonraki göndermelerde “Sessiz Darbe” diye anılacak.)</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-40-backlink" id="footnote-225-40">40</a> Büyük Sermaye, s.32, s.142 ve s.161; Temel İçgüdü, s.40-41.</p>

          <div class="footnote">
            <p class="Basic-Paragraph" ><a class="footnote-anchor" href="#footnote-225-41-backlink" id="footnote-225-41">41</a> “Sessiz Darbe”, s.138.</p>
          </div>
        </div>
      </div>

      <p class="No-Paragraph-Style-2 para-style-override-5" >Erol Manisalı’nın kitapları, gayrimillî sermayenin, büyük çapta tefecilikle, kirli para trafiğinden ve yasadışı yollardan büyük kaynakları ele geçirdiğini anlatmaktadır. Bu nedenle bunlar, ticaret ve sanayi faaliyetiyle kâr sağlayan sermaye kesimlerine benzemiyorlar ve dahası Türkiye’de sanayi, tarım ve ticaretin ayak bağları haline gelmişlerdir. Büyük tefeciler, dolar ve borsa vurguncuları, kirli para erbabı ve hortumcular olarak tasnif edilebilecek bu kesimi, sanayi ve ticaret sermayesinden ayırmak için, kısaca mafya diye adlandırmak kanımıza göre yerinde olur.</p>

      <p class="No-Paragraph-Style-2 para-style-override-7" ></p>

      <p class="No-Paragraph-Style-2 para-style-override-7" >“Sivil” Darbe Modeli</p>

      <p class="No-Paragraph-Style-2 para-style-override-5" >Gayrimillî sermaye, Manisalı’ya göre, ABD’nin Türkiye gibi ülkelerde gerçekleştirdiği “Sivil darbe”lerde kullandığı kuvvettir. Batı emperyalizmi, bu uzantıları sayesinde, Ezilen Dünya ülkelerinde millî devletleri silah kullanmadan tasfiye eden bir model yaratmıştır. Çin veya İran gibi işbirlikçi çıkar çevreleriyle denetim altına alınamamış ülkelerde, “Sivil darbe” için uygun zemin bulunmamaktadır.<a class="footnote-link" href="#footnote-225-42" id="footnote-225-42-backlink">42</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-42-backlink" id="footnote-225-42">42</a> Büyük Sermaye, s.3.</p>
      </div>

      <p class="No-Paragraph-Style-2 para-style-override-5" >“Sivil darbe”, ekonomik, kültürel, toplumsal ve siyasal araçlar kullanılarak gerçekleştiriliyor.<a class="footnote-link" href="#footnote-225-43" id="footnote-225-43-backlink">43</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-43-backlink" id="footnote-225-43">43</a> Temel İçgüdü, s.229.</p>
      </div>

      <p class="No-Paragraph-Style-2 para-style-override-5" >Ekonomik düzlemde, tarım ve sanayi çeşitli uluslararası müdahale ve operasyonlarla çökertiliyor ve denetim altına alınıyor. Halk tüketici sürüsü haline getiriliyor.</p>

      <p class="No-Paragraph-Style-2 para-style-override-5" >Kültürel düzlemde, millî kimlik ve millî kültür yıkıma uğratılıyor; toplum Amerikan yaşam biçimi ve tüketin kalıplarıyla köleleştiriliyor; özel okullar, vakıf üniversiteleri, yabancı dille eğitim yoluyla Amerikan değerlerine bağlı yabancı hayranı bir gençlik yetiştiriliyor.</p>

      <p class="No-Paragraph-Style-2 para-style-override-5" >Toplumsal düzlemde, işsiz bırakılan ve sefalete itilen kitleler, zavallılaştırılıyor; “sivil toplum kuruluşları” denen işbirlikçi örgütler ve sendikalar aracılığıyla emperyalist amaçların güdümüne sokuluyor. Manisalı, Batı güdümlü medyanın sivil darbelerdeki rolü üzerinde özellikle duruyor.<a class="footnote-link" href="#footnote-225-44" id="footnote-225-44-backlink">44</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-44-backlink" id="footnote-225-44">44</a> Temel İçgüdü, s.133.</p>
      </div>

      <p class="No-Paragraph-Style-2 para-style-override-5" >Siyasal düzlemde, süreç, sistemin uzantısı haline dönüştürülen siyasal elitler ve kurumlar aracılığıyla yürütülüyor.</p>

      <p class="No-Paragraph-Style-2 para-style-override-5" >“Sivil darbe” tezi, bizce olayın yarısını anlatmaktadır. Bu tezin bizce yanlış olan yanı, sürecin “askere, orduya gerek kalmadan” tamamlanacağını öne sürmesidir.<a class="footnote-link" href="#footnote-225-45" id="footnote-225-45-backlink">45</a>Manisalı, bugünkü “Sessiz darbe” süreci devam edecek olursa, bir süre sonra Türk ordusunun bile, tek yanlı bağımlılığı değiştiremeyeceğini ısrarla belirtmektedir.<a class="footnote-link" href="#footnote-225-46" id="footnote-225-46-backlink">46</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-45-backlink" id="footnote-225-45">45</a> Bkz. “Sessiz Darbe” kitabı ve Temel İçgüdü, s.129 vd.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-46-backlink" id="footnote-225-46">46</a> Temel İçgüdü, s.148 vd.</p>
        </div>
      </div>

      <p class="No-Paragraph-Style-2 para-style-override-5" >Burada yerinde ve etkili bir uyarı var. Ancak bize göre sürecin barışçı yoldan sonuca varması olasılığı bulunmuyor. Millî devletler silahla kurulmuşlardır ve ancak silahla tasfiye edilebilirler. Bütün “Sivil darbeler”, ülkenin direnme olanaklarını çökertmek amacıyla yürütülür ve son kertede silahlı darbelerin en az kayıpla başarılması içindir.</p>

      <p class="No-Paragraph-Style-2 para-style-override-5" >Türkiye, açısından da geçerli olan budur. Süreç henüz tamamlanmamıştır. “Sivil darbe”, arkada kalan yıllarda, Erol Manisalı’nın da birçok yönüyle anlattığı gibi, ABD tarafından başarıyla yürütülmüştür. Şimdi sıra, askerî darbe aşamasına gelmiştir.</p>

      <p class="No-Paragraph-Style-2 para-style-override-5" >ABD Ordusu, 24 Temmuz 2002 günü, Lozan Antlaşması’nın yıldönümünde, ABD tarihinin en büyük askerî tatbikatını başlattı. Nevada çöllerinde 22 gün süren bu tatbikatta Türkiye’yi işgal provası yapıldı. Tatbikat, “Millenium Challenge 2002” (Binyılın Meydan Okuması) gibi, çok iddialı bir isim taşıyordu. Bu isim bir yanıyla, bin yıllık tehdittir; bir yanıyla da, Türkiye’nin bin yıllık direnme yeteneğinin itirafıdır.</p>

      <p class="No-Paragraph-Style-2 para-style-override-5" >İşgal tatbikatından bir yıl sonra, 4 Temmuz 2003 günü, ABD Bağımsızlık Bildirisi’nin yıldönümünde, Süleymaniye’de Türk subay ve astsubayların başına silah kullanılarak çuval geçirilmiştir.</p>

      <p class="No-Paragraph-Style-2 para-style-override-5" >Ve en son 15 Kasım 2003 günü, KKTC’nin 20. kuruluş yıldönümünde İstanbul’un merkezlerinde kamyon dolusu bombalar patlatıldı. Bu uygulamalar, “Sivil Darbe” sürecinden askerî müdahale aşamasına geçildiğini göstermektedir. Manisalı’nın tezindeki çok önemli eksik budur.</p>

      <p class="No-Paragraph-Style-2 para-style-override-5" >Türkiye gibi silahla kurulmuş bir millî devlet, sırf “Sivil darbe”lerle, yalnızca barışçı yoldan teslim alınamaz. Nitekim Yugoslavya ve Irak gibi, Türkiye’ye göre direnme güçleri çok daha yetersiz olan ülkeler bile, ABD’ye karşı silahla direnmişlerdir. Türkiye de, bize göre artık yakın bir noktada “Sivil darbe” sürecini tersine çevirecektir. Türkiye’nin ve Türk milletinin çözülme süreci, böyle devam edemez, etmeyecektir. İpin kopacağı noktaya yaklaşıyoruz. Karşı güçler de bunun farkındadır ve 2004 yılı sonuna varmadan hesaplaşmanın tamamlanması gerektiği yönünde hep bir ağızdan naralar atmaktadırlar.<a class="footnote-link" href="#footnote-225-47" id="footnote-225-47-backlink">47</a>Kıbrıs ve Kuzey Irak’tan Türkiye’ye yöneltilen tehdit ve iç yıkıcılık, artık millî cevabı zorlayan boyutlara varmıştır. ABD’nin işgal tatbikatının Kıbrıs merkezli bir senaryo üzerine kurulmuş olması, ilgi çekicidir.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-47-backlink" id="footnote-225-47">47</a> Temel İçgüdü, s.119.</p>
      </div>

      <p class="No-Paragraph-Style-2 para-style-override-5" >Erol Manisalı dostumuz, Kıbrıs’ta 24 Nisan 2004 referandumu öncesi ve sonrasındaki gelişmelere bakarak, Kıbrıs’ın teslim edildiğini öne sürdü.<a class="footnote-link" href="#footnote-225-48" id="footnote-225-48-backlink">48</a>Çok vahim gelişmeler olduğu doğrudur. Türk ordusunun Genelkurmay Başkanları Org. Karadayı ve Org. Kıvrıkoğlu dönemlerindeki “kırmızı çizgileri” çiğnettiği de bir gerçektir. Ne var ki, süreç bitmiş değil. “Kırmızı çizgiler”, “Hattı müdafaa yoktur, sathı müdafaa vardır” anlayışı içinde değerlendirilmelidir. Bu çizgilerin çiğnetilmesini “Sathın savunulması” açısından doğru buluyor değiliz. Ancak “Sathın savunulacağı” konusunda bir kuşku taşımıyoruz. Millî devletin kendisini savunması, genelkurmay başkanlarının değişmesine göre değişebilecek bir görev değildir. Bunu yaşayarak göreceğiz.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-48-backlink" id="footnote-225-48">48</a> “Sessiz Darbe”, s.9.</p>
      </div>

      <p class="No-Paragraph-Style-2 para-style-override-5" >Burada daha ilginç olanı, Manisalı’nın “barışçı yoldan sessiz darbe” modeli, bazı üst düzey komutanların görüşleriyle buluşmaktadır. Genelkurmay Başkanı Hilmi Özkök, 2003 yılı 30 Ağustos konuşmasında, “Yeni dünyada aklın bileğin gücünü etkisizleştirdiğini ve barut kokusunun yerini bilgi ve itidalin aldığını” söylemiştir.<a class="footnote-link" href="#footnote-225-49" id="footnote-225-49-backlink">49</a>Org. Büyükanıt ise, “güçlü ülkeler karşısında diğer ülkelerin, öncelikli olarak askerî tehditle karşı karşıya bulunmadıklarını” belirtmektedir. Korg. Reşat Turgut da, güç mücadelesinin “askerî zeminden ekonomik zemine” kaydığını ifade ediyor.<a class="footnote-link" href="#footnote-225-50" id="footnote-225-50-backlink">50</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-49-backlink" id="footnote-225-49">49</a> Bkz. “Amerikancı Cephe Hesaplaşma Başlattı”, Aydınlık, sayı 858, 28 Aralık 2003, s.20.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-50-backlink" id="footnote-225-50">50</a> Cumhuriyet, 28 Mayıs 2004.</p>
        </div>
      </div>

      <p class="No-Paragraph-Style-2 para-style-override-5" >Emperyalizmin, hegemonyasını yaymak için, öncelikle siyasal, ekonomik ve toplumsal araçlar kullandığı biliniyor. Ancak küreselleşme sürecinin kesin sonuca ulaştırılmasında, belirleyici yöntem yine askerîdir. Org. Hilmi Özkök’ün, savaşın yerini bilgi ve itidal aldı şeklindeki görüşü, halen yaşadığımız gerçeklere hiç uymadığı gibi, silahlı tehdide karşı uyanıklığı zayıflatan niteliktedir. Özellikle komutanların, Türkiye’ye kesin sonuç alıcı darbenin ancak silahlı güçle indirilebileceği konusunda berrak bir bilinç oluşturmaları gerekir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Silahlı Darbe Modeli</p>

      <p class="No-Paragraph-Style-2 para-style-override-5" >Manisalı’nın ikinci modeli, “silahlı darbe”dir. Bu model, süper devlet ABD’nin kendine bağlı çıkar çevreleriyle denetim altına alamadığı ülkelerde uygulanabilmektedir.</p>

      <p class="No-Paragraph-Style-2 para-style-override-5" >“Silahlı darbe” modelinde, ülkeye emperyalizmin tüketim kalıplarından önce ordu gönderilmektedir.<a class="footnote-link" href="#footnote-225-51" id="footnote-225-51-backlink">51</a>Değerli dostumuz Manisalı, bu modele örnek olarak Irak’ın işgalini göstermektedir. Ancak Kapitalizmin Temel İçgüdüsü kitabının kaleme alındığı günlerin değerlendirmesi olsa gerek, Venezüella halkının ABD darbesine direnmesine rağmen, Irak halkının işgale karşı koymadığı söylenmektedir.<a class="footnote-link" href="#footnote-225-52" id="footnote-225-52-backlink">52</a>Ancak bu yargının karamsar olduğu kısa zamanda ortaya çıkmıştır. BAAS Partisi önderliğindeki Irak direniş güçlerinin savaşı, bırakalım Venezüella örneğini, Vietnam savaşından çok daha hızlı gelişmiştir.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-51-backlink" id="footnote-225-51">51</a> Sabah gazetesi ve diğer gazeteler, 1 Eylül 2003.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-52-backlink" id="footnote-225-52">52</a> Org. Büyükanıt’ın, Genelkurmay Başkanlığı tarafından 29-30 Mayıs 2003 günleri düzenlenen “Küreselleşme ve Uluslararası Güvenlik Sempozyumu”nda yaptığı açış konuşmasının tam metni ve eleştirisi için bkz. Teori, sayı 163, Ağustos 2003, s.3 vd.</p>
        </div>
      </div>

      <p class="No-Paragraph-Style-2 para-style-override-5" >Manisalı’nın modelleri, eksikleri ve yanlışları olmakla birlikte, kuşkusuz ABD emperyalizminin farklı uygulamalarını ortaya koyuyor. Bize göre, millî devletleri barışçı yoldan yıkma modeli bulunmuyor.</p>

      <p class="No-Paragraph-Style-2 para-style-override-5" >Sivil Darbe, askerî müdahalenin hazırlık aşamasıdır. Zaten Manisalı da, ezen ülkelerin üstünlüklerini, ezilen ülkelere en başta silahlı güçle dayattıklarını belirlemektedir. O nedenle Sivil Darbe ve Askerî Darbe modelleri birbirinden kopuk değildir; biri diğeri içindir; biri diğerini tamamlamaktadır; biri ötekinin devamıdır.</p>

      <p class="No-Paragraph-Style-2 para-style-override-5" >Son kertede sonuç alıcı darbe, silahlıdır. Ancak burada da ABD emperyalizminin bilançosu parlak gözükmüyor. ABD, yalnız İngiliz imparatorluğuna karşı yürüttüğü 18. yüzyıl sonundaki kendi bağımsızlık savaşında ve demokratik ülkelerle aynı ilerici cephede yer aldığı İkinci Dünya Savaşı’nda askerî zafer kazanmıştır. Daha sonra gerçekleştirdiği silahlı müdahalelerin hepsinde yenilgiye uğramıştır. Irak’taki ve Afganistan’daki gelişmeler de bu yöndedir.</p>

      <p class="No-Paragraph-Style-2 para-style-override-5" >“Millî devlet direnir, millî ordu direnir” kanunu, emperyalizm çağının tunç yasalarındandır.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="Paragraph-Style-1" id="toc_marker-1-3">III. SİSTEMİN MAFYALAŞMASI</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Çürüyen Kapitalizm</p>

      <p class="No-Paragraph-Style-2 para-style-override-5" >Yukarda, Manisalı’nın “yeni” diye adlandırdığı değişikliklerin daha çok siyasal dengeler düzleminde olduğunu ve sistemin emperyalizm aşamasındaki başlıca özelliklerinin devam ettiğini belirtmiştik.<a class="footnote-link" href="#footnote-225-53" id="footnote-225-53-backlink">53</a>Peki sistemin toplumsal-ekonomik ilişkilerinde hiçbir değişiklik olmamış mıdır; sistemin hâkim sınıflarının karakteri ve denetleme yöntemleri değişmiyor mu?</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-53-backlink" id="footnote-225-53">53</a> Temel İçgüdü, s.115.</p>
      </div>

      <p class="No-Paragraph-Style-2 para-style-override-5" >Kuşkusuz emperyalist sistemin toplumsal-ekonomik kuruluşunda da değişiklikler var, ancak bunlar nitelik değişikliği değildir. Tekelci sistemin sermaye ihracına dayanan, “çürüyen ve geberen kapitalizm” diye tanımlanan esas niteliği devam ediyor. Ancak çürüme ve yıkımda başdöndürücü bir hızlanma ve yayılma görülüyor. Bizce değerli dostumuz Manisalı’nın tahlil ettiği olgular, esas olarak bu kapsamdadır.</p>

      <p class="No-Paragraph-Style-2 para-style-override-5" >Nedir bu değişiklikler?</p>

      <p class="No-Paragraph-Style-2 para-style-override-5" >Biz, sistemin sosyoekonomik kuruluşundaki yeniliği, daha doğrusu çürümeyi, Manisalı dostumuzun “vahşi kapitalizm” adlandırması yerine, “mafyalaşma” kavramıyla açıklamayı daha doğru buluyoruz. Manisalı da zaman zaman Batı kapitalizminin bir mafya örgütü gibi davrandığını belirtmektedir.<a class="footnote-link" href="#footnote-225-54" id="footnote-225-54-backlink">54</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-54-backlink" id="footnote-225-54">54</a> Temel İçgüdü, s.149.</p>
      </div>

      <p class="No-Paragraph-Style-2 para-style-override-5" >Tahlilimizi şöyle özetleyebiliriz:</p>

      <p class="No-Paragraph-Style-2 para-style-override-5" >Sistem, mafyalaşmaktadır ve sanallaşmaktadır. Sermaye, esas olarak sanayi ve ticaretle değil; komploların tetiklediği kirli para harekâtlarıyla, faizcilikle, borsa operasyonlarıyla, sanal alışverişlerle, mafya yöntemleriyle büyümektedir.</p>

      <p class="No-Paragraph-Style-2 para-style-override-5" >Mafyalaşan sistem, artık kapitalizmin tanımında kullanılan “kâr sistemi” olmaktan çıkmış, faiz ve vurgun sistemine dönmüştür. Faiz gelirlerinin genel olarak sermaye içindeki oranı tarihte rastlanmayan boyutlara varmıştır.</p>

      <p class="No-Paragraph-Style-2 para-style-override-5" >IMF, bütün dünyadaki üretimi (GSYİH) 39 trilyon dolar hesaplıyor. Bu 39 trilyonun 9 trilyon doları yeraltı ekonomisinden elde edilmektedir. OECD’nin yaptığı araştırmalarda, dünyada aklanan uyuşturucu gelirinin 1995 yılında 1 trilyon 100 milyar olduğu belirlenmiş. Bir de aklanmayan kısmı olduğu düşünülürse, dünya uyuşturucu cirosunun 1,5 trilyona yaklaştığı saptanabilir. IMF, 1994 yılında dünya ihracatının 4,2 trilyon dolar olduğunu belirliyordu. Demek ki, uyuşturucu ticaretinin payı, üçte biri bulmuştur. Yeraltı ekonomisinin uyuşturucu dışındaki ihracatı da katılırsa, bu oran yüzde 40’a ulaşıyor.</p>

      <p class="No-Paragraph-Style-2 para-style-override-5" >Kapitalizm, artık suç ekonomisine dönüşmüştür. ABD’deki General Counting Office’in verileri çok çarpıcıdır; bütün dünyada aklanan paranın yüzde 60’ı ABD’de beyazlatılıyor. Avusturyalı iktisatçı Schneider’in yaptığı araştırmalara göre, gelişmiş ülkelerde yeraltı faaliyeti, Gayri Safi Yurt İçi Hasıla (GSYİH)’nın yüzde 15’ini bulmuş. Gelişmemiş kapitalist ülkelerde ise, bu oran üçte bire, yani yüzde 30’ların üstüne kadar yükselmiştir. Uyuşturucu ve beyaz kadın ticareti ile kumarın en büyük sektör haline geldiği Nijerya ve Tayland gibi ülkelerde oran, yüzde 70’in üzerine çıkmaktadır.</p>

      <p class="No-Paragraph-Style-2 para-style-override-5" >Bütün dünyada sanayi ve ticaret sermayesi sistemin kenarlarına sürülmektedir. Merkezlere, mafya yerleşmektedir. Bu koşullarda dünya ile bütünleşme denen olay, dünya mafyasıyla bütünleşmedir. Yeraltı ekonomisi veya suç ekonomisi, bütünleşmenin başını çekmektedir. Dünyadaki liberalleşme, para dolaşımının serbestleşmesi, devlet denetiminin zayıflatılması vb. artık dünya mafyasının talepleridir.</p>

      <p class="No-Paragraph-Style-2 para-style-override-7" >Türkiye’de Mafya Ekonomisi</p>

      <p class="No-Paragraph-Style-2 para-style-override-5" >Bugün Türkiye’de zenginlikler; esas olarak sanayi veya ticaret kârıyla oluşturulmuyor, yasadışı yollardan elde ediliyor. Bu koşullarda rekâbet ekonomisinin işlemesi, kaynakların verimliliğe göre dağılması mümkün değildir. Verimli işletme kuran, icatlar yapan, teknolojiyi geliştiren, işletmesini iyi örgütleyen bir girişimcinin piyasada hırsızlarla ve yağmacılarla rekâbet etme olanağı yoktur. Sermayesini şiddet ve dolandırıcılık gibi yöntemler kullanarak çok düşük maliyetle büyüten mafya ile hiç kimse verimli işletme kurarak rekâbet edemez. Bu durumda piyasanın kralları, verimli işletme kuranlar değil, zorbalar, dolandırıcılar, sahtekârlar, üçkâğıtçılar, haydutlar, özetle mafyadır.</p>

      <p class="No-Paragraph-Style-2 para-style-override-5" >Böyle bir ortamda bırakınız kapitalizmi, feodalizm bile gelişemez. Çünkü feodal sistem dahil, para ile değişimin geçerli olduğu meta ekonomilerinde, pazar güvenliği, alışverişin güvenliği, herkesin alacağını alıp vereceğini vermesi; ekonominin gelişmesinin, hatta işlemesinin birinci şartıdır.</p>

      <p class="No-Paragraph-Style-2 para-style-override-5" >Eğer Cengiz Yasası’nı bir maddeye indirecek olursanız, pazar güvenliğidir o madde. Moğol yayılmasının asıl sırrı oradadır. Yine Osmanlı uç beyleri, pazar güvenliğini sağladıkları ve tarım yapan köylüyü haydutlardan kurtardıkları için, Bizans’ı yıkabilmişlerdir. Osmanlı’nın gelişme sırrı da, pazar güvenliğinde ve tımar sistemindedir.</p>

      <p class="No-Paragraph-Style-2 para-style-override-5" >Türkiye’de suç ekonomisinin hangi boyutlara ulaştığını görmek için ortaya konan verilere şöyle bir bakmak yeter.</p>

      <p class="No-Paragraph-Style-2 para-style-override-5" >Dr. Sedat Yetim’in hesaplamalarına göre, Türkiye’de yeraltı faaliyetinden uyuşturucu dahil 39-59 milyar dolar elde edilmektedir.<a class="footnote-link" href="#footnote-225-55" id="footnote-225-55-backlink">55</a>MİT’in eski daire başkanlarından Mehmet Eymür de bu civarda bir rakam vermişti.</p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-55-backlink" id="footnote-225-55">55</a> Bkz. yukarda “Kuvvet Politikası Ne Zaman Temel Güdü Oldu”, “Vahşi Kapitalizme Dönülebilir mi?”, “Siyasal Kuvvet Dengelerindeki Değişiklik” başlıklı bölümler.</p>
      </div>

      <p class="No-Paragraph-Style-2 para-style-override-5" >En son Ankara Ticaret Odası’nın hazırladığı “Hayatımız Mafya” başlıklı rapora göre, Türkiye’de örgütlü suç ekonomisinin yıllık cirosu, 60 milyar doları bulmuştur. Bu tutar, millî gelirin dörtte biridir ve 2004 yılı bütçesinin yarısına denk düşmektedir. Rapora göre, bir kamu yatırımı için konulan dört tuğladan biri, yasadışı örgütlenmeye gitmektedir. Namusuyla iş yapmak enayilik olarak görülmektedir. “Organize suç örgütleri”, şirket veya holdinglerin yapısını bir model olarak kullanmaktadırlar.<a class="footnote-link" href="#footnote-225-56" id="footnote-225-56-backlink">56</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-56-backlink" id="footnote-225-56">56</a> Temel İçgüdü, s.6.</p>
      </div>

      <p class="No-Paragraph-Style-2 para-style-override-5" >Gurbetçilerin soyulması olayı, Türkiye’de rekâbet ekonomisinin işlemediğini ve işleyemeyeceğini gösteren en önemli olgulardan biridir. Yüzbinlerce insanımızın alın teri olan en az 40 milyar euro, bir kısım şirketler tarafından soyuluyor. Ne söylendiği gibi kâr payı veriliyor, ne de para iade ediliyor.</p>

      <p class="No-Paragraph-Style-2 para-style-override-3" ></p>

      <p class="No-Paragraph-Style-2 para-style-override-7" >Mafya-Gladyo’nun Derin Devleti: SüperNATO</p>

      <p class="No-Paragraph-Style-2 para-style-override-5" >Türkiye’de iktidarın kilit mevkileri, 1980’li yıllardan başlayarak uyuşturucu, silah ve nükleer madde kaçakçılarının, kara para bankerlerinin ellerine geçmiştir. ABD emperyalizminin hâkimiyeti altında eroine bağımlı hale getirilen bir ekonomide, mafyanın iktidar olması kaçınılmazdı ve bu olmuştur. Sistemi artık, üretimi yöneten kesimler değil, uyuşturucu kaçakçısı, kara para erbabı, hortumcu, dolar vurguncusu gibi üretimi yağmalayan kesimler yönetmektedir. Buna bağlı olarak hâkim sınıfların siyasal partileri ve kadroları da mafyalaşmaktadır. Türkiye’nin son dönem yöneticilerine bakınız, karşınızda mafyanın çehresi belirecektir. Emperyalizmin Ezilen Dünya’da yarattığı tipik hükümet modeli budur zaten.</p>

      <p class="No-Paragraph-Style-2 para-style-override-5" >Sistemin tepelerine mafyanın yerleşmesiyle birlikte, devlet aygıtı da buna göre biçimlenmiştir. NATO ülkelerindeki derin devlet, başka deyişle SüperNATO, mafyanın derin devletinden başka bir şey değildir.</p>

      <p class="No-Paragraph-Style-2 para-style-override-5" >ABD, SüperNATO örgütlenmesi sayesinde Türkiye devletinin kilit mevkilerine yuvalanmıştır.</p>

      <p class="No-Paragraph-Style-2 para-style-override-5" >Türkiye, ABD güdümlü Mafya-Gladyo-Tarikat ortaklığının diktatörlüğü altına düşmüştür.</p>

      <p class="No-Paragraph-Style-2 para-style-override-5" >Bir, karşıdevrimdir bu. Tansu Çiller, Özelleştirme Yasasını çıkarırken, Cumhuriyet’i kastederek, “Son sosyalist devleti yıktık” demişti.</p>

      <p class="No-Paragraph-Style-2 para-style-override-5" >Mafya-gladyo diktasının temelleri aslında Türkiye’nin NATO’ya girmesiyle birlikte atılmıştır. ABD ve NATO reçetelerine göre, yeraltı örgütlerinin kurulmaya başlanması o yıllara kadar uzanır. Bu örgütler, cinayet, uyuşturucu kaçakçılığı, haraç, gasp, tehdit dahil her tür terör eylemine girişmiştir. Devletin yeraltı kuruluşları, daha 1960’lı yıllarda Komünizmle Mücadele Dernekleri’nden başlayarak çeşitli yan örgütleri kullanmışlardır. MHP ve Ülkü Ocakları’nın yeraltındaki örgütlenmeleri, o dönemde denebilir ki, NATO modeline uygun olarak, devletin yeraltı terörünün yan kuruluşları işlevini yerine getirdiler. Türk İntikam Tugayı (TİT), Esir Türkler Kurtuluş Ordusu (ETKO), İslamî Hareket, İslamî Yumruk, Hizbullah (İlim grubu), İslamî Büyük Doğu Akıncılar Cephesi (İBDA/C) gibi örgütler, yine aynı görevi üstlendiler. CIA’nın uyuşturucu ağına yakalanmış bazı “sol” maskeli örgütler de, ABD bağlantılı terörün taşeronluğunu yaptılar.</p>

      <p class="No-Paragraph-Style-2 para-style-override-5" >1990’lardan bu yana ABD’nin gerçekleştirmek istediği Yeni Dünya Düzeni’ne göre, Ezilen Dünya’da devlet “küçültülecekti”. Yerüstündeki millî devlet, gerçekten de küçültülmektedir. Yeraltındaki ABD’ye bağımlı derin devlet ise azmanlaşmaktadır. Bu olgu, yalnız Türkiye’ye özgü değil, evrenseldir. Denebilir ki, 20. yüzyılın sonunda emperyalist sistemin tipik devleti, artık mafya-gladyo diktatörlüğüdür.</p>

      <p class="No-Paragraph-Style-2 para-style-override-5" >Küreselleşmenin tunç yasasını şöyle özetleyebiliriz: Millî devlet küçüldükçe, mafya-gladyo devleti büyümektedir.</p>

      <p class="No-Paragraph-Style-2 para-style-override-5" >Devletin küçültülen ve dağıtılan bölümleri şunlardır: KİT’ler, SSK’lar, parasız eğitim sistemi, tarıma destek fonları… Büyüyenler ise şöyle sıralanabilir: NATO devletleri içindeki gizli hükümet olan SüperNATO, uyuşturucu ve silah mafyası vb.</p>

      <p class="No-Paragraph-Style-2 para-style-override-5" >Devlet, bir cepheden şiddetin hukuka bağlanmasıdır. Ancak SüperNATO’nun şiddet aygıtını, devletin hukuku içine sığdırmak mümkün değildi ve böyle bir kaygı da yoktu. Prof. Dr. Muammer Aksoy, Turan Dursun, Org. Eşref Bitlis ve Uğur Mumcu’dan Ahmet Taner Kışlalı’ya kadar Türkiye’nin aydın birikiminin öncüleri, SüperNAT0 güdümlü mafya-gladyo rejimi tarafından katledildiler.<a class="footnote-link" href="#footnote-225-57" id="footnote-225-57-backlink">57</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-57-backlink" id="footnote-225-57">57</a> Bu yazıdaki veriler için bkz. Ülker Mavral, Karapara Kayıtdışı Ekonomi İlişkisi ve Türkiye’ye Yansımaları, Vergi Denetmenleri Derneği Yayını, Ankara 2001, s.22, 176, 226 vd.</p>
      </div>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Hukuk Sisteminin ve Yargının Çöküşü</p>

      <p class="No-Paragraph-Style-2 para-style-override-5" >Ekonomideki mafyalaşmanın sonucu, kapitalizmin hukuk sistemi çökmektedir. Türkiye, çarpıcı bir örnektir. Yargı, işlemez hale getirilmiş, felce uğratılmıştır; işlediği kadar da mafyanın hâkimiyetine göre biçimlenmiştir. Hakkın yargı yoluyla elde edilmesi imkânları yok edilmiştir. Kamu eliyle gerçekleştirilemeyen yargı özelleşmektedir, çek-senet mafyaları eliyle yürütülmektedir.</p>

      <p class="No-Paragraph-Style-2 para-style-override-5" >2003 yılında Türkiye’de yargının önüne 9 milyondan fazla icra takibi geldi. Bir önceki yıldan kalan 6 milyondan fazla takip vardı. Toplam 16 milyon icra takibi ediyor. 2002 yılında ticaret ve asliye hukuk mahkemelerinde alacak verecekle ilgili toplam 6 milyon dava vardı. İstanbul’da bir ticaret mahkemesinin önüne yılda 1 500 dava gelmektedir. Bunun bir tek anlamı vardır: Yargıya “Adalet dağıtmayın, duruşmaları yıllarca erteleyip durun” talimatı verilmiş oluyor. Böyle ağır bir yük ortamında yargı kaçınılmaz olarak rüşvetle, torpille, baskıyla, şidetle, terörle işliyor.</p>

      <p class="No-Paragraph-Style-2 para-style-override-5" >Cumhuriyetimizin en fakir olduğu kuruluş yıllarında, devlet bütçesi içinde yargıya ayrılan pay yüzde 3,75 idi. Bugün yüzde 0,8. Cumhuriyet’in ilk yıllarında yargıya verilen önem, bütçedeki pay açısından bugünün beş katı idi. Üstelik o zaman bugünkü büyüklükte bir ekonomi, pazar ilişkileri, sanayi vb. yoktu.</p>

      <p class="No-Paragraph-Style-2 para-style-override-5" >Mafya-tarikat rejimiyle yönetilen Türkiye’de artık yargı, pazar güvenliğini ve rekâbet düzenini sağlayamıyor. Çünkü sistemin efendileri, yani dolar ve borsa vurguncuları, hortumcular, bankaların içini boşaltanlar, yeraltı ekonomisinin baronları, yargı hizmetinin yerine getirilemediği bir ortamda işi bitirmektedirler.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Demokrasinin Mafya Diktasına Dönüşmesi</p>

      <p class="No-Paragraph-Style-2 para-style-override-5" >Liberalizmin ünlü, “Bırakınız yapsınlar, bırakınız geçsinler” sloganı, bugün mafyanın sloganı olmuştur. Liberal sistem, en sonunda mafyayı özgürleştirmiştir. Liberalizm de, Neoliberalizm haline gelirken, mafyanın özgürlüğüne dönüşmüştür. Dünyanın en “özgürlükçü” zümresi, artık mafya babalarıdır. “Demokrasi” diye adlandırılan rejimler ise, pratikte mafyanın diktatörlüğünden başka bir içerik taşımıyorlar. Mafyanın suç ortağı ise, bizim gibi Ezilen Dünya ülkelerinde tarikatlardır.</p>

      <p class="No-Paragraph-Style-2 para-style-override-5" >Sistemin tepesine ABD’nin savaş ve uyuşturucu kliğini temsil eden bir mafya, bir savaş çetesi oturmuştur. ABD mafyasının aldığı kararlar, ABD’nin devlet örgütü ve diğer gütme mekanizmalarıyla uygulanmaktadır.</p>

      <p class="No-Paragraph-Style-2 para-style-override-5" >Örneğin ABD Başkanı’nı artık doğrudan doğruya ABD mafyası tayin etmektedir. Seçimler, özgürlükler, meclisler, hem de Temsilciler Meclisi ve Senatosu ile çift meclis, sivil toplum kuruluşları vb., hepsi harıl harıl çalışıyor. Ancak bütün bu kurumlar, yaptıkları işe bakarsanız, ABD mafyasının kararlarını hayata geçiren mekanizmaların ve törenlerin toplamı haline gelmiştir.</p>

      <p class="No-Paragraph-Style-2 para-style-override-5" >İşte “çağdaş demokrasi” dedikleri, özet olarak budur. Sözde demokrasi, fakat insan pratiğinde “mafyokrasi” demek daha doğru olur. Demokrasi, bilindiği gibi, eski Yunancada “halk hâkimiyeti” demekti, mafyokrasi ise mafyanın hâkimiyeti anlamına geliyor. Tarikat liderleri, bu sistemde mafya ile iç içe geçmişlerdir ve ortaklık kurmuşlardır.</p>

      <p class="No-Paragraph-Style-2 para-style-override-5" >Eskiden demokrasiye ait olan kurumlar, artık bütünüyle mafyanın hâkimiyetini perdelemeye hizmet ediyor. ABD seçimlerine bakınız; koşturan ve haykıran kalabalıklar, nutuklar, karnavallar, naylon bayraklar, balonlar, kurulan sandıklar, atılan oylar, yüz milyonları kucaklayan hummalı bir faaliyet, yüz milyarlarca dolarlık bir tüketim, ama hepsi, mafyanın tayin etmiş olduğu başkanı sandıktan çıkarmak içindir. Dünya tarihinde bu kadar düzmece, bu kadar masraflı ve kitleleri bu kadar budalalaştıran bir sistem görülmemiştir.</p>

      <p class="No-Paragraph-Style-2 para-style-override-5" >ABD’de böyle... Avrupa’da ve bizde farklı mı? Sistemin tepesindeki model, sistemin ikincil merkezlerine ve çevresine de kendisini dayatmaktadır. Sistemin yasası şudur: Merkeze ne kadar yakınsan, o kadar mafyatik, o kadar düzenbaz, o kadar masraflı ve o kadar budala olacaksın. Merkezden çevreye doğru uzaklaştıkça, biraz daha az.</p>

      <p class="No-Paragraph-Style-2 para-style-override-5" >ABD denetimindeki ülkelere, sistemin ekonomik ilişkileri ve gizli hükümetleri oluşturan SüperNATO aygıtı aracılığıyla dayatılan bu rejimin “demokrasi” ile içerik olarak en küçük bir benzerliği yoktur.</p>

      <p class="No-Paragraph-Style-2 para-style-override-5" >Sistem, Türkiye gibi ülkelerde, Erol Manisalı dostumuzun “İçimizdeki Danimarka” diye adlandırdığı nüfusun aşağı yukarı yüzde 10’unu oluşturan mutlu azınlığa dayanmaktadır. Millî ekonomilerin çökertilmesi, tarım ve sanayi üretiminin yıkıma uğratılması sonucu işsiz kalan geniş yığınlar ise, büyük kentlerin varoşlarında ve taşrada dinsel ve etnik kavgaların kuyusuna itilmekte, uyuşturucu batağında, tarikat ağlarında ve kargaşa ortamında çırpınmaktadır. Ve bu kaos, merkezlerde Kozmopolitizm ve gençlik için Anarşizmle, taşrada tarikatlar aracılığıyla denetlenmektedir. Oluşturulan model budur.</p>

      <p class="No-Paragraph-Style-2 para-style-override-5" >Sistemin siyasal pratiğine bakarsanız, aynı ABD seçimlerindeki gibi, ellerinde balonları ve naylon bayraklarıyla bütün bir millet bu naylonlaşmış sistemin oyuncuları haline getirilmiştir. Kuru kalabalıklar bağırıp çağırır, alkışlarla tempo tutarken, Türkiye’nin kanunları dışardan gelmekte, yöneticiler dışardan atanmaktadır. Mevcut parlamenter kurumların ve sözde “demokratik” mekanizmaların içleri boşalmıştır. “Millî irade” denen halk ve seçmen iradesi, emperyalist merkezlerin iradesi tarafından bastırılmış ve ezilmiştir. Türkiye’nin geleceğini belirleyecek hükümet ve parlamento imzalı kararları, çoğu zaman ABD Büyükelçisi birkaç işbirlikçiye danışarak yönlendirmektedir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Sistem Kendi Halkını İmal Ediyor</p>

      <p class="No-Paragraph-Style-2 para-style-override-5" >Atatürk’le kurduğumuz Devrimci Cumhuriyet, devrimci bir halk yaratıyordu. Canlı, kendine güvenen, çalışkan, önce toplumun yararını düşünen, vatansever, dürüst, geleceğe umutla bakan ve geleceğe hükmetme azmi taşıyan kuşaklar yetiştirildi.</p>

      <p class="No-Paragraph-Style-2 para-style-override-5" >1950’lerde kurulmaya başlanan “Küçük Amerika sistemi” de, Cumhuriyet’in millî devrimci kültürünü yakıp yıkarak kendi halkını imal etmiştir. “Küçük Amerika” stratejisi, Türk milletini tasfiye etmekte ve Küçük Amerika’nın başı eğik, şaşkın, kuru kalabalığını imal etmektedir.</p>

      <p class="No-Paragraph-Style-2 para-style-override-5" >Küçük oğlum 1994 doğumlu Can Perinçek, önüne çıkan bir sorunun cevabını bilgisayarda bulmak istedi. Ona, bilgisayarda her sorunun cevabını bulamayacağını, hangi bilgiler yüklenmişse, ancak onları alabileceğini söyledim. Bilgi, bilgisayarda değil, insandaydı. Bana “Desene kumbara gibi dedi, ne kadar para atarsan, o kadar alabiliyorsun”.</p>

      <p class="No-Paragraph-Style-2 para-style-override-5" >Halk da kumbara gibidir; ne yüklersen, onu alabilirsin. Seçmenin önemli bir kesimi, bugün özgür düşünen yurttaş değil, fakat İsmail Ağa cemaatinin veya İskenderpaşa dergâhının veya Nur cemaatinin veya Süleymancı tarikatının vb. üyesidir. Seçmenin asıl büyük kesimi ise, Cumhuriyet’in yıkıntıları arasında sağa sola koşuşmakta, küreselleşmenin ayakları altında kalmamak için sistemin mağaralarına sığınmaktadır.</p>

      <p class="No-Paragraph-Style-2 para-style-override-5" >Cumhuriyet’in başına sarık sarılmıştır; eski Cumhuriyet yurttaşı, tarikata, cemaate ve Rotary kulüplerine vb. bağlanmıştır. Artık demokrasinin içinde insan yoktur. Sistem, demokrasinin de naylonunu üretmiştir.</p>

      <p class="No-Paragraph-Style-2 para-style-override-5" >İnsanlık tarihinin gördüğü en dar çıkarları temsil eden, en terörcü, en yalancı, en düzenbaz, en insanlık düşmanı rejim budur. Bu gerçek, sistemin kumandasındaki kitle iletişim mekanizması aracılığıyla perdelenmekte ve bütün insanlık bir budalalar toplumuna dönüştürülmektedir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Sandığa Kapatılan “Demokrasi”</p>

      <p class="No-Paragraph-Style-2 para-style-override-5" >Demokrasi de, bütün toplumsal-siyasal kurum ve ilişkiler gibi tarihsel süreçlerin belli bir çağına aittir; dolayısıyla belli bir toplumsal-ekonomik kuruluş temelinde yükselir. Rousseau’nun “İnsanlar hür doğar hür yaşar” diye özetlediği, Fransız Devrimi’nin “Hürriyet, eşitlik, kardeşlik” diye sloganlaştırdığı bu sistemde, artık hiç kimse anasından kul olarak doğmayacaktır, diğer insanlarla eşit ve kardeş olacaktır.</p>

      <p class="No-Paragraph-Style-2 para-style-override-5" >İnsan, demokrasiyle birlikte ağanın marabası olmaktan, beyin yanaşması olmaktan, şeyhin müridi olmaktan kurtulur. Padişahın kullarından oluşan reaya (güdülenler), artık özgür bireylerden oluşan millet haline gelmiştir. Bu açıdan demokrasi, kapitalizmin devrimci yükseliş döneminin siyasal rejimi olarak dünyaya gelmiştir.</p>

      <p class="No-Paragraph-Style-2 para-style-override-5" >Demokrasi, feodal sistemi yıkan içeriğiyle devrimci bir rejimdir; bütün dünyada devrimlerle kurulmuştur ve ancak devrimle kurulabilir. Devrilen tahtlar, yerlerde yuvarlanan taçlar ve yıkılan şatolar; demokrasinin kuruluşunu müjdeler. En önemli örnekleri, kapitalizmin öncüsü olan ülkelerde, Cromwell’in İngiliz Devrimi, Robespierre’in Fransız Devrimi ve Washington’un Amerikan Devrimi’dir. Ezilen Dünya’daki örnekleri ise, Çin’de Sun Yatsen Devrimi, Türkiye’de Mustafa Kemal Devrimi, Latin Amerika’da Bolivarcı devrimlerdir.</p>

      <p class="No-Paragraph-Style-2 para-style-override-5" >Gelelim çağımızdaki büyük sahtekârlığa... Bir zamanlar köylüyü arkasına alarak kralları ve beyleri deviren burjuvazi, emperyalist karakter kazanınca, dünyanın her yerinde gericiliğin merkezi ve temel dayanağı olmuştur. 20. yüzyıl, bir yönüyle emperyalizm ile Ezilen Dünya’daki ağalık ve şeyhlik arasındaki ittifakın tarihidir. Böylece kralları ve ağalığı yıkan gerçek demokrasiden, her türden gericiliğe yaslanan sahte demokrasiye geçilmiştir. Bu dönemde emperyalizmin merkezlerinde yeni bir demokrasi teorisi imal edilmiş, demokrasinin toplumsal devrimci içeriği boşaltılmış, demokrasi seçim sandığına indirgenmiştir. Mafya, saltanatını, demokrasiyi sandığa indirgeyen bu “demokrasi teorisi” üzerine oturtmuştur. Mafyanın “demokrasi”si sandıktan ibarettir ve sandık da mafyanın kontrolündedir.</p>

      <p class="No-Paragraph-Style-2 para-style-override-5" >AKP’nin “Muhafazakâr demokrasi” dediği rejimin şeceresi ve sicili budur. Buna, Fatih Camisi’nin avlusunda çekilen fotoğrafa bakarak, Sarıklı Demokrasi diyebilirsiniz. Demokrasinin başına tarikatların sarığını sardığınız, boynuna mafyanın papyon kravatını taktığınız zaman, ortada ne özgür insan kalmıştır, ne de demokrasi!</p>

      <p class="No-Paragraph-Style-2 para-style-override-5" >“Muhafazakâr demokrasi”nin muhafazakârlığını işte o sarık temsil eder; “demokrasi” ise, o sarığın altına gizlenmiş bir CIA oyuncağıdır.</p>

      <p class="No-Paragraph-Style-2 para-style-override-5" >“Muhafazakâr demokrasinin” derinliklerine inerseniz, orada SüperNATO’nun gladyosuyla ve CIA güdümlü tarikatlarla karşılaşırsınız.</p>

      <p class="No-Paragraph-Style-2 para-style-override-5" >O Fatih Camisi avlusunda Şeyh’in sakalını öpen boynu eğiklerin veya emperyalizmin merkezlerinde imal edilen hayat modeli içinde budalalaştırılmış kalabalıkların önüne sandığı koyarsanız, o sandıktan hep tevekkül ve budalalık çıkacaktır.</p>

      <p class="No-Paragraph-Style-2 para-style-override-5" >İşte bugün “demokrasi” denen sistemin çıkmazı da buradadır. Çünkü bu “Muhafazakâr demokrasi”, insanı özgürleştirmiyor, tam tersine, insanı sersemletiyor ve köleleştiriyor.</p>

      <p class="No-Paragraph-Style-2 para-style-override-5" >Ve o imal edilen halkın önüne konan sandıklardan hep emperyalizm güdümlü mafya-tarikat rejimi çıkacaktır. Sistemin sigortası ve kısırdöngüsü buradadır.</p>

      <p class="No-Paragraph-Style-2 para-style-override-5" >Demokrasi sandıktan mı çıkmıştı diye sormak gerekir. Eğer İngiliz, Fransız veya Amerikan devrimleri sırasında ortaya sandığı koysaydınız, o sandıktan demokrasi çıkacak mıydı?</p>

      <p class="No-Paragraph-Style-2 para-style-override-5" >Hele bizim gibi, Atatürk’le başladığı demokrasi girişimi 1940’lardan sonra yıkıma uğratılmış bir ülkede, bu soru çok daha geçerlidir. Biz, 1920’lerde levanten monşer takımını temizleyerek, tekke ve zaviyeleri kapatarak, Cumhuriyet’in devrimci eğitimiyle özgür yurttaşı yaratmaya çalıştık.</p>

      <p class="No-Paragraph-Style-2 para-style-override-5" >Sandığı, o Cumhuriyet yurttaşının önüne koyduğunuz zaman, demokrasinin sandığı olur. Sandığı, yuppileşme sevdasındaki budalanın veya Nakşibendi müridinin önüne koyduğunuz zaman, artık o sandukadır ve sandukanın içinde de demokrasinin cesedi yatmaktadır.</p>

      <p class="No-Paragraph-Style-2 para-style-override-5" >Makaraya sardıkları topluma popstarı seçtirenler, Turgut Özal’ı, Tansu Çiller’i ve Tayyip Erdoğan’ı da abra kadabra yöntemleriyle sandıktan çıkarmaktadırlar.</p>

      <p class="No-Paragraph-Style-2 para-style-override-5" >Bugün Türkiye’de demokrasi, ancak ve ancak tıpkı Atatürk’ün önderliğinde yaptığımız gibi, devrimci-halkçılıkla kurulabilir. Buna isterseniz devrimci-halkçı diktatörlük deyiniz, teorik açıdan hiçbir sakıncası yoktur. Çünkü bugün halkçı olabilmek için, halka vurulan zincirleri devrimci-halkçı bir diktayla kırmak zorundasınız. Halkı özgürleştirmek için, mafyayı ve Ortaçağ kurumlarını toplumdan temizlemek zorundasınız. Demokrasiyi kurmak istiyorsanız, yine o emperyalist düşmanı denize dökmek, yine o komprador sülükleri vücudumuzdan koparıp atmak, yine o tekke ve zaviyeleri kapatmak, insanımızı yine o tarikatların pençesinden kurtarmak, yine milletimizi üfürükçünün, muskacının elinden çekip almak zorundasınız. Bugün Türkiye’de hortumcusunu, dolar ve borsa vurguncusunu, büyük tefecisini tasfiye etmeden, demokrasi falan olmaz.</p>

      <p class="No-Paragraph-Style-2 para-style-override-5" >Bu işlerin hiçbirini sandıktan çıkaramazsınız. Çünkü sandığın içinde, son 60 yıl içinde ABD tarafından doldurulmuş olan mafya ve tarikat ilişkilerinden başka bir şey bulunmamaktadır.</p>

      <p class="No-Paragraph-Style-2 para-style-override-5" >“Muhafazakâr demokrasi”, Türkiye’deki ABD güdümlü mafya-gladyo-tarikat rejiminin kibar adıdır. Türkiye halkı, ancak o mafya-tarikat rejimini yıkarak demokrasiyi kurabilir. Bugün biricik demokrasi eylemi, Atatürk gibi yapmaktır; Kemalist Devrimi tamamlamaktır. Geri kalan hepsi, ellerimize tutuşturulan renkli balonlardır.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Sistem, Üretime ve Hayata Karşı</p>

      <p class="No-Paragraph-Style-2 para-style-override-5" >Kapitalizm, bütün sihir ve kerametini kaybetmektedir. Çünkü kaynaklar, sanayi ve ticaretteki verimliliğe göre değil, mafya vurgunlarına göre dağılmaktadır. Mafya vurgununu belirleyen, kapitalizmin ilk dönemlerindeki gibi verimlilik değildir. Artık kaynaklar, kâr esasına göre dağılmamaktadır. Bu nedenle geldiğimiz aşamada kapitalist sistemin rekâbet koşullarında verimliliği yükseltme mantığı çökmüş, iddiaları yıkılmıştır.</p>

      <p class="No-Paragraph-Style-2 para-style-override-5" >Sistem, insan hayatını sürdürmeye ve insan ihtiyaçlarını karşılamaya hizmet eden üretimden hızla kopmakta, tam tersine, varlığını gittikçe daha büyük oranda, para ve borsa operasyonlarına, insan hayatına kasteden uyuşturucu ve silah imali ve ticaretine dayandırmaktadır. İnsan ihtiyaçlarını karşılayan malların üretimiyle ilgili faaliyetin hacmi daralırken, üretimin mafyalaşmış bir zümre tarafından paylaşılmasına yönelik para hareketleri ve borsa gibi faaliyetlerin alanı genişlemektedir.</p>

      <p class="No-Paragraph-Style-2 para-style-override-5" >Emperyalist merkezler uyguladıkları yüksek faiz politikalarıyla bir kez daha dünya ölçeğinde talebin darlığı sorununu ağırlaştırmış oluyorlar. Ağır borç yükü altındaki Ezilen Dünya’da talep daralmakta, sistem yüksek faiz politikasıyla yine kendi krizini üretmiş olmaktadır.</p>

      <p class="No-Paragraph-Style-2 para-style-override-5" >Her yeni sistem, insan ihtiyaçlarını daha iyi karşıladığı için eski sistemin yerini alır. Kapitalizm de doğuşunda öyleydi. Oysa bugün kapitalizm ve küreselleşen piyasa, insan ihtiyaçlarını karşılamak bir yana, artık hayata karşıdır.</p>

      <p class="No-Paragraph-Style-2 para-style-override-5" >“Küreselleşme” dedikleri süreç daha sonuna varmadan, bütün insanlık, başını ABD mafyasının çektiği küresel bir tehditle karşı karşıya gelmiştir.</p>

      <p class="No-Paragraph-Style-2 para-style-override-5" >Toplam olarak bakarsak, insanlık, İlkçağ’ın köleci veya Ortaçağ’ın despotik feodal rejimlerinde bile rastlanmayan tehlikelere yuvarlanmaktadır. Tarihte ilk kez bir sistem, doğayı ve insan hayatını yıkıma uğratacak boyutlarda bir tehdit oluşturmaktadır.</p>

      <p class="No-Paragraph-Style-2 para-style-override-5" >Artık bu sistemin liberalizme veya vahşi kapitalizme dönmesi mümkün değildir. Sistem, para ve borsa oyunlarından, uyuşturucu, beyaz kadın ve silah ticaretinden vazgeçemez; vazgeçecek olsa yıkılır. Çünkü sistem, suç ekonomisi üzerinde yükselmektedir. Mafyadan vazgeçmek, sistemin intiharı anlamına gelmektedir. Sistem, para vurgunculuğundan ve uyuşturucu ekonomisinden vazgeçemeyeceği için, insanlık kapitalizmden vazgeçecektir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Kapitalizmin Altın Vuruşu</p>

      <p class="No-Paragraph-Style-2 para-style-override-5" >Lenin’in “Çürüyen ve geberen kapitalizm” tahlili, bugün 90 yıl öncesine göre daha geçerlidir. Kapitalizm, artık hayatı değil, ölümü temsil etmektedir; zehirle ve silahla yaşamaktadır. Dahası, bireysel kâr ekonomisi doğayı yıkıma uğratmaktadır. İnsanlık, bu sistemde üzerinde yaşadığı gezegeni kaybetmektedir. Kendisini sürdürmek için, milyarlarca insanı zehirlemek ve öldürmek, insanlığın büyük çoğunluğunu kaosun içine yuvarlamak, doğayı ve yaşamı yıkıma uğratmak durumunda olan bir sistemin ecel saati gelmiştir.</p>

      <p class="No-Paragraph-Style-2 para-style-override-5" >Kapitalizm, yalnız eroin satmıyor, kendisi de eroine bağımlı hale gelmiştir. Altın vuruş, eroine bağımlı olanların son mutluluk girişimi midir, yoksa intihar eylemi midir? Kapitalizm de oraya geldi, bu yüzyılın ilk yarısında “altın vuruşunu” yapacaktır. Altın vuruş, eroine bağımlı olan bütün varlıkların, son büyük eylemidir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >21. Yüzyılın Devrimler Çağı</p>

      <p class="No-Paragraph-Style-2 para-style-override-5" >Emperyalizmin çöküşü, aynı zamanda 500 yıllık Batı uygarlığının çöküşüdür. Asya uygarlığı yükselmektedir. Atlantik’in çöküşü ve Avrasya’nın yükselişi, kapitalist sistemin önderinin değişmesi gibi sistem içinde bir değişiklik olmayacak. Yeni bir uygarlığa, yeni bir toplumsal sisteme geçiş olacak. Birinci ve İkinci Dünya Savaşlarının ertesini incelediğimiz zaman, güçlü devrim dalgaları görüyoruz. Bu üçüncü devrim dalgası, sistemin sonunu getirebilir, en azından dayandığı zemini çok daraltabilir, o da dünyadan tasfiyesi için çok önemli bir basamak olur. Biriken çöküş etkenleri, bize böyle iyimser yorumlar yaptırabiliyor.</p>

      <p class="No-Paragraph-Style-2 para-style-override-5" >Yeni uygarlık ise, millî demokratik devrimlerin tamamlanması yoluyla sosyalizme geçiştir. Öncelikle 20. yüzyılda kapitalizmin çevresinde kalmış olan halklar, millî demokratik devrimlerini tamamlayarak sosyalizme yöneleceklerdir.</p>

      <p class="No-Paragraph-Style-2 para-style-override-5" >Artık küresel mafyanın çıkarlarını temsil eden özel mülkiyet ve özel çıkar sisteminin biricik seçeneği, ortak mülkiyet ve toplumsal çıkardır. İnsanlık, üzerinde yaşadığı doğayı bile yıkıma uğratan boyutlardaki bu tehdidi, ancak ve ancak özel mülkiyet sisteminden kurtularak, bütün insanlığı kucaklayan büyük kolektif projelerle ve kamu mülkiyetiyle aşabilir.</p>

      <p class="No-Paragraph-Style-2 para-style-override-5" >Bu nedenle insanlığın önünde, anti-emperyalist ve anti-mafya karakterdeki millî demokratik devrimlerden sosyalizme uzanan bir devrimler dönemi bulunmaktadır. 20. yüzyılın başında girdiğimiz “Emperyalizm, Millî Kurtuluş Savaşları ve Emekçi Devrimleri Çağı” devam etmektedir. Devrim dalgası, çeyrek yüzyıllık bir geri çekilişten sonra, mafyalaşan emperyalizm koşullarında en büyük yükselişinin eşiğine gelmiştir.</p>

      <p class="No-Paragraph-Style-2 para-style-override-5" >Ya devrimler savaşı önler, ya savaş devrimlere yol açar seçenekleri bugün de geçerlidir. Artık gündemde olan, savaşın devrimlere yol açması seçeneğidir. Nitekim Irak’ın şimdiden insanlık tarihine geçen büyük direnişi, bölge ve dünya dengelerini devrim yönünde etkileyen gelişmelerin başladığına işaret etmektedir.</p>

      <p class="No-Paragraph-Style-2 para-style-override-5" >Türkiye’miz, burada kilit rol oynayacak bir ülke konumundadır. Türkiye, ABD emperyalizmine Asya kapısını açmayacak, tam tersine, Asya kapısını kilitleyerek hem insanlığın kurtuluşuna büyük katkılarda bulunacak hem de kendi kurtuluşunu gerçekleştirecektir.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="Paragraph-Style-1" id="toc_marker-1-4">IV. STRATEJİ</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Stratejik Hedef ve Mevzilenme</p>

      <p class="No-Paragraph-Style-2 para-style-override-5" >Manisalı, sonuç olarak Türkiye’nin bir hesaplaşma dönemine girdiğini saptamakta ve seçenekleri şöyle belirlemektedir: Ya Batı kapitalizmine esaret veya toplumsal demokrasi.<a class="footnote-link" href="#footnote-225-58" id="footnote-225-58-backlink">58</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-58-backlink" id="footnote-225-58">58</a> Bkz. Ankara Ticaret Odası’nın hazırladığı “Hayatımız Mafya” Raporu, Ankara, Haziran 2004.</p>
      </div>

      <p class="No-Paragraph-Style-2 para-style-override-5" >Doğrudur, ancak “toplumsal demokrasi” yerine, halkçı-devrimci çözüm türünden kökleri Türk Devrimi’nde bulunan bir kavramı yeğlemek daha yerinde olur. Çünkü “Toplumsal demokrasi”, hele bir de Batı’daki adıyla anacak olursak Sosyal-demokrasi, 20. yüzyılın başlarından beri Batı kapitalizminin sol kanadını temsil eden bir akımdır. Bu kavram, Manisalı’nın haklı olarak dünyayı değiştirecek esas güç olarak gördüğü Ezilen Milletler dünyasına yabancıdır ve hatta Ezilen Dünya’nın sömürülmesine ortak olan bir kesimi temsil etmektedir. Sosyal demokrat akım, dünyada olduğu gibi Türkiye’de de Batı sermayesiyle işbirliği yapan gayrimillî sermayenin sol kanadını temsil etmektedir.</p>

      <p class="No-Paragraph-Style-2 para-style-override-5" >Adlandırmalar o kadar önemli bulunmayabilir, mesele özde anlaşmaktır. Manisalı dostumuzla stratejik hedef ve mevzilenme konusunda esaslı bir görüş ve mücadele birliği içindeyiz. Dünya ölçeğinde baktığımız zaman, Manisalı’nın umutları Ezilen Dünya’dadır. “Hugo Chavez’ler, Lula de Silva’lar bugün bir yıldız gibi parlamaya başlamışlardır.”<a class="footnote-link" href="#footnote-225-59" id="footnote-225-59-backlink">59</a>Batı kapitalist dünyası ile çok kutuplu ve daha dengeli bir dünya arayan Avrasya arasındaki mücadele, dünyanın geleceğini belirleyecektir.<a class="footnote-link" href="#footnote-225-60" id="footnote-225-60-backlink">60</a>Türkiye, Avrasya’nın bu büyük mücadelesinde şimdiden belli roller oynamaya yönelmiştir. Ülkemizin Rusya, Ukrayna, İran, Irak ve Suriye ile bölgesel işbirliği çabaları meyvelerini vermeye başlamıştır. Türkiye, TSK’nın girişimiyle Çin, Pakistan ve Rusya ile füze teknolojisinin alınmasını da içeren yeni askerî işbirliği anlaşmaları yapmıştır.<a class="footnote-link" href="#footnote-225-61" id="footnote-225-61-backlink">61</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-59-backlink" id="footnote-225-59">59</a> SüperNATO’nun Türkiye’deki faaliyetini merak edenlere, Çiller Özel Örgütü başlıklı kitabımızı incelemelerini öneririz. Orada, mafya-gladyo rejiminin köklerini, doğuşunu, tarihçesini ve pratik faaliyetini ayrıntılı olarak ve belgeleriyle bulacaklardır.</p>

        <div class="footnote">
          <p class="Basic-Paragraph" ><a class="footnote-anchor" href="#footnote-225-60-backlink" id="footnote-225-60">60</a> Temel İçgüdü, s.232.</p>

          <div class="footnote">
            <p class="Basic-Paragraph" ><a class="footnote-anchor" href="#footnote-225-61-backlink" id="footnote-225-61">61</a> Temel İçgüdü, s.187.</p>
          </div>
        </div>
      </div>

      <p class="No-Paragraph-Style-2 para-style-override-5" >Millî düzlemde ele alacak olursak, Türkiye gibi gelişmekte olan ülkelerde bağımsızlık ve demokrasi stratejisinin temel gücü, işçi, çiftçi ve memurlardır. Bazı ticaret ve sanayi odaları tarafından temsil edilen millî sermaye de, bu cephe içinde yer almaktadır. “Ulusal cephe”yi oluşturan bu güçler, siyasal olarak örgütlendikleri zaman, başarı sağlanabilecektir. Manisalı’nın tahlil ve stratejisinde millet ile ordu arasındaki bağların kuvvetlendirilmesi de önemli bir yer tutmaktadır.<a class="footnote-link" href="#footnote-225-62" id="footnote-225-62-backlink">62</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-62-backlink" id="footnote-225-62">62</a> Büyük Sermaye, s.228.</p>
      </div>

      <p class="No-Paragraph-Style-2 para-style-override-5" >Manisalı, ulusal cephede yer alan partileri, somut olarak da saymaktadır: “İP ve yeni kurulan sol partiler yanında DSP, MHP ve CHP içindeki önemli ulusalcı hareketlenmeler.”<a class="footnote-link" href="#footnote-225-63" id="footnote-225-63-backlink">63</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-63-backlink" id="footnote-225-63">63</a> “Sessiz Darbe”, s.164 vd.; Büyük Sermaye, s.104; Temel İçgüdü, s.194 vd.</p>
      </div>

      <p class="No-Paragraph-Style-2 para-style-override-5" >Manisalı dostumuzun taktik düzlemdeki en büyük kaygısı, bugün yaşanan tek yanlı bağlanma sürecinin devam etmesidir. Bu süreç Türkiye’nin direncini kırmaktadır ve bir süre sonra Türk Ordusu bile bu tek yanlı bağımlılığı değiştiremeyecektir.<a class="footnote-link" href="#footnote-225-64" id="footnote-225-64-backlink">64</a></p>

      <div class="footnote">
        <p class="Basic-Paragraph" ><a class="footnote-anchor" href="#footnote-225-64-backlink" id="footnote-225-64">64</a> “Sessiz Darbe”, s.178; Büyük Sermaye, s.70; Temel İçgüdü, s.147.</p>
      </div>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-7" >Kemalist Devrim’in Tamamlanması</p>

      <p class="No-Paragraph-Style-2 para-style-override-5" >Arkada kalan dönemde, Türkiye’de Kemalist Devrim büyük ölçüde tasfiye edilmiş ve bir mafya-tarikat rejimi kurulmuştur. Bu nedenle korunacak değil, kazanılacak bir Cumhuriyetimiz var. Türkiye, karşılaştığı tehditleri, statükoyu koruyarak değil, kendini yenileyerek, yarım kalan ve kaybettiği Kemalist Devrim’ini yeniden canlandırarak ve tamamlayarak göğüsleyebilir. Millî devleti ve Cumhuriyeti savunmak, bu açıdan bir devrim meselesi haline gelmiştir. Türkiye, çıkış yolunu, Atatürk’ün önderliğindeki 1920 Devrimi’nde olduğu gibi, yine devrimle açacaktır. Milletin gerçek gücünü harekete geçirmek, milletin gerçek iradesini hâkim kılmak için, o gücü bastıran ve o iradeyi ezen bugünkü mafya-tarikat sisteminin bertaraf edilmesi şarttır.</p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      <p class="No-Paragraph-Style-2 para-style-override-5" ></p>

      </div>
  </div>
</body>
</html>