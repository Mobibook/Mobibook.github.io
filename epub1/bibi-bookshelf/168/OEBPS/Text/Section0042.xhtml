<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Başkaldırı</h1>

  <p>Roran bereketli siyah serin toprağa avucunu dayadı.</p>

  <p>Gevşek bir topak alıp parmaklarının arasında ufaladı. Nemli toprağın çürümüş yapraklar, kökler, yosunlar ve tohumların gelişmesi için başka organik maddelerle dolu olduğunu gördü. Toprağı dudaklarına bastırıp diline değdirdi. Toprağın tadı canlıydı; ezilmiş dağlardan böceklere, oduna ve çimen köklerinin yumuşak uçlarına kadar yüzlerce tatla doluydu.</p>

  <p>Burası iyi bir çiftlik arazisi, diye düşündü. Tekrar Palancar Vadisi'ni, evlerinin dışındaki arpa tarlasında gezinen sonbahar güneşini, batıdaki Anora Nehri'ni, vadinin iki yanında yükselen zirvesi beyaz karla kaplı dağları düşündü. Yapmam gereken şey orada olup, toprağı sürmek ve Katrina'yla birlikte bir aile olmak, burada kalıp toprağı insan kanıyla sulamak değil.</p>

  <p>Yüzbaşı Edric, atının üstünden Roran'a işaret ederek, "Hey sen!" diye bağırdı. "Oyalanmayı bırak, Güçlü Çekiç, yoksa seninle ilgili kararımı değiştirip burada okçuların başına nöbetçi bırakabilirim!"</p>

  <p>Roran ellerini pantolonuna silerek çömeldiği yerden kalktı. "Evet, efendim! Nasıl isterseniz efendim!" dedi, Edric'e duyduğu hoşnutsuzluğu gizleyerek. Edric'in grubuna katıldığından beri adamın geçmişi hakkında mümkün olan her şeyi öğrenmeye çalışıyordu. Duyduklarına dayanarak onun yeterli bir komutan olduğuna karar vermişti. Yoksa Nasuada, ona böyle önemli bir görevin sorumluluğunu vermezdi, ama sinir bozucu bir kişiliği vardı. Savaşçılarını en ufak bir sapmada disiplin altına alıyordu. Roran, Edric'in yanında geçirdiği ilk gün bunu üç ayrı olayda yaşamıştı. Roran'a göre bu adamların moralini bozan bir komuta tarzıydı. Üstelik altındaki adamların yaratıcılığını ve buluşlarını önlediğine inanıyordu.Belki de Nasuada bu nedenlerden dolayı beni, Edric'in komutasına vermiştir, diye düşündü. Ya da belki bu onun insan sınama şeklinden biridir. Belki de Edric gibi bir adamla çalışırken gururumu bastırıp bastıramayacağımı merak ediyordur.</p>

  <p>Snowfire'a binerek iki yüz elli adamlık grubun önüne geçti. Görevleri basitti; Nasuada ve Kral Orrin kuvvetlerinin büyük bölümünü Surdan'dan çektikleri için Galbatorix, onların yokluğundan faydalanmaya karar vermiş ve savunmasız ülkede kargaşa yaratmaya başlamıştı. Köyleri kasabaları yağmalıyor, ürünleri yakıyordu. Askerlerin istilasını sona erdirmenin en kolay yolu Saphira'nın oraya gidip hepsini parçalaması olurdu. Ama Saphira şimdi Eragon'la buluşmaya gidiyordu. Varden ondan uzun süre ayrılmanın çok tehlikeli olduğuna karar vermişti. Bu yüzden Nasuada askerleri püskürtmek için Edric'in bölüğünü göndermişti.Casusların haberlerine göre askerlerin sayısı üç yüze yakındı. Ama iki gün önce Roran ve savaşçılar, Galbatorix'in askerlerinin sayısının yedi yüze yakın olduğunu gösteren izlerle karşılaşmışlardı.</p>

  <p>Roran, Snowfire'la Carn'ın benekli kısrağının yanına gitti. Çenesini kaşıyarak .araziyi inceledi. Önlerinde tek tük söğüt ağaçlarının bulunduğu geniş bir çayır uzanıyordu. Atmacalar yukarıda avlanıyor, aşağıda çayırlar viyaklayan fareler, tavşanlar, kemirgenler ve başka yabani hayvanlarla doluydu. Daha önce oraya insanların geldiğini gösteren tek belirti doğu ufkuna doğru ezilmiş çimenlerdi.</p>

  <p>Carn öğlen güneşine bakarken gözlerini kısınca gözlerinin etrafmdaki deri kırıştı. "Gölgelerimiz boyumuzu geçmeden onları yakalamalıyız," dedi.</p>

  <p>"Ancak o zaman onlarla savaşacak kadar kuvvetimiz olup olmadığını anlayacağız"diye mırıldandı Roran. "Yoksa bizi katlederler. Bir kez olsun sayımızın düşmandan fazla olmasını diliyorum."</p>

  <p>Carn'ın yüzünde haşin bir gülümseme belirdi. "Varden'deyken durum hep böyledir."</p>

  <p>"Toplan!" diye bağırdı Edric. Atını ezilmiş çimenlerin üstünden sürdü. Bölük yüzbaşısını takip ederken Roran ağzını kapatıp Snowfire'ın sağrısını mahmuzladı.</p>

  <p><br /></p>

  <p>Altı saat sonra Roran, Snowfire'ın üstünde sazlarla ve yüzen bitkilerle kaplı küçük bir derenin yanındaki kayın ağaçlarının altında gizleniyordu. Önündeki dalların oluşturduğu ağdan yirmi evden oluşan harap durumdaki gri köye bakıyordu. Roran, köylülerin batıdan gelen askerleri görünce birkaç parça eşyasını toplayıp güneye, Surda'ya doğru inişini gittikçe artan bir öfkeyle seyretmişti. Eğer ona bağlı olsa askerlere kendilerini gösterir ve evlerini kaybetmeyeceklerine dair güvence verirdi. Carvahall'den ayrılmanın verdiği umutsuzluğu ve çaresizliği çok iyi hatırladığı için mümkün olsa köylüleri bu durumdan kurtarırdı. Ayrıca köyün erkeklerinden kendileriyle birlikte savaşmalarını isterdi. Fazladan on veya yirmi silah zafer veya yenilgi arasındaki fark anlamına gelebilirdi. Roran insanların evlerini nasıl hararetle savunduklarını en iyi bilenlerdendi. Ama Edric bu fikri reddetmiş ve Varden'in köyün güneydoğusundaki tepelerde gizlenip beklemesinde ısrar etmişti.</p>

  <p>"Piyade oldukları için şanslıyız," diye mırıldandı Cam, köye doğru giden kırmızı askerleri göstererek. "Yoksa buraya onlardan hızlı gelemezdik."</p>

  <p>Roran arkasındaki adamlara baktı. Edric, onu geçici olarak seksen bir savaşçının başına vermişti. Bölüğü kılıçlılar, mızraklılar ve yarım düzine okçudan oluşuyordu. Edric'in arkadaşlarından Sand de seksen bir kişilik başka bir bölüğü yönetiyordu. Savaşçıların geri kalanı Edric'in yönetmindeydi. Üç grup kayın ağaçlarının arasında birbirine sokulmuştu, ama Roran bunun hata olduğunu düşünüyordu. Ortaya çıktıktan sonra organize olmak için harcadıkları süre boyunca askerler kendi savunma hatlarını oluşturacaklardı.</p>

  <p>Carn'a doğru eğilip, "Ellerinin, bacaklarının eksik olduğunu ya da başka bir yaralarının bulunduğunu göremiyorum, ama bunun bir anlamı yok. Bunların acı duymayan askerler olup olmadıklarını söyleyebilir misin?"</p>

  <p>Carn içini çekti. "Keşke söyleyebilseydim. Kuzenin bunu bilebilir,çünkü Eragon'un korkması gereken tek büyücü Murtagh ve Galbatorix,ama ben zavallı bir büyücüyüm ve askerleri sınamaya cesaret edemem. Aralarında gizlenen bir büyücü varsa casusluk yaptığımı anlarlar ve ben onların zihnine girene kadar arkadaşlarına burada olduğumuzu haber verirler."</p>

  <p>"Her çarpışmadan önce bu tartışmayı yapıyoruz," dedi Roran. Askerlerin silahlarını inceleyip adamlarını en iyi nasıl dağıtabileceğine karar vermeye çalıştı.</p>

  <p>Carn gülerek, "Önemli değil. Ben buna devam etmek istiyorum, çünkü etmememiz demek olur ki..."</p>

  <p>"Birimiz veya ikimiz de öldük..."</p>

  <p>"Ya da Nasuada bizi farklı yüzbaşıların emrinde farklı görevlere vermiş olabilir..."</p>

  <p>"O zaman da yine ölmüş olabiliriz, çünkü arkamızı kollayacak kimse olrnaz." Dudaklarında bir gülümseme belirdi. Bu aralarında bir espri olmuştu. Kemerindeki çekici çıkarırken öküzün bacağını yırttığı yer acıyınca yüzünü buruşturdu. Kaşlarını çatarak eğilip acıyan yere masaj yaptı.</p>

  <p>"İyi misin?" diye sordu Carn, onu görünce.</p>

  <p>"Bu yüzden ölmem," dedi Roran, sonra sözlerini yeniden düşündü. "Şey, belki ölürüm, ama seni gidip o hödükleri doğrarken burada bekleyeceğimi sanıyorsan yanılıyorsun."</p>

  <p>Askerler köye ulaşır ulaşmaz her evin kapısını kırıp içeride kimsenin gizlenip gizlenmediğini anlayacak kadar durakladılar. Yağmur fıçısının ardında bir köpek havlayarak çıktı. Adamlardan biri öne çıkıp mızrağını köpeğe fırlatıp vurdu.</p>

  <p>Askerlerden ilki köyün diğer ucuna ulaşırken, Roran çekici tutan elini sıkarak hücuma hazırlandı, ama sonra tiz sesli çığlıklar duydu ve içini korku hissi kapladı. Bir grup asker sondan ikinci evden üç kişiyi süsleyerek dışarı çıkarttı: zayıf, beyaz saçlı bir adam, yırtık bluzlu bir kadın ve yaşı on birden büyük olmayan bir çocuk.</p>

  <p>Roran'ın alnını ter kapladı. Alçak, monoton bir sesle küfretmeye başladı. Diğer köylülerle birlikte gitmedikleri için esirlere küfretti, yaptıkları ve yapabilecekleri için askerlere küfretti, Galbatorix'e küfretti ve böyle bir duruma neden olan kaderin cilvesine küfretti. Arkasındaki adamların öfkeyle kıpırdanıp mırıldandıklarını, askerleri zalimlikleri yüzünden cezalandırmak için sabırsızlandıklarını biliyordu.</p>

  <p>Askerler bütün evleri araştırdıktan sonra köyün ortasına geldiler ve esirlerin etrafında yarım daire oluşturdular.</p>

  <p>Askerler Varden'e sırtlarını dönünce kendi kendine, evet, diye bağırdı. Edric'in planı beklemekti. Roran hücum emrinin beklentisiyle eyerde birkaç santim öne kayarken bütün vücudu gerilmişti. Yutkunmaya çalıştı, ama boğazı çok kuruydu.</p>

  <p>Askerlerin aralarındaki tek atlı başlarındaki subaydı. Atından inip beyaz sakallı köylüyle birkaç kelime konuştu. Hiçbir uyarıda bulunmadan kılıcını çıkarıp adamın kafasını kestikten sonra kan sıçramasın diye geriyi çekildi. Genç kadın daha öncekinden de şiddetli bir çığlık attı.</p>

  <p>"Hücum!" diye emretti Edric.</p>

  <p>Edric'in bu kadar sakince söylediği sözün beklemekte olduğu komut olduğunu anlaması Roran'ın birkaç saniyesini aldı.</p>

  <p>"Hücum!" diye bağırdı Edric'in diğer tarafındaki Sand. Adamlarıyla birlikte ağaçların arasından fırladı.</p>

  <p>"Hücum!" diye bağırdı Roran ve topuklarını Snowfire'ın karnına gömdü. Snowfire, onu dalların arasından hızla geçirirken kalkanının arkasına gizlendi. Açık alana çıkıp, etrafındaki gök gürültüsünü andıran nal sesleriyle bayır aşağı uçarcasına inerken kalkanı tekrar indirdi. Kadını ve çocuğu kurtarmayı umutsuzca isteyen Roran, Snowfire'ı son hızla koşturuyordu. Arkasına bakınca adamlarının diğer Varden'lilerden ayrıldıklarını görüp sevindi; birkaç dağınık savaşçı dışında hepsi on metre arkasından onu izliyorlardı.</p>

  <p>Roran, Edric'in adamlarının öncü kıtası olarak ilerleyen Carn'a baktı. Pelerini arkasında savruluyordu. Bir kez daha Edric'in onların aynı grupta kalmalarına izin vermesini diledi.</p>

  <p>Emir aldıkları gibi Roran köye dalmadı, sola kayıp binaların etrafından dolaştı, böylece askerlerin etrafını sarıp her yandan saldıracaklardı. Sand de aynı şeyi sağ tarafta yaptı. Edric ve savaşçılarıyla doğruca köye daldı.</p>

  <p>Roran önündeki evler yüzünden ilk çarpışmaları göremedi, ama çılgınca çığlıkları, ardından gelen bir dizi metalik çatırtıyı duyabiliyordu. Ardından adamların ve atların çığlıkları geldi.</p>

  <p>Karnında bir endişe yumağı belirdi. Neydi o gürültü? Metal yaylar olabilir miydi? Öyle bir şey var mıydı? Nedeni ne olursa olsun bu kadar çok atın acıyla haykırmaması gerektiğini biliyordu. Saldırının bir şekilde yanlış gittiğini ve savaşın şimdiden kaybedilmiş olabileceğini neredeyse mutlak bir kesinlikle fark ederken uzuvları buz gibi oldu.</p>

  <p>Son evi geçerken Snowfire'in dizginlerine sıkıca asıldı, onu köyün ortasına doğru döndürdü. Arkasındaki adamları da aynı şeyi yaptı. İki yüz metre ileride, kendilerini durdurmak için iki evin arasında pozisyon almış üç sıra askeri gördü. Askerler hızla üzerlerine gelen atlardan korkmuyor gibiydiler.</p>

  <p>Roran tereddüt etti, ama aldığı emirler açıktı: o ve adamları batı yakasından saldıracak, Sand ve Edric'le buluşana dek askerleri öldürerek kendilerine yol açacaklardı. Bununla birlikte Edric, bir kez pozisyon aldıktan sonra askerlerin arasına dalmanın o kadar iyi bir fikir gibi görünmediği durumda ne yapması gerektiğini söylememişti. Ve Roran adamlarını kurtarma pahasına bile olsa emirlerden saparsa başkaldırmakla suçlanacak ve Edric, onu gerektiği gibi cezalandıracağını biliyordu.</p>

  <p>Derken askerler geniş pelerinlerini iki yana açıp çekili yaylarını Omuzlarına kaldırdılar.</p>

  <p>O anda Roran, Varden'in savaşı kazanmak için yapması gerekeni yapmaya karar verdi. Sırf kendisi yüzbaşısına itaatsizlik etmenin nahoş sonuçlarından kaçmak istiyor diye askerlerin tek bir ok atışıyla onları yok etmesine izin vermeyecekti.</p>

  <p>"Korunun!" diye bağırdı Roran. Snowfire'in başını sağa doğru bükerek hayvanı bir evin arkasına girmeye zorladı. Bir saniye sonra bir düzine ok evin yan tarafına saplandı. Roran dönüp bakınca bir tanesi hariç bütün adamlarının oklar başlamadan önce evlerin arkasına girmeyi başardıklarını gördü. Çok yavaş olan bir adam yerde kan içindeydi, göğsüne birkaç ok saplanmıştı. Oklar bir yaprak tabakasıymış gibi zırh yeleğini delip geçmişti. Kan kokusundan ürken at hızlandı, geride bir toz bulutu bırakarak köyden kaçtı.</p>

  <p>Roran uzanıp evin yan tarafındaki bir kirişe tutundu, Snowfire'ın olduğu yerde kalmasını sağlayarak nasıl ilerlemesi gerektiğini bulmaya çalıştı. Askerler onu ve adamlarını olduğu yere mıhlamıştı; geriye açık alana çıkarlarsa askerler onları ok yağmuruna tutarak kirpiye çevirirlerdi.</p>

  <p>Bir grup savaşçı, kendisinin gizlendiği evin bir kısmını da olsa saklayan bir evin arkasından çıkıp yanına geldiler. "Ne yapacağız Güçlü Çekiç?" diye sordular. Emirlere uymamış olması onları rahatsız etmişe benzemiyordu; aksine ona yeni bir güven ifadesiyle bakıyorlardı.</p>

  <p>Roran olabildiğince hızlı düşünüp etrafına bakındı. Tesadüfen adamların birinin eyerine bağlı olan ok ve yayı gördü. Gülümsedi. Askerlerden yalnızca birkaçı okçu olarak savaşıyordu, ama avlanabilmek için hepsi ok taşıyorlardı.</p>

  <p>Roran yaslandığı evi işaret ederek, "Yaylarınızı alıp mümkün olduğu kadar çok adamla çatıya çıkın, ama hayatlarınıza değer veriyorsanız ben söyleyene kadar görünmeyin. Ben söylediğimde atışa başlayın ve oklarınız bitene ya da tek bir asker bile kalmayana dek devam edin. Anlaşıldı mı?"</p>

  <p>"Evet, efendim!"</p>

  <p>"Hadi o zaman. Geri kalanınız askerleri avlayabileceğiniz binalar seçin. Harald bu emri herkese ilet ve en iyi on mızrakçımızı ve en iyi on kılıçlı savaşçımızı bulup bana getir."</p>

  <p>"Evet, efendim!"</p>

  <p>Savaşçılar telaşla emirleri yerine getirmek için koşturdu. Roran'a yakın olanlar oklarını ve yaylarını kapıp atlarının üstünden çatıya çıktılar. Dört dakika sonra, Roran'ın adamlarının büyük bölümü yedi farklı evin çatısına yerleşmiş –her çatıda yaklaşık sekiz kişi vardı– Harald, Roran'ın istediği savaşçıları getirmişti.</p>

  <p>Roran etrafında toplanan savaşçılara, "Tamam, şimdi dinleyin," dedi. "Emir verdiğimde adamlar atışa başlayacak. İlk ok atışları askerleri vurur vurmaz fırlayıp Yüzbaşı Edric'i kurtarmaya çalışacağız. Bunu yapamazsak kırmızı-gömleklilere soğuk çeliği tattırmış olacağız. Okçular, askerleri yeterince şaşırtacağı için yaylarını kullanamadan biz onlara yaklaşmış oluruz. Anlaşıldı mı?"</p>

  <p>"Evet, efendim!"</p>

  <p>"O halde ateş!" diye bağırdı Roran.</p>

  <p>Evlerin tepelerindeki adamlar gırtlaklarından yükselen çığlıklarla ayağa fırlayıp aynı anda oklarını askerlere fırlattı. Ok yağmuru, kana susamış akbabalar gibi ıslık çalıp, avlarına doğru uçtu.</p>

  <p>Bir dakika sonra askerler acıyla inlerken Roran, "Şimdi hücum!" diye bağırıp mahmuzlarını Snowfire'ın sağrılarına bastırdı.</p>

  <p>O ve adamları hep birden evin arkasından dörtnala çıkıp atlarını neredeyse düşecek kadar sert bir şekilde döndürdüler. Koruma için hızına ve okçuların becerisine güvenerek dağınık bir halde debelenen askerlere yaklaştılar, sonunda Edric'in bölüğünün felakete dönüşen hücum alanına geldiler. Yer kanla kayganlaşmış, çoğu iyi adamlar ve güzel atlardan oluşan cesetler, evlerin arasındaki boşlukları doldurmuştu. Edric'in bölüğünden geri kalanlar askerlerle göğüs göğüse çarpışıyordu. Roran şaşkınlıkla Edric'in hâlâ hayatta olduğunu, beş adamıyla sırt sırta dövüştüğünü gördü.</p>

  <p>"Benimle kalın!" diye bağırdı Roran, adamlarına. Hızla çarpışmanın arasına daldı.</p>

  <p>Snowfire nallarını savurarak iki askeri devirdi, kılıç tutan kollarını kırıp göğüs kafeslerini çökertti. Atının başarısından memnun olan Roran çekiciyle saldırmaya, çarpışmanın verdiği vahşi keyifle birbiri ardına askerleri devirmeye başladı. Askerlerin hiçbiri onun şiddetli saldırısı karşısında ayakta duramıyordu. "Bana gelin!" diye bağırdı, Edric'e ve hayatta kalan diğer savaşçılara yaklaşarak. "Bana gelin!" Önünde, oklar hâlâ askerlere inmeye devam ediyor, onları kalkanlarıyla kendilerini korumaya zorluyordu.</p>

  <p>Savaşçılarıyla birlikte ayakta kalan Varden'in etrafını kuşatmayı başardıktan sonra bağırdı. "Geriye! Geriye! Evlere!" Adım adım geriye giderek, askerlerin kılıçlarının uzanabileceği mesafeden kaçmayı başardılar. Askerler yolda üç savaşçıyı vurup öldürmeyi başardı, ama geri kalanı zarar görmeden evlerin arkasına girdi.</p>

  <p>Edric nefes almaya çalışarak bir eve yaslandı. Tekrar konuşabildiğinde Roran ve adamlarına işaret etti. "Buluşunun zamanlaması çok iyi ve uygulanışı çok yerinde, Güçlü Çekiç, ama neden seni beklediğim gibi askerlerin arasında değil de burada görüyorum?"</p>

  <p>Bunun üzerine Roran ne yaptığını anlatıp çatıdaki okçuları işaret etti.</p>

  <p>Roran'ın anlattıklarını dinleyen Edric'in kaşları çatıldı. Ama Roran'ı itaatsizliği için suçlamayıp yalnızca, "O adamları hemen aşağıya indir," dedi. "Askerlerin disiplinini bozmayı başardılar. Şimdi askerlerden kurtulmak için dürüst kılıç savaşına ihtiyacımız var."</p>

  <p>"Askerlere doğrudan saldıracak çok az adamımız kaldı!" diye itiraz etti Roran. "Sayıları bizden üçe bir oranında fazla."</p>

  <p>"O halde sayıca azlığımızı cesaretimizle kapatacağız!" diye kükredi Edric. "Bana cesaretin olduğu söylendi Güçlü Çekiç, ama görünen o ki söylenti yalanmış ve sen bir tavşan kadar ürkekmişsin. Şimdi söylediğimi yap ve beni bir daha sorgulama!" Yüzbaşı Roran'ın savaşçılarından birine işaret etti. "Sen, bana atını ver." Adam atından inince Edric, kendini ata çekti. "At üstündekilerin yarısı beni takip etsin; Sand'e takviye yapacağız. Diğerleri burada Roran'la kalın." Atının böğrünü tekmeleyip kendisini takip etmeyi seçen adamlarla birlikte uzaklaştı. Bir evden diğerine geçerek yavaş yavaş köyün ortasına yaklaştılar.</p>

  <p>Roran gidişlerini seyrederken öfkeyle titriyordu. Daha önce kimsenin onun cesaretini sorgulamasına izin vermemiş, eleştirilere kılıç veya yumruklarıyla cevap vermişti. Ama çarpışma devam ettiği sürece Edric'le yüzleşmesi uygunsuz olacaktı. Pekâlâ, diye düşündü. Edric'e bende olmadığını sandığı cesareti göstereceğim. Ama benden alacağı tek şey bu olacak. Okçuları oldukları yerde daha güvendeyken ve daha fazla işe yararken askerlerle yüz yüze çarpışmaya göndermeyeceğim.</p>

  <p>Roran dönüp, Edric'in kendisine bıraktığı adamları inceledi. Kurtardıkları arasında Carn'ın da olduğunu görüp sevindi. Bir iki çiziği vardı ve kanıyordu, ama onun dışında sağlamdı. Başlarını eğerek birbirlerini selamladılar. Sonra Roran gruba hitap etti: "Edric'in söylediğini duydunuz. Ben, ona katılmıyorum. Eğer onun istediğini yaparsak, akşama kalmaz bir ceset yığını haline geliriz. Bu savaşı hâlâ kazanabiliriz, ama kendi ölümlerimize koşarak değil! Sayıca eksiğimizi kurnazlıkla kapatabiliriz. Varden'e nasıl katıldığımı biliyorsunuz. Daha önce de İmparator'un askerleriyle savaşıp onları yendiğimi biliyorsunuz, hem de tam böyle bir köyde! Bunu yapabilirim, size yemin ediyorum. Ama yalnız yapamam. Beni takip edecek misiniz, dikkatli düşünün. Edric'in emirlerine itaatsizlik etmenin sorumluluğunu üzerime alacağım, ama yine de o ve Nasuada herkesi cezalandırabilir."</p>

  <p>"O zaman aptallık etmiş olurlar," diye gürledi Carn. "Burada ölmemizi mi tercih ederler? Hayır, sanmıyorum. Bana güvenebilirsin Roran."</p>

  <p>Carn kararını duyururken Roran diğerlerinin nasıl omuzlarını dikleştirdiğini, çenelerini azimle havaya kaldırdıklarını, gözlerinin yeni bir kararlılıkla nasıl parladığını gördü. Bölüklerindeki tek büyücüden ayrılmak istemedikleri için olsa bile şanslarını ondan yana kullanacaklarını anladı. Çoğu hayatlarını Du Vrangr Gata'nın bir üyesine borçlu olan savaşçılardı ve Roran'ın tanıştığı savaşçılar yakınlarda bir büyücü olmadan .savaşmak yerine kendilerini ayaklarından bıçaklamayı tercih ederlerdi. "Evet," dedi Harald. "Bize de güvenebilirsin Güçlü Çekiç."</p>

  <p>"O halde beni takip edin!" dedi Roran. Uzanıp Carn'ı arkasına çekti. Köyün etrafından dolaşıp okçuların çatıdan askerleri vurmaya devam etliği yere geldi. Roran ve adamları bir evden bir eve saklanarak ilerlerken, öfkeli, devasa böcekler gibi ses çıkaran oklar yanlarından hızla geçiyordu. Bir tanesi Harald'ın kalkanına saplandı.</p>

  <p>Güvenli bir şekilde saklandıktan sonra Roran hâlâ atlarının üstünde olan adamlardan oklarını ve yaylarını ayaktaki adamlara vermelerini istedi. Onları da çatıya çıkıp, diğerlerine katılmaya gönderdi. Adamlar çatıya tırmanırken Roran atından inip Carn'ı çağırdı. "Senden bir büyü istiyorum. Beni ve on adamı bu oklardan koruyabilir misin?"</p>

  <p>Carn tereddüt etti. "Ne kadar süre için?"</p>

  <p>"Bir dakika? Bir saat? Kim bilir?"</p>

  <p>"Bu kadar çok adamı bu kadar çok oktan korumak kısa sürede enerjimi tüketir... Ama okları havada durdurmamı istersen, sizi vurmalarını önleyebilirim ki..."</p>

  <p>"Bu yeterli olur."</p>

  <p>"Tam olarak kimi korumak istiyorsun?"</p>

  <p>Roran, kendisine yeni katılan adamları seçti, Carn, onlara isimlerini sordu. Carn omuzlarını kamburlaştırarak antik dilde mırıldanmaya başladı, yüzü solup gerildi. Üç kez büyü yapmaya çalıştı ve üçü de başarısız oldu. "Üzgünüm," dedi, nefesini bırakarak. "Dikkatimi yoğunlaştıramıyorum galiba."</p>

  <p>"Kahretsin, özür dileme," diye gürledi Roran. "Yalnızca yap!" Snowfire'dan yere atlayarak Carn'ın başını iki eliyle tuttu. "Bana bak! Gözlerime bak. İşte böyle. Bana bakmaya devam et... Güzel. Şimdi etrafımıza koruma yerleştir."</p>

  <p>Carn'ın yüz hatları gevşedi, omuzları sarktı ve güvenli bir sesle büyüyü tekrarladı. Son sözü söylerken Roran'ın ellerinde hafifçe kendinden geçer gibi olduktan sonra kendini toparladı. "Oldu," dedi.</p>

  <p>Roran omzunu sıvazladı. Sonra tekrar Snowfire'a bindi. Bakışlarını on atlı üstünde gezdirip, "İki yanımı ve arkamı koruyun, onun dışında ben çekicimi savurabildiğim sürece arkamda durun," dedi.</p>

  <p>"Evet, efendim!"</p>

  <p>"Unutmayın, artık oklar size zarar veremez. Carn, sen burada kal. Fazla hareket etme; gücünü koru. Büyüyü daha fazla sürdüremeyeceğini hissedersen bitirmeden önce bize işaret ver. Anlaştık mı?"</p>

  <p>Carn evin ön basamaklarına oturup başını salladı. "Anlaştık."</p>

  <p>Roran kalkanı ve çekici tutan elini sıkarak derin bir nefes aldı, kendini sakinleştirmeye çalıştı. "Kendinizi koruyun," dedi ve dilini şaklatarak Snowfire'i harekete geçirdi.</p>

  <p>Roran peşinden gelen on atlı ile evlerin arasındaki toprak yolun ortasına doğru ilerleyip bir kez daha askerlere döndü. Beş yüz kadar Galbatorix askeri köyün ortasında kalmıştı. Çoğu yaylarına yeniden ok takmaya çalışırken kalkanlarının arkasına saklanıyordu. Ara sıra bir asker ayağa kalkıp, çatıdaki okçulardan birine ok atıyor, az önce bulunduğu yerdeki havayı bir ok yararken tekrar kalkanının arkasına gizleniyordu. Yerlere serilmiş cesetlerin arasındaki oklar, kanlı topraklardan çıkan sazlar gibi yükseliyordu. Birkaç yüz metre ileride, askerlerden uzak bir köşede Roran çırpınan bedenler gördü. Edric ve Sand ile birlikte olanların askerlerle savaştığı yerin orası olduğunu tahmin etti. Genç kadın ve çocuk hâlâ meydandaysa bile onları göremiyordu.</p>

  <p>Roran'a doğru bir ok hızla yaklaştı. Göğsüne bir metre kala ok birden yön değiştirip onu ve adamlarını ıskaladı. Roran irkildi, ama ok çoktan gitmişti bile. Boğazı sıkılmış, kalp atışları iki katma çıkmıştı.</p>

  <p>Roran etrafına bakıp sol tarafındaki eve dayanmış kırık bir araba gördü. Şunu buraya getirip ters koyun. Mümkün olduğunca yolun bir kısmını kapayın."</p>

  <p>Okçulara bağırdı. "Askerlerin etrafımızdan dolaşıp bize yan taraftan saldırmalarına izin vermeyin. Üstümüze geldiklerinde saflarını mümkün olduğunca seyreltin. Oklarınız biter bitmez gelip bize katılın."</p>

  <p>"Evet, efendim!"</p>

  <p>"Yalnız kazayla bizi vurmamaya dikkat edin, yoksa sonsuza kadar hayaletim sizi ziyarete gelir."</p>

  <p>"Evet, efendim!"</p>

  <p>Roran ve diğer atlıların üzerine daha fazla ok geldi, ama her seferinde oklar Carn'ın büyüsüyle sapıyor, duvara, yere saplanıyor ya da gökyüzünde kayboluyordu.</p>

  <p>Roran, adamların vagonu caddede sürükleyişini seyretti. İşlerini neredeyse bitirmek üzere olduklarında çenesini kaldırıp, ciğerlerini doldurdu, sesini askerlere doğru yöneltip kükredi. "Hey, sizi korkak leş kargaları! Yalnızca on bir tanemizin yolunuzu nasıl kapattığını görüyor musunuz? Bizi geçerseniz özgürlüğünüzü kazanırsınız. Cesaretiniz varsa deneyin. Ne oldu? Tereddüt mü ettiniz? Erkekliğiniz nerede, sizi deforme solucanlar, sizi domuz suratlı katiller. Babalarınız doğumda boğulması gereken yarım akıllı sülükler! Anneleriniz de frengili fahişeler ve Urgalların metresleri!" Askerlerden bazıları öfkeyle uluyup ona hakaret etmeye başlayınca Roran tatmin olmuş bir şekilde gülümsedi. Ama askerlerden biri çarpışmaya devam etme arzusunu yitirmiş gibiydi, çünkü ayağa fırlayıp koşmaya, kalkanıyla kendini koruyup okçulardan korunmak için zikzaklar çizmeye başladı. Fakat bütün gayretlerine rağmen daha yüz metre gidemeden Varden, onu öldürdü. "Ha!" dedi Roran heyecanla. "Korkaksınız, hem de hepiniz, sizi zehirli nehir sıçanları! Eğer size cesaret verecekse şunu bilin: benim adım Roran Güçlü Çekiç ve Eragon Shade Katili de kuzenim! Beni öldürürseniz kralınız sizi kontlukla veya daha fazlasıyla ödüllendirecektir. Ama beni kılıçla öldürmek zorundasınız; yaylarınız bana karşı işlemiyor. Hadi sülükler; sizi açlıktan ölen beyaz karınlı keneler! Eğer becerebiliyorsanız gelip beni yenin!"</p>

  <p>Otuz kişilik bir grup, asker savaş çığlıklarıyla birlikte yaylarını bırakıp parlak kılıçlarını çekti, kalkanlarını kaldırıp Roran ve adamlarına doğru koştu.</p>

  <p>Roran, sağ omzunun üzerinden Harald'ın, "Efendim, sayıları bizden çok fazla," dediğini duydu.</p>

  <p>"Evet," dedi Roran gözlerini yaklaşan askerlerin üzerinden ayırmadan. Dört tanesi sayısız okla vurulup tökezleyerek hareketsiz yere düştü.</p>

  <p>"Eğer hepsi birden saldırırsa hiç şansımız olmaz."</p>

  <p>"Evet, ama saldırmayacaklar. Bak, şaşkın ve dağınık durumdalar. Komutanları ölmüş olmalı. Düzenimizi sağladığımız sürece bizi yenemezler."</p>

  <p>"Ama Güçlü Çekiç, o kadar çok adamı kendi başımıza öldüremeyiz!"</p>

  <p>Roran, Harald'a baktı. "Elbette öldürebiliriz! Ailelerimizi korumak için savaşıyor ve evlerimizi ve topraklarımızı geri istiyoruz. Onlar Galbatorix istediği için savaşıyorlar. Bu savaşı istemiyorlar. Bu yüzden ailelerinizi, evlerinizi düşünün ve onları savunduğunuzu unutmayın. Kendisinden daha büyük bir şey için savaşan bir adam, yüz düşmanı kolayca öldürebilir!" Roran konuşurken zihninde mavi düğün elbisesi içindeki Katrina'yı görüyor, teninin kokusunu alıyor, gece yaptıkları tartışmadaki alçak ses tonunu duyuyordu.</p>

  <p>Katrina.</p>

  <p>Derken askerler üzerlerine geldi. Roran bir an için kalkanlardan seken kılıç, çekicinin miğferlere inerken çıkardığı ses ve darbelerinin altında ezilen askerlerin çığlıklarından başka bir şey duymadı. Askerler umutsuz bir güçle kendilerini üstüne atıyorlardı, ama ne Roran'ın ne de askerlerinin gücüne eşit değildiler. Saldıran son askeri de alt ettiğinde Roran sevinçten kahkahalar atmaya başladı. Karısına ve doğmamış çocuğuna zarar verecek adamları öldürmek ne büyük bir keyifti!</p>

  <p>Savaşçılarından hiçbirinin ciddi biçimde yaralanmadığını gördüğüne sevindi. Bu arbede sırasında çatıdaki okçulardan aşağıya inip at üstünde onlarla birlikte savaştığını gördü. Roran yeni gelenlere sırıtarak, "Savaşa hoş geldiniz!" dedi.</p>

  <p>"Gerçekten sıcak bir karşılama!" dedi içlerinden bir tanesi.</p>

  <p>Roran kanla kaplı çekiciyle sokağın yan tarafını işaret edip, "Sen, sen ve sen, cesetleri şuraya yığın. Cesetlerden ve arabadan bir piramit oluşturun, böylece bize bir kerede ancak ikişer veya üçer üçer asker saldırabilir."</p>

  <p>"Evet, efendim!" diye cevap verdi savaşçılar, atlarından inerek.</p>

  <p>Bir ok vızlayarak Roran'a doğru geldi. Ama o oka aldırmayıp askerlerin yoğun olarak bulunduğu yere odaklandı. Yaklaşık yüz kişilik bir grup için bir saldırı hazırlanıyordu. "Acele edin!" diye bağırdı, cesetleri taşıyan adamlara. "Neredeyse üstümüzdeler. Harald, git yardım et."</p>

  <p>Roran dudaklarını ıslatıp endişeyle askerler ilerlerken adamlarının gayretini seyretti. Biraz sonra rahatlayarak, Varden'in son cesedi sürüklediğini gördü. Asker dalgası üzerlerine çarpmadan önce atlarına binmeyi başardılar.</p>

  <p>Sokağın iki yanındaki evler, ters çevrilmiş araba ve cesetlerden oluşan barikat askerlerin akışını yavaşlatıyordu, sonunda Roran'a varabildiklerinde neredeyse durmuş durumdaydılar. Askerler birbirine o kadar sıkı yapışmıştı ki çaresizlik içinde yukarıdan üzerlerine yağan oklardan kaçamadılar.</p>

  <p>Mızrak taşıyan ilk iki sıra asker, Roran ve adamlarını tehdit etti. Roran üç ayrı hamleyi savuşturdu, çekiciyle mızrakların ötesine ulaşamadığı için küfretti. Sonra bir asker mızrağını Snowfire'ın omzuna sapladı. At çığlık atıp şaha kalkarken Roran düşmemek için öne eğildi.</p>

  <p>Snowfire tekrar dört ayağının üstüne indiğinde Roran eyerden kaydı, atı kendisiyle mızraklı asker arasında bıraktı. Bir mızrak daha derisini delerken at yerinden sıçradı. Askerler onu bir daha yaralayamadan Roran dizginleri çekip birkaç adım gerilemesi için zorladı, diğer atların arasında manevra yapacak yeri kaldığında, "Yeh!" diye bağırdı. Snowfire'ın böğrüne vurup dörtnala köyden çıkması için gönderdi.</p>

  <p>"Yol açın!" diye bağırdı Varden'e el sallayarak. Savaşçılar atlarının arasında onun için yol açtılar ve Roran çekicini kemerine sokarak tekrar öne geçti.</p>

  <p>Bir asker mızrağıyla göğsüne doğru bir hamle yaptı. Roran bileğiyle hamleyi savuştururken elini acıttı, ama mızrağı askerin elinden çekip almayı başardı. Adam yüzüstü yere kapaklandı. Roran silahı döndürerek adama sapladı, sonra ileri atılıp, iki askeri daha mızrakla öldürdü. Ayaklarını ürün yetiştirmeyi tercih edeceği bereketli toprakta ikiye ayırıp mızrağını düşmanlarına salladı. "Gelin, piçler! Becerebiliyorsanız beni öldürün! Ben Roran Güçlü Çekiç'im ve hiçbir adamdan korkmam!"</p>

  <p>Askerler ileri doğru harekete geçerken üç tanesi, Roran'la çarpışmak için arkadaşlarının cesetlerini çiğneyerek üstüne geldiler. Roran yana doğru kaçarak mızrağını en sağdaki adamın çenesine sokup dişlerini parçaladı. Roran mızrağı çekerken üzerinden kan akıyordu. Bir dizinin üstüne çöküp mızrağı yaklaşan diğer askerin koltukaltına soktu.</p>

  <p>Birden bir darbe Roran'ın sol omzunu sarstı. Kalkanı ağırlığın altında iki büklüm olmuş gibiydi. Ayağa kalkarak kalkanının meşe tahtalarının arasına bir mızrağın saplandığını ve üçüncü askerin kılıçla üzerine geldiğini gördü. Mızrağı fırlatacakmış gibi başının üstüne kaldırdı, asker tereddüt edince de bacaklarının arasına bir tekme indirdi. Sonraki mücadelenin bir anlık duraksamasında kolunu işe yaramaz kalkanından kurtarıp onu ve saplanmış olan mızrağı askerin takılması için ayaklarının altına fırlattı.</p>

  <p>Yaklaşan diğer askerler, Roran'ın vahşi gülümsemesi ve mızrağı karşısında ürkerek siniyorlardı. Roran'ın önündeki ceset yığını gittikçe büyü yordu. Sonunda belinin seviyesine gelince bu yığının üstüne çıktı. Yükseklik ona avantaj sağladığı için, dengesini zor sağlasa da orada durmaya devam etti. Askerlerin ona ulaşmak için bu ceset yığınına tırmanması gerektiği için bir kola veya bacağı takıldıklarında veya bir arkadaşlarının yumuşak boynuna basmak zorunda kaldıklarında veya bir kalkana basıp kaydıklarında pek çoğunu öldürebildi.</p>

  <p>Roran yüksek pozisyonundan, köyün karşı tarafında hâlâ Edric ve Sand'le dövüşmekte olan yirmi asker hariç geri kalan askerlerin bu hücuma katılmayı seçtiklerini görebiliyordu. Savaş sona erene dek bir daha dinlenemeyeceğini fark etti.</p>

  <p>Gün ilerlerken Roran birçok yerinden yaralanmıştı. Yaralarının çoğu önemsizdi –kolunda bir kesik, kırık bir parmak, kaburgalardaki bir kesik– ama diğerleri öyle değildi. Cesetlerin üstünde uzanırken bir asker Roran'ı sağ bacağından yaralayıp topal bıraktı. Biraz sonra soğan ve peynir kokan ağır bir adam, Roran'ın üstüne düştü. Son nefesini verirken Oku, Roran'ın sol omzuna soktu, ondan sonra da Roran kolunu başının üstüne kaldıramaz oldu. Oku çıkarmıyordu, çünkü çıkarırsa kan kaybından ölebileceğini biliyordu. Artık en şiddetli duygusu acı olmuştu; her hareketi yeni bir acıya neden oluyordu, ama hareketsiz kalması ölmek demekti, bu yüzden yorgunluğuna ve yaralarına rağmen ölümcül darbelerle baş etmeye devam ediyordu.</p>

  <p>Roran zaman zaman yanındaki ya da arkasındaki Varden'lileri fark ediyordu. Attıkları bir mızrak yanından geçiyor veya beynini dağıtmak üzere olan bir askeri kılıçla durduruyorlardı, ama üzerinde dikildiği ceset yığını ve arabayla evlerin arasındaki mesafe çok dar olduğu için Roran çoğunlukla askerlerle yalnız başına karşılaşmak zorunda kalıyordu. Yukarıdaki okçulardan hâlâ oku kalmış olanlar ölümcül yaylım ateşine devam ediyordu.</p>

  <p>Roran bir ara mızrağını bir askere fırlattı, mızrağın ucu adamın zırhına çarparken sapı kırıldı ve boylu boyunca yarıldı. Hâlâ hayatta olması askeri şaşırtmıştı, çünkü karşılık olarak kılıcını sallamada tereddüt etti. Askerin bu tedbirsiz gecikmesi, Roran'ın kılıçtan kaçmasına ve yerden bir mızrak kapıp, askeri öldürmesine neden oldu. İkinci mızrağın elinde bir dakikadan fazla kalmaması Roran'ı öfkelendirdi. Parçalanan kalıntıları askere fırlatıp cesedin kalkanını aldı, kemerinden çekicini çıkardı. En azından çekici onu hiç hayal kırıklığına uğratmıyordu.</p>

  <p>Askerlerin kalanları yavaş yavaş yaklaşırken, her adam onunla düelo için sırasını beklerken yorgunluk Roran'ın en büyük rakibiydi. Uzuvları ağır ve cansızdı, gözleri kararıyor, yeterince nefes alamıyordu. Ama bir şekilde rakibiyle dövüşecek enerjiyi bulabiliyordu. Refleksleri yavaşlarken askerler onda daha önce kolayca kaçınabileceği bir sürü yara bere açtılar.</p>

  <p>Askerler arasında boşluk oluşunca arkadaki açık alanı gördü ve yaşadığı zorluğun bitmek üzere olduğunu anladı. Son on iki adama merhamet göstermedi, ama onlar da Roran'ı ve arkadaki Varden'liyi geçemeyeceklerini bilmelerine rağmen böyle bir şey istemediler. Kaçmaya da çalışmadılar. Hırlayıp küfrederek, yalnızca çok sayıda arkadaşlarını katleden bu adamı öldürmeyi isteyerek hücum ediyor, ama kısa sürede onlar da bilinmeze doğru yol alıyorlardı.</p>

  <p>Roran bir anlamda onların cesaretine hayrandı.</p>

  <p>Adamların dördünün göğsüne ok saplandı. Roran'ın arkasından bir yerden fırlatılan bir mızrak beşinci adamı köprücük kemiğinden vurdu ve o da cesetlerin arasına yığıldı. İki mızrak daha kurbanlarını buldu ve adamlar Roran'a ulaştı. Öndeki asker Roran'a dikenli baltayla saldırdı.Roran kemiğine sürtünen oku hissetmesine rağmen sol kolunu kaldırıp baltayı kalkanıyla engelledi. Savaşın bitmesi için duyduğu ezici arzunun yanı sıra acı ve öfkeyle uluyup çekicini askerin kafasına indirdi. Sağlam bacağının üstünde hoplayıp bir sonraki askerin göğsüne iki kez vurdu.Adam kendini savunamadan kaburgalarını kırdı. Üçüncü adam, Roran'ın saldırılarını karşıladı, ama Roran bir hamle yapacakmış gibi onu kandırıp öldürdü. Son iki asker iki yandan Roran'a saldırıp cesetlerin üstüne tırmanırken, Roran'ın, ayak bileklerine vurmaya çalıştı. Gücü gittikçe tükenen Roran uzun ve yorucu bir süre boyunca dövüşürken hem yaraladı,hem yara aldı. Sonunda adamlardan ilkini miğferine indirdiği bir darbeyle ikincisini de boynunu kırarak öldürdü.</p>

  <p>Roran ayakta sallanıp düşüp bayıldı.</p>

  <p>Yerden kaldırıldığını hissedip gözlerini aralayıp bakınca Harald'ın dudaklarına şarap tulumunu dokundurduğunu fark etti. "İç bunu," dedi Harald. "Kendini daha iyi hissedeceksin."</p>

  <p>Göğsü inip kalkan Roran birkaç yudum aldı. Güneşte ısınmış şarap yaralı ağzını yaktı. Bacaklarının daha iyi olduğunu hissetti. "Tamam, beni bırakabilirsiniz artık."</p>

  <p>Çekicine dayanıp etrafına baktı. İlk kez ceset yığınının ne kadar yükseldiğini fark etti; o ve arkadaşları en azından altı metre havada duruyorlardı. İki yandaki evlerin çatılarıyla neredeyse aynı seviyedeydiler. Roran askerlerin çoğunun oklarla öldüğünü gördü, ama buna rağmen kendisinin de çok sayıda asker öldürdüğünü biliyordu.</p>

  <p>"Kaç... kaç kişiler?" diye sordu Harald'a.</p>

  <p>Her tarafı kan lekeleriyle kirlenmiş savaşçı başını iki yana salladı. "Otuz ikiden sonra sayamadım. Belki başka biri sayabilir. Yaptığın şey Güçlü Çekiç... Daha önce hiç böyle bir başarı görmedim, bir insanın yetenekleri dışında bir şey bu. Ejderha Saphira iyi seçim yapmış; ailenizin adamları kimsenin yapamadığı gibi savaşıyor. Yetenekleriniz başka kimsede yok Güçlü Çekiç. Burada kaç kişiyi öldürdüysen ben..."</p>

  <p>"Yüz doksan üç!" diye bağırdı Carn, aşağıdan onlara doğru tırmanarak"</p>

  <p>"Emin misin?" diye sordu Roran inanamayarak.</p>

  <p>Carn, onlara ulaşırken başını salladı. "Evet! Seyrettim ve dikkatle saydım. Yüz doksan üç... okçular işlerin bitirmeden önce karınlarını deldiğin adamları sayarsan doksan dört."</p>

  <p>Bu sayı Roran'ı serseme çevirmişti. Toplam sayının bu kadar büyük olduğunu düşünmüyordu. Boğuk bir kahkaha attı. "Daha fazla olmaması çok yazık. Yedi tane daha olsa iki yüze tamamlamış olurdum."</p>

  <p>Diğer adamlar da güldü.</p>

  <p>İnce yüzü endişeyle kırışan Carn, Roran'ın sol omzundan çıkan oka zandı. "Dur, yaralarına bakayım."</p>

  <p>"Hayır!" dedi Roran, onu iterek. "Benden daha ciddi yaraları olan başka adamlar vardır. Önce onlarla ilgilen."</p>

  <p>"Roran, bandajlamazsam bu yaralardan bazıları ölümcül olabilir. Uzun sürmeye..."</p>

  <p>"Ben iyiyim," diye gürledi Roran. "Beni rahat bırak."</p>

  <p>"Roran, kendine şöyle bir bak!"</p>

  <p>Roran baktı ve hemen bakışlarını kaçırdı. "Çabuk ol o zaman." Roran gökyüzüne baktı. Carn birkaç büyü mırıldanarak oku omzundan çıkarırken zihni bomboştu. Büyünün etkisini gösterdiği her noktada Roran derisinin kaşınıp karıncalandığını hissediyor, ardından acısı mutluluk verici şekilde hafifliyordu. Carn işini bitirdiğinde Roran'ın canı hâlâ yanıyordu, ama o kadar kötü değildi ve zihni öncekinden daha berraktı.</p>

  <p>Carn'ın yüzü griye dönmüş, titriyordu. Titremeleri geçene kadar ellerini dizlerine koydu. "Ben gidip..." Nefes almak için durakladı. "... gidip diğer yaralılara yardım edeyim." Doğrulup aşağıya indi. Yürürken sarhoş gibi yalpalıyordu.</p>

  <p>Roran endişeyle onun gidişini seyretti. Sonra diğerlerinin durumunu merak etti. Köyün diğer ucuna bakınca etrafa saçılmış olan kimi kırmızı tunikli, kimi Varden'linin giydiği kahverengi gömlekli cesetler dışında bir şey göremedi. "Edric ve Sand'e ne oldu?"</p>

  <p>"Üzgünüm Güçlü Çekiç, kendi kılıcımın ötesinde bir şey görmedim."</p>

  <p>Roran hâlâ evlerin çatılarında olan birkaç adama seslendi. "Edric ve Sand'e ne oldu?"</p>

  <p>"Bilmiyoruz Güçlü Çekiç!" diye cevap verdiler.</p>

  <p>Roran çekiciyle kendini dengeleyip cesetlerin üstünden aşağıya indi. Yanında Harald ve diğer üç adamla birlikte meydanı geçtiler. Geçerken hâlâ hayatta olduğunu gördükleri adamları öldürmeyi ihmal etmediler. Meydanın kenarına vardıklarında öldürülmüş Varden'linin sayısı öldürülen askerlerin sayısından fazla olduğunu gördüler. Harald kılıcını kalkanına vurup bağırdı. "Hayatta olan var mı?"</p>

  <p>Bir dakika sonra evlerin arasından bir ses duyuldu: "Adını söyle."</p>

  <p>"Harald ve Roran Güçlü Çekiç; Varden'in savaşçıları. Eğer İmparator'a hizmet ediyorsan teslim ol, çünkü arkadaşların öldü. Bizi tek başına yenemezsin!"</p>

  <p>Evlerin arasından bir yerden düşen metal sesi geldi. Ardından Varden'li savaşçılar birer ikişer gizlendikleri yerden çıkıp, yaralı arkadaşlarına destek olmak üzere meydana doğru yürüdüler. Sersemlemiş görünen savaşçıların bazılarının üzerinde o kadar kan vardı ki Roran, onların esir askerler olduklarını sandı. Son grupta kolunu kaybetmiş bir savaşçıya yardım eden Edric vardı.</p>

  <p>Roran'ın işaretiyle iki adamı, Edric'i bu yükten kurtarmak için koştu. Yüzbaşı doğruldu. Ağır adımlarla Roran'a doğru yürüyüp, anlaşılmaz bir ifadeyle doğruca gözlerine baktı. Ne o ne Roran konuştu. Roran meydanın son derece sessizleştiğinin farkındaydı.</p>

  <p>İlk konuşan Edric oldu. "Adamlarının kaçı hayatta kaldı?"</p>

  <p>"Çoğu. Hepsi değil, ama çoğu."</p>

  <p>Edric başını salladı. "Ya Carn?"</p>

  <p>"Yaşıyor... Ya Sand?"</p>

  <p>"Hücum sırasında bir asker, onu vurdu. Yalnızca birkaç dakika önce öldü." Edric, Roran'ın arkasına baktı, sonra da ceset yığınlarına. "Emirlerime karşı geldin Güçlü Çekiç."</p>

  <p>"Öyle yaptım."</p>

  <p>Edric açık elini ona doğru uzattı.</p>

  <p>"Yüzbaşı hayır!" diye bağırdı Harald öne doğru çıkarak. "Roran olmasaydı hiçbirimiz burada olmazdık. Yaptığı şeyi görmeliydiniz; neredeyse iki yüz askeri tek başına öldürdü!"</p>

  <p>Harald'ın yalvarmaları Edric'te etkili olmadı. Elini uzatmaya devam ediyordu. Roran da kayıtsız duruyordu.</p>

  <p>Bunun üzerine Harald, ona dönüp, "Roran, adamların senin olduğunu biliyorsun. Yalnızca söyle ve biz..."</p>

  <p>Roran, onu bir bakışla susturdu. "Aptal olma."</p>

  <p>Edric ince dudaklarının arasından, "En azından aklını tamamen kaybetmemişsin," dedi. "Harald, yol boyunca yük atlarına liderlik etmek istemiyorsan ağzını kapat."</p>

  <p>Roran çekicini kaldırıp, Edric'e verdi. Sonra kılıcının ve hançerinin asılı olduğu kemerini çıkardı. Onları da Edric'e verdi. "Başka silahım yok," dedi.</p>

  <p>Edric haşin bir yüzle başını salladı. Kemeri omzuna astı. "Roran Güçlü Çekiç, seni komuta görevinden alıyorum. Kaçmaya çalışmayacağına dair onur sözü veriyor musun?"</p>

  <p>"Veriyorum."</p>

  <p>"O zaman gerektiğinde yardım edeceksin, ama onun dışında esir gibi davranacaksın." Edric etrafına bakıp, başka bir savaşçıyı işaret etti. "Fuller, Varden'e dönene kadar Roran'ın görevini sen üstleneceksin. Bu konuda ne yapılacağına Nasuada karar verecek."</p>

  <p>"Evet, efendim," dedi Fuller.</p>

  <p><br /></p>

  <p>Roran birkaç saat boyunca diğer savaşçılarla birlikte ölüleri toplayıp köyün eteklerine gömdü. Bu sırada Roran seksen bir savaşçısından yalnızca dokuzunun öldüğünü öğrendi, oysa Edric ve Sand neredeyse yüz elli adam yitirmişti. Onları kurtardıktan sonra birkaç savaşçı Roran'la kalmasaydı Edric daha fazlasını kaybedebilirdi.</p>

  <p>Ölülerini gömdükten sonra Varden oklarını topladı, köyün ortasında bir ateş yaktı. Askerlerin takımlarını çıkarıp odun yığınına sürükleyerek ateşe attılar. Yanan cesetlerden gökyüzüne doğru yağlı siyah bir duman yükselmeye başladı. Güneş bu dumanın arasında kırmızı bir disk gibi görünüyordu.</p>

  <p>Askerlerin yakaladığı genç kadın ve çocuk hiçbir yerde görünmüyordu. Cesetleri askerlerin arasında olmadığı için Roran çarpışma başlayınca ikisinin kaçtığını düşündü.</p>

  <p>Yapabilecekleri en iyi şey buydu. Her nereye gittilerse onlara şans diledi.</p>

  <p>Varden'liler gitmek üzereyken Snowfire köye geri dönerek Roran'a hoş bir sürpriz yaptı. At başta ürkek ve soğuktu, kimsenin kendisine yaklaşmasına izin vermiyordu. Ama Roran, onunla yumuşak sesle konuşarak omzundaki yarayı temizleyip bandajlamasına yetecek kadar sakinleştirmeyi başardı. Tamamen iyileşene dek Snowfire'a binmesi akılsızlık olacağı için onu yük atlarının önüne bağladı. At bundan hiç hoşlanrrıayıp kulaklarını yatırdı, kuyruğunu iki yana sallayıp dişlerini gösterdi.</p>

  <p>"Uslu ol bakalım," dedi Roran boynunu okşayarak. Snowfire gözlerini yuvarlayıp kişnedi, ama kulakları biraz gevşemişti.</p>

  <p>Roran ölen bir Varden savaşçısına ait bir ata binip evlerin arasında toplanan adamların arkasındaki yerini aldı. Kendisine bakmalarına aldırmadı, ama birkaç tanesinin, "Aferin," diye mırıldanması onu sevindirdi.</p>

  <p>Edric'in hareket emri vermesini beklerken Nasuada, Katrina ve Eragonu düşündü. Bu başkaldırısını öğrendiklerinde nasıl tepki vereceklerini merak ediyordu. Bir saniye sonra endişelerini bir kenara bıraktı. Ben doğru olanı ve gerekeni yaptım, dedi kendi kendine. Sonuçta ne olursa olsun pişman olmayacağım.</p>

  <p>"Harekete geç!" diye bağırdı Edric, grubun başından.</p>

  <p>Roran atını sürdü. Adamlarla aynı anda batıya doğru yol alıp, köyden ayrılırken askerlerin cesetleri yanmaya devam ediyordu.</p>
</body>
</html>
