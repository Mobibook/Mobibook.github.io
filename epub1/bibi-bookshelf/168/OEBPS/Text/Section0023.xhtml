<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kesişen Destanlar</h1>

  <p>Şafaktan hemen sonra Eragon yatağında oturmuş, zırhını yağlıyorken Varden'in okçularından biri gelip kötü huylu bir tümörü olan karısını iyileştirmesi için yalvardı. Eragon bir saat içinde Nasuada'nın çadırında olması gerekmesine rağmen kabul edip adamla birlikte çadırına gitti. Eragon, kadının tümör yüzünden çok zayıf düştüğünü gördü ve tümörün hain kollarını etinden söküp atmak için bütün becerisini kullanması gerekti.</p>

  <p>Eragon daha sonra çadırın dışındaki Saphira'ya katılıp birkaç dakika onunla kaldı, boynunun altındaki kasları ovuşturdu. Saphira mırlayarak ince kuyruğunu salladı, başını ve omuzlarını çevirip altındaki pürüzsüz kaslara ulaşmasını sağladı. Sen içerideyken başka ricacılar da geldi, ama Blödhgarm ve arkadaşı, onları uzaklaştırdı, çünkü ricaları acil değildi.</p>

  <p>Öyle mi? Parmaklarını Saphira'nın uzun boynundaki pullardan birinin altına sokup daha da sert kaşıdı. Belki ben de Nasuada'yı taklit etmeliyim.</p>

  <p>Nasıl?</p>

  <p>Her haftanın altıncı günü sabahtan öğlene kadar ricası ya da anlaşmazlığı olan herkesi dinliyor. Bende aynısını yapabilirim.</p>

  <p>Bu fikir hoşuma gitti, dedi Saphira. Yalnız bütün enerjini insanların taleplerine harcamama konusunda dikkatli olman gerekir. Her an imparatorla savaşacak durumda olmalıyız. Boynunu Eragon'un eline sürtüp daha yüksek sesle mırladı.</p>

  <p>Bir kılıca ihtiyacım var.</p>

  <p>O zaman al bir tane.</p>

  <p>Hımmm...</p>

  <p>Saphira çekilene kadar kaşımaya devam etti. Acele etmezsen Nasuada 'ya geç kalacaksın.</p>

  <p>Birlikte kampın ortasına, Nasuada'nın çadırına yürüdüler. Yalnızca bir kilometre ötede olduğu için Saphira daha önceki gibi bulutların arasına yükselmek yerine yürümeyi tercih etti.</p>

  <p>Çadırdan otuz adım ötede şifalı otlar satıcısı Angela'ya rastladılar. İki çadırın arasına çömelmiş alçak, düz bir taşın üstüne örtülmüş deriyi işaret ediyordu. Derinin üstünde her birinde farklı semboller olan parmak uzunluğunda kemikler vardı: bir ejderhanın parmak kemikleriydi bunlar. Teirm'de bunlarla Eragon'un falına bakmıştı.</p>

  <p>Angela'nın karşısında geniş omuzlu, bronz tenli, yıpranmış yüzlü, uzun boylu bir kadın oturuyordu; siyah saçlarını uzun bir örgü yapmış, sırtına atmıştı: yüzü, yılların ağzının etrafına kazıdığı sert çizgilere rağmen hâlâ güzeldi. Daha kısa bir kadın için yapılmış kırmızımsı kahverengi bir elbise giymişti, bilekleri birkaç santim açıkta kalmıştı. Her bileğine siyah bir şerit bağlamıştı, ama sol bileğindeki şerit gevşemiş ve aşağıya doğru kaymıştı. Eragon daha önceden orada olan kaim yara izlerini gördü. Bunlar yalnızca sürekli kelepçe takılmasıyla oluşan izlerdi. Kadının bir ara düşmanları tarafından yakalandığını, onlarla kelepçeler bileklerini kemiklerine kesene kadar mücadele ettiğini anladı. Kadının suçlu mu yoksa köle mi olduğunu merak ederken kendi kontrolü altındaki birinin kendi çabasıyla olsa bile böyle zarar görmesine izin vermenin ne büyük bir zalimlik olduğunu düşününce yüzü asıldı.</p>

  <p>Kadının yanında ciddi görünümlü, yetişkin güzelliğine yeni ulaşan bir kız vardı. Kollarındaki kaslar olağanüstü derecede gelişmişti, sanki bir demircinin ya da kılıç ustasının çırağı gibi görünüyordu, ama ne kadar güçlü olursa olsun bir kız için uygunsuz bir işti bu.</p>

  <p>Eragon ve Saphira, kıvırcık saçlı cadının arkasında durduklarında Angela, kadına ve yanındaki kıza bir şey söylemeyi yeni bitirmişti. Angela tek bir hareketle derinin üstündeki kemikleri toplayıp bileğindeki sarı keseye koydu. Ayağa kalkarak Eragon ve Saphira'ya parlak bir gülümseme fırlattı. "Vay canına, ikinizin kusursuz bir zamanlaması var. Feleğin çemberi ne zaman dönmeye başlasa orada oluyorsunuz."</p>

  <p>"Feleğin çemberi mi?" diye sordu Eragon.</p>

  <p>Angela omuz silkti. "Ne var? Birinden her zaman zekâ bekleyemezsiniz, benden bile." İki yabancıyı işaret etti. "Eragon, bunları kutsar mısın? Pek çok tehlikeye girmişler ve daha önlerinde zorlu yollar var. Eminim bir Ejderha Süvarisi'nin sağlayabileceği her türlü koruma işlerine yarayacaktır."</p>

  <p>Eragon tereddüt etti. Angela'nın hizmetini isteyen kişilere nadiren ejderha kemikleriyle baktığını biliyordu –genellikle yalnızca Solembum'un konuşmayı seçtiklerine yapardı bunu– çünkü onun söyleyeceği kehanetler sahte bir büyü gösterisi değil, geleceğin gizemlerini açıklayan gerçek falcılıktı. Angela'nın, bileğinde yaralar olan bu güzel kadın ve bir kılıç ustasının kollarına sahip ergen kız için bunu yapmayı tercih etmiş olması onların önemli insanlar, Alagaesia'nın kaderinde önemli rol oynayacak kişiler olduklarını gösteriyordu. Şüphelerini doğrulamak istercesine yakındaki bir çadırın köşesinde dolaşan Solembum'u fark etti. Her zamanki kedi adam gizemli sarı gözleriyle olanları seyrediyordu. Ama Eragon hâlâ tereddüt ediyordu. Yaptığı ilk ve son kutsama hiç aklından çıkmıyor, antik dili çok iyi bilmemesi nedeniyle masum bir çocuğun hayatını nasıl mahvettiğini unutamıyordu.</p>

  <p>Saphira, diye seslendi.</p>

  <p>Saphira'nın kuyruğu havada sakladı. Bu kadar isteksiz olma. Hatalarından ders aldın, bir daha yapmazsın. O zaman neden ihtiyacı olanları bu lütuftan mahrum ediyorsun ki? Ben onları kutsa diyorum ve bu kez doğru bir şekilde yap.</p>

  <p>"İsimleriniz nedir?" diye sordu Eragon.</p>

  <p>"Sizin için bir sakıncası yoksa," dedi uzun boylu, siyah saçlı kadın, Eragon'un nereli olduğunu anlayamadığı bir aksanla. "İsimlerin gücü vardır ve biz bizimkilerin gizli kalmasını istiyoruz." Bakışları hafif yere dönüktü, ama ses tonu kararlı ve boyun eğmezdi. Kız, kadının küstahlığına şaşırmış bir şekilde hafifçe yutkundu.</p>

  <p>Eragon başını sallarken ne kızgın ne de şaşkındı. Yalnız kadının bu ketum davranışı merakını biraz daha artırmıştı. İsimlerini bilmek isterdi, ama yapacağı şey için şart değildi. Sağ elindeki eldiveni çıkarıp avucunu kadının sıcak alnının ortasına koydu. Kadın bu temasla irkildi, ama geri çekilmedi. Burun delikleri kabardı, ağzının köşeleri inceldi, kaşlarının arası kırıştı. Bu dokunuş ona acı veriyormuş ve elini itmemek için kendini zor tutuyormuş gibi titrediğini hissetti. Eragon arka planda Blödhgarm'ın sessizce yaklaştığının, kadın düşmanlık gösterirse saldırmaya hazır beklediğinin belli belirsiz farkındaydı.</p>

  <p>Kadının tepkisiyle ilgilenmeyen Eragon, zihnindeki engeli büyüttü, antik dilin bütün gücüyle büyünün akışına gömülerek, "Atra guliâ un ilian tauthr ono un atra ono waise sköliro fra rauthr," dedi. Büyü sözcüklerine yaptığı gibi bu sözü enerjiyle doldurarak kadının hayatındaki olayların akışını, böylece hayattan alacağı payı biçimlendirdi. Bu kutsama işine aktardığı enerji miktarını sınırlama konusunda dikkatliydi, çünkü kontrol etmezse bu tür bir büyü bütün canlılığını emer, geride içi boş bir kabuk bırakırdı. Ama bütün dikkatine rağmen gücündeki düşüş beklediğinden fazlaydı; görüşü bulanıklaştı, bacakları titredi ve bir an için yere yığılacakmış gibi oldu.</p>

  <p>Bir süre sonra iyileşti.</p>

  <p>Rahatlama hissiyle elini, kadının alnından çekerken bu hissi kadın da duyuyordu, çünkü geri çekilip kollarını ovuşturdu. Eragon'a kendini kötü bir maddeden arındırmaya çalışan biri gibi baktı.</p>

  <p>Devam eden Eragon bu işlemi kızla yaptı, büyüyü bırakırken kızın yüzü genişledi, sanki vücudunun bir parçası olduğunu hissediyordu. Kız reverans yaptı. "Teşekkürler Shade Katili. Size borçluyuz. Umarım Galbatorix'i yener başarıya ulaşırsınız."</p>

  <p>Kız gitmek için dönerken Saphira genzinden bir ses çıkarıp başını iki kadına yaklaştırırken durdu. Boynunu eğip önce yaşlı kadının, sonra genç kızın yüzüne üfledi, düşüncelerini en yoğun savunmalar hariç her yerden geçecek şekilde yansıttı –çünkü Eragon da o da kadının iyi korunan bir zihni olduğunu fark etmişti– ve şunları söyledi, iyi avlar, Ey Vahşi Olanlar. Rüzgâr kanatlarınızın altında yükselsin, güneş her zaman arkanızda olsun ve avınızı uykuda yakalayın. Ve Kurt Gözler, umarım pençelerinizi kapanda bırakını bulduğunuzda onu çok hızlı öldürmezsiniz.</p>

  <p>Saphira konuşmaya başlayınca iki kadın da gerildi. Yaşlı olanı yumruklarını yanağına koyup, "Bunu yapmayacağım Ey Güzel Avcı." Sonra Angela'ya selam vererek, "Sıkı çalış, önce saldır, Görücü," dedi.</p>

  <p>"Bıçağa Şarkı Söyleyen."</p>

  <p>Kadın ve kız eteklerini savurup yürümeye başladılar ve kısa süre içinde gri çadırlar labirentinden gözden kayboldular.</p>

  <p>Ne, alınlarına iz yapmayacak mısın, diye Saphira'ya sordu Eragon.</p>

  <p>Elva eşsizdi. Başka kimseyi aynı şekilde damgalamayacağım. Farthen Dûr'da olanlar öylece... oluverdi. İçgüdülerim yaptırdı. Başka bir açıklama yapamam."</p>

  <p>Üçü Nasuada'nın çadırına doğru yürürken Eragon, Angela'ya baktı. "Kimdi onlar?"</p>

  <p>Dudakları kıvrıldı. "Kendi arayışları peşindeki hacılar."</p>

  <p>"Bu bir cevap sayılmaz."</p>

  <p>"Sırları fındıklı şekerleme gibi dağıtmak gibi bir alışkanlığım yoktur, özellikle de başkalarına aitken."</p>

  <p>Eragon bir süre sessiz kaldı. "Birisi bana bir bilgiyi vermeyi reddettiğinde yalnızca gerçeği öğrenme konusunda daha kararlı oluyorum. Cahil kalmaktan nefret ediyorum. Benim için cevaplanmamış bir soru ne zaman hareket etsem canımı yakan tenimdeki bir diken gibidir."</p>

  <p>"Sana acıyorum."</p>

  <p>"Neden?"</p>

  <p>"Çünkü eğer öyleyse her saatini ölümcül bir acı içinde dolu geçirmen gerek, çünkü hayat cevaplanamaz sorularla dolu."</p>

  <p>Nasuada'nın çadırına yirmi metre kala kampta dolaşan bir grup mızraklı önlerine çıktı. Onların geçmesini beklerken Eragon ürperip ellerine üfledi. "Keşke yemek için zamanımız olsa."</p>

  <p>Angela her zamanki çabukluğuyla, "Büyü yüzünden, değil mi?" dedi. "Seni yordu." Eragon başını salladı. Kuşağından sarkan keselerden birine elini sokup parlak keten tohumlarıyla kaplı, sert, kahverengi bir topak çıkardı. "Al, bu seni yemeğe kadar idare eder."</p>

  <p>"Ne bu?"</p>

  <p>Angela ısrarlı bir şekilde ona doğru itti. "Ye. Hoşuna gidecek. Bana güven." Eragon yağlı yumruyu parmaklarının arasına alırken Angela, onu diğer bileğini tutup bir santim yüksekliğindeki nasırları inceledi. "Ne kadar zekice," dedi. "Kurbağanın üstündeki siğiller kadar çirkinler, ama elin sağlam kaldığı sürece kimin umurunda? Bunu sevdim. Çok sevdim. Ascûdgamln'daki Cücelerden mi ilham aldın?"</p>

  <p>"Senin gözünden de hiçbir şey kaçmıyor, değil mi?"</p>

  <p>"Kaçmasına izin veriyorum. Yalnızca var olan şeylerle ilgileniyorum." Onun kelime oyunları karşısında her zaman olduğu gibi kafası karışmıştı. Angela kısa tırnaklarından biriyle bir nasıra dokundu. "Bunlardan ben de yapardım, ama örgü örerken takılır."</p>

  <p>"Kendi yününle mi örüyorsun?" diye sordu Eragon. Onun böyle sıradan bir şeyle uğraşmasına çok şaşırmıştı.</p>

  <p>"Elbette! Rahatlamak için harika bir yoldur. Üstelik eğer örgü örmeseydim, göğsünde Liduen Kvaedhi dilinde deli tavşanlara karşı Dvalar koruması yazılı olan bir kazağı ya da sarı, yeşil ve parlak pembe renkli saç filesini nereden bulurdum?"</p>

  <p>"Deli tavşanlar mı?"</p>

  <p>Angela kalın bir saç tutamını arkaya attı. "Kaç büyücünün deli tavşanlar tarafından ısırılarak öldüğünü öğrensen şaşırırsın. Bu senin sandığından çok daha yaygın görülen bir şey."</p>

  <p>Eragon, ona baktı. Sence şaka mı yapıyor, diye sordu Saphira'ya.</p>

  <p>Sor, öğren.</p>

  <p>Tabii, başka bir bilmeceyle cevap versin.</p>

  <p>Mızraklılar gidince Eragon, Saphira ve Angela, Eragon fark etmeden yanlarına gelen Solembum'la birlikte Nasuada'nın çadırına doğru yürümeye devam etti. Kral Orrin'in atlarının dışkılarına basmamaya'çalışarak yürüyen Angela sordu. "Peki, söyle bana yolculuğun sırasında Ra'zacla savaşın dışında çok ilginç bir şey oldu mu? İlginç şeyleri duymayı ne kadar sevdiğimi bilirsin."</p>

  <p>Eragon gülümsedi. Kendisini ve Arya'yı ziyaret eden ruhları hatırladı. Ama bunları anlatmayı istemiyordu, bu yüzden onun yerine başka şeyler anlattı. "Madem sordun anlatayım. Bir Elf kulesinin harabelerinde yaşayan Tenga adında bir münzeviyle tanıştım. Büyüleyici bir kütüphanesi vardı. Orada yedi tane..."</p>

  <p>Angela aniden durdu, Eragon üç adım daha gittikten sonra fark edip geri döndü. Kafasına bir taş yemiş gibi sersemlemişti. Solembum, ona doğru yaklaşıp başını yukarı kaldırdı. Angela dudaklarını ıslattı. "Sen..." Bir kez öksürdü. "Sen, adının Tenga olduğuna emin misin?"</p>

  <p>"Onunla tanıştın mı?"</p>

  <p>Solembum tıslarken sırtındaki tüyler dikildi. Eragon pençelerinden kurtulmak için kedi adamdan uzaklaştı.</p>

  <p>"Tanışmak mı?" Buruk bir kahkahayla ellerini kalçalarına koydu. "Tanışmak mı? Ondan daha iyisini yaptım! Onun çırağıydım... hem de talihsiz yıllar boyunca."</p>

  <p>Eragon, Angela'nın geçmişiyle ilgili bir şeyi istekli bir şekilde açıklamasını hiç beklemiyordu. "Onunla ne zaman tanıştın? Nerede?"</p>

  <p>"Uzun zaman önce çok uzaklarda. Ama çok kötü ayrıldık ve onu yıllardır görmedim." Kaşlarını çattı. "Aslında öldüğünü sanıyordum."</p>

  <p>Saphira araya girdi. Tenga'nın çırağı olduğuna göre hangi soruya cevap aradığını biliyor musun?</p>

  <p>"Hiçbir fikrim yok. Tenga'nın her zaman cevaplamaya çalıştığı sorular olurdu. Eğer cevabı bulursa hemen bir başkasına geçerdi. Onu son gördüğümden beri yüzlercesini çözmüş olabilir. Ya da onu son gördüğümden beri aynı soruyla uğraşıyor olabilir."</p>

  <p>O neydi?</p>

  <p>"Ayın evreleri Beor Dağları'nın eteklerinde oluşan panzehir taşlarının sayısını ve kalitesini etkiler mi?"</p>

  <p>"Ama bunu nasıl kanıtlayabilirsin ki?" diye itiraz etti Eragon.</p>

  <p>Angela omuz silkti. "Eğer biri kanıtlayabilirse, bu Tenga'dır. Delirmiş olabilir, ama yine de çok zekidir."</p>

  <p>O kedileri tekmeleyen bir adam, dedi Solembum. Bu Tenga'nın bütün karakterini özetledi.</p>

  <p>Angela ellerini çırpıp, "Yeter bu kadar! Hadi Eragon, tatlını ye, Nasuada'ya gidelim."</p>
</body>
</html>
