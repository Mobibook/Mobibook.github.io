<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Metalin Üstündeki Zihin</h1>

  <p>"Bunu nerede buldunuz?" diye sordu Rhunön. Eragon sendeleyerek onun evine girip parlak çelik yığınını ayaklarının dibine bırakırken.</p>

  <p>Mümkün olduğunca az sözcükle Solembum'u ve Menoa ağacını anlattı.</p>

  <p>Rhunön maden cevherinin önüne çömelip, delikli yüzeyi inceledi, parmaklarını taşın üstüne serpilmiş olan metalik parçalarda gezdirdi. "Menoa ağacını böyle sınadığınız için ya aptalsınız ya da çok cesur. O ağaç böyle hafife alınacak biri değildir."</p>

  <p>Kılıç için yeterli demir cevheri var mı, diye sordu Saphira.</p>

  <p>"Geçmiş deneyimlerime bakarak birkaç kılıç çıkacağını söyleyebilirim," dedi Rhunön, ayağa kalkarak. Elf kadın mağaranın ortasındaki ocağına baktı. Ellerini birleştirdi, gözleri heves ve kararlılıkla parlıyordu. "Hadi yapalım o zaman! Bir kılıca mı ihtiyacın var Shade Katili? Sana daha önce Alagaesia'da eşine hiç rastlanmamış bir kılıç yapacağım."</p>

  <p>"Ama ya yeminin?"</p>

  <p>"Şimdilik onu düşünmeyelim. Ne zaman Varden'e dönmek zorundasınız?"</p>

  <p>"Geldiğimiz gün ayrılmalıydık," dedi Eragon.</p>

  <p>Rhunön düşünceli bir şekilde durakladı. "O halde acele edip elle haftalar alacak işlemi büyüyle yapmalıyım. Sen ve Parlak Pullar bana yardım edin." Bu bir soru değildi, ama Eragon kabul edercesine başını salladı. "Bu gece dinlenmeyeceğiz, ama sana söz veriyorum Shade Katili, yarın sabah kılıcın hazır olacak." Rhunön dizlerinin üstüne çöküp hiç çaba göstermeden madeni kaldırdı, oyma işlemini yaptığı tezgâha götürdü.</p>

  <p>Eragon iş yaparken zarar vermemek için tuniğini ve gömleğini çıkardı. Rhunön bunların yerine ona sıkı bir yelek ve ateşe dayanıklı bir önlük verdi. Rhunön da aynı şekilde giyinmişti. Eragon, ona eldiven sorunca gülüp başını iki yana salladı. "Yalnızca sakar demirciler eldiven kullanır."</p>

  <p>Rhunön, onu evinin büyüdüğü ağaçlardan birinin gövdesindeki mağaraya benzer bir odaya götürdü. Odanın ortasında kömür torbaları ve beyazımsı tuğlalardan oluşan bir yığın duruyordu. Eragon ve Rhunön büyüyle birkaç yüz tuğlayı kaldırıp dışarı, açık duvarlı ocağa taşıdılar aynı şeyi her biri bir adam büyüklüğünde olan kömür çuvallarına da yaptılar.</p>

  <p>Malzemeler Rhunön'un istediği gibi dizildikten sonra o ve Eragon demir cevherini eritecekleri tasfiye fırınına yapmaya başladılar. Bu karmaşık bir yapıydı ve Rhunön bunun için büyü yapmak istemiyordu. Bu yüzden bu iş bütün öğleden sonralarını aldı. Önce bir buçuk metre derinliğinde bir çukur kazıp, burayı kum, çakıl taşı, kil, kömür ye külle doldurdular. Meydana gelecek nemi yok etmek için içinde yuvalar, kanallar açtılar. Çukurun içi yerle aynı seviyeye geldiğinde aşağıdaki katmanların üstüne tuğla koyup çimento olarak su ve yanmamış kil kullanarak oluklar yaptilar. Rhunön evine girip elinde bir körükle çıktı, bunu oluğun dibindeki deliklere yerleştirdi.</p>

  <p>Sonra bir şeyler içmek, ekmek ve peynirden oluşan yemeklerini yelek için mola verdiler.</p>

  <p>Kısa moladan sonra Rhunön oluğa bir avuç küçük dal attı, mırıldandığı sözcükle ateşi yaktı ve alevler hızlanınca orta büyüklükte bir meşe Odununu dibe yerleştirdi. Yaklaşık bir saat boyunca ateşle ilgilendi, bir bahçıvanın güllerine baktığı gibi baktı. Sonunda odun altındaki kömür yatağına kadar yandı. Rhunön, Eragon'a işaret etti. "Şimdi."</p>

  <p>Eragon maden cevherini yavaşça oluğa koydu. Parmaklarındaki sıcak dayanılmaz olunca cevheri bırakıp kıvılcımlar ateşböcekleri gibi uçuçarken geriye kaçtı. Cevherin ve kömürlerin üstünde ateşe yakıt sağlamak için kalın bir kömür tabakasıyla örttü.</p>

  <p>Eragon avuçlarındaki kömür tozunu silkeledi, körüğü pompalamaya başladı. Rhunön da karşı taraftaki körüğü pompalıyordu. Aralarındaki ateşe sabit bir hava akışı sağlayınca ateş daha sıcak bir şekilde yanmaya başladı.</p>

  <p>Alevler dans ederken Saphira'nın başının ve ensesinin yan tarafındakilerin yanı sıra göğsündeki pullar büyüleyici bir ışıkla parıldıyordu. Saphira birkaç metre ötede çömelip, gözlerini ateşe sabitledi. Size yardım edebilirim, biliyorsunuz. O cevheri eritmem bir dakika sürmez.</p>

  <p>"Evet, ama çok çabuk eritirsek metal kömürle birleşmez, dolayısıyla bir kılıç için yeterince sert ve esnek olmaz. Ateşini sakla ejderha. Ona daha sonra ihtiyacımız olacak."</p>

  <p>Tasfiye fırınından çıkan sıcak ve körüğü pompalama gayreti Eragon'u kısa sürede külle kaplamıştı; çıplak kolları ateşin ışığında parlıyordu.</p>

  <p>İş monotondu ve sonuç olarak Eragon kısa sürede zaman kavramını kaybetti. Ateşin sürekli kükreyişi, ellerindeki körükler, çıkan havanın fısıltısı ve Saphira'nın dikkatli varlığı farkında olduğu tek şeydi.</p>

  <p>Bu yüzden Rhunön, "Bu kadarı yeterli. Körükleri bırakalım," deyince çok şaşırdı.</p>

  <p>Anını silip kömürleri kürekle alıp suyla dolu fıçıya atan Rhunön'a yardım etmeye başladı. Kömürler sıvıyla buluşunca tıslayıp ekşi bir koku çıkarıyorlardı.</p>

  <p>Sonunda oluğun dibindeki akkor metal havuzu ortaya çıktığında –bu işlem sırasında cüruf ve diğer kirleticiler akıp gitmişti– Rhunön metali iki santimetre kalınlığında ince beyaz külle örttü, sonra küreğini fırının yanına dayayıp gitti, ocağın başındaki banka oturdu. "Şimdi ne yapıyoruz?" diye sordu Eragon.</p>

  <p>"Bekliyoruz."</p>

  <p>"Ne için?"</p>

  <p>Rhunön gökyüzünü işaret etti. Batan güneşin ışınları, bulutları mor,kırmızı ve altın rengine boyamıştı. "Rengini doğru bir şekilde belirlemek istiyorsak metali işlerken karanlık olması gerekir. Ayrıca parlak çeliği soğuması gerek böylece yumuşar ve kolayca şekil verebilirim."</p>

  <p>Rhunön arkasına uzanıp, saçlarını toplayan ipi çözdü, saçlarını tekrar toplayıp bağladı. "Bu arada kılıcın hakkında konuşalım. Nasıl dövüşüyorsun, bir elle mi, iki elle mi?"</p>

  <p>Eragon bir süre düşündü. "Değişiyor. Eğer seçeneği olursa bir elimle dövüşüp diğeriyle kalkan taşımayı tercih ederim. Ama şartlar her zaman benim yanımda olmuyor ve çoğunlukla kalkansız dövüşmek zorunda kalıyorum. Sonra güçlü bir darbe indirmek için kılıcın kabzasını iki elimle tutmak isterim. Zar'roc'un kabzası yeterince büyük olduğu için gerekirse tek elimle kavrayabiliyordum, ama yakutun etrafındaki kabartı rahatsızlık veriyordu ve sıkıca tutmamı zorlaştırıyordu. Kabza biraz daha uzun olursa iyi olur."</p>

  <p>"Anladığım kadarıyla iki elle kullanabileceğin gerçek bir kılıç istemiyorsun," dedi Rhunön.</p>

  <p>Eragon başını iki yana salladı. "Hayır, o zaman kapalı alanda dövüşülmeyecek kadar büyük olur."</p>

  <p>"Bu kabzanın ve kılıcın toplam büyüklüğüne bağlı, ama genel olarak haklısın. On beş santimetrelik bir kılıca ne dersin?"</p>

  <p>Eragon'un zihninde Murtagh'ın orijinal silahı belirince gülümsedi. Neden olmasın, diye düşündü. "Evet, on beş santimetrelik bir kılıç mükemmel olur."</p>

  <p>"Peki, bıçağın ne kadar olmasını istiyorsun?"</p>

  <p>"Zar'roc'unkinden daha uzun değil."</p>

  <p>"Hımm. Peki, kıvrık mı olsun, düz mü?"</p>

  <p>"Düz."</p>

  <p>"Balçağı için herhangi bir tercihin var mı?"</p>

  <p>"Özel bir şey yok."</p>

  <p>Rhunön kollarını kavuşturup çenesini göğsüne bastırdı, gözkapakları ağırlaştı. "Ya bıçağın genişliği? Unutma, ne kadar ince olursa olsun kırılmayacak."</p>

  <p>"Belki balçağı Zar'roc'unkinden biraz daha kalın olsa daha iyi olur."</p>

  <p>"Neden?"</p>

  <p>"Daha iyi görünebilir."</p>

  <p>Rhunön'un boğazından boğuk bir kahkaha çıktı. "Ama bu kılıcın kullanışını nasıl etkileyecek?"</p>

  <p>Utanan Eragon oturduğu yerde kıpırdandı, söyleyecek bir şey bulamıyordu.</p>

  <p>"Sırf görünüşünü düzeltmek için bir silahı değiştirmemi isteme benden," diye çıkıştı Rhunön. "Silah bir araçtır, eğer güzelse işe yaradığı için güzeldir. İşlevini yerine getiremeyen kılıç, şekli ne kadar güzel olursa olsun, hatta en güzel mücevherlerle ve en karmaşık yazılarla süslenmiş bile olsa benim gözüme çirkin görünür." Elf kadın birbirine bastırdığı dudaklarını büzerek düşündü. "Demek bir kılıç bir savaş alanında sınırsız kan dökümüne uygun olduğu gibi Farthen Dûr'un dar tünellerinde de kendini savunmana uygun bir kılıçtan söz ediyoruz. Her duruma uygun, ortalamadan uzun olmayacak olan kabzası hariç orta boyda bir kılıç."</p>

  <p>"Galbatorix'i öldürmeye yönelik bir kılıç," dedi Eragon.</p>

  <p>Rhunön başını salladı. "Ve büyüye karşı da korunmalı..." Çenesi yine göğsüne indi. "Geçen yüzyılda zırhlar çok gelişti, bu yüzden ucunun daha önce yaptıklarıma göre daha dar olması gerek. Böylece kalkanı, zırhı ve zincir zırhı delip çeşitli parçaların arasındaki delikten geçebilir. Hımm." Rhunön yanındaki keseden düğümlü bir sicim çıkardı, Eragon'un ellerinin ve kollarının ölçüsünü aldı. Sonra ocaktan dökme demirden ocak süngüsünü alıp, Eragon'a fırlattı. Eragon bir eliyle yakalayıp tek kaşını Elf kadına doğru kaldırdı. Parmağıyla işaret etti. "Hadi bakalım. Ayağa kalk ve kılıçla nasıl hareket ettiğini göster bana."</p>

  <p>Eragon, açık duvarlı ocağın çatısının altından çıkıp, Brom'un kendisine öğrettiği birkaç hareketi gösterdi. Bir dakika sonra metalin taşa çarparken çıkardığı sesi duydu. Rhunön öksürüp, "Oh, bunda hiç umut yok," dedi. Elinde başka bir ocak süngüsüyle Eragon'un önüne çıktı. Süngüyü selam vermek için önünde kaldırıp bağırdı. "Sana saldırıyorum Shade Katili!"</p>

  <p>Güçlü bir yarma hamlesiyle Eragon'a savurduğu ağır süngü havada ıslık çaldı. Eragon yana doğru dans edip saldırıyı geçti. İki süngü çarpışırken elindeki sıçradı. O ve Rhunön kısa bir süre dövüştü. Rhunön'un bir süredir kılıç kullanmadığı belli olsa da güçlü bir rakipti. Kısa süre sonra ocak süngüleri iyice yamukluğu için dövüşü bırakmak zorunda kaldılar.</p>

  <p>Rhunön, Eragon'un süngüsünü aldı, kıvrılmış iki metali kırık aletler yığınına götürdü. Geri döndüğünde çenesini kaldırıp, "Şimdi kılıcını nasıl şekillendirmen gerektiğini çok iyi biliyorum," dedi.</p>

  <p>"Peki ama nasıl yapacaksın?"</p>

  <p>Rhunön'un gözlerinde eğlenceli bir parıltı yanıp söndü. "Ben yapmayacağım. Kılıcı benim yerime sen yapacaksın Shade Katili."</p>

  <p>Eragon bir an şaşkınlıkla yutkunup kekeledi. "Ben mi? Ama daha önce hiç demircinin yanında çıraklık yapmadım. Sıradan bir bıçak yapacak becerim bile yoktur."</p>

  <p>Rhunön'un gözlerindeki parıltı daha da arttı. "Yine de kılıcı yapan sen olacaksın."</p>

  <p>"Ama nasıl? Yanımda durup metale vururken bana emirler mi vereceksin?"</p>

  <p>"Pek sayılmaz. Hayır. Hareketlerini zihninin içinden yönlendireceğim, böylece ellerin benimkilerin yapamayacağı şeyleri yapabilecek. Bu mükemmel bir çözüm. Yeminimi bozmadan sanatımı yapmanın başka bir yolunu bulamadım."</p>

  <p>Eragon kaşlarını çattı. "Eğer ellerimi benim yerime sen hareket ettirirsen o zaman kılıcı sen yapmış olmayacak mısın?"</p>

  <p>Rhunön'un yüzü karardı, sert bir sesle, "Bu kılıcı istiyor musun yoksa istemiyor musun Shade Katili?"</p>

  <p>"İstiyorum."</p>

  <p>"O zaman böyle sorularla canımı sıkmaktan vazgeç. Kılıcı senin aracılığınla yapmak farklı, çünkü ben farklı olduğunu düşünüyorum. Eğer aksine inanırsam yeminim bu işleme katılmama engel olur. Bu yüzden Varden'e eli boş dönmek istemiyorsan bu konuda sessiz kalsan iyi olur."</p>

  <p>"Tamam, Rhunön-elda."</p>

  <p><br /></p>

  <p>Birlikte tasfiye fırınına gittiler. Rhunön daha önce Saphira'dan hâlâ ılık olan pıhtılaşmış parlak çeliği tuğla oluğun dibinden çıkarmasını istemişti. "Yumruk büyüklüğünde parçalara ayır," diyerek uygun bir uzaklığa çekildi.</p>

  <p>Saphira ön ayağını kaldırıp dalgalı parlak çelik yığınına bütün gücüyle indirdi. Yer sarsıldı, parlak çelik birkaç yerinden çatladı. Rhunön'un tatmin olması için Saphira'nın çeliğe birkaç kez daha vurması gerekti.</p>

  <p>Elf kadın keskin metal yumrularını önlüğüne toplayıp ocağın yanındaki alçak masaya taşıdı. Orada rengine ve dokusuna bakarak metali sertliğine göre ayırdı. "Bazıları fazla sert. Bazıları fazla yumuşaktır," dedi. "İstesem düzeltebilirim, ama bunun için tekrar ısıtılması gerekiyor. Bu yüzden yalnızca kılıç yapımına uygun olan parçaları kullanacağız. Kılıcın kenarlarında biraz daha sert çelik olacak." Daha gri olan ve o kadar parlak olmayan parçalara dokundu. "Bunlar daha kolay bükülür ve darbeleri daha iyi karşılar. Ama metale şekil verilmeden önce geriye kalan pisliklerden temizlenmesi gerekiyor."</p>

  <p>Bunu nasıl yapacaksın, diye sordu Saphira.</p>

  <p>"Biraz sonra göreceksiniz." Rhunön fırının çatısını destekleyen direklerden birine gidip sırtını dayadı, bağdaş kurarak oturdu, gözlerini kapadı. Yüzü hareketsiz ve sakindi. "Hazır mısın Shade Katili?"</p>

  <p>"Hazırım," dedi Eragon karnındaki gerilime rağmen.</p>

  <p>Zihinleri birleşirken Eragon'un Rhunön hakkında fark ettiği ilk şey, onun düşüncelerinin oluşturduğu karanlık ve karmaşık alanda yankılanan alçak melodiydi. Müzik ağır ve bilinçliydi, sinirlerine sürtünen rahatsız edici ve yabancı bir nota yayıyordu. Bunun Rhunön'un karakteri konusunda ne yansıttığından emin değildi, ama ürkütücü melodi Eragon'un bedenini kullanmasına izin vermesinin ne kadar akıllıca olduğunu yeniden düşünmesine neden oldu. Ama sonra yanlarında oturup onu izleyen Saphira'yı düşünmesi üzerine tereddüdü geçti ve bilincinin etrafındaki son savunmalarını da indirdi.</p>

  <p>Rhunön zihnini kendisininkiyle sararken derisinin üstünde bir parça yün dolaşıyormuş gibi hissetti. Bu temasla ürperip neredeyse kendini geri çekiyordu, ama sonra Rhunön'un sert sesi kafasının içinde yankılandı: Gevşe Shade Katili, her şey iyi olacak.</p>

  <p>Tamam, Rhunön-elda.</p>

  <p>Rhunön, onun kollarını kaldırdı, bacaklarını oynattı, başını döndürdü, bedensel becerileriyle ilgili birkaç deneme daha yaptı. Başının ve uzuvlarının kendi talimatı olmadan hareket etmesi Eragon için garip bir deneyim olsa da gözlerinin kendi başına bir taraftan diğerine gitmesi daha da garipti. Çaresizlik hissi Eragon'un içinde ani bir panik yarattı. Rhunön, onu öne doğru yürütürken ayağı ocağın kenarına çarptı. Tam düşecekken Eragon tekrar tutunarak dengesini sağlamayı başardı.</p>

  <p>Müdahale etme, diye parladı Rhunön. Eğer sinirlerin metali şekillendirirken yanlış zamanda tepki verirse kendinde tedavi edilemez yaralar açabilirsin.</p>

  <p>Dikkat etmezsen bunu sen yapacaksın, diye karşılık verdi Eragon.</p>

  <p>Sabırlı ol, Shade Katili. Karanlık basana kadar bu işte ustalaşırım.</p>

  <p><br /></p>

  <p>Kadife gökyüzündeki bütün ışıkların sönmesini beklerken Rhunön demirci ocağını hazırladı ve çeşitli aletleri kullanma talimi yaptı. Eragon'un bedeniyle ilgili ilk sakarlığı kısa sürede kayboldu, ama bir keresinde çekice uzanırken parmaklarının ucunu masanın kenarına vurdu. Acı yüzünden Eragon'un gözleri yaşardı. Rhunön özür dileyip, kolların benimkilerden daha uzun, dedi. Birkaç dakika sonra başlamak üzereyken, Bir Elf in hızına ve gücüne sahip olman güzel Shade Katili, yoksa kılıcı bu gece bitiremeyiz, dedi.</p>

  <p>Kullanmaya karar verdiği sert ve yumuşak parlak çelik parçalarını alıp ocağa koydu. Saphira, Elf in isteğiyle ağzını çok az açıp mavi ve beyaz alevin atölyenin başka yerlerine yayılmasına engel olmaya çalışarak çeliği ısıttı. Kükreyen alev sütunu bütün mağarayı mavi ışıkla aydınlatırken Saphira'nın pullarında göz kamaştıran pırıltılar titreşti.</p>

  <p>Rhunön, Eragon'un maşa kullanarak kızarmaya başlayan parlak çeliği almasını sağladı. Çeliği örsün üstüne koyup, çekiciyle indirdiği bir dizi hızlı darbeyle metali yarım santimetreden kalın olmayacak şekilde inceltip düzleştirdi. Kıpkırmızı çeliğin yüzeyi akkor tanelerle parlıyordu. Rhunön her tabakayı bitirerek yanındaki tuzlu suya soktu.</p>

  <p>Rhunön bütün parlak çelikleri düzleştirip, tabakaları oluktan çekerken tuzlu suyun sıcaklığı Eragon'un kolunu yaladı. Her levhayı bir parça kumtaşıyla düzeltip, metalin üstünde beliren siyah pulları temizledi! Bu ovma işlemi metalin kristal yapısını ortaya çıkarmıştı. Rhunön bunları büyük bir dikkatle inceledi. Metali sertliğine ve kristallerin sergilediği özelliklere göre ayardı.</p>

  <p>Eragon, yakınlıkları yüzünden Rhunön'un her türlü düşüncesinin ve duygusunun farkındaydı. Bilgisinin derinliği onu şaşırtıyordu; Rhunön metalin içinde Eragon'un var olduğunu bile bilmediği şeyler görüyordu. Metalin işlenmesiyle ilgili hesaplarıysa Eragon'un kavrayışından çok uzaktı. Çeliği düzleştirirken çekici kullanma şeklinden memnun olmadığını da hissediyordu.</p>

  <p>Rhunön'un tatminsizliği öyle büyüdü ki sonunda, peh, metaldeki şu çentiklere bak, dedi. Böyle kılıç yapamam. Senin bedeninin üzerindeki kontrolüm dikkate değer bir kılıç yapmaya yetecek kadar iyi değil.</p>

  <p>Eragon cevap veremeden Saphira, sanatçıyı sanatçı yapan aletleri değildir, Rhunön-elda, dedi. Bu rahatsızlığı telafi edecek bir yol bulabilirsin.</p>

  <p>Rahatsızlık mı, diye homurdandı Rhunön. Yumurtadan yeni çıkmış bir civciv kadar bile koordinasyon sağlayamıyorum. Bir yabancının evindeki yabancı gibiyim. Homurdanmaya devam ederek Eragon'un anlayamadığı zihinsel düşüncelere daldı. Sonra, şey, ben bir çözüm bulmuş olabilirim, ama sizi uyarıyorum, yeteneğimi her zamanki seviyede sürdüremezsem devam etmeyeceğim, dedi.</p>

  <p>Çözümü Eragon ve Saphira'ya açıklamadı, ama çelik levhaları teker teker örse koyup, gül yapraklarından büyük olmayacak şekilde kırdı. Daha sert parlak çelikleri toplayıp bir tuğlanın içine yığdıktan sonra bir arada durmalarını sağlamak için kil ve kayın ağacı kabuğuyla kapladı. Tuğlayı fırıncıların ekmek somunlarını sıcak fırınlara sokup çıkarmak için kullandıklarına benzer iki metre uzunluğunda sapı olan kalın çelik küreğin üstüne koydu.</p>

  <p>Rhunön, Eragon'un küreğin ucunu fırının içine sokup mümkün olduğunca geri çekmesini sağladı. Sonra Saphira'dan yine ateş çıkarmasını istedi. Mağara bir kez daha titreşen mavi ışık yaydı. Isı o kadar yoğundu ki Eragon açıkta kalan derisinin kavrulduğunu hissediyordu. Ocağın yapıldığı granit taşların parlak sarı bir renk aldığını gördü.</p>

  <p>Parlak çeliğin kömür ateşinde uygun sıcaklığa gelmesi yarım saat sürerdi, ama Saphira'nın alevlerinin yarattığı cehennemde bu yalnızca bir kaç dakika sürdü. Çelik akkor haline gelince Rhunön, Saphira'dan ateş vermemesini istedi. Saphira ağzını kaparken demirhane karanlığa gömüldü.</p>

  <p>Rhunön, Eragon'u ileri yürüterek kille kaplı çelik tuğlasını örse getirmesini sağladı. Çekici alıp birbirinden ayrı parçaları birbiriyle uyumlu bir bütün haline getirdi. Metale vurmaya devam edip uzattı, sonra ortada bir kesik yapıp metali kendi üstüne katladı, iki parçayı birbirine kaynak yaptı. Metalin çanı andıran çınlamaları etraflarını çeviren yaşlı ağaçlardan yankılanıyordu.</p>

  <p>Rhunön, rengi beyazdan sarıya döndükten sonra Eragon'un parlak çeliği şekillendirmesini sağladı, sonra Saphira yine karnından çıkan ateşi çeliğe yöneltti. Rhunön parlak çeliği altı kez ısıtıp kendi üstüne katladı ve her seferinde metal daha pürüzsüz hale geldi, sonunda kırılmadan bükülür oldu.</p>

  <p>Eragon her hareketi Rhunön tarafından belirlenmiş şekilde çeliği döverken, Elf kadın hem Eragon'un, hem de kendisinin diliyle şarkı söylemeye başladı. Sesleri birleşerek çekicin darbeleriyle uyumlu bir şekilde yükselip alçalmaya başladı. Rhunön'un sabit bir enerji akımını söyledikleri sözlere aktardığını hissedince, Eragon'un omurgasından aşağı bir ürperti indi. Şarkının içinde yapma, biçimlendirme ve bağlama büyülerinin olduğunu fark etti. Sesleri birleşirken Rhunön'un şarkısı örste yatan çeliğe özelliklerini tarif ediyor, bu özellikleri Eragon'un anlamadığı şekillerde değiştiriyor ve parlak çeliği sıradan bir metalin ötesinde bir güce ve esnekliğe kavuşturmak için tasarlanmış karmaşık büyü ağıyla dolduruyordu. Yumuşak mırıltılarının eşliğinde Eragon'un koluyla indirdiği her darbe hedefine ulaşıyordu.</p>

  <p>Rhunön altıncı ve son katlamadan sonra parlak çeliğe su verdi. Sert parlak çeliğin ikinci yarısıyla aynı işlemi tekrarladı, birinciyle aynı olan metal bir çubuk daha üretti. Yumuşak çeliğin parçalarını toplayıp on kez katladıktan sonra kısa, ağır bir kama yaptı.</p>

  <p>Rhunön daha sonra Saphira'dan iki sert çelik çubuğu tekrar ısıtmasını istedi. Rhunön parlak çubukları örste yan yana koyup birer maşayla iki ucundan tuttu, çubukları kendi etraflarında yedi kez döndürdü. Tek bir metal haline getirmek için burgulara çekiç darbesi indirirken havaya kıvılcımlar saçıldı. Rhunön meydana gelen kitleyi katlayıp birleştirdi ve altı kez daha büyütmek için dövdü. Metalin kalitesinden memnun kalınca parlak çeliği dikdörtgen bir tabaka halinde düzeltti, sivri bir keskiyle tabakayı uzunlamasına kesti, iki yarımı ortalarından büktü, uzun, bir V şeklini aldılar.</p>

  <p>Eragon, Rhunön'un bütün bunları bir buçuk saat içinde başardığını tahmin ediyordu. İşleri yapan kendi bedeni olsa da Rhunön'un hızına hayran oldu. Daha önce metali böyle büyük bir rahatlıkla şekillendiren bir demirci görmemişti hiç; Horst'un saatlerini alacak iş, Rhunön'un birkaç dakikasını almıştı. Üstelik demircilik işi ne kadar zor olsa da Rhunön şarkı söylemeye, büyü dokusunu parlak çeliğe işlemeye ve Eragon'u kusursuz bir şekilde yönlendirmeye devam ediyordu.</p>

  <p>Gürültü, ateş, kıvılcım ve yorgunluğun arasında, Rhunön gözlerini demirhanede dolaştırırken, Eragon evin girişinde üç zayıf figürün durduğunu gördüğünü sandı. Biraz sonra Saphira, onun bu şüphelerini doğruladı. Eragon, yalnız değiliz.</p>

  <p>Kim onlar, diye sordu Eragon. Saphira, ona, kendisinden uzun olmayan iki Elfin arasında dikilen, insan biçimindeki kısa boylu, pörsük kedi adam Maud'un görüntüsünü gönderdi. Elflerden biri erkek, diğeri dişiydi ve ikisi de Elflerin standartları için bile son derece güzeldi. Gözyaşı damlası biçimindeki ciddi yüzleri eşit derecede bilge ve masum göründüğü için yaşlarını tahmin etmek mümkün değildi. Derileri belli belirsiz, gümüşi bir parıltı yayıyordu. Sanki iki Elf de o kadar enerjiyle doluydu ki tenlerinden sızıyordu.</p>

  <p>Rhunön, Eragon'a dinlenmesi gerektiğini söyleyince Eragon da Elflerin kim olduklarını sordu. Rhunön onlara baktı, Eragon'un biraz daha iyi görmesini sağlayıp şarkısını bölmeden düşünceleriyle açıklama yaptı, Alanna ve Dusan, Ellesmeradaki tek çocuk onlar. On iki yıl önce dünyaya geldiklerinde büyük sevinç yaşattılar.</p>

  <p>Tanıdığım başka hiçbir Elfe benzemiyorlar.</p>

  <p>Bizim çocuklarımız özeldir Shade Katili. Onlara bazı armağanlar bahşedilmiştir –zarafet armağanı ve güç armağanı– ve hiçbir yetişkin Elf'te bunlar yoktur. Yaşlandıkça gelişimimiz biraz zayıflar, ama ilk yılların büyüsü bizi hiç terk etmez.</p>

  <p>Rhunön konuşarak zaman kaybetmiyordu. Eragon'a parlak çelik kamayı, V biçimindeki iki şeridin arasına koydurttu, şeritler kamanın etrafını sarıp sürtünmeyle üç parça birleşene kadar çekiçle dövdürdü. Daha sonra parçaları bir bütün haline getirdi. Metal hâlâ sıcakken dışarı çekmeye başlayarak kılıcın kaba şekli çıktı ortaya. Yumuşak kama kılıcın omurgası olurken, daha sert iki şerit yanları, kenarları ve sivri ucu oldu. Yavaşça yukarı doğru çıkarak son açıları ve oranları tamamladı.</p>

  <p>Kılıcı Saphira'nın burun deliklerine yaklaştırarak bir kerede yalnızca on santimetrelik bir kısmını ısıtmasını sağladı. Alev çıkar çıkmaz girişteki gölgeler uzağa kaçışıyordu.</p>

  <p>Eragon ellerinin kaba bir metal yığınından zarif bir savaş aleti çıkarmasını hayretle izliyordu. Her darbeyle kılıcın ana hatları daha belirgin hale geliyordu. Sanki parlak çelik kılıç olmak istiyordu ve Rhunön'un arzu ettiği şekli almak için sabırsızlanıyordu.</p>

  <p>Sonunda şekillendirme neredeyse tamamlandığında örsün üstünde uzun, siyah bir kılıç duruyordu. Hâlâ kaba ve eksik olmasına rağmen şimdiden etrafına yaydığı hava ölümcüldü.</p>

  <p>Kılıç havayla soğurken Rhunön, Eragon'un yorgun kollarının biraz dinlenmesine izin verdi, sonra Eragon'un kılıcı atölyenin başka bir köşesine götürmesini sağladı. Oraya altı farklı bileyi çarkını yerleştirmişti. Küçük bir tezgâha çeşitli törpüler, eğeler ve aşındırıcı taşlar dizilmişti. Bıçağı iki tahta blokun arasına yerleştirip, sonraki saati kılıcın yanlarını düzelterek, eğelerle hatlarını incelterek geçirdi. Çekiç darbelerinde olduğu gibi eğenin her hareketi de normalin iki katı etki yaratıyor gibiydi; sanki aletler ne kadar çelik kaldırmaları gerektiğini biliyor ve daha fazlasını kaldırmıyor gibiydi.</p>

  <p>Eğelerle işi bittiğinde Rhunön demirci ocağında bir kömür ateşi yakıp ateşin olgunlaşmasını beklerken koyu renk, ince taneli kil, kül, süngertaşı ve kristalize ardıç ağacı özünü karıştırdı. Kılıcı bu karışımla boyayıp omurgaya, kenarlara ve uca koyduğunun iki katı kadar sürdü. Kil solüsyonu ne kadar kalınsa, alttaki metal su verildiğinde o kadar yavaş soğuyor ve kılıcın o kısmı, o kadar yumuşak oluyordu.</p>

  <p>Rhunön hızlı bir büyüyle kurutunca kil hemen hafifledi. Elf kadının talimatıyla Eragon ocağa gitti. Kılıcı kömürlerin üstüne yatırdı, boştaki eliyle körüğü pompaladı. Kılıcın ucu ateşten çıkarken Rhunön kılıcı ters çevirip işlemi tekrarladı. İki kenarı da eşit turuncu, omurgası parlak kırmızı bir renk alana dek kılıcı kömürlerin arasından çekmeye başladı ve sonra tek bir hareketle kılıcı kömürlerin arasından çekti. Parlak çeliği hızla havada taşıyıp ocağın yanındaki suya soktu.</p>

  <p>Suyun yüzeyinden bir buhar bulutu adeta patladı. Kılıcın etrafındaki su tıslayıp cızırdadı, kabarcık halini aldı. Bir dakika sonra çalkalanan su sakinleşti ve Rhunön artık inci grisi olan kılıcı sudan çıkardı. Ocağın yanına dönüp kılıcın kenarlarının kırılganlığını önlemek için onu biraz daha ateşe tuttu.</p>

  <p>Eragon, kılıcı şekillendirip, sertleştirdikten ve tavladıktan sonra Rhunön'un bedeninin kontrolünü bırakacağını sanmıştı, ama şaşırarak hâlâ zihninde kaldığını ve hareketlerini kontrol ettiğini fark etti.</p>

  <p>Rhunön, onun ocağı söndürmesini sağladıktan sonra onu törpülerin ve aşındırıcı taşların olduğu tezgâha götürdü. Eragon'u oraya oturtup her taşı kullanarak kılıcı parlattı. Eragon hatıralarından onun bir kılıcı normal olarak bir haftada cilaladığını gördü, ama söyledikleri şarkı sayesinde bu işi yalnızca dört saat içinde tamamladı. Ayrıca bıçağın iki tarafına ince bir oluk da açtı. Parlak çelik gittikçe pürüzsüzleşirken metalin gerçek güzelliği ortaya çıkıyordu; Eragon kılıcın içinde, kadifemsi çeliğin iki katmanı arasındaki geçişi gösteren parlak, kabloyu, andıran bir desen görüyordu. Kılıcın iki kenarındaki başparmağı kalınlığındaki dalgalı, gümüşi beyaz bant, kılıcın kenarlarını donmuş alevlerle yanıyormuş gibi gösteriyordu.</p>

  <p>Eragon'un sağ kolundaki kaslar artık iyice yorulmuştu. Rhunön keskiyle süsleme yaparken keski kayıp parmaklarının arasından düştü. Yorgunluğu kendisini çok şaşırtmıştı, çünkü bütün dikkatini kılıca vermiş, başka her şeyi dışlamıştı.</p>

  <p>Eragon, dedi Rhunön ve daha fazla ses çıkarmadan Eragon'un zihninden ayrıldı.</p>

  <p>Onun aniden kaybolmasıyla şaşkına dönen Eragon olduğu yerde yalyalayıp neredeyse yere düşüyordu. Hemen bedeninin kontrolünü ele alıp dengesini sağladı. "Ama daha bitirmedik!" diye itiraz etti, Rhunön'a doğru dönerek. Onların düeti olmadan gece son derece sessizdi.</p>

  <p>Rhunön direğe dayanmış oturmakta olduğu yerden kalktı. "Sana daha fazla ihtiyacım yok Shade Katili. Git, şafağa kadar rüya gör."</p>

  <p>"Ama..."</p>

  <p>"Yorgunsun ve benim büyüme rağmen bu yorgunlukla çalışmaya devam edersen kılıcı bozabilirsin. Artık kılıç tamamlandığına göre gerisiyle yeminimi bozmadan ilgilenebilirim. Bu yüzden gidebilirsin. Evimin ikinci katında bir yatak bulacaksın. Eğer karnın açsa kilerde yiyecek var."</p>

  <p>Eragon tereddüt etti. Gitmek istemiyordu, ama sonra başını sallayıp oturduğu banktan kalktı, ayaklarını toprakta sürüyerek yürüdü. Yanından geçerken, Saphira'nın kanadını okşadı, daha fazlasını söyleyecek hali olmadığı için yalnızca iyi geceler dedi. Saphira da karşılığında hava üfleyip saçlarını dağıttı. Ben senin için seyrederim ufaklık.</p>

  <p>Eragon, Rhunön'un evinin eşiğinde durakladı, Maud ve iki Elf çocuğun dikildiği yere baktı. Selam vermek için elini kaldırınca Maud, ona gülümsedi, keskin, sivri dişlerini gösterdi. Elf çocuklar kendisine bakarken ensesinden aşağı bir ürperti hissetti; iri, çekik gözleri loş ışıkta hafifçe parlıyordu. Onlardan başka bir hareket gelmeyince başını eğip aceleyle içeri girdi. Yumuşak yatağına gömülmek için sabırsızlanıyordu.</p>
</body>
</html>
