<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Karı Koca</h1>

  <p>Dört saat sonra Eragon sarı yaban çiçekleriyle süslü alçak bir tepede duruyordu.</p>

  <p>Tepenin etrafında, Eragon'un otuz metre sağında hızla akan Jiet Nehri'nin sınır oluşturduğu gür çayırlar uzanıyordu. Gökyüzü parlak ve berraktı; güneş ışığı toprağı yumuşak ışınlarıyla yıkıyordu. Hava serin ve sakindi, yeni yağmur yağmış gibi taze kokuyordu.</p>

  <p>Tepenin önünde çarpışma sırasında hiçbirinin yaralanmadığı Carvahall'li köylüler ve Varden'in yarısı toplanmıştı. Savaşçıların çoğu üzerine her renkten nakışlı flamalar astıkları sopalar taşıyorlardı. Aralarında Snowfire'ın da bulunduğu bir sürü at, çayırın diğer ucunda etrafı çevrili bir alanda otluyordu. Nasuada'nın bütün çabalarına rağmen töreni düzenlemek herkesin düşündüğünden daha uzun sürmüştü.</p>

  <p>Saphira topluluğun üstünden geçip, Eragon'un yanına inerken rüzgâr Eragon'un banyodan sonra hâlâ ıslak olan saçlarını dağıttı. Eragon gülümseyerek onun omzuna dokundu.</p>

  <p>Ufaklık.</p>

  <p>Eragon normal şartlar altında bu kadar çok insanın karşısında konuşmakta ve böylesine önemli ve ciddi bir töreni gerçekleştirmede zorlanırdı, ama önceki çarpışmadan sonra her şey canlı bir rüyadan başka bir şey değilmiş gibi gerçekdışı bir hal almıştı.</p>

  <p>Tepenin dibinde Nasuada, Arya, Narheim, Jörmundur, Angela, Elva gibi önemli şahıslar duruyorlardı. Yaraları ilk göründüğünden daha ciddi olduğu anlaşılan Kral Orrin aralarında yoktu. Şifacıları hâlâ çadırında onunla ilgileniyorlardı. Kralın başbakanı Irwin, onun yerine düğüne katılıyordu.</p>

  <p>Urgallardan düğüne sadece Nasuada'nın korumaları katılıyordu. Nasuada, Nar Garzhvog'u düğüne davet ettiğinden Eragon oradaydı ve Garzhvog'un mantığının sesini dinleyip düğüne katılmayacaklarını söylemesi onu rahatlatmıştı. Köylüler düğünde büyük bir Urgal grubuna asla katlanamazdı. Hatta Nasuada, onları korumalarının düğüne katılması konusunda ikna etmede bile zorluk çekti.</p>

  <p>Köylüler ve Varden elbise hışırtıları arasında ayrıldı, tepeden kalabalığın kenarına kadar uzanan uzun, geniş bir yol oluşturdu. Sonra köylüler hep birlikte Palancar Vadisi'nin düğün şarkısını söylemeye başladılar. Herkesin bildiği şarkının sözleri mevsimlerin döngüsünü, her yıl yeni tohumun doğumuna izin veren ılık toprağı, yuva yapan kuşları ve yumurtlayan balıkları anlatıyordu. Blödhgarm'ın büyücülerinden biri, gümüş saçlı dişi bir Elf, kadife kutusundan küçük, altın bir arp çıkarıp köylülerin eşliğinde melodiyi süsleyip tanıdık şarkıya özlem dolu bir hava kattı.</p>

  <p>Roran ve Katrina, ağır, ölçülü adımlarla patikanın sonundaki kalabalığın iki tarafından yürümeye başladılar ve birbirlerine dokunmadan tepede duran Eragon'a doğru yürüdüler. Roran, Varden'liden aldığı yeni bir tunik giymişti. Saçları taranmış, sakalı düzeltilmiş, çizmeleri temizlenmişti. Yüzü tarifsiz bir sevinçle aydınlanmıştı. Ama Eragon'un dikkatini çeken Katrina oldu. Elbisesi düğüne uygun açık maviydi. Sade dikilmişti, ama arkasında iki kız tarafından taşınan altı metre uzunluğunda bir kuyruğu vardı. Açık mavi kumaşın üstünde bukleleri bakır gibi parlıyordu. Ellerinde çiçekler vardı. Gururlu, huzurlu ve güzeldi.</p>

  <p>Eragon, Katrina'nın kuyruğuna bakan kadınlardan bazılarının hayretle yutkunduğunu duydu. Du Vrangr Gata'ya Katrina'nın elbisesini hazırlattığı için Nasuada'ya teşekkür etmeye karar verdi, çünkü bu armağanı onun verdiğini düşündü.</p>

  <p>Roran'ın üç adım gerisinden Horst yürüyordu. Katrina'nın arkasından aynı mesafede kuyruğa basmamaya çalışan Birgit geliyordu.</p>

  <p>Roran ve Katrina tepeye giden yolun yarısındayken Jiet Nehri'nin kıyısındaki söğüt ağaçlarından bir çift beyaz güvercin uçtu. Güvercinler ayaklarında sarı nergislerden yapılma bir taç taşıyorlardı. Kuşlar yaklaşırken Katrina yavaşlayıp durdu. Güvercinler havada üç kez daire çizip, alçaldı, çiçek tacını Katrina'nın başına bırakıp tekrar nehre döndü.</p>

  <p>"Bunu sen mi ayarladın?" diye Arya'ya mırıldandı Eragon.</p>

  <p>Arya gülümsedi.</p>

  <p>Tepeye varınca Roran ve Katrina, Eragon'un önünde köylülerin şarkılarını bitirmesini bekledi. Son sözler biterken Eragon elini kaldırıp, "Hoş geldiniz. Bugün burada Garrow'un oğlu Roran ile Ismira'nın kızı Katrina'nın düğün merasimi için toplandık. İkisinin de iyi isimleri var ve bildiğim kadarıyla kimsenin evliliklerine bir itirazı yok. Karı koca olmalarına engel olacak başka bir durum varsa bunu bu tanıkların önünde söylesin ki iddialarınızın geçerliliğini değerlendirelim." Eragon kısa bir süre için durdu, sonra devam etti. "Garrow'un oğlu Roran adına kim konuşacak?"</p>

  <p>Horst ileri çıktı. "Roran'ın ne amcası, ne de babası var, bu yüzden ben, Ostrecs'in oğlu Horst, konuşacağım."</p>

  <p>"Ismira'nın kızı Katrina adına kim konuşacak?"</p>

  <p>Birgit öne çıktı. "Katrina'nın ne annesi, ne teyzesi var, bu yüzden ben, Mardra'nın kızı Birgit, konuşacağım." Birgit, Roran'a karşı yürüttüğü kan davasına rağmen, Katrina'nın annesinin yakın arkadaşı olduğu için Katrina'yı temsil etmek Birgit'in hakkı ve sorumluluğuydu.</p>

  <p>"Bu çok yerinde ve uygun. O halde Garrow'un oğlu Roran, bu evliliğe ikisinin geliştirip büyütebilecekleri ne getiriyor?"</p>

  <p>"Adını getiriyor," dedi Horst. "Çekicini getiriyor. Ellerinin gücünü getiriyor. İkisinin de huzur içinde yaşayacağı Carvahall'de bir çiftlik getiriyor."</p>

  <p>İnsanlar Roran'ın ne yaptığını fark ederken kalabalığın arasında bir şaşkınlık hissi dolaştı: açıkça İmparator'un Katrina'yla birlikte, eğer Galbatorix'in haince müdahaleleri olmasaydı mutluluk içinde yaşayacakları evine dönmesine engel olamayacağını herkesin içinde ve en bağlayıcı şekilde ilan ediyordu. Roran bir erkek ve koca olarak onurunu İmparator'un çöküşüne bağlıyordu.</p>

  <p>"Bu teklifi kabul ediyor musun Mardra'nın kızı Birgit?" diye sordu Eragon.</p>

  <p>Birgit başını salladı. "Ediyorum."</p>

  <p>"Peki, Ismira'nın kızı Katrina bu evliliğe kocasıyla birlikte geliştirebilecekleri ne getiriyor?"</p>

  <p>"Garrow'un oğlu Roran'a hizmet edeceği sevgisini ve sadakatini getiriyor. Bir evi yönetmedeki becerilerini getiriyor. Ve çeyiz getiriyor." Eragon şaşırarak Nasuada'nın yanında dikilen iki adamın aralarında metal bir kutu taşıyarak öne çıkmalarını seyretti. Birgit kutunun kilidini açtı, kapağı kaldırıp içindekileri Eragon'a gösterdi. Eragon içindeki mücevherlere bakarken yutkundu. "Elmaslarla süslü bir kolye getiriyor. Güney Denizi'nden gelen kırmızı mercanla süslü bir broş ve saçlarına takmak için inci bir ağ getiriyor. Beş altın yüzük getiriyor. İlk yüzük..." Birgit her birini tarif ederken herkesin görebilmesi için sepetten çıkarıyordu.</p>

  <p>Eragon hayretler içinde Nasuada'ya baktı ve yüzündeki mutlu gülümsemeyi gördü.</p>

  <p>Birgit sözlerini bitirip kutuyu yeniden kilitledikten sonra Eragon sordu. "Bu teklifi kabul ediyor musun Ostrecs'in oğlu Horst?"</p>

  <p>"Ediyorum. O halde ülkenin yasalarına göre aileleriniz bir oldu." Bundan sonra Eragon, Roran ve Katrina'ya ilk kez hitap etti. "Sizin adınıza konuşanlar evliliğinizin şartlarını kabul etti. Roran, Ostrecs'in oğlu Horst'un senin adına yaptığı anlaşmadan memnun musun?"</p>

  <p>"Evet."</p>

  <p>"Ya sen Katrina, Mardra'nın kızı Birgit'in senin adına yaptığı anlaşmadan memnun musun?"</p>

  <p>"Evet."</p>

  <p>"Garrow'un oğlu Roran Güçlü Çekiç, ikinizin de yaşadığınız sürece Ismira'nın kızı Katrina'yı koruyup bakacağına adın ve soyun adına yemin ediyor musun?"</p>

  <p>"Ben Garrow'un oğlu Roran Güçlü Çekiç, Ismira'nın kızı Katrina'yı yaşadığımız sürece koruyup bakacağıma adım ve soyum üzerine yemin ediyorum."</p>

  <p>"Onun onurunu koruyacağına, ona sadık kalacağına, ona gereken saygı, hürmet ve nezaketi göstereceğine yemin ediyor musun?"</p>

  <p>"Onurunu koruyacağıma, ona sadık kalacağıma, ona gereken saygı, hürmet ve nezaketi göstereceğime yemin ediyorum."</p>

  <p>"İşlerinle bir eşin yapacağı gibi ilgilenebilmesi için ona evinin ve para kutunun anahtarını yarın günbatımına kadar teslim edeceğine yemin ediyor musun?"</p>

  <p>Roran ettiğini söyledi.</p>

  <p>"Ismira'nın kızı Katrina, yaşadığınız sürece Garrow'un oğlu Roran'a bakıp hizmet edeceğine adın ve soyun üzerine yemin ediyor musun?"</p>

  <p>"Ben, Ismira'nın kızı Katrina, yaşadığımız sürece Garrow'un oğlu Roran'a bakıp hizmet edeceğime adım ve soyum üzerine yemin ediyorum."</p>

  <p>"Onurunu koruyacağına, ona sadık kalacağına, çocuklarını doğurup onlara iyi annelik edeceğine yemin ediyor musun?"</p>

  <p>"Onurunu koruyacağıma, ona sadık kalacağıma, çocuklarını doğurup onlara iyi annelik edeceğime yemin ediyorum."</p>

  <p>"Roran'ın yalnızca kendisine ait olan görevlere odaklanabilmesi için mallarına ve zenginliğine bakacağına, onlarla sorumlu bir şekilde ilgileneceğine yemin ediyor musun?"</p>

  <p>Katrina edeceğini söyledi.</p>

  <p>Eragon gülümseyerek kolundan kırmızı bir kurdele çıkarıp, "Bileklerinizi çapraz yapın," dedi. Roran ve Katrina, sol ve sağ kollarını uzattı, Eragon'un söylediğini yaptılar. Eragon, kurdelenin ortasını bileklerinin üstüne koyarak saten şeridi üç kez bağladıktan sonra bir fiyonk yaptı. "Ejderha Süvarisi olarak sizi karı koca ilan ediyorum!"</p>

  <p>Kalabalık sevinç çığlıkları attı. Roran ve Katrina birbirlerine doğru eğilerek öpüştüler, kalabalık bir kez daha çığlık attı.</p>

  <p>Saphira başını gülen çifte doğru eğip burnunun ucuyla teker teker alınlarına dokundu. Uzun yasa, geçen her yılla birlikte sevginiz daha da derinleşsin.</p>

  <p>Roran ve Katrina, kalabalığa dönüp birleşmiş kollarını kalabalığa doğru kaldırdılar. "Ziyafet başlasın!" dedi Roran.</p>

  <p>Eragon tepeden inip, bağrışan kalabalığın arasından geçerek öndeki masaya konmuş iki sandalyeye doğru giden çifti takip etti. Roran ve Katrina düğünün kral ve kraliçesi olarak oturdu.</p>

  <p>Sonra konuklar tebriklerini ve hediyelerini sundular. Eragon ilk sıradaydı. Onlarınki kadar kocaman bir gülümsemeyle Roran'ın boştaki elini sıktı, başını Katrina'ya doğru eğdi.</p>

  <p>"Teşekkür ederim Eragon," dedi Katrina.</p>

  <p>"Evet, teşekkür ederiz," diye ona katıldı Roran.</p>

  <p>"O şeref bana ait." Eragon ikisine baktı ve birden bir kahkaha püskürttü.</p>

  <p>"Ne?" diye sordu Roran.</p>

  <p>"Sen! İkiniz aptallar kadar mutlusunuz."</p>

  <p>Katrina gözleri parlayarak gülüp Roran'a sarıldı. "Öyleyiz!"</p>

  <p>Eragon biraz daha ciddileşip, "Bugün burada ve birlikte olduğunuz için ne kadar şanslı olduğunuzu biliyorsunuzdur. Roran, eğer herkesi toplayıp Yanan Ovalar'a getiremeseydin ve Katrina, Ra'zac, seni Urû'baen'e götürseydi, ikiniz de..."</p>

  <p>"Ama ben yaptım onlar başaramadı," diye sözünü kesti Roran. "Bu günü neler olabileceğine dair karanlık düşüncelerle karartmayalım."</p>

  <p>"Bu yüzden söylemedim." Eragon arkasında kuyrukta bekleyen insanlara bakarak söylediklerini duyacak kadar yakın olmadıklarından emin olmaya çalıştı. "Üçümüz İmparator'un düşmanlarıyız. Ve bugün de gördüğümüz gibi burada Varden'in arasında bile güvende değiliz. Eğer mümkün olursa Galbatorix diğerlerine acı vermek için hepimize saldıracaktır, sen de dâhil Katrina. Bu yüzden sizin için bunları yaptım." Kemerindeki keseden iyice parlattığı iki altın yüzük çıkardı. Önceki gece bu iki yüzüğü topraktan çıkardığı altın kürelerin sonuncusundan yapmıştı. Büyük olanı Roran'a, küçüğü Katrina'ya verdi.</p>

  <p>Roran yüzüğü alıp inceledi, sonra gökyüzüne kaldırıp içine yazılmış antik dildeki yazılara baktı. "Çok güzel, ama bunlar bizi nasıl koruyacak?"</p>

  <p>"Bunları üç şey yapmaları için büyüledim. Eğer benim ya da Saphira'nın yardımına ihtiyacınız olursa yüzüğü parmağınızda bir kez çevirip, 'Bana yardım et Shade Katili, bana yardım et Parlak Pullar,' diyeceksiniz. Sizi duyup mümkün olduğunca çabuk geleceğiz. Ayrıca eğer ikinizden biri ölüme yaklaşırsa yüzüğünüz bize ve ayrıca hanginizin tehlikede olduğuna bağlı olarak ya sana Roran ya da Katrina sana haber verecek. Yüzükler teninize değer değmez birbirinizden ne kadar uzak olursanız olun birbirinizi nasıl bulacağınızı bileceksiniz." Biraz tereddüt ettikten sonra ekledi. "Umarım takmayı kabul edersiniz."</p>

  <p>"Elbette takacağız," dedi Katrina.</p>

  <p>Roran'ın göğsü kabardı, sesi boğuklaştı. "Teşekkür ederim," dedi. "Teşekkür ederim. Keşke Carvahall'den ayrılmadan önce böyle bir şeyimiz olsaydı."</p>

  <p>Yalnızca bir elleri boşta olduğu için Katrina, Roran'ın yüzüğünü onun sağ elinin üçüncü parmağına, Roran da Katrina'nın yüzüğünü onun sol elinin üçüncü parmağına taktı.</p>

  <p>"Sizin için bir hediyem daha var." Dönüp ıslık çalarak elini salladı. Kalabalığın arasından bir seyis Snowfire'ı geminden tutmuş Eragon'a doğru getiriyordu. Seyis atın dizginlerini Eragon'a verdikten sonra selam verip geri çekildi. "Roran, senin iyi bir ata ihtiyacın var. Bu Snowfire. En başta Brom'un, sonra benim oldu ve şimdi de sana veriyorum."</p>

  <p>Roran atı şöyle bir süzdü. "Çok güzel bir hayvan."</p>

  <p>"En iyisi. Onu kabul edecek misin?"</p>

  <p>"Büyük bir zevkle."</p>

  <p>Eragon, seyisi çağırıp Snowfire'ı onun bakımına teslim ederken atın yeni sahibinin Roran olduğunu söyledi. Seyis ve at uzaklaşırken Eragon, Katrina ve Roran için hediye getirmiş olan diğer insanlara baktı. Gülerek, "Siz ikiniz bu sabah yoksul olarak uyanmış olabilirsiniz, ama bu akşam zengin olarak uyuyacaksınız. Eğer Saphira ve benim, bir yere yerleşme şansımız olursa sizin çocuklarınız için inşa edeceğiniz devasa evde yaşamaya geleceğiz."</p>

  <p>"Ne yaparsak yapalım Saphira için yeterince büyük olmayacaktır," dedi Roran.</p>

  <p>"Ama her zaman gelebilirsiniz, ikiniz de."</p>

  <p>Eragon, onları bir kez daha tebrik ettikten sonra masanın başına oturup Saphira'ya tavuk parçası atıp havada yakalamasını izleyerek kendini eğlendirmeye başladı. Nasuada, Roran ve Katrina'yla konuşup ne olduğunu göremeyeceği kadar küçük bir şey verdiğini görene kadar orada kaldı. Ziyafetten ayrılırken Nasuada'nın yolunu kesti.</p>

  <p>"Ne var Eragon?" diye sordu Nasuada. "Fazla oyalanamam."</p>

  <p>"Katrina'ya elbisesini ve çeyizini veren sen miydin?"</p>

  <p>"Evet. İtirazın mı var?"</p>

  <p>"Aileme karşı bu kadar cömert olduğun için müteşekkirim, ancak merak ediyorum da..."</p>

  <p>"Evet?"</p>

  <p>"Varden'in altına ihtiyacı yok mu?"</p>

  <p>"Var," dedi Nasuada. "Ama eskiden olduğu kadar değil. Dantel numaramdan gelen kazanç ve Uzun Bıçaklar Düellosu'nu kazandıktan, dağınık kabileler bana sadakat yemini edip, bütün zenginliklerini benim emrime verdikten sonra açlıktan ölmeyiz, ama kalkanımız veya mızrağımız olmazsa ölebiliriz." Dudakları çarpık bir gülümsemeyle aralandı. "Katrina'ya verdiğim şey, bu ordunun işlemesi için gereken büyük miktara kıyasla çok önemsiz kalıyor. Altınımı çarçur ettiğimi sanmıyorum. Aslında çok değerli bir alışveriş yaptığımı düşünüyorum. Katrina için saygınlık ve itibar satın aldım, sonuçta da Roran'ın iyi niyetini. Aşırı iyimser olabilirim, ama bu sadakatin yüz kalkan veya mızraktan çok daha değerli."</p>

  <p>"Her zaman Varden'in geleceğini düşünüyorsun, değil mi?"</p>

  <p>"Her zaman. Olması gerektiği gibi." Nasuada ondan uzaklaştı, sonra geri döndü. "Gün batmadan önce bir ara çadırıma gel, bugün yaralanan adamlarla ilgilenelim. İyileştiremeyeceğimiz bir sürü adam olacak, biliyorsun. Ama onları umursadığımızı ve feda ettikleri şeye değer verdiğimizi göstermemiz morellerini yükseltecektir."</p>

  <p>Eragon başını salladı. "Orada olacağım."</p>

  <p>"Güzel."</p>

  <p>Eragon yiyip içip kahkahalar atarak eski dostlarıyla birbirlerine hikâyeler anlatarak saatler geçti. İçki su gibi aktı, düğün ziyafeti gitgide daha da gürültülü bir hal aldı. Masalar arasında yer açan adamlar güreş, okçuluk ve boksta becerilerini kanıtlamak için müsabakalar düzenlediler. Elflerden ikisi, bir kadın ve bir adam, kılıç oyunlarında ustalıklarını sergiledi –kılıçlarla danslarındaki hız ve zarafet seyircileri büyülemişti– hatta Arya bile bir şarkı söylemeyi kabul etti ama söylediği şarkı Eragon'un tüylerini diken diken etti.</p>

  <p>Bütün bunlar olurken, Roran ve Katrina fazla bir şey söylemiyor, etraflarından habersiz bir şekilde oturup, birbirine bakmayı tercih ediyordu.</p>

  <p>Ama turuncu güneşin dibi uzaktaki ufka dokunurken Eragon isteksizce izin istedi. Yanında Saphira'yla cümbüş sesini geride bırakarak Nasuada'nın çadırına doğru yürüdü. Zihnini açmak için serin akşam havasını içine çekti. Nasuada, etrafında Gece Şahinleri'yle kırmızı çadırının önünde onu bekliyordu. Tek kelime bile etmeden Nasuada, Eragon ve Saphira, çadırların arasından geçip yaralı savaşçıların yattığı şifacıların çadırına gitti.</p>

  <p>Nasuada ve Eragon bir saatten uzun bir süre için İmparator'la savaşırken kollarını veya gözlerini kaybeden ya da tedavi edilmez bir hastalığa yakalanan adamları ziyaret ettiler. Savaşçılardan bazıları o sabah yaralanmıştı. Diğerleri Eragon'un öğrendiğine göre Yanan Ovalar'da yaralanmış ve büyülere rağmen henüz iyileşememişlerdi. Üzerlerinde battaniye örtülü adamların yanına gitmeden önce Nasuada onu karşılaştığı herkesi iyileştirmeye çalışarak kendisini yormaması konusunda uyarmıştı, ama Eragon etrafta karşılaştığı acıları hafifletmek, kırık bir kemiğin şeklini düzeltmek ya da çirkin bir yara izini yok etmek için mırıldanarak büyü yapmıştı.</p>

  <p>Eragon'un tanıştığı adamlardan biri sağ elinin iki parmağını ve sol bacağını dizinin altından kaybetmişti. Adamın sakalı kısa ve kırlaşmıştı, gözleri siyah örtüyle örtülmüştü. Eragon, onu selamlayıp nasıl olduğunu sorduğunda adam uzanıp sağ elinin üç parmağıyla Eragonu dirseğinden tuttu. Boğuk bir sesle, "Ah Shade Katili. Geleceğini biliyordum. Işıktan beri gelmeni bekliyordum."</p>

  <p>"Ne demek istiyorsun?"</p>

  <p>"Dünyanın tenini aydınlatan ışık. Bir anda en büyüğünden en küçüğüne kadar etrafımda yaşayan bütün canlıları gördüm. Kollarımda parlayan kemiklerimi gördüm. Topraktaki kurtları ve gökyüzündeki leş kargalarını ve kargaların kanatlarındaki akarları gördüm. Tanrılar bana dokundu Shade Katili. Bu hayali bana bir neden yüzünden verdiler. Seni savaş alanında gördüm, seni ve ejderhanı, loş mum ormanının arasında parlayan bir güneş gibiydin. Ve kardeşini gördüm, kardeşini ve ejderhasını ve o da güneş gibiydi."</p>

  <p>Dinlerken Eragon'un ensesindeki tüyler diken diken oldu. "Benim kardeşim yok."</p>

  <p>Sakat kılıç savaşçısı gıdaklar gibi güldü. "Beni kandıramazsın Shade Katili. Ben biliyorum. Dünya benim etrafımda dönüyor ve ateşten zihinlerin fısıltısını duyuyor, fısıltılardan bir şeyler öğreniyorum. Kendini benden saklayabilirsin, ama seni yine de görebiliyorum. Belinin etrafında on iki yıldızın dolaştığı alevden bir adam ve başının üstünde diğerlerinden de parlak bir yıldız var."</p>

  <p>Eragon elini Bilge Beloth Kemeri'ne bastırıp içine dikili olan on iki elmasın hâlâ gizli olup olmadığını kontrol etti. Hepsi yerinde duruyordu.</p>

  <p>"Beni dinle Shade Katili," diye fısıldadı adam, Eragonu kırışık yüzüne doğru çekti. "Kardeşini gördüm, o da yanıyordu. Ama senin gibi değil. Oh hayır. Onun ruhundaki ışık içinden parlıyordu, sanki başka bir yerden geliyor gibi. O, o adam şeklinde bir boşluktu. Ve o şekilden yanan bir parlaklık çıktı. Anlıyor musun? Başkaları onu aydınlatıyordu."</p>

  <p>"O başkaları neredeydi? Onları da gördün mü?"</p>

  <p>Savaşçı tereddüt etti. "Onları elde tutabileceğim kadar yakınımda hissediyordum, her şeyden nefret ediyor gibi dünyaya öfke kusuyorlardı, ama bedenlerini elde tutabileceğim kadar yakınımda. Hem oradaydılar hem değildiler. Bundan daha iyi açıklayamam... O yaratıklara daha fazla yaklaşamam Shade Katili. Onlar insan değiller, bundan eminim ve nefretleri, minik bir cam şişeye tıkılmış, gördüğüm en büyük fırtına gibiydi."</p>

  <p>"Ve şişe kırıldığında..." diye mırıldandı Eragon.</p>

  <p>"Kesinlikle, Shade Katili. Bazen Galbatorix'in tanrıları esir alıp kölesi haline getirip getirmediğini merak ediyorum, ama sonra gülüp kendime aptal olma diyorum."</p>

  <p>"Ama kimin tanrıları, Cücelerin mi? Yoksa göçer kabilelerin mi?"</p>

  <p>"Fark eder mi, Shade Katili? Tanrı tanrıdır, nereden gelirse gelsin."</p>

  <p>Eragon homurdandı. "Belki de haklısın."</p>

  <p>Adamın yanından ayrılırken şifacılardan biri Eragon'u kenara çekti. "Beni bağışlayın lordum. Yaralarının şoku onu delirtti. Hep güneş ve yıldızlar, gördüğünü iddia ettiği parlak ışıklar hakkında konuşup duruyor. Bazen bilmemesi gereken şeyleri biliyor gibi oluyor, ama kanmayın, bunları öteki hastalardan öğreniyor. Yaralılar durmadan dedikodu yapıyor, bilirsiniz. Yapabilecekleri tek şey bu, zavallılar."</p>

  <p>"Ben lord değilim," dedi Eragon. "Ve o deli değil. Ne olduğunu bilmiyorum, ama o adamın olağanüstü bir yeteneği var. İyileşir ya da kötüleşirse Du Vrangr Gata'ya haber verin."</p>

  <p>Şifacı selam verdi. "Nasıl isterseniz Shade Katili. Hatam için özür dilerim."</p>

  <p>"Nasıl yaralandı?"</p>

  <p>"Bir kılıcı eliyle durdurmaya çalışırken asker parmaklarını kesmiş. Daha sonra İmparator'un mancınıklarından fırlayan bir top, bacaklarına çarpıp onarılamayacak hale getirmiş. Bacağını kesmek zorunda kaldık. Yanındaki adamlar top düştüğü anda onun ışıktan bahsetmeye başladığını, adamı kaldırdıklarında gözlerinin bembeyaz olduğunu söylüyorlar. Gözbebekleri bile kaybolmuş."</p>

  <p>"Ah. Çok yardımcı oldun. Teşekkürler."</p>

  <p><br /></p>

  <p>Eragon ve Nasuada sonunda şifacıların çadırından çıktıklarında hava kararmıştı. Nasuada içini çekti. "Şimdi bir kadeh içki iyi gelirdi." Eragon başını sallayıp yere baktı. Nasuada'nın çadırına yürümeye başladılar. "Ne düşünüyorsun Eragon?"</p>

  <p>"Garip bir dünyada yaşadığımızı ve bu dünyanın küçük bir parçasını anlayabilirsem şanslı olacağımı." Sonra adamla yaptığı konuşmayı anlattı. Nasuada da adamı Eragon kadar ilginç bulmuştu.</p>

  <p>"Bunu Arya'ya anlatmalısın. Bu 'başkalarının' kim olduğunu o bilebilir."</p>

  <p>Çadırın önüne gelince ayrıldılar. Nasuada bir raporu tamamlamak için içeri girdi, Eragon, Saphira ile birlikte kendi çadırına doğru yürüdü. Saphira yere kıvrılıp uyumaya hazırlanırken Eragon yanına oturup yıldızlara baktı. Yaralı adamlar gözlerinin önünde geçit töreni yapıyorlardı.</p>

  <p>Hepsinin bir ağızdan söylediği şey zihninde yankılanmaya devam ediyordu: Senin için savaştık Shade Katili.</p>
</body>
</html>
