<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ölüm Kapıları</h1>

  <p>Eragon, dayısı Garrow'u öldüren canavarların saklandığı karanlık taş kuleye baktı.</p>

  <p>Çimen, diken ve güle benzer tomurcukları olan küçük kaktüslerin bulunduğu kumlu tepeye karınüstü uzanmıştı. Dünyanın karnından fırlayan bir hançer gibi etrafındaki toprakların arasından yükselen Helgrind'i daha iyi görebilmek için milim milim ilerlerken geçen yılın sert bitki örtüsü avuçlarını deliyordu.</p>

  <p>Akşam güneşi, alçak tepeleri uzun ve dar gölgelerle boyayarak, uzak batıda bulunan Leona Gölü'nün yüzeyini aydınlatıyordu, ufuk ise dalgalanan altın bir çubuk gibi görünüyordu.</p>

  <p>Eragon sol tarafında uzanmış olan kuzeni Roran'ın soluklarını duyabiliyordu. Eragon güçlenmiş işitme duyusu nedeniyle hava akımının sesini dahi iyi duyabiliyordu. Elflerin Kan Yemini Kutlamaları olan Agaeti Blödhren sırasında yaşadığı çok sayıdaki değişimden biri de buydu.</p>

  <p>Eragon, millerce uzakta bulunan Dras-Leona'dan yürümekte olan insanların oluşturduğu konvoyun Helgrind'in derinlerine doğru ilerleyişini seyrederken rüzgârın sesine aldırmıyordu. Kalın deri kaftanlar giymiş olan yirmi dört adam ve kadın, bu konvoyun başını oluşturuyordu. Bu grup pek çok garip ve çeşitli yürüyüş şekilleri sergiliyordu; topallıyor, ayak sürüyor, kambur yürüyor veya kıvrılıp bükülüyordu; bir kısmı kol değnekleriyle yürüyor, ilginç derecede kısa bacaklarını ileri itmek için kollarını kullanıyordu. Eragon, bu yirmi dört kişinin her birinin kolu veya bacağı ya da her ikisi birden eksik olduğu için, bu tür çarpıklıkların normal olduğunu düşündü. Liderleri, altı yağlı kölenin taşıdığı bir tahtırevanın üstünde dimdik oturuyordu. Eragon, başında doksan santim yüksekliğinde deri bir sorgucun bulunduğu adamın ya da kadının –hangisi olduğunu göremiyordu– yalnızca göğsü ve başı olduğu düşünülürse oldukça şaşırtıcı bir başarı duruşu sergilediğini düşündü.</p>

  <p>"Helgrind rahipleri," diye mırıldandı Roran.</p>

  <p>"Büyü yapabiliyorlar mı?"</p>

  <p>"Olabilir. Onlar gidene kadar Helgrind'i zihnimle incelemeye cesaret edemem, çünkü eğer aralarında büyücü varsa, ne kadar hafif olursa olsun dokunuşumu hissederler, böylece varlığımız anlaşılır."</p>

  <p>Rahiplerin arkasından altın örtülere sarınmış genç adamlar geliyordu. Her biri dikdörtgen biçiminde metal çerçeveler taşıyordu. Bu çerçeveler on iki dikey çubukla bölünüyor ve üzerlerinden turp büyüklüğünde çanlar sarkıyordu. Genç adamların yarısı sağ ayaklarını ileri atarken çerçevelerini şiddetle sarsıyor, diğer yarısı sol ayaklarını ileri atarken çerçevelerini sallıyor, hüzünlü bir gürültü çıkarıyorlardı. Takipçiler, tutkulu bir coşku içinde kendi çığlıkları, iniltileri ve haykırışlarıyla çanların sesine katkıda bulunuyordu.</p>

  <p>Bu grotesk alayın arkasından kuyrukluyıldızın kuyruğunu oluşturan Dras-Leona halkı geliyordu: soylular, tüccarlar, üst rütbeli askeri komutanlar, işçiler, dilenciler ve sıradan askerler gibi daha az şanslı olanlar.</p>

  <p>Eragon, Dras-Leona'nın valisi Marcus Tâbor'un da kalabalığın arasında bir yerde olup olmadığını merak etti.</p>

  <p>Helgrind'i kuşatan uçurumun kenarında duran rahipler, üstü cilalı olan pas rengi bir kayanın iki yanına toplandılar. Bütün grup, basit sunağın karşısında hareketsiz dururken tahtırevanın üstündeki kişi kıpırdanıp çanlar kadar akortsuz bir sesle ilahi söylemeye başladı. Yüksek Rahip'in sözleri rüzgârla sürekli kesiliyordu, ama Eragon araya Cüce ve Urgal sözcüklerinin karıştığı, garip şekilde çarpıtılan ve yanlış telaffuz edilen antik dili seçebildi. Bütün bu karışım Eragon'un kendi dilinin arkaik lehçesiyle birleştirilmişti. Anladığı şey ürpermesine neden oldu, çünkü vaiz kendi haline bırakılmasının daha iyi olacağı şeylerden, yüzyıllardır insanların kalplerinin karanlık kuytularında gelişen, süvarilerin yokluğunda daha da zenginleşen kötücül nefretten, kan ve delilikten, kara ayın altında sergilenen kötü törenlerden söz ediyordu.</p>

  <p>Bu kötücül konuşmanın sonunda daha aşağı seviyede bulunan iki rahip ileri atılıp efendilerini kaldırarak sunağın yüzüne oturttular. Sonra en Yüksek Rahip kısa bir emir verdi. İki çelik kılıç yükselip inerken yıldızlar gibi göz kırptı. Yüksek Rahip'in omuzlarından kan fışkırıp deri kaplı göğsüne indi ve kayanın üstünden aşağıdaki çakıl taşlarına aktı.</p>

  <p>İki rahip, kırmızı kanı doldurmak için kadehlerle koştu ve ağzına kadar dolan kadehler, hevesle içen cemaat üyeleri arasında dolaştırıldı.</p>

  <p>"Igghhh!" dedi Roran alçak sesle. "Kan içerek midelerini dolduran bu aşağılık ettüccarlarınm, sapkın, ahmak ibadetçi yamyamlar olduğunu söylemeyi unutmuşsun."</p>

  <p>"Pek sayılmaz. Eti paylaşmıyorlar."</p>

  <p>Bütün cemaat boğazlarını ıslattıktan sonra hizmetkârlar, Yüksek Rahip'i tekrar tahtırevana koyarak, omuzlarını beyaz bezle sardılar.</p>

  <p>Yaraların Yüksek Rahip üzerinde bir etkisi yok gibiydi, çünkü uzuvsuz figür kızılcık kırmızısı dudaklarıyla müritlerine dönüp konuşmaya başladı. "Artık benim gerçek kardeşlerimsiniz, çünkü yüce Helgrind'in gölgesinde damarlarımın suyunu içtiniz. Kan kanı çağırır ve eğer aileniz yardıma ihtiyaç duyarsa, kilise ve Korkunç Lord'un gücünü kabul edenler için elinizden geleni yapın.. Üçlüye sadakat yeminimizi yeniden doğrulamak için benimle birlikte Dokuz Yemini tekrarlayın. Gorm, Uda ve Fell Angvara ile, ayda en az üç kez, şafaktan önce bağlılığımızı gösterdikten sonra Yüce ve Korkunç Lord'umuzun ebedi açlığını bastırmak için kendimizden bir şeyler sunmak için yemin ediyoruz... Tosk kitabında sunulan kurallara uymaya yemin ediyoruz... Bregnir'imizi her zaman üstümüzde taşımaya, on ikinin on ikisinden ve çok düğümlü ipten sonsuza dek uzak durmaya yemin ediyoruz, böylece..."</p>

  <p>Rüzgârın şiddeti Yüksek Rahip'in listesinin geri kalanının duyulmasını engelledi. Sonra Eragon dinleyenlerin küçük, kıvrık bir bıçak çıkardığını ve herkesin teker teker dirseklerinin kıvrım yerini kesip kanlarını sunağa akıttığını gördü.</p>

  <p>Birkaç dakika sonra öfkeli rüzgâr dindi ve rahibin sesi tekrar duyuldu: "...özlediğiniz ve arzu ettiğiniz şeyler itaatinizin ödülü olarak size bahşedilecek... İbadetimiz tamamlanmıştır. Ama içinizde inancının gerçek derinliğini sergileyecek kadar cesur biri varsa kendisini göstersin!"</p>

  <p>Dinleyenler gerildi ve yüzlerinde bir huşu ifadesiyle öne doğru eğildiler; belli ki bekledikleri an buydu.</p>

  <p>Uzun, sessiz bir duraklamanın ardından düş kırıklığına uğramış gibi göründüler, ama sonra müritlerden biri safını bozup bağırdı. "Ben yapacağım!" Kardeşleri bir sevinç kükremesiyle çanlarını hızlı ve vahşi darbelerle sallamaya, cemaatin hezeyan içinde aklını kaybetmiş gibi zıplayıp bağırmasına neden oldu. Haşin müzik Eragon'un kalbinde de bir heyecan kıvılcımı yaktı –bu törenden tiksinmesine rağmen– içindeki ilkel ve zalim duyguları uyandırdı.</p>

  <p>Koyu renk saçlı genç, altın kaftanını çıkardı. Üzerinde yalnızca deri külotu kalınca, sunağın üstüne çıktı. Ayaklarının iki yanından yakut renkli taşlar sıçradı. Genç adam çanların sesine uyum sağlayarak, Helgrind'e döndü ve sara nöbeti geçiriyormuş gibi titreyip sallanmaya başladı. Başı gevşek bir şekilde bir tarafına düştü, ağzının kenarında köpükler toplanırken kolları yılan gibi kıvrıldı. Kasları terle yağlanırken solan gün ışığında bronz heykel gibi parlıyordu.</p>

  <p>Çanlar kısa bir süre içinde çılgınca bir tempoya ulaştı. Bir nota diğerine çarparken genç adam elini geriye uzattı. Rahip eline garip bir alet aldı. Bu, tek kenarı keskin, yetmiş beş santimetre uzunluğunda, kabzası pullu, ejderha kanadına benzeyen düz bıçaklı, uca doğru genişleyip kıvrılan bir silahtı. Yalnızca tek bir amaç için tasarlanmıştı, bir vuruşta zırh giymiş bir insanın kemiklerini kolayca kırabilirdi.</p>

  <p>Genç adam, silahı kaldırdı, Helgrind'in en yüksek tepesine doğru eğimli bir şekilde durdu. Sonra bir dizinin üstüne çöküp acı bir feryatla bıçağı sağ bileğine doğru indirdi.</p>

  <p>Kan, sunağın arkasındaki taşlara fışkırdı.</p>

  <p>Eragon yüzünü buruşturup bakışlarını kaçırdı, ama genç adamın kulakları sağır edici çığlığından kaçması mümkün değildi. Bu Eragon'un savaşlarda görmeye alışkın olduğu bir sahneydi, ama kendini böyle bilerek sakatlamayı onaylamıyordu.</p>

  <p>Roran kıpırdanırken otlar birbirine sürtündü. Alçak sesle savurduğu küfür sakallarının arasında kayboldu. Tekrar sessiz kaldı.</p>

  <p>Bir rahip, genç adamın yarasıyla ilgilenirken –kanamayı büyüyle durdurmaya çalışıyordu– bir mürit Yüksek Rahip'in tahtırevanındaki iki köleyi serbest bıraktı, ama ayak bileklerindeki zincirleri sunağa gömülü demir halkaya bağladı. Sonra müritler, cüppelerinin altındaki paketleri çıkarmaya başlayıp kölelerin ulaşamayacağı bir yere yığdılar.</p>

  <p>Törenleri biten rahipler ve müritleri, Helgrind'den ayrılıp ağlayarak inleyerek Dras-Leona'ya doğru yola çıktılar. Artık tek kollu olan fanatik, Yüksek Rahip'in hemen arkasında sendeleyerek yürüyordu.</p>

  <p>Hayvanın yüzünü bir gülümseme süslüyordu.</p>

  <p><br /></p>

  <p>"Ee..." dedi Eragon. Kalabalık uzak tepenin ardında gözden kaybolurken tuttuğu nefesini bıraktı.</p>

  <p>"Ee... ne?"</p>

  <p>"Cüceler ve Elflerin arasında yolculuk yaptım, ama onların yaptıkları hiçbir şey bu insanların yaptıkları kadar garip değildi."</p>

  <p>"Bunlar da Ra'zac gibi canavarlar." Roran çenesini Helgrind'e doğru uzattı. "Şimdi Katrina'nın orada olup olmadığını anlayabilir misin?"</p>

  <p>Eragon gözlerini kapatıp bilincini yavaşça dışarıya yönlendirdi, kumda sızan su gibi bir canlıdan diğerine geçirdi. Telaşla işlerine koşturan böceklerle kaynayan şehirlere, sıcak kayaların altına saklanan kertenkele ve yılanlara, şarkıcı kuşlara ve sayısız küçük memeliye uzandı. Böcekler ve hayvanlar, hızla yaklaşan geceye hazırlanmak için aynı şekilde telaşlı bir faaliyet içindeydi.</p>

  <p>Eragon'un başka canlıların zihinlerine dokunma becerisi de diğer yetenekleri gibi mesafe büyüdükçe azalıyordu. Psişik dokunuşu, Helgrind'in derinlerine yaklaşana dek yalnızca iri hayvanlara ulaşabilmişti, o da belli belirsiz.</p>

  <p>Yanlışlıkla avlarının zihnine, yani Ra'zac ve onların anne babası olan devasa Lethrblaka'ya dokunma ihtimaline karşı kaçmak için hazırlıklıydı. Eragon’un kendini böyle açığa çıkarmaya razı olmasının nedeni, Ra'zac'ın büyü yapamamasıydı ve zihinlere girebildiklerine de inanmıyordu. Tek başına nefesleri koca bir insanı dondurmaya yeterken, Ra'zac ve Lethrblaka'nın böyle numaralara ihtiyacı yoktu.</p>

  <p>Eragon yakalanma riskine rağmen hayali araştırmasına devam etti. Ra'zac'ın, kuzeninin nişanlısı Katrina'yı Helgrind'de esir tutup tutmadığını öğrenmeleri gerekiyordu. Çünkü ya kurtaracaklardı ya da kaçırıp sorgulama mı yapacaklarına karar vereceklerdi.</p>

  <p>Eragon uzun uzun araştırdı. Geri döndüğünde Roran, onu aç bir kurt edasıyla seyrediyordu. Gri gözleri öfke, umut ve kederle yanıyordu. Bu duygu karışımı o kadar büyüktü ki birden patlayarak önüne gelen her şeyi yoğun bir ateşle yakıp kayaları eritecekmiş gibi görünüyordu.</p>

  <p>Eragon bunu anlayabiliyordu.</p>

  <p>Katrina'nın babası kasap Sloan, Ra'zac'a Roran'ın yerini söylemişti. Ra'zac, onu yakalayamayınca Katrina'yı Roran'nın yatak odasından kaçırmış, onu Palancar Vadisi'nden uzaklaştırıp, Carvahall halkını öldürülmek ya da köleleştirilmek üzere Kral Galbatorix'in askerlerine bırakmıştı. Roran, Katrina'nın peşinden gitmeyip köylüleri evlerini terk ederek kendisini takip etmeleri için ikna etmeye çalışmıştı. Böylece güneye Alagaesia sahiline inmiş, asi Varden kuvvetleriyle birleşmişlerdi. Çok sayıda zorlukla karşılaşmışlardı. Ama izledikleri yol, ne kadar dolambaçlı olursa olsun, Roran'ı, Ra'zac'ın ininin yerini bilen ve Katrina'yı kurtarmasına yardım edeceğine söz veren Eragon'la buluşturmuştu.</p>

  <p>Roran'ın daha sonra söylediği şey başarılı olmasının tek nedeni, tutkusunun gücünün onu başkalarının korkup uzak durduğu aşırılıklara yöneltmesi ve böylece düşmanını şaşırtmasıydı.</p>

  <p>Şimdi Eragon benzeri bir gayret içindeydi.</p>

  <p>Eğer sevdiği biri tehlikedeyse kendi güvenliğini hiçe sayarak tehlikeye atılırdı. Roran'ı kardeşi gibi severdi ve Roran, Katrina'yla evleneceği için aile tanımına o da dâhildi. Bu kavram şimdi çok daha önemli görünüyordu, çünkü Eragon ve Roran soylarının son vârisleriydi. Eragon, gerçek kardeşi Murtagh'la olan bütün bağını reddetmişti. Bu yüzden Roran ve kendisi için, ikisi ve Katrina vardı.</p>

  <p>İkiliyi harekete geçiren tek kuvvet, soylu akrabalık bağları değildi. Saplantı haline getirdikleri başka bir hedefleri daha vardı: intikam! Biri ölümlü bir insan, diğeri Ejderha Süvarisi olan iki savaşçı; Katrina'yı Ra'zac'ın elinden kurtarmayı planlarken, Roran'nın babası ve Eragon'a babalık eden Garrow’u öldüren Kral Galbatorix'in doğaüstü hizmetkârlarını da öldürmeyi istiyorlardı.</p>

  <p>Bu yüzden Eragon’un elde ettiği bilgi Roran için olduğu kadar kendisi için de önemliydi.</p>

  <p>"Sanırım onu hissediyorum," dedi. "Emin olmak zor, çünkü Helgrind'den çok uzaktayız ve onun zihnine daha önce hiç dokunmadım, ama sanırım şu ıssız tepede, zirveye yakın bir yerlerde gizlenmiş durumda."</p>

  <p>"Hasta mı? Yaralı mı? Kahretsin Eragon, benden saklama. Ona zarar vermişler mi?"</p>

  <p>"Şu anda acısı yok. Bundan daha fazlasını söyleyemem, çünkü sadece bilincini hissetmek bile bütün gücümü alıyor; onunla iletişim kuramam." Ama Eragon ikinci bir kişiyi daha hissettiğini söylemiyordu. Bu kişinin kimliği eğer doğruysa onu çok endişelendiriyordu. "Ra'zac'ın ya da Lethrblaka'nın nerede olduğunu bulamadım. Eğer Ra'zac'ı bir şekilde göremediysem bile anne babaları o kadar iri ki, orada olduklarını muhakkak hissederdim hayat ışıkları çok kuvvetli, tıpkı Saphira gibi. Ama Katrina ve birkaç kişinin ışığı dışında Helgrind karanlık. Simsiyah."</p>

  <p>Roran yumruğunu sıkıp kaşlarını çatarak mor gölgelerin kuşattığı, alacakaranlığa doğru yükselen kayalık dağa baktı. Kendi kendine konuşuyormuş gibi alçak sesle, "Haklı ya da yanılıyor olman fark etmez," dedi.</p>

  <p>"Nasıl yani?"</p>

  <p>"Gece saldırmaya cesaret edemeyiz; Ra'zac geceleri daha güçlü. Eğer yakındalarsa onlarla savaşmak aptallık olur. Katılıyor musun?"</p>

  <p>"Evet."</p>

  <p>"O zaman şafağı bekleyeceğiz." Roran kanlı sunağa bağlanmış köleleri işaret etti. "Eğer bu zavallı sefiller o zamana dek yok olursa Ra'zac'ın burada olduğunu anlarız ve plana göre hareket ederiz. Eğer yok olmazlarsa bizden kaçtıkları için kötü şansımıza lanet edip köleleri serbest bırakır, Katrina'yı kurtarır ve Murtagh, bizi yakalamadan önce Varden'e geri döneriz. İki şekilde de Ra'zac'ın Katrina'yı uzun süre başıboş bırakacağını sanmıyorum. Eğer Galbatorix, onu bana karşı kullanmak istiyorsa bunu yapmazlar."</p>

  <p>Eragon başını salladı. Köleleri şimdi serbest bırakmak istiyordu, ama bunu yaparlarsa düşmanlarını uyarmış olurlardı. Eğer Ra'zac akşam yemeğini almaya gelirse, o ve Saphira köleler kurtulmadan müdahale edemezdi. Bir ejderha ve Lethrblaka gibi yaratıklar arasında açık alanda meydana gelen bir savaş, fersahlar boyunca herkesin dikkatini çekerdi. Ve eğer Galbatorix onların imparatorluğunda yalnız olduğunu öğrenirse Eragon, Saphira ve Roran'ın kurtulma şansı olmazdı.</p>

  <p>Zincirle bağlı adamlara bakmamaya çalıştı. Bunların iyiliği için umarım Ra'zac Alagaesia'nın öteki tarafındadır veya en azından Ra'zac bu gece aç değildir.</p>

  <p>Eragon ve Roran sessiz bir uzlaşmayla arkasında gizlendikleri alçak tepenin zirvesinden aşağıya indiler. Dibe varınca kendilerini gizleyerek iki alçak tepe arasında koştular. Sığ çöküntü yavaşça derinleşiyor, selin oyduğu dar bir yarığa dönüşüyordu.</p>

  <p>Yarığın iki yanındaki yamru yumru ardıç ağaçlarının arkasına gizlenerek ilerlerken, Eragon başını kaldırıp gökyüzüne baktı. İlk takımyıldızları siyah gökyüzünü süslemişlerdi. Parlak buz parçaları gibi soğuk ve keskin görünüyorlardı. Bundan sonra bastıkları yere dikkat etmeye çalışarak güneydeki kamp yerlerine geri döndüler.</p>
</body>
</html>
