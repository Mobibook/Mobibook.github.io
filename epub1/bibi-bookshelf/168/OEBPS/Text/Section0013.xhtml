<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Uzun Bıçakların Düellosu</h1>

  <p>"Ama biz senin halkınız!"</p>

  <p>Fadawar, uzun, kalkık burunlu, kara derili bir adamdı. Ünlü harfleri değişik bir aksanla vurgulayarak konuşuyordu. Nasuada bu dili çocukluğunda Farthen Dûr'da duyduğunu hatırlıyordu. Babasının kabilesinden elçiler geldiğinde Ajihad'ın kucağına oturup onların içtikleri kardusotu dumanını soluyup konuşmaları dinlerken uyuklamaya başlardı.</p>

  <p>Nasuada, Fadawar'a bakarken on beş santimetre daha uzun olmayı, böylece komutanın ve altı hizmetkârının gözlerinin içine bakabilmeyi diliyordu. Ama erkeklerin kendisine tepeden bakmalarına alışıktı. Yine de kendisi kadar koyu derili bir grubun arasında olmayı utandırıcı bulmuştu. İnsanların meraklı bakışlarının ve fısıltılı yorumlarının odağı olmamak onun için yeni bir deneyimdi.</p>

  <p>Kırmızı komuta çadırının içinde konuklarını kabul ettiği oymalı koltuğun önünde duruyordu. Varden'in sefer sırasında getirdiği tek sağlam koltuk buydu. Batmak üzere olan güneşin ışınları çadırın içine kırmızımsı bir parıltı veriyordu. Dağınık raporlar ve haritalarla dolu uzun, alçak masa çadırın yarısını kaplıyordu.</p>

  <p>Büyük çadırın hemen dışında özel korumasının altı üyesinin –iki insan, iki Cüce ve iki Urgal– silahlarını çekmiş, Nasuada'yı bir suikaste karşı korumak için hazır bir şekilde beklediklerini biliyordu. En yaşlı ve en güvenilir komutanı olan Jörmundur, Ajihad öldüğünden beri onu korumalarla kuşatıyordu, ama hiç bu kadar çok ve bu kadar uzun süre için olmamıştı.</p>

  <p>Yanan Ovalar'daki savaştan sonra Jörmundur onun can güvenliği için çok endişelendiğini söylemişti. Hatta endişesi o kadar büyüktü ki geceleri midesi yandığı için uyuyamıyordu. Aberon'da bir suikastçı, Nasuada'yı öldürmeye de çalışmıştı. Bir hafta önce Murtagh'ın Kral Hrothgar'a karşı düzenlediği saldırı başarı ile sonuçlanmıştı. Bu nedenle Jörmundur, Nasuada'nın tamamen kendi savunmasına yönelik bir kuvvet gücü oluşturması gerektiğini düşünüyordu. Nasuada böyle bir girişimin abartılı tepki vermek olacağını söyleyerek ona itiraz etmişti, ama Jörmundur'u ikna etmek mümkün olmamıştı; eğer Nasuada, onun uygun gördüğü önlemleri almayı reddederse görevini bırakacağını söylemişti. Sonunda Nasuada ikna olmuştu, ama bu kez de kaç tane muhafızı olacağı konusunda tartışmaya başlamışlardı. Jörmundur her an on iki muhafız istiyordu. Nasuada ise dört veya daha az olmasında ısrar ediyordu. Sonunda altıda uzlaşmaya varmışlardı, ama Nasuada hâlâ bunun çok fazla olduğunu düşünüyordu; korkuyormuş ya da daha kötüsü görüştüğü kişilerin gözünü korkutmaya çalışıyormuş gibi bir izlenim vermekten hoşlanmıyordu. İtirazları Jörmundur'u yine yıldıramadı. Nasuada, onu inatçı, yaşlı bir endişe kumkuması olmakla suçladığında Jörmundur gülüp, "Zamanından önce ölen bir genç olmaktansa inatçı yaşlı bir endişe kumkuması olmak daha iyidir," demişti.</p>

  <p>Muhafızlar altı saatte bir değişirken Nasuada'yı korumakla görevli toplam nöbetçi sayısı otuzu buluyordu. Bunların dışında ayrıca arkadaşlarının hasta ya da yaralı olması veya ölmesi durumunda onun yerini almak için hazır bekleyen on tane yedek savaşçı vardı.</p>

  <p>Bu muhafızların Galbatorix'e karşı olan üç ölümlü ırktan alınmasında ısrar eden Nasuada'ydı. Bu sayede ırklar arasında birlik sağlamayı ve yalnızca insanları değil, komutası altındaki bütün ırkları temsil ettiğini göstereceğini umuyordu. Elfleri de dâhil ederdi, ama o sırada Varden'in ve müttefiklerinin yanında savaşan tek Elf Arya'ydı. Islanzadi'nin Eragonu korumaları için gönderdiği on iki büyücü henüz dönmemişti. İnsan ve Cüce muhafızların birlikte hizmet ettikleri Urgallara karşı kaba davrandığını görmek Nasuada'yı düş kırıklığına uğratmıştı. Böyle bir tepki bekliyordu, ama bu kadar sert olacağını tahmin etmemişti. Sayısını bile unuttuğu nesiller boyunca savaşan ve birbirinden nefret eden ırklar arasındaki gerilimi hafifletmek için birçok savaşta yan yana saf tutmaları gerektiğini biliyordu. Yine de savaşçıların taburlarına Gece Şahinleri demeleri cesaret vericiydi, çünkü bu isim hem onun rengini hem de Urgalların kendisine taktıkları Leydi Gece Yürüyen ismini yansıtıyordu.</p>

  <p>Bunu Jörmundur'a asla itiraf etmeyecek olsa da muhafızlarının sağladığı ve gittikçe artan güvenlik hissine hızla alışmıştı. Bu muhafızlar, ister insan kılıcı ister Cüce baltası ya da isterse çeşitli Urgal silahları olsun seçtikleri silahların ustaları olmanın yanı sıra çoğu becerikli büyücülerdi. Ve hepsi antik dilde sadakat yemini etmişti. Gece Şahinleri görevlerini ilk kabul ettikleri günden bu yana Nasuada'yı, hizmetkârı Farica hariç kimseyle yalnız bırakmamışlardı.</p>

  <p>Şu ana dek.</p>

  <p>Nasuada onları çadırdan çıkarmıştı, çünkü Fadawar'la buluşmasının Gece Şahinleri'nin görev duygusunun önlemesinin gerekeceği türde kan dökülüşüne neden olabileceğini biliyordu. Buna rağmen tamamen savunmasız değildi. Elbiselerinin katlarının arasında bir hançer gizliydi ve iç giysilerinde de daha küçük bir bıçak vardı. Ayrıca kehanet gücüne sahip olan cadı çocuk Elva, Nasuada'nın koltuğunun hemen arkasındaki perdenin gerisinde, eğer gerekirse müdahale etmeye hazır bir şekilde bekliyordu.</p>

  <p>Fadawar yüz yirmi santim uzunluğundaki asasını yere vurdu. Yivli asa, muhteşem mücevherleri gibi saf altından yapılmıştı: kollarını kaplayan altın bilezikler; göğsünü kaplayan altından bir zırh; boynundan sarkan uzun, kalın altın zincirler; kulaklarından sarkan beyaz altından süslü halka küpeler; başının üstünde bulunan kocaman bir taç. Nasuada, Fadawar'ın boynunun eğilmeden bu ağırlığı nasıl taşıyabildiğini ve bu anıt niteliğindeki mimari parçanın yerinde nasıl kaldığını merak ediyordu.' İnsan en az yetmiş beş santimetre uzunluğunda olan parçayı başından düşmemesi için kafatasma vidalaması gerektiğini düşünüyordu.</p>

  <p>Fadawar'ın adamları da aynı şekilde giyinmişlerdi, ama onun kadar göz kamaştırmıyorlardı. Taktıkları altın yalnızca zenginliklerini değil, aynı zamanda her bireyin yaptığı işleri ve mevkiini de gösteriyordu. Göçebeler veya şehir yerlileri olarak Alagaesia'nın kara derili insanları, Cücelerinkiyle rekabet eden mücevherlerinin kaliteleriyle ünlüydü.</p>

  <p>Nasuada'nın da kendine ait mücevherleri vardı, ama takmamayı tercih etmişti. Onun yoksul giysileri Fadawar'ın gösterisiyle baş edemezdi. Ayrıca Varden'in farklı kesimleriyle uğraşıp görüşmesi gerektiği için ne kadar zengin ya da nüfuzlu olursa olsun hiçbir grupla yakınlaşmamanın akıllıca olduğunu düşünüyordu. Bir gruba yakınlık gösterirse hepsini kontrol etme becerisi azalırdı.</p>

  <p>Fadawar'la tartışmasının temeli de bu konuydu.</p>

  <p>Fadawar asasını bir kez daha yere vurdu. "Kan en önemli şeydir! Önce ailene karşı olan sorumlulukların gelir, sonra kabilene, sonra derebeyine, sonra altta ve üstteki tanrılara ve ondan sonra kendi kralına ve ulusuna, tabii eğer varsa. Unulukuna insanların böyle yaşamasını istiyordu ve biz de eğer mutlu olmak istiyorsak böyle yaşamalıyız. Yaşlı Olan'ın ayakkabılarına tükürecek kadar cesur musun? Eğer bir insan ailesine yardım etmezse o yardım için kime güvenebilir ki? Arkadaşlar geçicidir, aileyse kalıcı."</p>

  <p>"Annemin kuzeni olduğun ve babam sizin aranızda doğdu diye benden akrabalarını güçlü mevkilere atamamı istiyorsun. Eğer akrabaların bu mevkilerin hakkını verirse bunu yapmak beni memnun eder, ama şu ana dek söylenen hiçbir şey beni buna ikna edemedi. Ve sen süslü sözlerinle biraz daha zaman harcamadan söyleyeyim ki, aynı kandan olduğumuzla ilgili söylediğin şeyler benim için anlamsızdır. Eğer babamı desteklemek için Farthen Dûr'a ucuz süs eşyaları ve boş vaatler göndermekten daha fazla şey yapmış olsaydın, ricanı daha fazla düşünebilirdim. Artık zafer ve nüfuz bende olduğuna göre bana kendini tanıtmış oldun. Eh, artık annem ve babam öldü ve benim kendimden başka ailem yok. Siz, benim halkımsınız, doğru, ama daha fazlası değilsiniz."</p>

  <p>Fadawar gözlerini kısıp çenesini kaldırdı. "Bir kadın, her zaman akılsızca gururunun esiri olur. Bizim desteğimiz olmazsa siz başarısız olursunuz."</p>

  <p>Anadilinde konuşmaya başladığı için Nasuada da aynı şekilde karşılık vermek zorundaydı. Nasuada bundan nefret ediyordu. Duraksamalı konuşması ve emin olmayan ses tonu anadilindeki eksiklerini ortaya koyuyor, onun kabilelerinde büyümeyen bir yabancı olduğunu vurguluyordu. Bu onun otoritesini sarsan bir numaraydı. "Yeni müttefiklere kapım her zaman açıktır," dedi. "Ama adam kayırmacılık yapamam, senin de buna ihtiyacın olmamalı. Kabilen güçlü ve yetenekli. Başkalarının iyiliğine ihtiyaç duymadan Varden saflarında kolayca yükselebilirler. Masamın dibinde ağlayacak aç köpekler misiniz, yoksa kendi kendini doyurabilecek adamlar mısınız? Eğer bunu yapabiliyorsanız Varden'in elini güçlendirip Galbatork'i yenmek için sizinle çalışmak için sabırsızlanıyorum."</p>

  <p>"Peh!" dedi Fadawar. "Teklifin de senin kadar sahte. Biz hizmetkârların işini yapmayız; biz seçilmişleriz. Sen, bize hakaret ediyorsun. Burada durmuş gülümsüyorsun, ama kalbin akrep zehriyle dolu."</p>

  <p>Nasuada öfkesini bastırarak derebeyini sakinleştirmeye çalıştı. "Seni gücendirmek istemedim. Yalnızca görüşümü açıklamaya çalışıyordum. Göçebe kabilelere karşı bir düşmanlığım yok, ama özel bir sevgi de duymuyorum. Bu kötü bir şey mi?"</p>

  <p>"Kötüden de kötü, bu bir ihanet! Baban bizden ilişkimize dayalı bazı ricalarda bulundu ve sen şimdi bizim hizmetimize aldırmıyor ve bizi dilenciler gibi eli boş gönderiyorsun!"</p>

  <p>Nasuada'nın içini bir teslimiyet duygusu kapladı. Elva haklıydı... bu kaçınılmaz, diye düşündü. Damarlarında bir korku ve heyecan ürpertisi dolaştı. Eğer öyle olacaksa bu gösteriyi sürdürmenin bir anlamı yok. Sesini yükseltti. "Babamın ricalarının yarısına bile karşılık vermediniz!"</p>

  <p>"Verdik!"</p>

  <p>"Vermediniz. Hem gerçeği söylüyor bile olsan Varden'in pozisyonu sana hiç karşılığında bir şey veremeyeceğim kadar riskli. Sen benden iyilik istiyorsun, peki bunun karşılığında ne vereceğini söyle? Altın ve mücevherlerinde Varden'e bağışta bulunacak mısın?"</p>

  <p>"Direkt olarak değil, ama..."</p>

  <p>"Bana el işi ustalarını ücretsiz olarak verecek misin?"</p>

  <p>"Bunu yapamayız..."</p>

  <p>"O halde benden bu ricanı yerine getirmemi nasıl bekliyorsun? Savaşçılarla ödeme yapamazsın; adamların Varden'de veya Kral Orrin'in ordusunda zaten benim için savaşıyor. Elindekilerle mutlu ol komutan ve hakkın olmayan şeyleri isteme."</p>

  <p>"Gerçekleri kendi bencil isteklerine göre çarpıtıyorsun. Ben hakkım olan şeyi istiyorum! Bu yüzden buradayım. Sen durmadan konuşuyorsun, ama söylediklerin anlamsız, çünkü davranışlarınla bize ihanet ettin." Binlerce kişinin karşısında sahnedeymiş gibi el kol hareketleri yaparken kollarındaki bilezikler şıngırdıyordu. "Senin halkından olduğumuzu kabul ediyorsun. Peki törelerimize göre hareket edip, tanrılarımıza ibadet ediyor musun?"</p>

  <p>İşte dönüm noktası, diye düşündü Nasuada. Yalan söyleyip eski yolları terk ettiklerini söyleyebilirdi, ama eğer bunu yaparsa Varden, Fadawar'ın kabilesini ve eğer duyarlarsa diğerlerini de kaybederdi. Onlara ihtiyacımız var. Galbatorix'i devirme şansımızı yitirmek istemiyorsak bulabildiğimiz herkese ihtiyacımız var."</p>

  <p>"Evet," dedi.</p>

  <p>"O zaman Varden'i yönetmeye uygun olmadığını söylüyorum ve itiraz hakkımı kullanıp sana meydan okuyorum ve Uzun Bıçaklar Düellosu'na davet ediyorum. Eğer sen kazanırsan önünde eğilip bir daha otoriteni sorgulamayacağız. Ama eğer kaybedersen kenara çekileceksin ve Varden'in yeni lideri olarak yerini ben alacağım."</p>

  <p>Nasuada, Fadawar'ın gözlerinde yanan mutluluk kıvılcımını fark etti. Başından beri istediği buydu, diye düşündü. Taleplerini kabul etsem bile beni düelloya davet edecekti. "Belki yanılıyorumdur, ama geleneklere göre kazananın, rakibinin kabilesinin komutasını üstlenmesi gerektiğini sanıyordum. Öyle değil mi?" diye sordu. Fadawar'ın yüzündeki hoşnutsuzluğa neredeyse kahkaha atacaktı. Bunu bilmemi beklemiyordun, değil mi?</p>

  <p>"Öyle."</p>

  <p>"O halde meydan okumanı kabul ediyorum, eğer kazanırsam tacın ve asan benim olacak. Anlaştık mı?"</p>

  <p>Fadawar kaşlarını çatıp başını salladı. "Anlaştık." Asasını bir vuruşta yere sapladıktan sonra sol kolundaki bilezikleri çıkarmaya başladı.</p>

  <p>"Bekle," dedi Nasuada. Çadırın diğer tarafını dolduran masanın yanına gidip küçük pirinç çanı aldı, iki kez çaldı, sonra dört kez daha çaldı.</p>

  <p>Kısa bir süre sonra Farica içeri girdi. Nasuada'nın konuklarına bakıp reverans yaptı. "Evet efendim?"</p>

  <p>Nasuada, Fadawar'a doğru başını salladı. "Devam edebiliriz." Sonra hizmetkârına döndü: "Elbisemi çıkarmama yardım et; kirlenmesini istemiyorum."</p>

  <p>Yaşlı kadın şok olmuş bir ifadeyle baktı. "Burada mı efendim? Bu.. adamların önünde mi?"</p>

  <p>"Evet, burada. Ve acele et! Kendi hizmetkârımla tartışacak değilim." Nasuada istediğinden daha sert konuşuyordu, ama kalbi deli gibi atıyordu. Yumuşacık keten iç çamaşırları hassas tenine diken gibi batıyordu. Sabır ve nezaketi düşünecek halde değildi. Dikkatini bir tek yaklaşan mücadeleye yoğunlaştırabiliyordu.</p>

  <p>Farica elbisesinin, arkasındaki bağlan çözene dek Nasuada hareket etmeden durdu. Bağlar gevşeyince Farica, Nasuada'nın kollarını havaya kaldırdı ve elbise bir kumaş yığını halinde Nasuada'nın ayaklarının dibine düştü. Nasuada bir anda beyaz iç gömleğiyle yarı çıplak kalmıştı. Dört savaşçının açgözlü bakışlarından rahatsız olan Nasuada büyük bir çaba sarf ederek onların karşısında dimdik durdu. Farica elbiseyi kirlenmemesi için hemen kaldırdı.</p>

  <p>Nasuada'nın karşısındaki Fadawar da kollarındaki bilezikleri çıkarmakla meşguldü. Bileziklerin altından kaftanının nakışlı kolu ortaya çıktı. Bilezikleri bitirince devasa tacı da başından çıkarıp adamlarından birine verdi.</p>

  <p>Çadırın dışındaki sesler daha fazla ilerlemesine engel oldu. Ulak çocuk Jarsha çadırın girişinde durup, "Surda Kralı Orrin, Varden'den Jörmundur, Du Vrangr Gata'dan Trianna ve Inapashunna kabilesinden Naako ve Ramusewa," diye duyurdu.</p>

  <p>Jarsha konuşurken gözlerini kibarca tavana çevirmişti. Jarsha sözlerini bitirip dışarı çıktıktan sonra isimlerini saydığı topluluk, önde Orrin'le birlikte içeri girdi. Kral önce Fadawar'ı görüp selamladı. "Ah, komutan, sizi hiç beklemiyordum. Sanırım siz ve..." Nasuada'ya bakarken genç yüzüne bir şaşkınlık yayıldı. "Nasuada, bu ne anlama geliyor?"</p>

  <p>"Bunu ben de öğrenmek istiyorum," diye homurdandı Jörmundur. Kılıcının kabzasını kavramış, aç gözlerle Nasuada'ya bakmaya cüret edenleri öfkeyle süzüyordu.</p>

  <p>"Fadawar'la Uzun Bıçaklar Düellosu yapmama tanıklık etmeniz ve daha sonra sonucu soranlara anlatmanız için sizi ben çağırdım."</p>

  <p>Onun bu açıklaması, kır saçlı iki kabile reisi Naako ve Ramusewa'yı telaşlandırdı; birbirine sokulup fısıldaşmaya başladılar. Trianna kollarını göğsünde kavuşturdu –ince bileğindeki yılan şeklindeki bilezik ortaya çıkmıştı– ama başka bir tepki vermedi. Jörmundur, "Aklınızı mı kaybettiniz leydim? Bu delilik. Bunu yapamaz..."</p>

  <p>"Yapabilirim ve yapacağım."</p>

  <p>"Leydim, eğer yaparsanız ben..."</p>

  <p>"Endişeni anlıyorum, ama kararım kesindir. Ayrıca müdahale edilmesini yasaklıyorum." Jörmundur'un onun bu emrine karşı gelmeyi çok istediğini anladı, ama Nasuada'ya bir zarar gelmesini engellemeyi ne kadar istese de sadakat her zaman Jörmundur'un başlıca meziyetlerinden biriydi."</p>

  <p>"Ama Nasuada," dedi Kral Orrin. "Bu düello..."</p>

  <p>"Öyle."</p>

  <p>"Canı cehenneme o zaman; neden bu çılgınca işten vazgeçmiyorsun? Sürdürmen akılsızlık olur."</p>

  <p>"Fadawar'a söz verdim bile."</p>

  <p>Çadırdaki hava daha da ağırlaşmıştı. Söz vermiş olması, Nasuada'nın kendisini aklı başında adamların onu lanetlemekten başka seçeneğinin olmayacağı onursuz, sözünden dönen biri olarak tanıtmayı kabul etmedikçe anlaşmayı bozamayacağı anlamına geliyordu. Orrin bir an duraksadı, ama sonra sorusunda ısrar etti. "Karşılığı ne olacak? Yani, eğer kaybedersen..."</p>

  <p>"Eğer kaybedersem Varden artık bana değil Fadawar'a hesap verecek."</p>

  <p>Nasuada bir itiraz fırtınası bekliyordu. Onun yerine bir sessizlik oldu, Kral Orrin'in yüzünde oynaşan öfke yatıştı, keskinleşti ve kırılgan bir huysuzluğa dönüştü. "Hepimizin davasını tehlikeye atma seçimin hoşuma gitmedi," dedikten sonra Fadawar'a döndü. "Sağduyulu davranıp Nasuada'yı bu yükümlülükten kurtarır mısın? Aşırı hırsın senin gözünü karartmış. Bu isteğinden vazgeçersen sana büyük bir ödül veririm."</p>

  <p>"Ben zaten zenginim," dedi Fadawar. "Sizin sahte altınlarınıza ihtiyacım yok. Nasuada beni ve halkımı karalayan iftiralarının hesabını verecek. Bu da ancak Uzun Bıçaklar Düellosu ile çözümlenecek."</p>

  <p>"Tanıklık edeceksin, değil mi?"</p>

  <p>Orrin kaftanının katlarını sıkıca kavradı, ama başıyla selam verip, "Evet, tanıklık edeceğim," dedi.</p>

  <p>Fadawar'ın dört savaşçısı, geniş gömlek kollarının arasından küçük, tüylü keçi derisinden davullar çıkardılar. Çömelerek davulları dizlerinin arasına koyup elleri havada bulanık bir leke gibi görünecek kadar hızlı bir şekilde deli gibi çalmaya başladılar. Kaba müzik, diğer bütün sesleri ve Nasuada'nın canını sıkan delice düşünceleri sildi. Kalbi kulaklarını taciz eden çılgınca tempoya ayak uydurmaya çalışıyor gibiydi.</p>

  <p>Fadawar'ın en yaşlı adamı, hiç nota sektirmeden yeleğinin içine uzanıp iki uzun, kıvrımlı bıçak çıkardı, çadırın tavanına doğru attı. Nasuada bıçakların hareketinin güzelliğine hayran kalarak kabzasının üstünde dönüşünü seyretti.</p>

  <p>Yeterince yaklaşınca kolunu kaldırıp kendi bıçağını yakaladı. Opal kaplı kabza avucunu yaktı.</p>

  <p>Fadawar da silahını başarıyla tuttu.</p>

  <p>Sonra elbisesinin sol manşetini kavrayıp kolunu yukarı doğru sıvadı. Bu arada Nasuada gözlerini adamın kolundan ayırmıyordu. Fadawar'ın kolu kalın ve kaslıydı, ama Nasuada bunun önemli olmadığını düşünüyordu; atletik yetenekler onun mücadeleyi kazanmasını sağlayamazdı. Kolunun ortasında uzanan beş çıkıntıya baktı.</p>

  <p>Beş tane, diye düşündü. Çok fazlaydı. Fadawar'ın gücünün kanıtını düşünürken kendine güveni biraz sarsıldı. Cesaretini tamamen kaybetmesine engel olan şey, Elva'nın önsezileriydi: kız bu olayda Nasuada'nın kazanacağını söylemişti. Nasuada bu anıya tek çocuğuymuş gibi sıkıca sarılmıştı. Elva bunu yapabileceğimi söyledi, demek Fadawar'ı alt edebilirim... bunu yapabilmeliyim!</p>

  <p>İlk meydan okuyan olduğu için Fadawar başladı. Avucunu açıp sol kolunu dümdüz ileri uzattı; bıçağın çelik kısmını koluna, dirseğinin hemen altına koydu; ayna parlaklığındaki kenarını etine sürttü. Derisi olgun bir böğürtlen gibi ayrıldı, kan kırmızı yarığın arasında birikti.</p>

  <p>Fadawar bakışlarını Nasuada'dan ayırmıyordu.</p>

  <p>Nasuada da gülümseyip kendi bıçağını koluna koydu. Metal buz gibiydi. Onların ki en fazla kesiğe kimin dayanabileceğini keşfetmeye dair irade sınavıydı. İnanca göre kim gözünü kabile şefliğine veya hatta komutanlığa dikerse halkının iyiliği için herkesten daha fazla acıya dayanabilmeliydi. Aksi takdirde kabileler, liderlerinin kabilenin endişelerini kendi bencil kaygılarının önüne koyacaklarına nasıl inanabilirlerdi? Nasuada bu uygulamanın aşırılığı teşvik ettiğine, ama aynı zamanda bu hareketin insanların güvenini kazanmayı sağladığına da inanıyordu. Uzun Bıçaklar Düellosu kara derili kabilelere özgü olsa da, Fadawar'ı yenmesi onun Varden'deki ve umuyordu ki Kral Orrin'in takipçileri arasındaki konumunu da güçlendirecekti.</p>

  <p>Peygamber devesi tanrıça Gokukara'ya kendine güç vermesi için yalvarıp bıçağını çekti. Keskin çelik derisinde kolayca kayarken çok derin kesmemeye çalıştı. Kesiğin verdiği hisle ürperdi. Bıçağı fırlatıp yarasını tutarak çığlık atmak istiyordu.</p>

  <p>Ama bunların hiçbirini yapmadı. Kaslarını gevşek tuttu; eğer kendini kasarsa bu işlem çok daha fazla acı verirdi. Gülümsemeye devam ederken bıçak kolunu yavaşça kesti. Kesme işlemi yalnızca üç saniye sürdü, ama öfkeli teni bu saniyeler içinde binlerce şikâyet çığlığı attı. Her bir çığlık neredeyse durmasına neden oluyordu. Bıçağı tenine indirirken kabile adamlarının davul çalmaya devam ediyor olmasına rağmen Nasuada nabzının atışından başka bir şey duymuyordu.</p>

  <p>Sonra Fadawar kendini ikinci kez kesti. Bıçak kanlı yolunda ilerlerken boynundaki damarlar kabarmış, şahdamarı patlayacakmış gibi fırlamıştı.</p>

  <p>Nasuada tekrar kendi sırasının geldiğini gördü. Ne beklemesi gerektiğini bilmesi yalnızca korkusunu artırıyordu. Kendini koruma içgüdüsü –diğer olaylarda kendisine çok iyi hizmet eden içgüdü– koluna ve eline gönderdiği komutlara karşı koyuyordu. Çaresizlik içinde Varden'i koruma ve Galbatorix'i devirme arzusuna yoğunlaştı: bunlar bütün varlığını adadığı davalardı. Zihninde babasını, Jörmundur'u, Eragonu ve Varden halkını düşündü; sonra kendi kendine şöyle dedi: Onlar için! Bunu onlar için yapıyorum. Ben hizmet etmek için doğdum, bu benim hizmetim.</p>

  <p>Kolunu bir kez daha kesti.</p>

  <p>Bir dakika sonra Fadawar kolunda üçüncü kesiği açtı, Nasuada da kendi kolunda.</p>

  <p>Ardından dördüncü kesikler geldi.</p>

  <p>Ve beşincisi...</p>

  <p>Nasuada'da garip bir yorgunluk başladı. Çok yorulmuştu ve üşüyordu. O anda düellonun sonucunu acıya hoşgörü göstermenin değil de, kan kaybı yüzünden kimin önce bayılacağının belirleyeceğini anladı. Bileğinden farklı akıntılar süzülüyor, parmaklarına doğru akıp oradan da ayaklarının dibindeki yoğun kan gölüne damlıyordu. Daha büyük olsa da benzeri bir birikinti, Fadawar'ın ayaklarının dibinde oluşmuştu.</p>

  <p>Komutanın kolundaki kırmızı çizgiler, Nasuada'ya balığın solungaçlarını hatırlatıyordu. Bu düşünce nedense ona son derece komik geldi; kıkırdamamak için dilini ısırmak zorunda kaldı.</p>

  <p>Fadawar uluyarak altıncı kesiği açtı. Davulların sesinin arasından, "Bunu geç bakalım seni mıymıntı cadı!" diye bağırıp bir dizinin üstüne çöktü.</p>

  <p>Nasuada altıncı kesiği açtı.</p>

  <p>Fadawar bıçağı sağ elinden sol eline geçirirken titriyordu; gelenekler her kolda en fazla altı kesik olması gerektiğini söylüyordu, yoksa bileğe yakın olan damarlara ve tendonlara zarar verebilirdiniz. Nasuada da onun hareketini tekrarlarken Kral Orrin aralarına girip, "Yeter! Bunun devam etmesine izin veremem. Kendinizi öldüreceksiniz," dedi.</p>

  <p>Nasuada'ya uzandı, ama Nasuada bıçağı ona uzatınca geriye sıçradı. "Karışma," diye hırladı dişlerinin arasından.</p>

  <p>Fadawar sağ koluna başlamış, gergin kaslarından kan sıçrıyordu. Dişlerini sıkıyor, diye düşündü. Bu hatanın onun için yeterli olmasını umut etti.</p>

  <p>Bıçak derisini yararken Nasuada elinde olmadan çığlık attı. Jilet keskinliğindeki bıçak, akkor haldeki bir tel gibi yakıyordu. Kesiğin yarısında yaralı sol kolu kasıldı. Sonuç olarak bıçak kaydı, geride diğerlerinin iki katı derinliğinde uzun, kenarları çentikli bir kesik bıraktı. Nasuada acısını geçiştirmeye çalışırken nefesi kesildi. Buna devam edemem, diye düşündü. Yapamam... Yapamam! Bu dayanılmaz bir şey. Ölmeyi tercih ederim... Oh lütfen, bitsin artık! Çaresiz şikâyetlerinin arasında bu tür sözlerle biraz rahatladı, ama yüreğinin derinliklerinde asla vazgeçmeyeceğini biliyordu.</p>

  <p>Fadawar bıçağını sekizinci kez koluna yaklaştırdı ve orada kaldı. Soluk metal, kara derisinden yarım santim uzaktaydı. Ter damlacıkları gözlerine iniyordu. Yaralarından yakut rengi yaşlar dökülürken Fadawar öylece durdu. Cesaretini yitiriyor gibiydi, ama sonra hırlayıp hızlı bir hareketle kolunu kesti.</p>

  <p>Onun tereddüdü Nasuada'nın zayıflayan gücünü artırmıştı. Ateşli bir sevinç seli onu ele geçirip acısını neredeyse zevk veren bir hisse dönüştürdü. Fadawar'ın gayretine karşılık verip ani, kendi sağlığını hiçe sayan bir hareketle bıçağı bir kez daha indirdi.</p>

  <p>"Bunu alt et bakalım," diye fısıldadı.</p>

  <p>Arka arkaya iki kesik yapmak –biri Nasuada'nınkine karşılamak, diğeri yarışmayı ilerletmek için– zorunda kalması Fadawar'ı ürkütmüş gibiydi. Gözlerini kırpıştırıp dudaklarını yaladı, bıçağı koluna yaklaştırmadan önce tutuşunu üç kez yeniledi.</p>

  <p>Diliyle dudaklarını bir kez daha ıslattı.</p>

  <p>Sol eli ani bir spazmla büküldü, bıçak çarpık parmaklarının arasından düşüp yere saplandı.</p>

  <p>Fadawar bıçağı aldı. Kaftanının altındaki göğsü deli gibi bir hızla inip kalkıyordu. Bıçağı kaldırarak koluna dokundurdu; hemen küçük bir kan damlası çıktı. Fadawar'ın çenesi kasıldı, sırtından aşağıya soğuk terler aktı. İki büklüm olup yaralı kolunu karnına bastırdı. "Bırakıyorum," dedi.</p>

  <p>Davullar durdu.</p>

  <p>Takip eden kısa sessizliği Kral Orrin, Jörmundur ve çadırı dolduran diğerlerinin alkışları bozdu.</p>

  <p>Nasuada, onlara dikkat etmeden eliyle arkasını yoklayıp koltuğunu tuttu ve yere düşmeden oturdu. Bacaklarının artık kendisini taşımayacağını hissetmişti. Görüşü bulanıklaşıp titreşirken bilincini kaybetmemeye çalıştı; istediği son şey kabile adamlarının önünde bayılmaktı. Omzundaki yumuşak dokunuş Farica'nın elinde bandajlarla yanında beklediğini söylüyordu.</p>

  <p>"Leydim, sizinle ilgilenebilir miyim?" diye sordu Farica. İfadesi endişeli ve tereddütlüydü. Nasuada'nın nasıl tepki vereceğini bilmiyor gibiydi.</p>

  <p>Nasuada onaylarcasına başını salladı.</p>

  <p>Farica kollarına keten şeritleri sarmaya başlarken Naako ve Ramusewa yaklaştı. Selam verirlerken Ramusevva, "Daha önce hiç kimse Uzun Bıçaklar Düellosu'nda bu kadar çok kesiğe katlanamamıştı," dedi. "Fadawar da, siz de cesaretinizi kanıtladınız, ama kuşkusuz kazanan sizsiniz. Halkımıza başarınızı bildireceğiz ve size bağlılık yemini edecekler."</p>

  <p>"Teşekkür ederim," dedi Nasuada. Kollarının zonklamasına artık dayanamıyordu. Gözlerini kapattı.</p>

  <p>"Leydim."</p>

  <p>Nasuada etrafında karışık sesler duydu, ama hiçbirini anlamaya çalışmak için çaba harcamadı. Acının o kadar yakın ve kötü olmadığı, içinin derinliklerine çekilmeyi istiyordu. Sürekli renk değiştiren şekilsiz kabarcıklarla aydınlanan sınırsız siyah alanın sığınağında yüzüyor gibiydi.</p>

  <p>"Yaptığın işi bırakıp şu bandajları çıkar da hanımefendiyi iyileştireyim," diyen Büyücü Trianna'nın sesiyle yaşadığı uyku hali kesildi.</p>

  <p>Nasuada gözlerini açınca Jörmundur, Kral Orrin ve Trianna'nın tepesinde dikildiğini gördü. Fadawar ve adamları çadırdan ayrılmıştı. "Hayır," dedi Nasuada.</p>

  <p>Grup şaşkınlık içinde ona baktı. Jörmundur, "Nasuada, senin düşünlerin bulutlanmış," dedi. "Düello bitti. Atık bu kesiklerle yaşamak zorunda değilsin. Hem zaten kanı durdurmalıyız."</p>

  <p>"Farica bunu zaten iyi bir şekilde yapıyor. Bir şifacı yaralarımı diker ve şişmeyi önlemek için lapa koyar, hepsi bu!"</p>

  <p>"Ama neden!"</p>

  <p>"Uzun Bıçaklar Düellosu'na katılanların yaralarının doğal hızıyla iyileşmesini beklemeleri gerekir. Yoksa düellonun neden olduğu acıyı tam anlamıyla çekmiş olmayız. Eğer bu kuralı bozarsam Fadawar galip sayılır."</p>

  <p>"En azından acını hafifletmeme izin verir misin?" diye sordu Trianna. "Acıyı yok edecek bazı büyüler biliyorum. Bana daha önce başvursaydın bütün kolunu hiç acısız kesip atmanı bile sağlayabilirdim."</p>

  <p>Nasuada bir kahkaha atıp başını yana eğdi. Biraz başı dönüyordu. "O zaman da cevabım şimdiki gibi olurdu: hile yapmak onursuzluktur. Gelecekte birinin liderliğimi sorgulayamaması için düelloyu aldatmaca yapmadan kazanmalıydım."</p>

  <p>Kral Orrin yumuşacık bir sesle, "Ama ya kaybetseydin?" diye sordu.</p>

  <p>"Kaybedemezdim. Bu benim ölümüm anlamına gelse bile Varden'in kontrolünü Fadawar'a bırakmazdım."</p>

  <p>Orrin, onu büyük bir ciddiyetle inceledi. "Sana inanıyorum. Ama kabilelerin sadakati bu kadar büyük bir fedakârlığa değer mi? Sen, yerine kolayca birini koyabileceğimiz biri değilsin."</p>

  <p>"Kabilelerin sadakati mi? Hayır. Bu, bildiğin gibi kabilelerin çok daha ötesinde bir etki yapacak. Kuvvetlerimizi birleştirmemize yardım edecek. Ve bu benim nahoş ölümlere isteyerek gidebileceğim kadar değerli bir ödül."</p>

  <p>"Şunu açıklar mısın lütfen, eğer bugün ölseydin Varden ne kazanacaktı? Hiçbir şey. Senin ölümün cesaret kaybı, karmaşa ve sonucunda mahvolmamız anlamına gelirdi."</p>

  <p>Nasuada ne zaman şarap, likör ya da güçlü bir içki içse konuşmasına ve hareketlerine çok dikkat ederdi, çünkü o anda fark etmese bile içki muhakemesini ve koordinasyonunu bozuyordu. Bu yüzden uygunsuz davranmak ya da başkalarına onunla ilişkilerinde üstünlük vermek istemiyordu.</p>

  <p>Ama Nasuada o sırada acıdan sarhoş olsa da Orrin'le konuşurken Cücelerin ahududu-ballı şarabından üç kupa içmiş gibi davrandığını daha sonra fark edecekti. Eğer içip sarhoş olsa bile aşırı nezaketi şöyle cevap vermesini engellerdi: "Yaşlı bir adam gibi endişeleniyorsun Orrin. Bunu yapmak zorundaydım ve yaptım. Bu konuda daha fazla endişelenmek anlamsız... Bir risk aldım, evet. Ama felaketin kıyısında gezinmeden Galbatörix'i yenemeyiz. Sen kralsın. Tehlikenin, insanın başkalarının kaderine karar verecek kadar kibirli olduğunda giymesi gereken elbise olduğunu anlamalısın."</p>

  <p>"Çok iyi anlıyorum," diye gürledi Orrin. "Varden yalnızca Farthen Dûr'da gizlenip Hrothgar'ın cömertliğini savunurken ailem ve ben nesillerdir İmparator'un tecavüzlerine karşı Surda'yı savunuyorduk." Hızla dönüp çadırdan çıkarken kaftanı arkasında savruldu.</p>

  <p>"Bu pek iyi olmadı, leydim," dedi Jörmundur.</p>

  <p>Farica bandajlarını çekiştirirken Nasuada yüzünü buruşturdu. "Biliyorum," diye yutkundu. "Kırılan gururunu yarın tamir ederim."</p>
</body>
</html>
