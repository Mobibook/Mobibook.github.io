<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Dağlardan Tepelerden</h1>

  <p>Eragon ve Nar Garzhvog yalnızca su ve tuvalet ihtiyacı için durarak günün geri kalanında, gece boyu ve ertesi gün koşmaya devam ettiler.</p>

  <p>İkinci günün sonunda Garzhvog, "Ateş Kılıcı, benim yemek yemem ve uyumam gerekiyor," dedi.</p>

  <p>Eragon yakındaki bir kütüğün üstüne nefes nefese oturup başını salladı. İlk söyleyen kendisi olmak istemiyordu, ama o da Kull gibi acıkmış ve yorulmuştu. Varden'den ayrıldıktan kısa bir süre sonra, sekiz kilometre kadar Garzhvog'dan daha hızlı olduğunu fark etmişti. Mesafeler ilerledikçe Garzhvog temposunu hiç bozmamış, hatta zaman zaman Eragon'dan daha hızlı koşmuştu.</p>

  <p>"Avlanmana yardım edeyim," dedi.</p>

  <p>"Gerekmez. Sen büyük bir ateş yak, ben yiyecek getireceğim."</p>

  <p>"Tamam."</p>

  <p>Garzhvog kuzeylerindeki kayın ağaçlarına doğru koşarken Eragon belindeki kayışı çözdü, rahatlayarak çantasını yere bıraktı. "Kahrolası zırh," diye mırıldandı. İmparatorlukta bile böyle büyük bir ağırlık taşırken koşması gerekmemişti. Bu kadar zor olmasını beklemiyordu. Ayakları ve bacakları acıyordu. Çömelmeye çalıştığında dizleri gerektiği gibi bükülmeyi reddetti.</p>

  <p>Yorgun olduğuna aldırmadan ateş yakmak için ot ve dal toplamaya başladı. Topladıklarını kuru, kayalık bir zemine yığdı.</p>

  <p>Bulundukları yer Tüdosten Gölü'nün güneydoğu ucunun doğuşuydu. Arazi ıslak ve verimliydi. Yaklaşık iki metrelik otların arasında geyik, gazel ve siyah derili, iri boynuzlu yaban öküzleri sürüleri dolaşıyordu. Eragon bölgenin verimliliğinin devasa bulut kümelerinin oluşup normalde Hadarac Çölü kadar kuru olacak araziye yağmur boşaltmasını sağlayan Beor Dağları'ndan kaynaklandığını biliyordu.</p>

  <p>İkisi uzun fersahlar boyunca koşmuş olmalarına rağmen Eragon ilerlemelerinden memnun değildi. Jiet Nehri ve Tüdosten Gölü arasında görünmemek için gizlenip başka yollardan dolaşırken çok zaman kaybetmişlerdi. Artık Tüdosten Gölü geride kaldığı için hızlarının artmasını bekliyordu. Nasuada bu gecikmeyi öngöremedi, değil mi? Oh hayır. Benim oradan Farthen Dûr'a kadar dümdüz koşacağımı sanıyordu. Hah! Önündeki bir dalı tekmeleyip kendi kendine homurdanarak dal toplamaya devam etti.</p>

  <p><br /></p>

  <p>Garzhvog bir saat sonra geri döndüğünde Eragon bir metre uzunluğunda ve yarım metre genişliğinde bir ateş yakmıştı. Alevlere bakarken dinlenmek için rüyalara dalma isteğiyle mücadele ediyordu. Yukarı bakarken boynu çatırdadı.</p>

  <p>Garzhvog kolunun altında bir geyikle ona doğru geldi. Geyiği bir paçavradan daha ağır değilmiş gibi kaldırıp başını ateşten beş metre yukarıdaki bir dala sıkıştırdı, hayvanın içini temizlemeye başladı.</p>

  <p>Eragon taş gibi ağırlaşmış bacaklarını oynatıp ayağa kalktı ve Garzhvog'a doğru sendeledi. "Nasıl öldürdün?"</p>

  <p>"Sapanımla."</p>

  <p>"Şişte mi pişirmeyi düşünüyorsun? Yoksa Urgallar etlerini çiğ mi yer?"</p>

  <p>Garzhvog dönüp sol boynuzunun kıvrımının arasından Eragon'a baktı. Çukura kaçmış sarı gözlerinde gizemli bir duygu belirdi. "Biz canavar değiliz Ateş Kılıcı."</p>

  <p>"Olduğunuzu söylemedim."</p>

  <p>Urgal homurtuyla işine geri döndü.</p>

  <p>"Şişte pişirmek çok uzun sürecek," dedi Eragon.</p>

  <p>"Güveç yapabiliriz, diye düşündüm, kalanını da taşta ızgara yapabiliriz."</p>

  <p>"Güveç mi? Nasıl? Tenceremiz yok ki."</p>

  <p>Garzhvog uzanıp, elini yerdeki toprakta temizledi, sonra belindeki keseden katlanmış kare biçiminde bir şey çıkarıp Eragon'a fırlattı.</p>

  <p>Eragon yakalamaya çalıştı, ama çok yorgun olduğu için ıskaladı. Son derece büyük bir parça kuzu derisine benzeyen şeyi yerden aldığında kare biçimindeki şey açıldı. Eragon bunun bir metre boyunda, doksan santim derinliğinde çantaya benzer bir şey olduğunu gördü. Kenarından kalın bir deri parçası geçiyordu, üzerine metal halkalar dikilmişti. Yumuşaklığına ve hiç dikişinin olmamasına şaşırarak ters çevirdi.</p>

  <p>"Ne bu?"</p>

  <p>"Boynuzlarım ilk çıktığında öldürdüğüm ayının işkembesi. Bir yere as ya da bir deliğe koy. İçini suyla doldurup sıcak taşlar at. Taş suyu ısıtıyor, güvecin tadı güzel oluyor."</p>

  <p>"Taşlar işkembeyi delmiyor mu?"</p>

  <p>"Henüz delmedi."</p>

  <p>"Büyülü mü?"</p>

  <p>"Değil. Güçlü işkembe." Geyiğin kalçasını iki eliyle tutup, tek bir hareketle kalça kemiğini ikiye ayırdı. Göğüs kemiğini bıçağıyla ayırdı. "Büyük bir ayı olmalı," dedi Eragon.</p>

  <p>Garzhvog boğazından bir rak-rak sesi çıkardı. "Benden daha iriydi Shade Katili."</p>

  <p>"Onu da sapanınla mı öldürdün?"</p>

  <p>"Ellerimle boğdum. Rüştünü ve cesaretini kanıtlayana kadar silaha izin yoktur." Garzhvog bir an durdu, bıçağı geyiğe gömüldü. "Çoğu kişi ayı öldürmemeye çalışır. Çoğunlukla kurt ve dağ keçisi öldürürler. Bu yüzden ben savaş şefi oldum, onlar değil."</p>

  <p>Eragon eti hazırlayan Garzhvog'un yanından uzaklaşıp ateşi kontrol etmeye gitti. Yanında bir çukur açıp ayının işkembesini koydu, işkembeyi yerinde tutması için metal halkaları kazıklara geçirdi. Etraftan elma büyüklüğünde on iki tane taş toplayıp ateşin ortasına attı. Sonra topak halindeki ham deriden ve iki dal parçasından bir maşa yaptı.</p>

  <p>Taşlar kırmızıya dönünce bağırdı. "Hazırlar!"</p>

  <p>"İçine koy."</p>

  <p>Maşayı kullanarak en yakındaki taşı ateşten aldı, işkembenin içine koydu. Taş dokunur dokunmaz suyun yüzeyi patladı. İşkembeye iki taş daha attı, suyu kaynar hale getirdi.</p>

  <p>Garzhvog gelip işkembeye iki avuç et doldurdu, kemerindeki keseden çıkardığı tuzu ve avlanırken bulduğu kekik, biberiye ve diğer yabani otları koydu. Sonra ateşin kenarına düz bir killi taş koydu. Taş ısınınca üzerinde etleri kızarttı.</p>

  <p>Yemek pişerken Eragon ve Garzhvog, Eragon'un çantasını bıraktığı kütükten kaşık oydular.</p>

  <p>Eragon'a karnı çok acıktığında etlerin pişmesi saatler sürmüş gibi geldi, ama aslında birkaç dakikadan fazla sürmedi. Etlere aç kurtlar gibi saldırdılar. Eragon sandığından iki kat fazla yedi. Onun yemediklerini de altı kişilik yemek yiyen Kull bitirdi.</p>

  <p>Eragon yemeğin ardından kayın ağaçlarının kıyısında birbirlerini takip ederek dönen ateşböceklerini seyretmeye başladı. Bir yerlerde bir baykuş öttü. İlk yıldızlar mor gökyüzünde titreşmeye başladı.</p>

  <p>Eragon görmeyen gözlerle gökyüzüne bakıp, Saphira'yı, sonra Arya'yı ve sonra Arya'yla Saphira'yı düşündü. Şakaklarında bir zonklama başlarken gözlerini kapadı. Bir çatırtı duyunca gözlerini bir kez daha açtı ve boş işkembenin karşı tarafında oturan Garzhvog'un kırık bir bacak kemiğiyle dişlerini temizlediğini gördü. Eragon bakışlarını Urgalın çıplak ayaklarına çevirdi –yemekten önce Urgal sandaletlerini çıkarmıştı– ve şaşırarak Urgalın her ayağında yedi parmak görüp şaşırdı.</p>

  <p>"Cücelerin ayaklarında da sizinki kadar parmak var," dedi.</p>

  <p>Garzhvog kömürlerin arasına bir parça et tükürdü. "Bunu bilmiyordum. Bir Cüce'nin ayağına bakma ihtiyacı duymadım hiç."</p>

  <p>"İnsanların ve Elflerin on parmağı varken Urgalların ve Cücelerin on dört parmağı olması sana ilginç gelmedi mi?"</p>

  <p>Garzhvog'un kalın dudakları bir hırıltıyla aralandı. "O boynuzsuz dağ fareleriyle kan bağımız yok, Ateş Kılıcı. Onların on dört parmakları var, bizim de öyle. Dünyayı yaratırken tanrılar böyle istemiş. Bunun başka bir açıklaması yok."</p>

  <p>Eragon bir cevap homurdanıp ateşböceklerini seyretmeye geri döndü. Sonra, "Irkının sevdiği bir hikâye anlat Nar Garzhvog," dedi.</p>

  <p>Kull bir an düşünüp kemiği ağzından çıkardı. "Uzun zaman önce adı Maghara olan genç bir Urgralgra varmış. Cilalı taş gibi parlayan boynuzları, belinden aşağı uzanan saçları varmış. Kahkaha attığı zaman ağaçlardaki kuşlar büyülenirmiş. Ama güzel değilmiş. Çirkinmiş. Aynı zamanda köyünde yaşayan çok güçlü bir erkek Urgal varmış. Güreşte dört boynuzlu erkeği öldürmüş ve yanında yirmi üç tanesini de yenmiş. Ama başarıları ona büyük bir ün kazandırmasına rağmen kendine bir eş seçemiyormuş. Maghara onun eşi olmak istiyormuş, ama çirkin olduğu için erkek, ona bakmıyormuş, Maghara'nın güzel boynuzlarını, uzun saçlarını görmüyor, güzel kahkahasını duymuyormuş. Erkek kendisine bakmadığı için kalbi kırılan Maghara, Spine'daki en yüksek dağa tırmanmış ve kendisine yardım etmesi için Rahna'ya seslenmiş. Rahna hepimizin anasıdır. Dokumayı ve çiftçiliği icat eden, büyük bir ejderhadan kaçarken Beor Dağları'nı da o oluşturmuştur. Yaldızlı Boynuzlu Rahna, Maghara'ya cevap vermiş ve kendisini neden çağırdığını sormuş. Rahna, 'Beni güzelleştir. Yüce Ana, böylece istediğim erkeği elde edebileyim,' demiş. Rahna cevap vermiş, 'Güzel olmak zorunda değilsin, Maghara. Parlak boynuzların, uzun saçların ve hoş bir gülüşün var. Bu özelliklerinle yalnızca yüzüne bakacak kadar aptal olmayan bir erkeği etkileyebilirsin.' Maghara yere kapanıp, 'Bu erkeği elde etmezsem mutlu olamayacağım Yüce Ana. Lütfen beni güzelleştir,' demiş. Rahna gülümseyip, 'Bunu yaparsam karşılığını bana nasıl ödeyeceksin çocuğum, diye sormuş. Maghara da, 'Sana istediğin her şeyi veririm,' demiş.</p>

  <p>"Rahna bu teklife çok memnun olmuş ve Maghara'yı güzel bir kıza dönüştürmüş. Maghara köyüne dönünce herkes güzelliğine hayran olmuş. Maghara yeni yüzüyle istediği erkeğin eşi olmuş ve bir sürü çocuk yapmışlar ve yedi yıl mutluluk içinde yaşamışlar. Sonra Rahna, Maghara'ya gelip, 'İstediğin erkekle yedi yıl yaşadın. Bu yılların keyfini çıkardın mı?' diye sormuş. Maghara, 'Evet,' demiş. 'O zaman bana olan borcunu almaya geldim,' demiş Rahna. Taş eve bir göz gezdirmiş ve Maghara'nın en büyük oğlunu görmüş. 'Onu istiyorum,' demiş. Maghara Yaldızlı Boynuzlu'ya onu almaması için yalvarmış, ama Rahna, onu dinlememiş. Sonunda Maghara erkeğinin sopasını alıp Rahna'ya vurmak istemiş, ama sopa elinde parçalanmış. Rahna ceza olarak Maghara'nın güzelliğini almış ve Maghara'nın oğluyla birlikte dört rüzgârın oturduğu evine gitmiş. Oğlana Hegraz adını vermiş ve onu bu topraklara gelen en güçlü savaşçı olarak büyütmüş. Maghara'dan alınması gereken ders, kişinin kaderiyle savaşmamasıdır, çünkü en değer verdiğiniz şeyi kaybedebilirsiniz."</p>

  <p>Eragon hilal biçimindeki ayın ufkun doğusunda kaybolmasını izledi. "Bana köyünle ilgili bir şey anlat."</p>

  <p>"Neyi?"</p>

  <p>"Ne olursa. Senin, Khagra'nın ve Otvek'in zihnindeyken bir sürü hatıra gördüm, ama yalnızca birkaç tanesini hatırlıyorum, onları da tam olarak değil. Gördüklerimden bir anlam çıkarmaya çalışıyorum."</p>

  <p>"Sana söyleyebileceğim bir sürü şey var," diye gürledi Garzhvog. Gözleri dalgındı. Eğreti kürdanını dişlerinin arasında gezdirdi. "Kütükler alıp üzerlerine dağ hayvanlarının yüzlerini yontarız. Vahşi ruhları korkutmak için bunları evlerimizin yanındaki direklere asarız. Bazen direkler neredeyse canlı gibi görünür. Köylerimizden birine girdiğinde, seni seyreden oyma hayvanların gözlerini hissedebilirsin..." Kemik Urgalın elinde bir an durdu, sonra ileri geri hareket etmeye devam etti. "Her kulübenin yanına namnayı asarız. Namna elim kadar uzun, parlak renkli bir bezdir. Üzerindeki desenler o evde yaşayan ailenin tarihini anlatır. Yalnızca en yaşlılar ve en becerikli dokumacılar namnaya eklemede bulunabilir veya çok bozulmuşsa yeniden örebilir..." Kemik Garzhvogun yumruğunun içinde kayboldu. "Kış aylarında eşleri olanlar şömine kilimleri üzerinde çalışırlar. Böyle bir kilimi bitirmek en az beş yıl sürer, bu bitene kadar eş seçiminin iyi olup olmadığına karar verirsin."</p>

  <p>"Köylerini hiç görmedim," dedi Eragon. "Çok iyi gizlenmiş olmalı."</p>

  <p>"İyi gizlenmiştir ve iyi savunulur. Evimizi gören çok az kişi hayattadır."</p>

  <p>Eragon, Kull'a dikkatle bakıp sesini biraz sertleştirdi. "Bu dili nasıl öğrendin Garzhvog? Aranızda yaşayan insan var mıydı? Elinize düşen bir insanı köle yaptınız mı?"</p>

  <p>Garzhvog bakışlarını kaçırmadan Eragon'un bakışlarına karşılık verdi.</p>

  <p>"Kölemiz yok Ateş Kılıcı. Bu bilgiyi savaştığım adamların zihninde okudum ve kabilemin geri kalanıyla da paylaştım."</p>

  <p>"Bir sürü insan öldürdünüz, değil mi?"</p>

  <p>"Siz de bir sürü Urgralgra öldürdünüz Ateş Kılıcı. Bu yüzden müttefik olmalıyız. Yoksa ırkım yok olacak."</p>

  <p>Eragon kollarını göğsünde kavuşturdu. "Brom ve ben, Ra'zac'ın izini sürerken Ninor Nehri'nin yakınındaki Yazuac köyünden geçtik. Bütün insanların öldürülmüş cesetleri köyün ortasına yığılmıştı. Yığının üstündeki mızrakta da bir bebek asılıydı. Gördüğüm en korkunç şeydi bu. Ve onları öldürenler Urgallardı."</p>

  <p>"Boynuzlarım çıkmadan önce babam, beni Spine'ın batı eteklerindeki köylerden birine götürdü. Halkımıza işkence edilip yakıldığını ve katledildiğini gördük. Narda halkı varlığımızı öğrenmiş ve köyümüze bir sürü asker göndermişti. Kabilelerimizden hiçbiri kaçamadı... Savaşı diğer ırklardan daha fazla sevdiğimiz doğru Ateş Kılıcı ve bu bizim çöküşümüz oldu. Kadınlarımız bir savaşta kanıtlamaz ve en az üç düşman öldürmezse erkeği eş olarak kabul etmez. Ve savaşta başka hiçbir şeyde olmayan bir sevinç vardır. Ama silahların başarısını sevsek de, bu bizim hatalarımızın farkında olmadığımız anlamına gelmez. Eğer ırkımız değişmezse, Galbatorix, Varden'i yenince hepimizi öldürecek. Eğer o yılan dilli haini devirmeyi başarırsanız Nasuada ve sen, bizi öldüreceksiniz. Doğru mu, Ateş Kılıcı?"</p>

  <p>Eragon çenesini sertçe kaldırdı. "Hayır."</p>

  <p>"O zaman geçmişteki yanlışları konuşmak doğru değil. Irklarımızın yaptığı hataları görmezden gelmezsek insanlar ve Urgralgra arasında hiç barış olmaz."</p>

  <p>"Ama eğer Galbatorix'i yenersek ve Nasuada size istediğiniz toprakları verirse ve yirmi yıl sonra çocuklarınız büyüyüp eş kazanmak için bizi öldürmeye başlarsanız ne olacak? Eğer insanlık tarihini biliyorsan Garzhvog, Urgallarla barış anlaşması yapıldığında hep böyle olduğunu görürsün."</p>

  <p>Garzhvog içini çekti. "O zaman denizin karşısında bizden daha akıllı Urgralgra olduğunu umut edeceğiz, çünkü bu topraklarda bizden kalan olmayacak."</p>

  <p>O gece ikisi de daha fazla konuşmadı. Garzhvog yan tarafına dönüp, devasa başını yere koyarken, Eragon pelerinine sarınıp sırtını kütüğe dayadı ve yavaşça döner yıldızlara bakarak uykuya dalıp çeşitli rüyalar görmeye başladı.</p>

  <p><br /></p>

  <p>Ertesi gün akşam olmadan Beor Dağları gözüktü. Dağlar başta ufuktaki hayaleti andıran, mor ve beyaz renkli sivri çıkıntılardan başka bir şey delildi, ama akşam yaklaşırken uzaktaki sıradağlar somutlaşmaya başladı.Eragon artık dağların eteklerindeki karanlık ağaç grubunu, daha yukarıda parlayan daha geniş kar ve buz şeridini, daha da yukarıda çok yüksekte olduğu için hiçbir bitkinin yetişmediği gri, çıplak taştan ibaret olan zirveler görebildi. Beor Dağları'nı ilk gördüğünde sırf büyüklüğü bile Eragon'u çok etkilemişti. İçgüdüleri böyle büyük bir şeyin olamayacağını iddia ediyor, ama gözlerinin kendisini aldatmadığını biliyordu. Dağlar ortalama on altı metre yüksekliğindeydi ve bazıları daha da büyüktü.</p>

  <p>Eragon ve Garzhvog o gece karanlıkta durmadan ertesi gün boyunca koşmaya devam ettiler. Sabah olunca gökyüzü parladı, ama Beor Dağları yüzünden güneş iki zirve arasından fırlayıp dağlar kadar geniş olan ışınlarını araziye yayana kadar neredeyse öğlen olmuştu. Eragon derenin başında durup bu görüntüyü sessiz bir hayretle birkaç dakika seyretti.</p>

  <p>Büyük sıradağların eteklerinden geçerken bu yolculuk, Murtagh, Saphira ve Arya'yla birlikte Gil'ead'dan kaçıp Farthen Dûr'a gittikleri yolculuğu hatırlayarak rahatsız oldu. Hatta Hadarac Çölü'nü geçtikten sonra kamp yaptıkları yeri bile hatırladığını düşündü.</p>

  <p><br /></p>

  <p>Uzun günler ve geceler hem dayanılmaz bir yavaşlıkla hem de şaşırtıcı bir hızla geçti, çünkü her saat bir öncekinin aynıydı. Bu da Eragon'un yalnızca bu görevlerinin hiç bitmeyeceğini değil, büyük bir bölümünün hiç gerçekleşmediğini düşünmesine neden oluyordu.</p>

  <p>Sıradağları kuzeyden güneye doğru fersahlarca uzunluktaki büyük yarığa geldiklerinde sağa dönüp soğuk ve kayıtsız zirvelerin arasından geçtiler. Farthen Dûr'a giden dar vadiden kaynaklanan Beartooth Nehri'ne vardıklarında buz gibi ırmaktan geçip güneye doğru devam ettiler.</p>

  <p>O gece, doğudaki dağların içlerine doğru yürümeye başlamadan önce küçük bir gölün yanında kamp kurup dinlendiler. Garzhvog sapanıyla bir erkek geyik vurdu. Birlikte yediler.</p>

  <p>Eragon karnını doyurduktan sonra çizmesindeki bir deliği onarırken nabzını hızlandıran ürkütücü bir uluma duydu. Karanlık araziye bakınca gölün çakıl taşı kaplı kıyısında uzun adımlarla koşan devasa bir yaratık gördü.</p>

  <p>"Garzhvog," dedi alçak sesle. Çantasına uzanıp falsiyonunu aldı.</p>

  <p>Kull, yerden yumruk büyüklüğünde bir taş alıp sapanın meşin zeminine koydu, sonra kaldırıp geceye doğru kükreyince yer gök inledi.</p>

  <p>Yaratık önce durdu, sonra daha büyük bir hızla ilerleyip orayı burayı kokladı. Ateşböceklerinin oluşturduğu halkaya girince Eragon nefesi kesildi. Karşılarında bir at kadar iri, gri-siyah sırtlı, süvari kılıcı gibi dişleri ve her hareketlerini takip eden sarı gözleri olan bir kurt duruyordu. Kurdun ayakları kalkan iriliğindeydi.</p>

  <p>Bir Shrrg, diye düşündü Eragon.</p>

  <p>Dev kurt iri gövdesine rağmen kamp yerinin etrafında sessizce dolaşırken Eragon, Elfleri ve vahşi hayvanlarla nasıl baş ettiklerini düşündü. Antik dilde, "Kurt kardeş, sana zarar vermek istemiyoruz. Bugün sürülerimiz dinleniyor ve avlanmıyor. Yiyeceklerimizi ve inimizin sıcaklığını sabaha kadar paylaşabilirsin," deyince, Shrrg durdu. Kulaklarını ileriye doğru uzatıp Eragon'un antik dilde söylediklerini dinledi.</p>

  <p>"Ateş Kılıcı, ne yapıyorsun?" diye kükredi Garzhvog.</p>

  <p>"O saldırmazsa sakın saldırma."</p>

  <p>İri omuzlu yaratık ıslak burnunun ucu titreyerek yavaşça kampa girdi. Kurt tüylü başını ateşe çevirdi. Kıvrımlı alevlerle ilgilenirmiş gibiydi. Sonra Garzhvog'un geyiği kestiği yerdeki et parçalarının ve iç organlarının yanına gitti. Çömelip bir et parçasını kaptı, sonra kalkıp arkasına bile bakmadan gecenin derinliklerine karıştı.</p>

  <p>Eragon rahatlayıp falsiyonunu kınına soktu. Ama Garzhvog olduğu yerde kaldı. Dudakları hırıltıyla geriye doğru kıvrılmış, çevresindeki karanlıkta sıra dışı sesleri duymaya çalışıyordu.</p>

  <p><br /></p>

  <p>Şafağın ilk ışıklarıyla Eragon ve Garzhvog kamp yerinden ayrıldılar, doğu yönüne doğru koşup onları Thardûr Dağı'na götürecek olan vadiye girdiler.</p>

  <p>Sıradağların içerisini koruyan yoğun ormanın dallarının altından geçerlerken hava belirgin şekilde serinledi ve yumuşak çam iğnesi yatakları ayak seslerini bastırdı. Üzerlerinde yükselen uzun, karanlık, heybetli ağaçlar, kaim gövdelerin ve nemli topraktan yükselen çarpık köklerin arasında yollarını bulmaya çalışırken onları seyrediyor gibiydiler. İri, siyah sincaplar dalların arasında dolanıp gürültüyle bağrışıyorlardı. Devrilmiş ağaçların üstünü kalın bir yosun katmanı kaplamıştı. Eğreltiotları, böğürtlen çalıları ve diğer yeşil yapraklı bitkilerin yanı sıra her türlü büyüklük ve renkteki mantarlardan bol miktarda vardı.</p>

  <p>Eragon ve Garzhvog uzun vadinin tamamen içine girince dünyaları daraldı. Devasa dağlar iç daraltıcı büyüklükleriyle iki yandan bastırırken gökyüzü uzak, ulaşılmaz bir mavi denizi gibi görünüyordu. Sanki bu Eragon'un o güne kadar gördüğü en yüksek gökyüzüydü. İnce bulutlar dağların omuzlarına sürtünüyor gibiydi.</p>

  <p>Öğlen saatlerinden sonra ağaçların arasında bir dizi kükreme yankılanınca Eragon ve Garzhvog yavaşladı. Eragon kılıcını kınından çekti,Garzhvog yerden düz bir taş alıp sapanına yerleştirdi.</p>

  <p>"Mağara ayısı," dedi Garzhvog. Metalin metale sürterken çıkardığına benzer öfkeli, tiz bir çığlık ifadesini vurguladı. "Ve Nagra. Dikkatli olmalıyız, Ateş Kılıcı."</p>

  <p>Yavaş yavaş ilerleyip dağın birkaç yüz metre yukarısındaki hayvanları gördüler. Kalın, güçlü dişleri olan kırmızımsı yabandomuzu sürüsü, ölümcül bir hızla ilerleyen gümüşi-kahverengi kürk, kanca şeklinde pençeler ve sertçe kapanan dişlerden oluşan büyük bir ayı karşısında şaşkın çığlıklarla dolanıp duruyorlardı. Başta mesafe Eragon'u kandırdı, ama sonra hayvanları yanlarındaki ağaçlarla kıyaslayınca Shrrg'ın bu yabandomuzlarının yanında Cüce gibi kalacağını, ayınınsa Palancar Vadisi'ndeki evi kadar büyük olduğunu fark etti. Yabandomuzları mağara ayısının böğrünü kan içinde bırakmıştı, ama bu yalnızca yaratığı daha çok sinirlendirmişe benziyordu. Ayı arka ayaklarının üstüne kalkıp kükredi, iri pençesini domuzlardan birine doğru savurdu, derisini yırtıp, hayvanı bir kenara savurdu. Domuz üç kez kalkmaya çalıştı, ayı ona üç kez saldırdı. Sonunda domuz vazgeçip hareketsiz kaldı. Ayı, domuzu yemek için eğilirken diğer domuzlar cıyaklayarak ağaçların altında kaybolup dağın yukarılarına tırmanarak ayıdan kaçtılar.</p>

  <p>Ayının gücü karşısında hayretler içinde kalan Eragon, Garzhvog'u takip edip yavaşça ayının görüş açısına girdiler. Yaratık kanlı burnunu avının karnından çıkarıp küçük, boncuk gibi gözlerle onlara baktı, sonra kendisi için bir tehdit olmadıklarına karar verip önündeki leşi yemeye devam etti.</p>

  <p>"Bence Saphira bile böyle bir canavarla baş edemezdi," diye mırıldandı Eragon.</p>

  <p>Garzhvog hafifçe homurdandı. "Saphira ateş çıkarabiliyor. Ayılar çıkaramaz."</p>

  <p>Ağaçlar onu gözden gizleyene dek ikisi de bakışlarını ayıdan çekmedi. Ayı görünmez olduktan sonra bile silahlarını hazır tutup başka hangi tehlikelerle karşılaşacaklarını bilmeden yürümeye devam ettiler.</p>

  <p>Öğleden sonra yeni bir ses duydular: kahkaha. Eragon ve Garzhvog durdu. Sonra Garzhvog parmağını kaldırıp şaşırtıcı bir çeviklikle kahkahaya doğru gidip bir çalı duvarından geçti. Eragon ayaklarını dikkatle yere basıp Kull'la birlikte gitti. Varlığını belli etmesinden korkarak soluklarını tuttu.</p>

  <p>Eragon yaprak yığınlarının arasından bakınca vadinin dibinde aşınmış bir patika gördü. Patikanın yanında üç Cüce çocuk oyun oynuyorlardı. Birbirlerine dal parçaları atıp çığlıklar atıyorlardı. Ortalarda hiç yetişkin yoktu. Eragon uygun bir mesafeye çekilip nefesini bıraktı. Gökyüzünü inceleyince vadinin bir kilometre kadar yukarısında birkaç beyaz duman bulutu gördü.</p>

  <p>Garzhvog, onunla eşit seviyeye gelmek için yanına çömelince bir dal çatırdadı. "Ateş Kılıcı, burada ayrılıyoruz," dedi.</p>

  <p>"Bregan Hold'a benimle gelmeyecek misin?"</p>

  <p>"Hayır. Benim görevim senin güvenliğini sağlamak. Eğer ben de gelirsem Cüceler sana güvenmez. Thardûr Dağı çok yakında ve ben burasıyla orası arasında kimsenin sana zarar vermeye cesaret edeceğini sanmıyorum."</p>

  <p>Eragon ensesini ovuştururken bakışları Garzhvog'la doğudaki duman arasında gidip geldi. "Doğruca Varden'e geri mi döneceksin?"</p>

  <p>Garzhvog hafifçe gülerek, "Evet, ama buraya geldiğimiz kadar hızlı değil," dedi.</p>

  <p>Eragon ne diyeceğini bilemeyerek çizmenin burnuyla bir kütüğü itti, açılan yarıktaki kıvrım kıvrım beyaz kurtlar ortaya çıktı. "Bir Shrrg'ın ya da ayının seni yemesine izin verme, tamam mı? Sonra o yaratığı bulup öldürmek zorunda kalırım ve bunun için zamanım yok."</p>

  <p>Garzhvog iki yumruğunu kemikli alnına koydu. "Düşmanların senden korksun, Ateş Kılıcı." Garzhvog dönüp uzun adımlarla Eragon'dan uzaklaştı. İri gövdesi kısa bir süre sonra ormanın içinde gözden kayboldu.</p>

  <p>Eragon ciğerlerini temiz dağ havasıyla doldurup çalı duvarının arasından geçti. Çalıların en sık olduğu yerden geçerken minik Cüce çocuklar donup kaldılar. Yuvarlak yanaklı yüzlerinde endişeli bir ifade belirdi. Eragon elini onlara doğru uzatıp, "Ben Hiç Kimsenin Oğlu Eragon Shade Katili. Bregan Hold'da Thrifk'in oğlu Orik'i arıyorum. Beni ona götürürmüsünüz?" Çocuklar cevap vermeyince dilini anlamadıklarını fark etti "Ben Ejderha Süvarisi'yim," dedi yavaşça ve sözcükleri vurgulayarak, " "Eka eddyr ai Shur'tugal... Shur'tugal... Argetlam."</p>

  <p>Bunun üzerine çocukların gözleri irileşti, ağızları hayretler içinde açıldı. "Argetlam!" dediler heyecanla. "Argetlam!" Ona koşup kısa kollarını bacaklarına sardılar, giysilerini çekiştirip sevinç çığlıkları attılar. Eragon yüzünde aptalca bir gülümsemeyle onlara baktı. Çocukların ellerini tutup onu patikada çekiştirmelerine izin verdi. Onları anlamasa da çocuklar Cüce dilinde sürekli konuşup ona anlamadığı bir şeyler söylüyorlardı, ama Eragon anlamasa da konuşmalarını dinlemekten hoşlanmışlardı.</p>

  <p>Çocuklardan biri –Eragon onun kız olduğunu düşünüyordu– kollarını ona doğru uzatınca Eragon, onu kaldırıp omuzlarına oturttu, kız saçlarını yakalayınca yüzünü hafifçe buruşturdu. Eragon bu şekilde Thardûr Dağı'na, oradan Bregan Hold'a ve manevi kardeşi Orik'i bulmaya gitti.</p>
</body>
</html>
