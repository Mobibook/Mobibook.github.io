<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kıyamet Gününün Gölgesi</h1>

  <p>Blödhgarm ve arkadaşları olan Elfler, avluda Eragon ve Saphira'ya katılmışlardı; ama Eragon onlara aldırmadan Arya'yı arıyordu. Atının üstündeki Jörmundur'un yanında koşan Arya'yı görünce el sallayıp dikkatini çekmek için kalkanını kaldırdı.</p>

  <p>Arya, onu fark edip zarif adımlarla yanına geldi. Ayrıldıktan sonra Arya kendine bir kalkan, miğfer ve zincirli zırh yelek edinmişti. Zırhının metali, şehri kaplayan gri ışıkta parlıyordu. Yanında dururken Eragon, "Saphira ve ben kaleye yukarıdan girip Leydi Lorana'yı esir alacağız. Bizimle gelmek istiyor musun?" diye sordu.</p>

  <p>Arya kısa bir baş sallamayla cevap verdi.</p>

  <p>Eragon bir sıçramayla Saphira'nın ön ayağına, oradan da eyerine çıktı. Onu takip eden Arya bir süre sonra arkasındaydı. Zincir zırhı sırtına dayanıyordu.</p>

  <p>Saphira kadife kanatlarını açıp havalandı. Blödhgarm ve diğer Elfler düş kırıklığı içinde peşlerinden bakıyordu.</p>

  <p>"Korumalarını bu kadar hafife almamalısın," diye mırıldandı Arya, Eragon'un sol kulağına. Saphira avlunun üstünde dönerken Arya kılıç kullandığı kolunu Eragon'un beline dolayıp ona sıkıca tutundu.</p>

  <p>Eragon cevap veremeden Glaedr'in engin zihninin dokunuşunu hissetti. Bir an için aşağıdaki şehir kayboldu ve yalnızca Glaedr'in görüp hissettiği şeyi görüp hissetti.</p>

  <p>İki bacaklı yuvarlak kulaklıların dağınık orman mağaralarının üstünde yükselirken eşek arısı gibi yakıcı oklar karnından sekiyordu. Kanatlarının altındaki hava sakin ve doygun, uçmak için mükemmeldi. Oromis pozisyonunu değiştirirken eyeri pullarına sürtünüyordu.</p>

  <p>Glaedr dişini çıkarıp havayı tattı. Yanık odunda pişmiş et akan kan kokusu alıyordu. Daha önce buralara defalarca gelmişti. Gençliğinde Gil'ead'dan farklı bir isimle biliniyordu ve o zamanlar orada bir tek ciddi kahkahalı sivri dilli Elfler ve Elflerin dostları yaşıyordu. Önceki ziyaretleri her zaman iyi geçmişti, ama çarpık zihinli Tövbekâr tarafindân öldürülen yuva eşlerini hatırlamak ona acı veriyordu.</p>

  <p>Tek gözlü tembel güneş ufukta asılıydı. Kuzeyde büyük su Isenstar cilalı gümüş tabakası gibi dalgalanıyordu. Aşağıda Islanzadi komutasındaki sivri kulaklılar sürüsü dağılmış karınca yuvası şehrin etrafına dizilmişti. Zırhları ezilmiş buz gibi parlıyordu. Bütün bölgeyi sabah sisi kadar yoğun olan mavi bir duman örtüsü kaplamıştı.</p>

  <p>Ve güneyden küçük öfkeli yırtık pençeli Thorn, Gil'ead'a doğru geliyor, herkesin duyacağı şekilde kükreyip meydan okuyordu. Morzan'ın oğlu Mutrtagh sırtında oturuyor, sağ elindeki Zar'roc parlıyordu.</p>

  <p>İki sefil yavruya bakan Glaedr'in içi üzüntüyle doldu. Oromis'le birlikte onu öldürmek zorunda kalmamayı diledi. Bir kez daha ejderha, ejderhayla, süvari süvariyle dövüşmek zorunda ve bunun tek nedeni yumurta kıran Galbatorix. Glaedr kasvetli bir ruh hali içinde hızla kanat çırpıp yaklaşan düşmanlarını parçalamaya hazırlanmak için pençelerini açtı.</p>

  <p>Saphira bir yana dönüp yirmi metre aşağıya indikten sonra dengesini sağlarken Eragan'un başı onun ensesine çarptı. Bunu sen de gördün mü, diye sordu Saphira.</p>

  <p>Gördüm. Endişeli Eragon, Glaedr'in Kalplerin Kalbi'nin bulunduğu eyer torbalarına baktı. Saphira'yla birlikte Glaedr ve Oromis'e yardım etmeleri gerekip gerekmediğini düşündü, ama sonra Elflerin arasında sayısız büyücü olacağı konusunda kendini ikna etti. Öğretmenleri yardım istemeyecekti.</p>

  <p>"Ne var?" diye sordu Arya.</p>

  <p>Oromis ve Glaedr, Murtagh ve Thorn'la savaşmak üzere. Eragon, Arya'nın arkasında kaskatı olduğunu hissetti. "Nereden biliyorsun?"</p>

  <p>"Daha sonra açıklarım. Ama umarım yaralanmazlar."</p>

  <p>"Ben de umarım."</p>

  <p>Saphira, kalenin üstünden uçup sessiz kanatlarla aşağıya süzüldü, en yüksek kulenin tepesine indi. Eragon ve Arya kalenin dik çatısına inerken Saphira, seninle aşağıdaki odada buluşuruz. Buradaki pencere benim için çok küçük, dedi. Ardından havalanırken kanat rüzgârı onlara çarptı.</p>

  <p>Eragon ve Arya çatının kenarından aşağıya sallanıp iki metre aşağıdaki taş çıkıntıya atladılar. Eragon aşağı kaysalar kendilerini bekleyen baş döndürücü düşüşü umursamayıp çıkıntıda santim santim ilerledi, haç biçimindeki pencereye geldi. Buradan ok demetleri ve sıra sıra yayların bulunduğu büyük bir odaya girdi. Saphira indiğinde odada biri varsa bile şimdi kaçmıştı.</p>

  <p>Arya da arkasından içeri girdi. Odayı inceleyip uzak köşedeki merdivenleri işaret etti. Deri çizmeleri taş döşemede ses çıkarmadan merdivenlere doğru gitti. Eragon, onu takip ederken aralarında garip bir enerji birleşimi olduğunu ve yakınlardaki beş kişinin düşüncelerini hissetti. Zihinsel bir saldırıdan korkarak kendi içine çekildi, dikkatini bir Elf şiirini tekrarlamaya verdi. Arya'nın omzuna dokunup, "Hissediyor musun?" diye sordu.</p>

  <p>Arya başını salladı. "Blödhgarm'ı da getirmeliydik."</p>

  <p>Birlikte sessiz olmak için her türlü çabayı göstererek merdivenlerden indiler. Kuledeki bir diğer oda sonuncudan çok daha büyüktü; tavan on metre yüksekliğindeydi ve kenarları panel camlarla kaplı bir fener sarkıyordu. İçinde sarı bir ışık yanıyordu. Duvarları yüzlerce yağlıboya tablolar kaplıyordu: süslü cüppeler içindeki sakallı adamların ve keskin, düz dişli çocukların arasında oturan ifadesiz yüzlü kadınların portreleri; boğulan denizcileri tasvir eden rüzgârlı deniz manzaraları; insanların Urgalları katlettiği savaş sahneleri. Kuzey duvarındaki yüksek, ahşap kepenkler taş korkulukları olan balkona açılıyordu. Pencerenin karşısında, uzakta kalan duvarın yanında küçük, yuvarlak masalar vardı. Üzerlerinde parşömen tomarları, kurumuş çiçek buketleriyle dolu aşırı büyüklükte iki pirinç vazo ve yanında üç minderli sandalye vardı. Sandalyelerden birinde lavanta rengi elbise giymiş, kır saçlı, tombul bir kadın oturuyordu. Tablodaki adamların bazılarına çok benziyordu. Başında yeşim ve topazla süslenmiş bir taç vardı.</p>

  <p>Odanın ortasında Eragon'un daha önce şehirde gördüğü üç büyücü duruyordu. İki adam ve bir kadın, birbirine dönmüştü. Cüppelerinin başlıkları geriye atılmış, kolları iki yana açılmıştı. Parmaklarının ucu birbirine değiyordu. Birlikte sallanıyor, antik dilde yabancı bir büyü söylüyorlardı. Dördüncü kişi oluşturdukları üçgenin ortasında oturuyordu: aynı şekilde giyinmiş bir adamdı bu, ama hiçbir şey söylemiyor, yalnızca acı içindeymiş gibi yüzünü buruşturuyordu.</p>

  <p>Eragon, kendini, erkek büyücülerden birinin zihnine aktardı, ama adam yaptığı işe o kadar odaklanmıştı ki Eragon bilincine girmeyi, dolayısıyla onu teslim almayı başaramadı. Adam saldırıyı fark etmemişti bile. Arya da aynı şeyi denemiş olmalıydı ki kaşlarını çatıp fısıldadı. "İyi eğitilmişler."</p>

  <p>"Ne yaptıklarını biliyor musun?"</p>

  <p>Arya başını iki yana salladı.</p>

  <p>Lavanta rengi elbiseli kadın, başını kaldırıp bakınca taş merdivenlerde çömelmiş Eragon ve Arya'yı gördü. Kadın yardım istemeyerek Eragon'u şaşırttı. Hatta parmağını dudaklarına götürüp onları çağırdı. Eragon, Arya'yla şaşkın bir şekilde bakıştı. "Bir tuzak olabilir," diye fısıldadı Eragon.</p>

  <p>"Büyük olasılıkla."</p>

  <p>"Ne yapmalıyız?"</p>

  <p>"Saphira buraya varmak üzere mi?"</p>

  <p>"Neredeyse."</p>

  <p>"O zaman gidip ev sahiplerimizi selamlayalım."</p>

  <p>Uyumlu adımlarla merdivenlerden inip gözlerini büyücülerden ayırmadan odaya girdiler. Kadının karşısına geldiklerinde, "Siz Leydi Lorana mısınız?" diye sordu Arya, yumuşak bir sesle.</p>

  <p>Kadın başını yana eğdi. "Öyleyim, güzel Elf." Bakışlarını Eragon'a çevirdi. "Sen de hakkında çok şey duyduğumuz Ejderha Süvarisi misin? Eragon Shade Katili misin sen?"</p>

  <p>"Evet."</p>

  <p>Kadının seçkin yüzünde rahatlamış bir ifade belirdi. "Ah, gelmeniz İçin umut ediyordum. Onları durdurmalısın Shade Katili." Büyücüleri işaret etti.</p>

  <p>"Neden teslim olmalarını emretmiyorsunuz?" diye fısıldadı Eragon.</p>

  <p>"Yapamam. Yalnızca krala ve ejderhasına hesap veriyorlar. Ben de Galbatorix'e sadakat yemini ettim, başka seçeneğim yoktu. Bu yüzden krala ya da hizmetkârlarına bir şey yapamıyorum. Yoksa sonlarını kendim hazırlardım."</p>

  <p>"Neden?" diye sordu Arya. "Neden bu kadar korkuyorsunuz?"</p>

  <p>Lorana'nın gözlerinin etrafındaki deri gerildi. "Bu şekilde Varden'i gerr püskürtemeyeceklerini biliyorlar. Galbatorix de bize yardım göndermedi. Bu yüzden, nasıl oluyor bilmiyorum ama bir Shade yaratmaya çalışıyorlar. O canavarın Varden'in aleyhine dönüp saflarında üzüntü ve kargaşa yaratacağını umuyorlar."</p>

  <p>Eragon'nun içini büyük bir korku kapladı. Başka bir Durza'yla dövüştüğünü hayal bile edemiyordu. "Ama bir Shade, Varden gibi kendilerinin ya da Feinster'in aleyhine de dönebilir."</p>

  <p>Lorana başını salladı. "Umurlarında değil. Yalnızca ölmeden önce olabildiğince acı ve tahribat yaratmak istiyorlar. Bunlar delirmiş Shade Katili. Lütfen, halkımın iyiliği için onları durdurmalısınız!"</p>

  <p>Leydi Lorana konuşmasını bitirirken Saphira odanın dışındaki baklona indi. Bu arada kuyruğuyla korkuluğu yıktı. Tek bir pençe darbesiyle kepenkleri kırdı, başını ve omuzlarını odaya sokup gürledi.</p>

  <p>Büyücüler, onun varlığından habersiz bir şekilde büyülerine devam ettiler.</p>

  <p>"Oh Tanrım," dedi Leydi Lorana, sandalyesinin kenarlarına tutunarak.</p>

  <p>"Tamam," dedi Eragon. Brisingr'ı alıp büyücülere doğru giderken Saphirada karşı yönden onlara yaklaştı.</p>

  <p>Dünya Eragon'un etrafında dönerken kendini yine Glaedr'in gözleriyle bakarken buldu.</p>

  <p><br /></p>

  <p>Kırmızı. Siyah, Yanıp sönen sarı. Acı... Karnında ve sol kanadında büyük bir acı. Yüz yıldır hissetmediği bir acı. Derken hayat ortağı Oromis'in yaralarını iyileştirmesiyle birlikte hissettiği büyük bir rahatlama.</p>

  <p>Glaedr dengesini yeniden kazanıp Thornu araştırdı. Galbatorix'in müdahaleleri yüzünden küçük kırmızı kuş ejderha Glaedr'in beklediğinden güçlü ve hızlıydı.</p>

  <p>Thorn, Glaedr'in ön bacağını kaybettiği için zayıf olan sol tarafına çarptı. Birbirlerinin etrafında dönüp yere doğru düştüler. Glaedr arka ayaklarıyla debelenip yırttı, tırmaladı, küçük ejderhayı teslim almaya çalıştı.</p>

  <p>Beni yenemezsin minik, diye yemin etti kendi kendine. Ben, sen doğmadan önce de yaşlıydım.</p>

  <p>Beyaz hançer pençeler, Glaedr'in kaburgalarını ve alt kısmını tırmaladı. Kuyruğunu esnetip hırlayan uzun diş Thorn'un bacağına vurdu, kuyruğundaki dikeni bacağına sapladı. Dövüş o kadar uzun sürmüştü ki ikisinin de görünmez büyülü kalkanları kaybolarak onları her türlü yaraya karşı savunmasız bırakmıştı.</p>

  <p>Hızla dönen yer yalnızca birkaç yüz metre ötedeydi. Glaedr nefes alıp başını geriye attı. Boynunu gerip karnını sıktı, içinin derinliklerinden yoğun sıvı ateşi fışkırttı. Sıvı ateş boğazındaki havayla birleşip tutuştu. Ağzını iyice açıp kırmızı ejderhayı ateşle boyadı, kırmızı kozayla kuşattı. Kıvranan alevler Glaedr'in yanaklarının içini gıdıkladı.</p>

  <p>Boğazını kapayıp kıvranan çığlık atan ejderhayla birbirlerinden aynldıklarında ateşin akışı kesildi. Glaedr, sırtındaki Oromis'in, "Güçleri azalıyor, " dediğini duydu. "Duruşlarından anlayabiliyorum. Birkaç dakika sonra Murtagh'ın konsantrasyonu azalacak ve düşüncelerini kontrol altına alabileceğim. Ya da onları kılıç ve dişlerimizle parçalayacağız."</p>

  <p>Glaedr, onaylarcasına gürledi. Oromis'le ikisinin genellikle yaptıkları gibi zihinleriyle iletişim kuramaması yüzünden düş kırıklığı içindeydi. Ilık rüzgârda yükselerek pençelerinden kırmızı kan damlayan Thorn'a döndü. Bir kez daha kükreyip onunla kapışmaya hazırlandı.</p>

  <p>Eragon yönünü kaybetmiş bir şekilde tavana baktı. Kalenin kulesinde sırtüstü yatıyordu. Arya, endişeli bir yüzle yanına çömelmişti. Arya, onu kolundan tutup oturttu, dengesini bulmasına yardım etti. Eragon, Saphira'nın başını iki yana salladığını görüp şaşkınlığını hissetti.</p>

  <p>Üç büyücü hâlâ kollarını uzatmış duruyor, iki yana sallanırken antik dilde büyü yapmaya devam ediyorlardı. Büyünün sözleri sıra dışı bir güçle çınlıyor, havada normalden daha uzun süre asılı kalıyordu. Ayaklarının dibinde oturan adam dizlerini kavramış, başını iki yana sallarken bütün bedeni titriyordu.</p>

  <p>"Ne oldu?" diye sordu Arya, gergin bir tonla. Eragon'u yakınına çekip sesini biraz daha alçalttı. "Glaedr'in ne düşündüğünü bu kadar uzaktan nasıl bilebiliyorsun? Hem de zihni Oromis'e daha yakınken? İznin olmadan düşüncelerine dokunduğum için özür dilerim Eragon, ama sağlığın için endişelendim. Sen ve Saphira'nın Glaedr'Ie aranızda nasıl bir bağ var?"</p>

  <p>"Daha sonra," dedi, omuzlarını dikleştirerek.</p>

  <p>"Oromis, sana Glaedr'Ie temas kurmanı sağlayan bir tılsım filan mı verdi?"</p>

  <p>"Açıklamak çok uzun sürer. Daha sonra, söz veriyorum."</p>

  <p>Arya duraksadı, sonra başını salladı. "Bekleyeceğim."</p>

  <p>Eragon, Saphira ve Arya, büyücülere doğru ilerleyip her birini teker teker vurdular. Brisingr hedefi ıskalayıp geçerken metalik bir çınlama oldu. Aynı şekilde Arya'nın kılıcı ve Saphira'nın pençesi de korumadan sekti. Pençeleri taş zeminde gıcırdadı;</p>

  <p>"Şuna yoğunlaşın!" diye bağırdı Eragon, en uzun boylu, karmakarışık sakallı, soluk renkli büyücüyü işaret ederek. "Acele edin, ruhları çağırmadan onu durduralım." Eragon veya Arya, kendi büyüleriyle büyücülerin korumalarını etkisiz hale getirebilirlerdi, ama başka bir büyücüye karşı büyü yapmak, büyücünün zihni sizin kontrolünüzde değilse her zaman tehlikeli bir iştir. Ne Eragon ne de Arya henüz bilmedikleri bir engel tarafından öldürülmek istemezlerdi.</p>

  <p>Eragon, Saphira ve Arya neredeyse bir dakika boyunca sırayla sakalı büyücüye saldırdılar. Derken sonunda ancak çok küçük bir direnişten sonra Eragon, Brisingrın altında bir şeyin bel verdiğini hissetti ve kılıç yoluna devam edip büyücünün kellesini kopardı. Eragon'un önündeki hava titreşti. Aynı anda kendi.koruma engelleri onu bilinmeyen bir büyüye karşı korurken gücünde ani bir düşüş hissetti. Saldırı birkaç saniye sonra kesilirken başı dönüyor, kendini sersemlemiş gibi hissediyordu. Midesi guruldadı. Yüzünü buruşturup Bilge Beloth Kemeri'nden enerjiyle kendini güçlendirdi.</p>

  <p>Diğer iki büyücünün arkadaşlarının ölümüne gösterdiği tek tepki ruh çağırma hızlarını artırmak oldu. Ağızlarının kenarından sarı köpük sızarken dudaklarından tükürük uçuşuyor, gözlerinin beyazı görünüyordu, ama yine de kaçmaya ya da saldırmaya çalışmıyorlardı.</p>

  <p>Eragon, Saphira ve Arya bir sonraki büyücüye –başparmaklarında yüzükler olan şişman bir adamdı– geçerek ilk büyücüde kullandıkları yöntemi tekrarladılar: engelleri yorana kadar vurmaya devam ediyorlardı. Bu şekilde adamı öldüren Saphira oldu. Pençesini savurarak adamı havaya fırlattı. Merdivenlerin kenarına çarparak kafatasını patlattı. Bu kez büyüye karşılık veren olmadı.</p>

  <p>Eragon dişi büyücüye yönelirken, çok renkli ışık yığınları kırık kepenklerden içeri dolup yerdeki adamın üstünde toplandı. Parlak ruhlar adamın etrafında dönerken öfkeli zehirler saçıyor, nüfuz edilemez bir duvar oluşturuyordu. Adam kendini korumak istercesine kollarını havaya kaldırıp çığlık attı. Hava uğuldayıp titreşen kürelerden yayılan enerjiyle çatırdadı. Eragon'un dilini ekşi, demir gibi bir tat kapladı. Dişi büyücünün saçları dimdik olmuştu. Karşısındaki Saphira tıslarken sırtı dikleşti, bedenindeki bütün kaslar katılaştı.</p>

  <p>Eragon içinde bir korku hissetti. Hayır, diye düşündü midesi bulana rak. Şimdi olmaz. Yaşadığımız bunca şeyden sonra olmaz. Durza'yla Tronjheim'de karşılaştığından beri daha güçlenmişti, ama Shade'in de ne kadar tehlikeli olduğunu daha iyi biliyordu. Bir Shade'i öldürdükten sonra hayatta kalan yalnızca üç savaşçı vardı: Elf Laetri, Süvari Irnstad ve kendisi. Bu başarıyı tekrarlayabileceğinden emin değildi. Blödhgarm, neredesin, diye bağırdı zihniyle. Yardımına ihtiyacımız var!</p>

  <p>Derken etrafındaki her şey karardı ve etrafındakilerin yerine şunları görmeye başladı:</p>

  <p><br /></p>

  <p>Beyazlık. Siyah beyazlık. Dövüşün boğucu sıcağından sonra soğuk yumuşak gökyüzü suyu Glaedr'in uzuvlarında rahatlatıcı bir etki yaratıyordu. Havaya sıçrayıp kuru yapışkan dilinde biriken ince nem tabakasını sevinçle karşıladı.</p>

  <p>Bir kez daha kanat çırptı ve gökyüzü suyu önünde ikiye ayrılıp parlak yakıcı güneşi ve bulanık yeşil kahverengi toprağı ortaya çıkardı. Nerede o, diye merak etti Glaedr. Başını çevirip Thorn'u aradı. Küçük kırmızı yavru ejderha Gli'ead'ın üstüne, bir kuşun uçamayacağı kadar yükseklere kaçmıştı.</p>

  <p>Glaedr, arkamızda, diye bağırdı Oromis.</p>

  <p>Glaedr döndü, ama çok yavaştı. Kırmızı ejderha sağ omzuna çarpıp yuvarlanmasına yol açtı. Glaedr hırlayarak tek ön bacağını ısıran tırmalayan vahşi yavruya dolayıp, Thorn'un debelenen bedenindeki canı çıkarmaya çalıştı. Kırmızı ejderha kükreyip Glaedr'in kucağından yukarı tırmandı, pençelerini göğsüne batırdı. Glaedr başını geriye atıp dişlerini Thorn'un sol arka bacağına batırdı ve onu olduğu yere sabitlemeye çalıştı, ama kırmızı ejderha kapana kısılmış vahşi bir kedi gibi debeleniyor, tekmeliyordu. Glaedr'in ağzını sıcak tuzlu kan doldurdu.</p>

  <p>Aşağıya doğru düşerlerken Glaedr, kılıçla dövüşen Oromis ve Murtagh'ın kalkanlara çarpan kılıçlarının sesini duyuyordu. Thorn dönünce Glaedr, Morzan'ın oğlunu gördü. Onun çok korkmuş göründüğünü düşünüyordu, ama çok da emin değildi. Oromis'le bu kadar uzun süredir bağının olmasına rağmen iki bacaklı boynuzsuz yaratıkların ifadelerini çözmede hâlâ zorluk yaşıyordu.</p>

  <p>Metal sesleri kesilince Murtagh, "Kendinizi daha erken göstermediğiniz için size lanet olsun! Lanet olsun size! Bize yardım edebilirdiniz! Bizi..." Murtagh bir an boğulur gibi oldu.</p>

  <p>Görünmeyen bir güç düşüşlerini aniden durdururken Glaedr'in boğazından bir homurtu yükseldi. Thorn'u neredeyse ellerinden kaçırırken dördü birlikte yukarı, durmadan yukarı çekildi, sonunda aşağıdaki şehir yalnızca bir leke haline geldi, Glaedr bile nefes almakta zorlandı.</p>

  <p>Ne yapıyor bu yavru, diye merak etti Glaedr endişelenerek. Kendini öldürmeye mi çalışıyor?"</p>

  <p>Sonra Murtagh konuşmaya devam etmeye başladığında sesi öncekinden daha gür ve derindi. Üstelik sesi boş bir salondaymış gibi yankılanıyordu. Glaedr antik düşmanlarının sesini duyarken omuzlarındaki pulların dikildiğini hissetti.</p>

  <p>"Demek hayattasınız, Oromis ve Glaedr," dedi Galbatorix. Sözcükleri deneyimli bir konuşmacınınki gibi akıcıydı. Ses tonu aldatıcı derecede dostçaydı. "Uzun süre Elflerin benden ejderha ve süvarisini gizlediklerinden şüphelendim. Şüphelerimin doğrulandığını görmekten memnunum."</p>

  <p>"Def ol, iğrenç yemin bozan!" dedi Oromis. "Bizimle tatmin olamayacaksın!"</p>

  <p>Galbatorix güldü. "Ne sert bir karşılama. Utanmalısın Oromis-elda. Elfler geçen yüzyılda o ünlü nezaketlerini unuttular mı?"</p>

  <p>"Sen kuduz bir köpekten daha fazla nezaket hak etmiyorsun."</p>

  <p>"Cık-cık-cık, Oromis. Senin ve diğer Elflerin karşısında durduğumda söylediğini unuttun mu: 'Öfke zehirdir. Zihnini öfkeden temizlemelisin, yoksa iyi niyetini bozabilir.' Kendi tavsiyeni dinlemelisin."</p>

  <p>"Yılan dilinle kafamı karıştıramazsın Galbatorix. Sen iğrenç bir yaratıksın ve hayatlarımıza mal olsa bile senin yok olmanı sağlayacağız."</p>

  <p>"Neden hayatınıza mal olsun ki Oromis? Neden bana karşı savaşıyorsunuz? Nefretinin bilgeliğini çarpıttığını görmek beni çok üzüyor, çünkü sen bir zamanlar bilgeydin Oromis, belki de içimizdeki en bilge kişiydin. Ruhumu yiyen deliliği ilk tanıyan sendin ve diğer Elfleri bana başka bir ejderha yumurtası vermemeleri konusunda ikna eden de sendin. Çok akıllıydın Oromis. Boş, ama akıllı. Ve bir şekilde seni yaraladıktan sonra bile Kialandi ve Formora'nın elinden kurtulmayı basardın ve biri hariç bütün düşmanların ölene kadar saklandın. Bu da çok akıllıcaydı, Elf."</p>

  <p>Galbatorix'in konuşmasında kısa bir duraksama oldu. "Benimle savaşa devam etmene gerek yok. Gençliğimde korkunç suçlar işlediğimi kabul ediyorum, ama o günler geçmişte kaldı ve döktüğüm kanı düşündüğümde vicdan azabı çekiyorum. Yaptıklarım geçmişte kaldı. Artık en büyük isteğim kendimi lord ve efendi olarak gördüğüm imparatorlukta huzur ve refahı sağlamaktır. İntikam duygumu kaybettiğimi göremiyor musun? Beni yıllardır harekete geçiren öfke artık yanıp kül oldu. Kendine şunu sor Oromis: Alagaesia'yı kasıp kavuran savaşın sorumlusu kim? Ben değilim. Bu çatışmayı kışkırtan Varden'dir. Ben kendi halkımı yönetip Elfleri, Cüceleri ve Surda'lıları kendi haline bırakmaktan memnuniyet duyarım.</p>

  <p>Saphira'nın yumurtasını çalan ve dünyayı ceset dağlarıyla dolduranlar onlar. Ben değilim. Sen daha önce bilgeydin Oromis ve tekrar bilge olabilirsin. Nefretinden vazgeç ve Ilirea'da bana katıl. Yanımda sen olursan bu çatışmaya bir son verebiliriz ve bin yıl, belki de daha uzun sürecek bir huzur çağı başlatabiliriz."</p>

  <p>Glaedr ikna olmamıştı. Ezici delici çenesini sıkıp, Thorn'un acıyla ulumasına neden oldu. Acı dolu çığlık Galbatorix'in konuşmasından sonra inanılmaz derecede yüksekti,</p>

  <p>Oromis, çınlayan, berak sesiyle, "Hayır," dedi. "Tatlı yalanlarınla yaptığın kötülükleri unutmamızı sağlayamazsın. Bizi bırak! Bizi burada uzun süre tutacak gücün yok ve ben de senin gibi bir hainle anlamsız sohbetlere girmek istemiyorum."</p>

  <p>"Ah! Seni yaşlı, ahmak bunak," dedi Galbatorix. Sesinde sert, öfkeli bir ton vardı. "Teklifimi kabul etmeliydin; kölelerimin arasında en önemli kişi olabilirdin. Kendini sözde adalete böyle akılsızca adamaktan pişman olacaksın. Ve yanılıyorsun. Sizi istediğim kadar tutabilirim, çünkü artık bir tanrı kadar güçlüyüm ve beni durdurabilecek kimse yok!"</p>

  <p>"Kazanamayacaksın," dedi Oromis. "Tanrılar bile sonsuza dek kalıcı değildir."</p>

  <p>Galbatorix bu noktada kötü bir yemin etti. "Felsefen beni bağlamıyor Elf! Ben en büyük büyücüyüm ve yakında daha da büyük olacağım. Ölüm beni alamaz. Oysa sen öleceksin. Ama önce acı çekeceksin. İkiniz de hayal bile edemeyeceğiniz acılar çekeceksiniz. Ardından seni öldüreceğim Oromis, senin de Kalplerin Kalbini alacağım Glaedr. Böylece zamanın sonu gelene kadar bana hizmet edeceksin."</p>

  <p>"Asla!" diye karşılık verdi Oromis.</p>

  <p>Glaedr yine kalkanlara çarpan kılıç sesleri duydu.</p>

  <p>Glaedr, kavga süresince Oromis'i zihninden çıkarmıştı, ama bağlatı bilinçli düşünceden daha derindeydi, bu yüzden Oromis, kemik solduran sinir çürüten yakıcı acıyla etkisiz hale gelip kaskatı kesilince bunu hissetti. Telaşlanarak Thorn'un bacağını bıraktı, kırmızı ejderhayı tekmeleyerek uzaklaştırmaya çalıştı. Thorn bu darbenin etkisiyle uludu, ama olduğu yerde kaldı. Galbatorix'in büyüsü ikisini olduğu yerde tutuyordu... İkisi de birkaç adımdan öteye gidemiyorlardı.</p>

  <p>Yukarıdan yine metalik şangırtılar geldi ve Glaedr, Naegling'in yanından düştüğünü gördü. Altın kılıç yere doğru düşerken parlayıp ışık saçıyordu. Glaedr korkunun soğuk pençesini ilk kez hissetti. Oromis'in enerjisinin çoğu kılıcın içine depolanmıştı, korumaları da kılıca bağlıydı. Kılıç olmadan Oromis savunmasızdı.</p>

  <p>Glaedr, kendini Galbatorix'in büyüsünün sınırlarına fırlattı, bütün gücüyle kurtulmaya çalıştı. Ama bütün çabalarına rağmen kaçamadı. Oromis toparlanmaya başlarken Glaedr, Zar'roc'un Oromis'te omzundan kalçasına kadar bir yarık açtığını hissetti.</p>

  <p>Glaedr uludu.</p>

  <p>Glaedr bacağını kaybettiğinde Oromis'in uluduğu gibi uludu.</p>

  <p>Glaedr'in karnında açıklanamaz bir güç belirdi. Bunun mümkün olup olmadığını düşünmeden Thorn ve Mutrtagh'ı büyüyle geri püskürttü, rüzgârda uçan yapraklar gibi savurdu. Sonra kanatlarını iki yanına bastırıp Gil'ead'a doğru dalışa geçti. Oraya yeterince hızlı varabilirse Islanzadi ve büyücüleri Oromis'i kurtarabilirdi.</p>

  <p>Ama şehir çok uzaktaydı. Oromis'in bilinci zayıflıyor... kayboluyordu.</p>

  <p>Glaedr kendi gücünü Oromis'in zayıf bedenine aktardı, yere varana kadar onu korumaya çalıştı. Ama Oromis'e verdiği bütün enerjiye rağmen Oromis'in kanaması... korkunç kanaması durmuyordu.</p>

  <p>Glaedr... beni bırak, diye mırıldandı Oromis zihniyle.</p>

  <p>Bir dakika sonra, diye fısıldadı daha zayıf sesle. Benim için yas tutma.</p>

  <p>Ve Glaedr'in ortağının hayatı boşluğa kaydı.</p>

  <p>Gitti.</p>

  <p>Gitti!</p>

  <p>GİTTİ!</p>

  <p>Simsiyah. Boşluk.</p>

  <p>Artık yalnızdı.</p>

  <p>Kırmızı bir bulut dünyanın üstüne alçaldı, nabzıyla birlikte attı. Kanatlarını açıp geldiği yöne döndü, Thorn ve süvarisini aradı. Kaçmalarına izin veremezdi; onları yakalayıp parçalayacak, onları dünyadan silene dek yakacaktı.</p>

  <p>Glaedr kırmızı yavru ejderhanın üzerine doğru dalışa geçtiğini gördü. Kederli bir şekilde kükreyip hızını arttırdı. Kırmızı ejderha, onun yanından geçmek için son anda yana kaydı, ama Glaedr'den kaçmak için yeterince hızlı değildi. Glaedr ileri atılıp kırmızı ejderhanın kuyruğundan bir metrelik bir parçayı ısırıp kopardı. Açıkta kalan kuynık kısmından kan fışkırmaya başladı. Acı içinde inleyen kırmızı ejderha kıvrılarak uzaklaşıp Glaedr'in arkasından ileri atıldı. Glaedr, onunla karşılaşmak için kendi etrafında dönmeye başladı, ama küçük ejderha çok hızlı, çok çevikti. Glaedr kafatasının arkasında keskin bir acı hissetti, görüşü zayıfladı.</p>

  <p>Neredeydi?</p>

  <p>Yalnızdı.</p>

  <p>Yalnız ve karanlıktaydı.</p>

  <p>Yalnız ve karanlıktaydı ve kıpırdayamıyor ya da göremiyordu.</p>

  <p>Yakındaki diğer yaratıkların zihinlerini hissedebiliyordu, ama bunlar Thorn ve Murtagh'ın değil, Eragon, Arya ve Saphira'nın zihinleriydi.</p>

  <p>Glaedr nerede olduğunu fark etti ve durumun gerçek dehşeti kendini gösterdi. Karanlıkta şiddetli birfeıyat kopardı. Tekrar tekrar feryat etti. Geleceğin kendisine ne getireceğini umursamadan kendini acıya bıraktı, çünkü Oromis ölmüştü ve o yalnızdı.</p>

  <p>Yalnız!</p>

  <p><br /></p>

  <p>Eragon irkilerek kendine geldi.</p>

  <p>Bir top halinde yatıyordu. Yüzü yaşlarla çizgi çizgi olmuştu. Hava almaya çalışarak doğruldu, Saphira ve Arya'ya baktı.</p>

  <p>Gördüklerini anlaması biraz zaman aldı.</p>

  <p>Eragon'un saldırmak üzere olduğu kadın büyücü tek bir kılıç darbesiyle ölmüş, önünde yatıyordu. Onun ve arkadaşlarının çağırdığı ruhlar ortalıkta görünmüyordu. Leydi Lorana hâlâ sandalyesinde oturuyordu. Saphira odanın karşısında ayağa kalkmaya çabalıyordu. Üç büyücünün ortasında yerde oturan adam yanında dikilmiş, Arya'yı boğazından havaya kaldırmıştı.</p>

  <p>Adamın derisindeki kan çekilmiş, bembeyaz görünüyordu. Kahverengi olan saçları artık parlak kırmızıydı. Eragon'a bakıp gülümseyen gözleriyse vişne çürüğü rengindeydi. Adam her yönüyle Durza'ya benziyordu.</p>

  <p>"Adımız Varaug," dedi Shade. "Bizden korkun." Arya, onu tekmeledi, ama darbeleri etkili olmadı.</p>

  <p>Shade'in bilincinin yakıcı baskısı Eragon'un zihnini zorluyor, savunmalarını kırmaya çalışıyordu. Saldırının etkisi Eragon'u etkisiz hale getirmisti; yürümek ya da kılıç kullanmak bir yana Shade'in zihninin uzantılarını zorlukla geri püskürtüyordu. Nedeni her neyse Varaug, Durza'dan daha güçlüydü ve Eragon, Shade'in gücüne ne kadar dayanabileceğini bilmiyordu. Saphira'nın da saldırı altında olduğunu görebiliyordu; dişlerini gösteren bir hırıltıyla balkonun yanında hareketsiz oturuyordu.</p>

  <p>Arya'nın alnındaki damarlar kabardı, yüzü kızarıp morardı. Ağzı açıktı, ama nefes almıyordu. Sağ elinin avuç içiyle Shade'in dirseğine vurdu ve bir çatırtıyla eklemini kırdı. Varaug'un kolu sarktı ve bir an için Arya'nın parmak uçları yere değdi, ama sonra Shade'in kolundaki kemikleı tekrar yerine oturdu ve Arya'yı daha da yükseğe kaldırdı.</p>

  <p>"Öleceksin," diye gürledi Varaug. "Bizi bu soğuk, sert kilde hapsetti ğiniz için hepiniz öleceksiniz."</p>

  <p>Arya ve Saphira'nın hayatlarının tehlikede olduğunu bilmek, yatışmaz bir kararlılık dışında Eragon'un bütün duygularını yok etti. Düşünceleri bir cam parçası kadar keskin ve berrak bir şekilde kendini Shade'in kımıl kımıl bilincine fırlattı. Varaug çok fazla güçlüydü ve içindeki ruhlar Eragon'un etkisiz hale getirip kontrol edemeyeceği kadar farklıydı, bu yüzden Eragon, Shade'i yanıltmaya çalıştı. Varaug'un zihnini kendi zihniy le kuşattı: Varaug ne zaman Saphira veya Arya'ya uzansa, Eragon zihinsel ışını engelliyor, Shade ne zaman bedenini hareket ettirmeye kalksa, Eragon bu isteğe kendi komutuyla karşılık veriyordu.</p>

  <p>Düşünce hızıyla savaşıyor, Shade'in zihninin çeperinde ileri geri gidip geliyorlardı. Shade'in zihni o kadar karışık ve tutarsızdı ki Eragon oraya uzun süre bakarsa delireceğinden korkuyordu. Eragon, Varaug'la dövüşürken kendini sonuna kadar zorluyor, Shade'in her hareketini önceden tahmin etmeye çalışıyordu, ama mücadelelerinin yalnızca kendi yenilgisiyle sona ereceğini biliyordu. Eragon çok hızlı olsa da Shade'in içindeki sayısız zekâdan hızlı düşünemiyordu.</p>

  <p>Sonunda Eragon'un konsantrasyonu dağılmaya başladı ve Varaug, Eragon'un zihnine biraz daha sokulmak, onu kapana kıstırmak... olduğu yere sabitlemek... Eragon yalnızca donmuş bir öfkeyle Shade'e bakmaktan başka bir şey yapamayacak hale gelene kadar düşüncelerini bastırmak için bu fırsatı kullandı. Ruhlar bedeninde ve bütün sinirlerinde dolaşırken Eragon'un uzuvlarında dayanılmaz bir acı oluştu.</p>

  <p>"Yüzüğün ışıkla dolu!" dedi Varaug heyecanla. Gözleri zevkle irileşmişti. "Güzel ışık! Bizi uzun süre doyuracak!"</p>

  <p>Arya bileğini tutup üç yerinden kırınca acıyla hırladı. Varaug kendini iyileştiremeden Arya kendini, onun elinden kurtardı. Yere düşüp nefes almaya çalıştı. Varaug, ona bir tekme savurdu, ama Arya yerde yuvarlanarak ondan kaçtı. Yere düşen kılıcına uzandı.</p>

  <p>Eragon, Shade'in baskıcı varlığını uzaklaştırmaya çalışırken titriyordu.</p>

  <p>Arya'nın eli kılıcın kabzasını kavradı. Shade'den sözsüz bir çığlık koparken Arya'nın üstüne atıldı. Birlikte yerde yuvarlanıp silahın kontrolünü ele geçirmeye çalıştılar. Arya haykırıp kılıcın kabzasıyla Varaug'un şakağına vurdu. Shade bir an hareketsiz kaldı, Arya geriye sürünüp hemen ayağa kalktı.</p>

  <p>Eragon bir anda kendini Varaug'dan kurtardı. Kendi güvenliğini hiç düşünmeden Shade'in bilincine saldırmaya devam etti. Bir tek Shade'i birkaç dakika için hapsetmeyi düşünüyordu.</p>

  <p>Varaug bir dizinin üstünde doğruldu, ama Eragon çabalarını iki katına çıkarınca Shade sendeledi.</p>

  <p>"Yakalayın onu!" diye bağırdı Eragon.</p>

  <p>Arya siyah saçları uçuşarak ileri atılırken...</p>

  <p>Ve kılıcı Shade'in kalbine soktu.</p>

  <p>Shade, Arya'dan ve kılıcından uzaklaşırken Eragon yüzünü buruşturup kendini Varaug'un zihninden çekti. Shade ağzını açıp delici, sinir bozucu bir çığlık koyuverdi. Arya'ya uzanıp ona doğru sendeledi, derisi solarken durdu, şeffaf hale geldi, teninde kapana kısılmış düzinelerce ruh ortaya çıktı. Ruhlar gitgide genişlerken Varaug'un karın derisi yarıldı. Ruhlar son bir ışık patlamasıyla Varaugu parçalayıp taşlar madde değilmiş gibi duvarlardan geçerek kule odasından kaçtılar.</p>

  <p>Eragon'un nabzı ağır ağır yavaşladı. Kendini çok yorgun ve yaşlı hissederek, eliyle boynunu tutmuş, bir sandalyeye dayanan Arya'ya doğru yürüdü. Arya öksürüp kan tükürdü. Konuşamıyor gibi göründüğü için Eragon elini onun elinin üstüne koyup,"Waise heill," dedi. Yaralarını iyileştirmek için gereken enerji içinden akıp giderken Eragon'un bacakları gevşedi, sandalyeye tutunmak zorunda kaldı.</p>

  <p>"Daha iyi misin?" diye sordu büyüyü sonlandırırken.</p>

  <p>"İyiyim," diye fısıldadı Arya, ona güçsüz bir şekilde gülümseyerek. Varaug'un olduğu yeri işaret etti. "Onu öldürdük... Onu öldürdük, ama ölmedik." Sesi şaşırmış gibiydi. "Shade'i öldürüp hayatta kalan çok az kişi vardır."</p>

  <p>"Çünkü onlar yalnız dövüştüler, bizim gibi beraber değil."</p>

  <p>"Hayır, bizim gibi değil."</p>

  <p>"Farthen Dûr'da bana, sen yardım ettin, burada da ben, sana."</p>

  <p>"Evet."</p>

  <p>"Şimdi de ben, sana Shade Katili diyeceğim."</p>

  <p>"İkimiz de..."</p>

  <p>Saphira uzun, kederli bir feryat koyuverip ikisini de şaşırttı. Ağıt yakmaya devam ederek pençelerini yere sürttü, taşları kırıp çizmeye başladı. Kuyruğu bir o yana, bir bu yana, savrulup mobilyalara, duvarlardaki kasvetli tablolara çarptı. Gitti, diye haykırdı. Gitti! Sonsuza dek gitti!</p>

  <p>"Saphira ne oldu?" diye sordu Arya şaşkınlık içinde. Saphira cevap vermeyince Arya sorusunu Eragon'a sordu.</p>

  <p>Eragon kullandığı sözcüklerden nefret ederek, "Oromis ve Glaedr öldü," dedi. "Galbatorix öldürdü onları."</p>

  <p>Arya vurulmuş gibi sendeledi. "Ah," dedi. Sandalyesinin arkasını o kadar sert tuttu ki parmak eklemleri bembeyaz oldu. Çekik gözlerine yaşlar dolup yanaklarından aşağıya süzüldü. "Eragon." Uzanıp Eragon'un omzunu tuttu ve Eragon birden onu kollarında buldu. Kendi gözleri de yaşarmıştı. Dik duruşunu sürdürebilmek için çenesini sıktı; ağlamaya başlarsa duramayacağını biliyordu.</p>

  <p>Uzun süre öylece durup birbirlerini teselli ettiler. Sonra Arya geri çekildi. "Nasıl oldu?"</p>

  <p>"Oromis nöbet geçirdi ve o felç olmuş durumdayken Galbatorix, Murtagh'ı kullanarak..." Eragon sesi titreyince durup başını iki yana salladı. "Sana, Nasuada'yla birlikte anlatırım. Onun da bilmesi gerekiyor ve ben birden fazla anlatmak istemiyorum."</p>

  <p>Arya başını salladı. "O zaman gidip onu görelim."</p>
</body>
</html>
