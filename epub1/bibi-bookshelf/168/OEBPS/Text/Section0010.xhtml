<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Farklılıklar</h1>

  <p>Kasap sol taraftaki duvara yığılırcasına yaslanmış oturuyordu. Kolları başının üstündeki demir halkaya bağlıydı.</p>

  <p>Eskimiş giysileri solgun, sıska bedenini zorlukla örtüyordu; şeffaf derisinin altında kemiklerinin sivri köşeleri yükseliyordu. Mavi damarları da gözle görülür hale gelmişti. Kelepçelerin takılı olan bileklerinde yaralar oluşmuştu. Yaralardan berrak bir sıvıyla birlikte kan sızıyordu. Geriye kalan saçları kırlaşmış ve yağlı kalıplar halinde çiçek bozuğu yüzüne inmişti.</p>

  <p>Roran'ın çekicinin sesiyle uyanan Sloan çenesini ışığa doğru kaldırıp titreyen bir sesle, "Kim o? Kim var orada?" diye sordu. Saçları ayrılıp geriye kayınca kafatasına gömülmüş gözleri ortaya çıktı. Gözkapaklarının olması gereken yerde yalnızca birkaç gevşek deri kalıntısı kalmış, altındaki zedelenmiş boşlukları örtüyordu. Gözlerinin etrafındaki alan morarmış ve kabuk bağlamıştı.</p>

  <p>Eragon şok geçirerek Ra'zac'ın Sloan'ın gözlerini oyduğunu fark etti.</p>

  <p>Eragon ne yapması gerektiğine karar veremedi. Kasap, Ra'zac'a, Eragon'un Saphira'nın yumurtasını bulduğunu söylemişti. Sloan ayrıca nöbetçi Byrd'i öldürmüş ve Carvahall'i İmparator'a bildirmişti. Eğer onu köylülerin karşısına çıkarırsa Sloan'ı suçlu bulup onun idamını isteyeceklerdi.</p>

  <p>Kasabın bu şekilde ölmesi Eragon'a daha doğru geliyordu. Tereddüdünün nedeni bu değildi, Roran, Katrina'yı seviyordu ve Sloan ne yaparsa yapsm Katrina'nın babasıydı. Bir hâkimin Sloan'ın suçlarını herkese duyurması ve sonra onun asılması, Katrina ve onun aracılığıyla da Roran için kolay bir şey olmayacaktı. Bu zorluk ikisinin arasında nişanlarının bozulmasına yol açabilecek sıkıntılar yaratabilirdi. Her iki şekilde de Eragon, Sloan'ı yanlarında geri götürmenin kendisi, Roran, Katrina ve diğer köylüler arasında anlaşmazlıklara yol açacağına ve hatta dikkatlerini İmparator'a karşı verdikleri mücadeleden uzaklaştıracak kadar büyük bir öfke yaratabileceğine inanıyordu.</p>

  <p>En kolay çözüm onu öldürmek ve hücresinde ölü bulduğumu söylemek olacak, diye düşündü. Dudakları titreyerek ölüm sözcüklerinden birini söylerken dili ağırlaşmıştı.</p>

  <p>"Ne istiyorsun?" diye sordu Sloan. Daha iyi duyabilmek için başını bir o yana bir bu yana çevirdi. "Sana bildiğim her şeyi anlattım zaten!"</p>

  <p>Eragon tereddüt ettiği için kendine küfretti. Sloan'ın suçu tartışma götürmezdi; o hem katil hem de haindi. Her kanun adamı, ona idam cezası verirdi.</p>

  <p>Bu iddiaların doğruluğuna rağmen önünde iki büklüm duran kişi Sloan'dı, Eragon'un hayatı boyunca tanıdığı biri. Kasap, iğrenç bir adam olabilirdi, ama Eragon'un onunla paylaştığı anıları ve deneyimleri vicdanını rahatsız eden bir yakınlık hissi veriyordu. Sloan'ı öldürmek Horst'a, Loring'e ya da Carvahall'in yaşlılarından birine el kaldırmak gibi olurdu.</p>

  <p>Eragon yine ölümcül sözü söylemeye hazırlandı.</p>

  <p>Zihin gözünde bir görüntü belirdi: Varden'e kaçarken Murtagh'la birlikte karşılaştıkları köle Torkenbrand aklına gelmişti. Adam tozlu zeminde diz çökmüş, Murtagh, onun üstüne binmiş başını kesiyordu. Eragon, Murtagh'ın bu yaptığına nasıl itiraz ettiğini ve bu olayın daha sonraki günlerde kendisini ne kadar rahatsız ettiğini hatırlıyordu.</p>

  <p>Aynı şeyi yapacak kadar değiştim mi, diye sordu kendi kendine. Roran'ın dediği gibi daha önce de adam öldürdüm, ama yalnızca savaşın yarattığı bir durumdu... hiç bu şekilde değil.</p>

  <p>Omzunun üstünden geriye baktı. Roran, Katrina'nın hücresinin son menteşesini kırmıştı. Çekicini yere atıp kapıyı omuzlayarak içeri girmeye hazırlandı, ama sonra bunu yapmaktan vazgeçip kapıyı yerinden kaldırmaya çalıştı. Kapı bir santim kadar kalktı, sonra ellerinde sallandı. "Bana yardım et!" diye bağırdı.</p>

  <p>"Katrina'nın üzerine düşmesini istemiyorum."</p>

  <p>Eragon tekrar kasaba baktı. Bu anlamsız düşünceler için zamanı yoktu. Bir seçim yapmak zorundaydı. Öyle ya da böyle, başka seçeneği yoktu.</p>

  <p>"Eragon!"</p>

  <p>Neyin doğru olduğunu bilmiyorum, diye düşündü Eragon. Sloan'ı öldürmenin ya da Varden'e geri götürmenin yanlış olduğunu düşünüyordu. Üçüncü, daha az aşikâr olan ve daha az şiddet içeren bir yol bulmayı istiyordu.</p>

  <p>Vaftiz ediliyormuş gibi elini kaldırıp, "Slytha," diye fısıldadı. Sloan'ın zincirleri şıngırdadıktan sonra bedeni gevşedi. Derin bir uykuya dalmıştı. Büyünün gerçekleştiğini anlar anlamaz hücre kapısını tekrar kapatıp kilitledi.</p>

  <p>Neler çeviriyorsun Eragon, diye sordu Saphira.</p>

  <p>Bir araya gelene kadar bekle. O zaman anlatırım.</p>

  <p>Neyi anlatırsın? Bir planın yok.</p>

  <p>Bana bir dakika ver, anlatacağım.</p>

  <p>"Orada ne vardı?" diye sordu Roran, Eragon kapının karşısındaki yerini alırken.</p>

  <p>"Sloan." Eragon aralarındaki kapıyı tuttu. "Ölmüş."</p>

  <p>Roran'ın gözleri irileşti. "Nasıl?"</p>

  <p>"Galiba boynu kırılmış."</p>

  <p>Eragon bir an için Roran'ın kendisine inanmayacağından korktu. Ama kuzeni homurdanarak, "Böylesi daha iyi galiba," dedi. "Hazır mısın? Bir, iki, aç..."</p>

  <p>Birlikte devasa kapıyı menteşelerinden çıkarıp koridora attılar. Taş geçit bu gümlemeyi onlara tekrar tekrar geri gönderdi. Roran hiç duraklamadan hücreye daldı. İçerisi yalnızca tek bir mumla aydınlanıyordu. Eragon da onu takip etti.</p>

  <p>Katrina hücrenin dibindeki demir yatağa kıvrılmıştı. "Beni rahat bırak, seni dişsiz serseri! Ben..." Roran öne doğru çıkınca Katrina şaşkın bir halde durdu. Gün ışığı görmeyen yüzü bembeyazdı ve kirli çizgilerle kaplıydı, ama o anda yüzünde öyle bir hayret ve şefkat ifadesi belirdi ki Erâgon hiç bu kadar güzel birini görmediğini düşündü.</p>

  <p>Gözlerini Roran'dan alamayan Katrina, ayağa kalkıp titreyen elleriyle yanağına dokundu.</p>

  <p>"Geldin."</p>

  <p>"Geldim."</p>

  <p>Roran'dan ağlamayla gülme arası bir ses çıktı. Katrina'ya sarılarak göğsüne çekti. Uzun bir süre için bu anda kayboldular.</p>

  <p>Roran geri çekilerek onu üç kez dudaklarından öptü. Katrina yüzünü buruşturdu. "Sakal bırakmışsın!" Onca şey arasında bu kadar beklenmedik bir şey söylemesi –Katrina da hayret ve şaşkınlık içindeydi– Eragon'un gülmesine neden oldu.</p>

  <p>Katrina, onu ilk kez fark etti. Şöyle baştan aşağı bir süzüp yüzüne odaklandı, belirgin bir şaşkınlıkla inceledi. "Eragon? Sen misin?"</p>

  <p>"Evet."</p>

  <p>"O artık Ejderha Süvarisi," dedi Roran.</p>

  <p>"Süvari mi? Yani..." Duraksadı; bu açıklama ona çok fazla gelmiş gibiydi. Korunmak istercesine Roran'a bakarak ona biraz daha sokulup yan tarafına geçti, Eragon'dan uzaklaştı. Roran'a doğru, "Nasıl.. bizi nasıl buldunuz? Yanınızda başka kim var?"</p>

  <p>"Bunları daha sonra konuşuruz. Bütün imparatorluk peşimizden gelmeden Helgrind'den çıkmalıyız."</p>

  <p>"Durun! Ya babam? Onu buldunuz mu?"</p>

  <p>Roran, Eragon'a baktı, sonra bakışlarını Katrina'ya çevirdi. Yumuşak bir şekilde, "Çok geç kalmışız," dedi.</p>

  <p>Katrina şöyle bir ürperdi. Gözlerini kapadı, tek bir damla yaş yanağından kaydı. "Öyle olsun."</p>

  <p>Onlar konuşurken Eragon deli gibi Sloan'dan nasıl kurtulacaklarını düşünüyordu, ama bu düşüncelerini Saphira'dan gizlemişti; düşüncelerinin aldığı yönü Saphira'nın onaylamayacağını biliyordu. Zihninde bir plan belirmeye başlamıştı. Bu çok garip bir plandı, tehlike ve belirsizlikle doluydu, ama şartlar düşünülürse işe yarar tek yoldu.</p>

  <p>Eragon daha fazla düşünmeyi bırakıp harekete geçti. Kısa zamanda yapması gereken çok şey vardı. "Jierda!" diye bağırdı eliyle işaret ederek. Katrina'nın ayak bileklerindeki metal bantlar mavi kıvılcımlar ve parça cıklar saçarak patladı.</p>

  <p>Katrina şaşkınlıkla yerinden sıçradı. "Büyü..." diye fısıldadı.</p>

  <p>"Basit bir büyü." Eragon, ona doğru uzanırken Katrina, ondan kaçtı. "Katrina, Galbatorix'in ya da büyücülerinden birinin seni herhangi bir tuzakla büyülemediğinden ya da antik dilde yemin ettirmediğinden emin olmam gerek."</p>

  <p>"Antik..."</p>

  <p>Roran araya girdi: "Eragon! Bunu kamp kurduğumuz zaman yap. Burada kalamayız."</p>

  <p>"Hayır." Eragon eliyle havayı yardı. "Şimdi yapacağız." Roran kaşlarını çatarak kenara çekilip Eragon'un ellerini Katrina'nın omuzlarına koymasına izin verdi. "Yalnızca gözlerimin içine bak," dedi. Katrina başını sallayıp itaat etti.</p>

  <p>Eragon'un ilk kez Oromis'in kendisine öğrettiği şekilde başka bir büyücünün yaptığı büyüyü öğrenmesi gerekiyordu. Ellesmera'daki derslerde öğrendiği her sözcüğü hatırlayamıyordu. Hafızasındaki boşluklar o kadar ciddiydi ki büyüyü tamamlamak için üç kez eşanlamlı sözcükler kullanmak zorunda kaldı.</p>

  <p>Eragon uzun bir süre boyunca Katrina'nın parlak gözlerine bakıp antik dilde bir şeyler söyledi, ara sıra da birisinin hatıralarıyla oynayıp oynamadığını anlamak için Katrina'nın izniyle hatıralarından bazılarını inceledi. Farthen Dûr'a geldiği gün benzer bir işlemle zihnini talan eden İkizlerin aksine Eragon olabildiğince nazik davranıyordu.</p>

  <p>Roran açık kapının önünde ileri geri yürüyerek nöbet tutuyordu. Her geçen saniye huzursuzluğu artıyordu; çekicini sallayıp zamanı tempoyla tutuyormuş gibi bacağına vuruyordu.</p>

  <p>Sonunda Eragon, Katrina'yı bıraktı. "İşim bitti."</p>

  <p>"Ne buldun" diye fısıldadı Katrina. Kollarıyla bedenini sarıp kararı beklerken alnı endişeyle kırışmıştı. Roran hareket etmeden durdu. Hücreye sessizlik hâkim oldu.</p>

  <p>"Kendi düşüncelerinden başka bir şey yok. Büyü yapılmamış."</p>

  <p>"Elbette yapılmadı," diye gürledi Roran ve Katrina'ya sarıldı.</p>

  <p>Üçü birlikte hücreden çıktılar. "Brisingr, iet tauthr," dedi Eragon, hâlâ koridorun tavanında asılı duran ışığa işaret ederek. Aydınlık küre onun komutu üzerine tam başının üstündeki noktaya fırlayıp dalgada yüzen bir tahta parçası gibi orada asılı kaldı.</p>

  <p>Eragon önde diğerleri de onun arkasından girdikleri mağaraya doğru giden karmaşık tünellerden geçtiler. Eragon kaygan kayaların üstünde hızla yürürken kalan Ra'zac'a karşı tetikteydi. Aynı anda Katrina için koruma duvarı dikiyordu. Arkasında Roran ve Katrina'nın söylediği sözlerden bazıları kulağına çalınıyordu. "Seni seviyorum... Horst ve diğerleri güvende... Daima... Senin için... Evet... Evet... Evet... Evet." Paylaştıkları güven, sevgi o kadar belirgindi ki Eragon'un içinde can yakıcı özlem acısını uyandırıyordu.</p>

  <p>Ana mağaraya on metre kala ve önlerindeki belli belirsiz parıltıyı görmeye başladıkları sırada Eragon tepedeki ışık küresini söndürdü. Birkaç dakika sonra Katrina yavaşladı, sonra tünelin duvarına yaslanıp elleriyle yüzünü örttü. "Yapamam. Çok parlak; gözlerim acıyor."</p>

  <p>Roran hızla Katrina'nın önüne geçip ona gölge yapmaya çalıştı. "En son ne zaman dışarı çıktın?"</p>

  <p>"Bilmiyorum..." Sesini bir panik kaplamaya başladı. "Bilmiyorum! Beni buraya getirdiklerinden beri. Roran, kör mü olacağım?" Burnunu çekip ağlamaya başladı.</p>

  <p>Gözyaşları Eragonu şaşırttı. Onu çok sağlam ve güçlü biri olarak hatırlıyordu. Ama haftalarca karanlıkta kilitli kalmış, ölüm korkusuyla yaşamıştı. Onun yerinde olsam ben de kendim olmayabilirdim, diye düşündü.</p>

  <p>"Hayır, gözlerin iyi. Yalnızca güneşe tekrar alışman gerekiyor o kadar."</p>

  <p>Roran, onun saçlarını okşadı. "Hadi, bunun seni üzmesine izin verme. Her şey yolunda gidecek.. Artık güvendesin. Güvende, Katrina. Beni duyuyor musun?"</p>

  <p>"Duyuyorum."</p>

  <p>Eragon, Elflerin kendisine verdiği tuniği yırtmaktan hiç hoşlanmasa da eteğinden bir parça kopardı. Katrina'ya uzatıp, "Bunu gözlerinin üstüne bağla," dedi. "Bununla bir şeye çarpmayacak ya da düşmeyecek kadar görürsün."</p>

  <p>Katrina, ona teşekkür edip kumaşı göz bağı yaptı.</p>

  <p>Üçlü tekrar ilerlemeye başlayarak güneşli, kan lekeli, ana mağaraya geldiler. Lethrblaka'nın cesedinden yükselen kötü koku içerideki havayı dayanılmaz hale getirmişti. Saphira karşılarındaki sivri tavanlı mağaradan çıktı. Onu gören Katrina şaşkınlıkla yutkunup tırnaklarını Roran'ın koluna bastırdı.</p>

  <p>"Katrina, sana, Saphira'yı tanıştırayım," dedi Eragon. "Ben, onun süvarisiyim. Eğer onunla konuşursan seni anlar."</p>

  <p>"Seninle tanışmak benim için bir onurdur, ejderha," demeyi başardı Katrina. Dizlerini zayıf bir reveransla büktü.</p>

  <p>Saphira da karşılık olarak başını yana eğdi. Sonra Eragon'a döndü. Lethrblaka'nın yuvasını inceledim, ama bulabildiğim tek şey kemik, kemik ve biraz daha kemik oldu. Bazıları taze et kokuyor. Köleleri dün yemiş olmalılar.</p>

  <p>Keşke onları kurtarabilseydim.</p>

  <p>Anlıyorum, ama bu savaşta herkesi koruyamayız.</p>

  <p>Eragon, Saphira'yı işaret ederek, "Hadi siz binin. Ben hemen geliyorum."</p>

  <p>Katrina tereddüt edip Roran'a baktı. O da başını sallayıp mırıldandı. "Sorun yok. Bizi buraya Saphira getirdi." Çift, Saphira'ya doğru giderken Lethrblaka'nın leşinin yanından geçti. Saphira üzerine binebilmeleri için karmüstü çökmüştü. Roran ellerini birleştirip Katrina'nın yukarı çıkmasına yardım etti. Katrina eyerin bacak kayışlarını merdiven gibi kullanarak Saphira'nın omuzlarına çıktı. Roran da bir çıkıntıdan diğerine sıçrayan bir dağ keçisi gibi onu takip etti.</p>

  <p>Onların peşinden gelen Eragon, Saphira'nın yaralarının ciddiyetini inceledi. Bunu yapmak için kendi görebildiklerinin yanı sıra Saphira'nın hissettiklerine de başvurması gerekiyordu.</p>

  <p>Tanrı aşkına, dikkatini tehlikeden kurtulana kadar sakla. Kan kaybından ölecek değilim, dedi Saphira.</p>

  <p>Bu doğru değil ve sen de bunu biliyorsun. İç kanaman var. Şu anda durdurmazsam, ileride benim iyileştiremeyeceğim komplikasyonlar olacak ve o zaman da Varden'e asla varamayacağız. Benimle tartışma; kararımı değiştiremezsin. Hem bu iş bir dakika bile sürmeyecek.</p>

  <p>Gerçekten de Eragon'un Saphira'yı eski sağlığına kavuşturması için birkaç dakika yeterli olmuştu. Yaraları öyle ciddiydi ki büyüleri tamamlayabilmek için Bilge Beloth Kemeri'ndeki bütün enerjiyi kullanmak zorunda kaldı ve ondan sonra da Saphira'nın kendi güç depolarını. Eragon büyük bir yaradan daha küçük bir yaraya geçtiğinde Saphira aptallık ettiğini, artık gitmeleri gerektiğini söyleyerek itiraz ediyordu, ama Eragon, onun şikâyetlerine aldırmıyordu.</p>

  <p>Eragon işini bitirince büyü yapmaktan ve dövüşmekten yorgun bir şekilde yığıldı. Lethrblaka'nın gagalarıyla açtıkları yerleri işaret ederek, Arya ya da başka bir Elf'in benim yaptığım tedavileri kontrol etmesini sağlamalısın. Elimden geleni yaptım, ama bir şeyleri atlamış olabilirim.</p>

  <p>Benim sağlığım için endişelenmeni takdir ediyorum, ama burası yumuşak kalpli gösteriler sergilemenin yeri değil. Hadi gidelim artık!</p>

  <p>Tamam. Gitme zamanı. Eragon, Saphira'dan uzaklaşarak arkalarındaki tünelin girişine yöneldi.</p>

  <p>"Hadi!" diye seslendi Roran. "Acele et."</p>

  <p>Eragon, dedi Saphira heyecanla.</p>

  <p>Eragon başını iki yana salladı. "Hayır. Ben burada kalıyorum."</p>

  <p>"Sen..." diye başladı Roran, ama Saphira'dan yükselen homurtu sözünü kesti. Kuyruğunu mağaranın duvarına vurup pençeleriyle yeri sarstı, kemikler ve taşlar ölümcül bir acı içindeymiş gibi ses çıkardı.</p>

  <p>"Dinleyin!" diye bağırdı Eragon. "Ra'zac'lardan biri hâlâ kayıp. Helgrind'de başka neler olabileceğini bir düşünün: parşomenler, iksirler, İmparatorun eylemleriyle ilgili bilgiler.. yani bize yardımı olabilecek şeyler! Ra'zac'ın yumurtaları bile olabilir. Eğer varsa Galbatorix onları almadan önce yok etmeliyim."</p>

  <p>Yalnızca Saphira'ya hitaben, Sloan'ı öldüremem. Roran ya da Katrina'nın onu görmesine izin veremem. Hücresinde açlıktan ölmesine ya da Galhatom'in adamlarının onu yeniden ele geçirmesine izin veremem. Üzgünüm, ama Sloan'la kendi başıma uğraşmalıyım.</p>

  <p>"İmparatorluktan nasıl kaçacaksın?" diye sordu Roran.</p>

  <p>"Koşacağım. Bir Elf kadar hızlı koştuğumu biliyorsun."</p>

  <p>Saphira'nın kuyruğunun ucu titredi. Parlak pençelerinden birini uzatarak üzerine atılmadan önce Eragon'a verdiği tek uyarı buydu. Ama Saphira, ona gelemeden yarım saniye önce kaçıp tünele girmesi için yeterliydi.</p>

  <p>Saphira tünelin önünde kayarak durdu. Dar tünelde Eragon'un peşine düşemediği için düş kırıklığı içinde kükredi. İri gövdesi ışığın büyük kısmını engelliyordu. Girişi pençeleri ve dişleriyle parçalarken Eragon'un etrafındaki taş sarsılıyordu. Saphira'nın kötü hırıltısı ve kolu uzunluğunda dişlerin sıralandığı uzun çenesi Eragon'un içini korkuyla doldurdu. Eragon, mağarasında korkuyla gizlenen küçük bir tavşanın peşinden bir kurt içeri daldığında zavallı hayvanın neler hissettiğini şimdi çok iyi anlıyordu.</p>

  <p>"Ganga!" diye bağırdı.</p>

  <p>Hayır, Saphira başını yere dayayıp kederli bir inilti çıkardı. İri gözleri acınacak gibi bakıyordu.</p>

  <p>"Ganga! Seni seviyorum Saphira, ama gitmek zorundasın."</p>

  <p>Saphira tünelden birkaç adım geriledi, burnunu çekerek bir kedi gibi ağladı. Ufaklık...</p>

  <p>Eragon, onu gönderip mutsuz etmeyi hiç istemiyordu; sanki bir parçasının koptuğunu hissediyordu. Saphira'nın acısı zihinsel bağlarıyla akıp kendi acısıyla birleşiyor, Eragonu neredeyse felç ediyordu. "Ganga! Ve benim için geri gelme, başka kimseyi de gönderme. Ben iyi olacağım. Ganga! Ganga!"</p>

  <p>Saphira düş kırıklığı içinde uluyup gönülsüzce mağaranın ağzına yürüdü. Roran, Saphira'nın üzerinden bağırdı. "Eragon hadi! Aptallık etme. Senin riske atılma gibi bir lüksün yok..."</p>

  <p>Saphira mağaradan dışarı fırlarken gürültü ve hareket cümlesinin geri kalanını duyulmaz hale getirdi. Berrak gökyüzünde pulları mavi elmaslar gibi parlıyordu. Büyüleyici, diye düşündü Eragon: gururlu, soylu ve yaşayan her canlıdan daha güzel. Hiçbir geyik ya da aslan uçan bir ejderhanın görkemiyle yarışamazdı. Bir hafta bekleyeceğim, dedi Saphira. Ondan sonra Thorn, Shruikan ve binlerce büyücüyle savaşmam gerekse bile senin için geri döneceğim Eragon.</p>

  <p>Eragon, Saphira küçülüp gözden kaybolana ve artık zihnine dokunamayana kadar orada bekledi. Sonra kurşun gibi ağır bir kalple omuzlarını dikleştirip güneşe, parlak ve canlı olan her şeye arkasını döndü, bir kez daha tünellerin gölgesine girdi.</p>
</body>
</html>
