<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bir Kılıca İhtiyacım Var</h1>

  <p>Eragon Domia abr Wyrda'yı güvenli bir şekilde çadırına yerleştirdikten sonra Varden'in silah deposuna gitti. Burası mızraklar, kılıçlar, sopalar, oklar ve yaylarla dolu büyük bir çadırdı. Sandıklarda yığınlarca kalkan ve deri zırh vardı. Daha pahalı zırhlar, tunikler, başlıklar ve külot pantolonlar tahta tezgâhlarda duruyordu. Koni biçiminde yüzlerce miğfer cilalı gümüş gibi parlıyordu. Ok balyaları yerlerde yığılıydı, yirmi kadar okçu Yanan Ovalar'da zarar gören okların tüylerini yeniliyorlardı. Çadıra sürekli birileri girip çıkıyordu: bir kısmı onarılması için silah ve zırh getiriyor, orduya yeni katılanlar donanmak için geliyor, birileri de kampın çeşitli yerlerine ekipman taşıyordu. Herkes avazı çıktığı kadar bağırıyordu. Karmaşanın ortasındaki Eragon görmek istediği kişiyi buldu: Fredric, Varden'in silah ustası.</p>

  <p>Blödhgarm, Fredric'e doğru giden Eragon'a eşlik etti. Onlar çadırın içine girer girmez adamlar sustu, gözleri ikisine takılı kaldı. Daha sonra hızlı adımlarla ve alçak sesle işlerine devam ettiler.</p>

  <p>Fredric, onu selamlamak için kolunu kaldırıp aceleyle onlara doğru geldi. Her zamanki öküz derisinden yapılma tüylü zırhını giymişti ve hayvanın kendisi kadar iğrenç kokuyordu. Sırtında iki saplı bir kılıç çapraz olarak asılmış, kabzası omzunun üstünde duruyordu. "Shade Katili!" diye gürledi. "Size nasıl yardımcı olabilirim?"</p>

  <p>"Bir kılıca ihtiyacım var."</p>

  <p>Fredric sakallarını titreterek güldü. "Ah, beni bu konuda ziyaret edip etmeyeceğinizi merak ediyordum. Elinizde kılıç olmadan Helgrind'e gittiğinizde belki de artık böyle şeylere ihtiyacınız olmadığını düşünmüştüm. Belki bütün dövüşü büyüyle yapıyordunuz."</p>

  <p>"Hayır, henüz değil."</p>

  <p>"Eh, bunun için üzüldüğümü söyleyemem. Büyü konusunda ne kadar iyi olurlarsa olsunlar herkesin iyi bir kılıca ihtiyacı vardır. Sonuçta iş hep çeliğe karşı çeliğe kalıyor. Bakın, İmparator'la olan bu savaş sonunda öyle, bir kılıcın ucunun Galbatorix'in lanetli kalbine girmesiyle çözülecek. Hah, Galbatorix'in bile bir vuruşta düşmanlarının karnını deştiği kılıcı olduğuna bahse girerim. Hiçbir şey elindeki ince bir çelikle kıyaslanamaz."</p>

  <p>Fredric konuşurken Eragon diğerlerinden uzak duran kılıç rafına doğru yürüdü. "Ne tür bir kılıç arıyorsunuz?" diye sordu. "Eğer yanılmıyorsam Zar'roc tek elle kullanılan bir kılıçtı. İki başparmak –ama benim parmaklarım– genişliğinde çeliği ve hem kesmeye hem de savurmaya uygun bir biçimi vardı. Doğru mu?" Eragon öyle olduğunu söyledi. Kılıç ustası bir şeyler homurdanıp raftan tek tek kılıçları çekip havada şöyle bir sallayıp memnun olmadan yerine koyuyordu. "Elf kılıçları, çeliğe kattıkları büyüler yüzünden bizimkilerden ya da Cücelerinkinden daha ince ve hafiftir. Bizimkileri de o kadar narin yaparsak savaşta bir dakika bile dayanmaz. Eğilir, kırılır veya o kadar kötü zedelenir ki peynir bile kesemezsiniz." Gözleri Blödhgarm'a gitti. "Öyle değil mi, Elf?"</p>

  <p>"Söylediğin gibi, insan," diye karşılık verdi Blödhgarm yumuşak bir ses tonuyla.</p>

  <p>Fredric başını sallayıp, başka bir kılıcın kenarını inceledi, sonra genzinden bir ses çıkarıp rafa geri koydu. "Bu da demektir ki bundan sonra kullanacağınız her kılıç alışık olduğunuzdan daha ağır olacak. Ama bu sizin için zor olmamalı, Shade Katili, ancak yine de fazla ağırlık, hamlelerinizin zamanlamasını bozabilir."</p>

  <p>"Uyarılarınız için teşekkür ederim," dedi Eragon.</p>

  <p>"Bir şey değil," dedi Fredric. "Ben, bunun için buradayım: mümkün olduğunca çok sayıda müttefikimin ölmesine engel olmak ve mümkün olduğunca Galbatorix askeri öldürmelerini sağlamak. Bu iyi bir iş." Raftan ayrılıp dikdörtgen kalkanlarla örtülü başka bir rafa yürüdü. "Bir kişi için doğru kılıcı bulmak tek başına bir sanattır. Bir kılıç kolunuzun uzantısı gibi olmalıdır, sanki etinizden büyümüş gibi. Nasıl hareket etmesi gerektiğini düşünmemelisiniz; yalnızca oynatmalısımz, tıpkı bir balıkçıl kuşunun gagasını, bir ejderhanın pençelerini oynattığı gibi. Kılıcınız siz nasıl isterseniz öyle hareket eder."</p>

  <p>"Bir ozan gibi konuşuyorsunuz."</p>

  <p>Fredric mütevazı bir hareketle omuz silkti. "Yirmi altı yıldır savaşa giden adamlara uygun silah seçiyorum. Bir süre sonra kemiklerinize işliyor. Artık, mızrakla gönderdiğim genç bir adama pala verseydim şimdi hayatta olur muydu, diye düşünmeye başlıyorsunuz." Eli ortadaki kılıcın üstünde dururken Eragon'a döndü.</p>

  <p>"Kalkanlı mı, kalkansız mı dövüşmeyi tercih edersiniz?"</p>

  <p>"Kalkanlı," dedi Eragon. "Ama her zaman yanımda kalkan taşıyamam. Saldırıya uğradığımda da hiçbir zaman ortalıkta bir kalkan olmadı."</p>

  <p>Fredric parmağını kılıcın sapma vururken sakalını çiğnedi. "Hımm. Yani tek başına kullanabileceğiniz bir kılıca ihtiyacınız var, ama her tür kalkanla kullanabilmeniz için fazla uzun olmamalı. Her zaman takabileceğiniz bir şey olmalı. Taç giyme töreninde takabileceğiniz kadar zarif, bir Kull'un darbesini savuşturacak kadar dayanıklı." Yüzünü buruşturdu. "Nasuada'nın... yani bizi o canavarlarla müttefik yapması hiç doğal değil. Fazla uzun sürmez. Bizim gibilerin ve onların hiç karışmaması gerek..." Ürperdi. "Yalnızca tek bir kılıç mı istiyorsunuz, yoksa yanılıyor muyum?"</p>

  <p>"Hayır. Saphira ve ben, yanımızda yarım düzine silah taşımayacak kadar çok seyahat ediyoruz."</p>

  <p>"Galiba haklısınız. Üstelik sizin gibi bir savaşçının birden fazla silahı olması beklenemez. Ben buna kılıcın laneti diyorum."</p>

  <p>"Ne o?"</p>

  <p>"Her büyük savaşçı bir silah kullanır," dedi Fredric. "Bu genellikle kılıçtır ve bir adı vardır. Bu adı ya savaşçı verir ya da savaşçı olağanüstü bir başarıyla kendini kanıtladığında ozanlar onun için bir ad bulur. Ondan sonra savaşçı o kılıcı kullanmak zorundadır. Ondan bu beklenir. Onsuz bir savaşa girerse arkadaşları silahın nerede olduğunu sorar ve kazandığı başarıdan utanıp utanmadığını, ona bahşettikleri övgüleri reddederek kendilerine hakaret mi ettiğini merak ederler. Hatta düşmanları bile ünlü kılıcını alana kadar onu beklemede ısrar ederler. Bakın; yeni kılıcınızla Murtagh veya önemli başka biriyle dövüştüğünüzde Varden kılıcınıza bir isim vermekte ısrar edecektir. O andan itibaren de kılıcı hep üstünüzde görmek isteyecektir." Üçüncü rafa giderken konuşmaya devam etti. "Bir süvarinin kılıç seçmesine yardım edeceğim hiç aklıma gelmezdi. Bu ne büyük bir fırsat! Sanki bu Varden'le çalışmamın zirvesi."</p>

  <p>Fredric raftan bir kılıç alıp Eragon'a verdi. Eragon kılıcı aşağı yukarı çevirdi, sonra başını iki yana salladı; kabzanın biçimi eline uymuyordu. Silah ustası düş kırıklığına uğramıştı. Tam tersine Eragon'un reddi onu canlandırmış gibiydi. Sanki Eragon'un ortaya koyduğu zorluk hoşuna gitmişti. Bir kılıç daha verdi, Eragon yine başını salladı; kılıcın dengesi onun sevmediği kadar öndeydi.</p>

  <p>"Beni endişelendiren şey şu, size vereceğim her kılıç, sıradan bir kılıcı tahrip edecek bütün darbelere dayanmak zorunda. Sizin ihtiyacınız olan şey bir Cüce kılıcı. Onların demircileri Elflerle birlikte en iyileri, hatta bazen Elflerden bile iyi oluyorlar." Eragon'a baktı. "Bir dakika, ben yanlış soruları soruyorum! Size hamle yapmanız ve hamle savuşturmanız nasıl öğretildi? Kenara karşı kenar mı? Farthen Dûr'da Arya'yla dövüştüğünüzde böyle bir şey yaptığınızı hatırlıyorum."</p>

  <p>Eragon kaşlarını çattı. "Ne olmuş ki?"</p>

  <p>"Ne mi olmuş?" Fredric nahoş bir şekilde güldü. "Saygısızlık etmek istemiyorum Shade Katili, ama eğer bir kılıcın kenarına başka bir kılıcı vurursanız ikisine de büyük zarar verirsiniz. Zar'roc gibi bir kılıçla bu sorun olmaz, ama bunu buradaki başka bir kılıçla yapamazsınız, tabi her savaştan sonra kılıç değiştirmek istemiyorsanız."</p>

  <p>Eragon bir an Murtagh'ın kılıcından minik bir parçanın koptuğunu düşündü ve bu kadar aşikâr bir şeyi unuttuğu için kendine kızdı. Hiç körleşmeyen, hiç aşınma belirtisi göstermeyen ve bildiği kadarıyla çoğu büyüden etkilenmeyen Zar'roc'a çok alışmıştı. Bir süvarinin kılıcını tahrip etmenin mümkün olup olmadığını bile bilmiyordu. "Bu konuda endişelenme; kılıcı büyüyle koruyacağım. Bir silah için bütün gün beklemem mi gerekiyor?"</p>

  <p>"Bir soru daha Shade Katili. Büyünüz sonsuza dek kalıcı mı?"</p>

  <p>Eragon'un kaşları biraz daha çatıldı. "Sorduğun için söyleyeyim, hayır. Yalnızca bir Elf, süvari kılıcı yapmayı biliyor ve o da sırrını benimle paylaşmıyor. Benim yapabileceğim şey, kılıca belirli miktarda enerji aktarmak. Enerji, kılıcın tahrip olmasını engelleyecek, ta ki kılıcı tahrip edecek darbeler enerji deposunu tüketene kadar. Bu noktada kılıç orijinal durumuna dönecek ve büyük olasılıkla rakibimle bir dahaki buluşmamda elimde parçalanacak."</p>

  <p>Fredric sakalını kaşıdı. "Size inanıyorum Shade Katili. Önemli olan askerlere yeterince uzun süre darbe indirirseniz büyüyü tüketiyorsunuz ve ne kadar sert vurursanız büyüyü o kadar çabuk tüketiyorsunuz. Öyle mi?"</p>

  <p>"Evet."</p>

  <p>"O zaman kılıç kenarlarıyla dövüşmekten kaçınmalısınız, çünkü bu büyüyü diğer hamlelerden daha çabuk tüketir."</p>

  <p>"Bunun için zamanım yok," diye parladı Eragon sabrı taşarak. "Tamamen farklı bir şekilde dövüşmeyi öğrenecek zamanım yok. İmparator her an saldırabilir. Şu anki bilgimle pratik yapmaya yoğunlaşmak zorundayım, tamamen yeni bir form geliştirmeye değil."</p>

  <p>Fredric ellerini çırptı. "Tam size göre bir şey biliyorum o halde!" Silahlarla dolu bir sandığa gidip kendi kendine konuşarak karıştırmaya başladı. "Önce bu, sonra şu ve sonra nerede durduğumuzu anlıyoruz." Sandığın dibinden baş kısmı çıkıntılı bir topuz çıkardı.</p>

  <p>Fredric parmaklarıyla topuza vurdu. "Bununla kılıçları bile kırabilirsiniz. Zırhları yarıp miğferleri ezebilirsiniz ve neye vurursanız vurun zarar görmez."</p>

  <p>"Bu bir sopa," diye itiraz etti Eragon. "Metal bir sopa."</p>

  <p>"Ne olmuş? Siz sahip olduğunuz bu güçle bir kamış kadar hafifmiş gibi savurabilirsiniz. Bununla savaş alanında terör estireceksiniz."</p>

  <p>Eragon başını iki yana salladı. "Hayır. Bir şeyleri ezerek dövüşmem. Üstelik kılıç yerine topuz taşısaydım Durza'yı kalbinden vuramazdım."</p>

  <p>"O zaman yalnızca tek bir önerim kaldı, tabii eğer geleneksel kılıçta ısrar etmezseniz." Fredric çadırın başka bir kısmından Eragon'un falsiyon olarak bildiği orak biçimindeki silahı çıkardı. Bu bir kılıçtı, ama Eragon'un alışık olduğu tipte değildi. Fakat daha önce Varden'de görmüştü. Bu kılıcın cilalı, disk biçiminde, madeni para kadar parlak bir balçağı vardı; tahtadan yapılma kısa kabzası siyah deriyle kaplıydı; kıvrımlı siperine Cüce rûnları oyulmuştu; tek kenarlı kılıç kolu kadar uzundu ve iki tarafında omurgaya yakın ince bir oluk uzanmaktaydı.</p>

  <p>Falsiyonun<a href="../Text/Section0075.xhtml#Footnote0001" id="Feedback0001"><sup>[1]</sup></a> sapı on beş santim kadar düz uzanıyordu, sonra dış bükeyi küçük bir çıkıntıyla yükseliyor ve yumuşak bir kıvrımla iğne sivriliğindeki uca iniyordu. Bıçağın böyle genişlemesi zırha girdiğinde ucun kıvrılmasını ya da kırılmasını önlüyor, silaha yırtıcı hayvan dişine benzer bir görünüm veriyordu. İki kenarlı kılıcın tersine, orak biçimindeki bu kılıcın siperiyle birlikte yere dikey tutulması gerekiyordu. Ama bu kılıcın en ilginç yönü, dipteki bir santimetrelik kısmın ve kenarının üstteki ayna pürüzsüzlüğündeki çelikten daha koyu, inci grisi rengiydi. İki alanın arasındaki sınır, rüzgârda dalgalanan ipek eşarp gibiydi.</p>

  <p>Eragon gri şeridi işaret etti. "Bunu daha önce hiç görmedim. Ne bu?"</p>

  <p>"Thriknzdal," dedi Fredric. "Cüceler icat etmiş. Kenarı ve omurgayı ayrı ayrı tavlayarak kenarı sertleştiriyorlar. Biz kılıçlarımızı o kadar sertleştirmeye cesaret edemiyoruz. Kılıcın ve omurganın ortasını, kılıcın arka tarafının kenardan daha yumuşak olmasını sağlayacak şekilde tavlarlar. Kıvrılıp esneyecek, donmuş bir eğe gibi kırılmadan savaşın stresine dayanacak kadar yumuşak."</p>

  <p>"Cüceler bütün kılıçlarını böyle mi yapıyorlar?"</p>

  <p>Fredric başını iki yana salladı. "Yalnızca tek kenarlı kılıçlarını ve iki kenarlı kılıçlarının en iyilerini." Duraksarken bakışlarında bir şüphe belirdi. "Sizin için neden bunu seçtiğimi anlıyorsunuz, değil mi Shade Katili?"</p>

  <p>Eragon anlıyordu. Bu kılıç yerle doğru açıda tutulduğunda, Eragon bileğini bilerek yan yatırmazsa, her darbeyi bıçağın düz kısmına alır, kenarları korurdu. Bu kılıcı kullanmak için dövüş stilinde yalnızca küçük bir değişiklik yapması gerekecekti.</p>

  <p>Çadırdan çıkarak falsiyonuyla hazır pozisyonuna geçti. Başının üstünde savurarak hayali düşmanının başına indirdi, sonra döndürüp hamle yaptı, görünmez bir mızrağı savuşturdu, yana doğru altı metre sıçradı, zekice, ama pratik olmayan bir hareketle kılıcı arkasında döndürdü, aynı anda bir elinden diğerine geçirdi. Fredric ve Blödhgarm'ın beklediği yere döndü. Kılıcın hızı ve dengesi Eragon'u etkilemişti. Zar'roc'un eşiti değildi ama yine de harika bir kılıçtı.</p>

  <p>"İyi seçim yapmışsın," dedi.</p>

  <p>Ama Fredric duruşundaki tereddüdü sezmişti. "Yine de tam olarak memnun olmadınız Shade Katili?"</p>

  <p>Eragon kılıcı döndürüp yüzünü buruşturdu. "Büyük bir deri yüzme bıçağına benziyor sanki, bununla biraz gülünç görüneceğim."</p>

  <p>"Ah, düşmanlarınız gülerse aldırmayın. Siz kafalarını uçurduktan sonra gülemeyecekler."</p>

  <p>Eragon eğlenerek başını salladı. "Alıyorum."</p>

  <p>"Bir dakika o zaman," dedi Fredric. Çadıra girip üzerinde gümüş yazıların bulunduğu siyah deri bir kılıfla geri geldi. Eragon'a uzatıp, "Bir kılıç nasıl bilenir biliyor musunuz Shade Katili? Zar'roc'la buna ihtiyacınız olmamıştır, değil mi?"</p>

  <p>"Hayır," diye itiraf etti Eragon. "Ama bileği taşını iyi kullanırım. Bir bıçağı iyice keskinleştirebilirim. Ayrıca gerekirse kılıcın kenarım büyüyle de düzeltebilirim."</p>

  <p>Fredric inleyip bacaklarına bir şaplak indirdi. Öküz derisinden bir düzine kadar kıl uçuştu. "Hayır, hayır, bir kılıcın jilet keskinliğinde olmasını istemezsiniz. Şevin kaim olması gerekir, kalın ve güçlü. Bir savaşçının kullandığı silahlara iyi bakması gerekir ve bu bir kılıcı nasıl keskinleştirmek gerektiğini bilmeyi de içerir."</p>

  <p>Fredric, Eragon'un yeni bir bileği taşı edinmesinde ısrar etti. Çadırın yanında yere oturup falsiyonunun kenarını savaşa nasıl hazırlayacağını gösterdi. Eragon'un kılıçta yepyeni bir kenar yapabileceğine inandıktan sonra, "Paslı bir zırhla savaşabilirsiniz," dedi. "Üzerinde çentikler bulunan bir miğferle savaşabilirsiniz. Ama güneşin doğuşunu yeniden görmek istiyorsanız kör bir kılıçla savaşamazsınız. Savaştan yeni çıktıysanız, Beor Dağları'na tırmanmış biri kadar yorgunsanız ve kılıcınız şu anda olduğu kadar keskin değilse, kendinizi nasıl hissettiğiniz önemli değil, bulduğunuz ilk fırsatta bileği taşınızı ve ustura kayışınızı çıkarın. Kendi ihtiyaçlarınızla ilgilenmeden önce atınızla ya da Saphira'yla ilgilendiğiniz gibi kılıcınızın bakımına da öncelik tanımalısınız. Çünkü kılıcınız olmazsa düşmanlarınız için çaresiz bir avdan başka bir şey sayılmazsınız."</p>

  <p>Silah ustası sonunda dersini bitirdiğinde bir saattir öğlen güneşinin altında oturuyorlardı. Bu arada üzerlerinden serin bir gölge geçti ve Saphira yakınlara bir yere indi.</p>

  <p>Bekledin, dedi Eragon. Bilerek bekledin! Beni saatler önce kurtarabilirdin, ama sen, beni burada Fredric'le bırakıp onun su taşları, yağ taşları, metali sudan korumak için beziryağının eritilmiş katı yağdan daha iyi olup olmadığı hakkında aralıksız konuşmasını dinlemek zorunda bıraktın.</p>

  <p>Peki, öyle miymiş?</p>

  <p>Pek sayılmaz. Yalnızca o kadar kokulu değil. Ama bunun konuyla bir ilgisi yok! Neden beni felaketle bıraktın?</p>

  <p>Saphira'nın kalın gözkapaklarından biri tembelce kapandı. Abartma. Felaketmiş! Gerektiği gibi hazırlanmazsak seni ve beni bekleyen çok daha büyük felaketler olacak. Kötü kokulu giysiler giymiş bir adamın söyledikleri önemli görünüyordu.</p>

  <p>Olabilir, diye kabullendi Eragon. Saphira boynunu arkaya eğip sağ arka pençesini yaladı.</p>

  <p>Eragon, Fredric'e teşekkür edip vedalaştıktan ve Blödhgarm'la bir buluşma noktası belirledikten sonra yeni falsiyonunu Bilge Beloth Kemeri'ne takıp Saphira'nın sırtına bindi. Saphira kanatlarını kaldırarak yükselirken Eragon keyifle haykırdı.</p>

  <p>Başı dönüp Saphira'nın sırtındaki dikenlere tutunarak aşağıda küçülen insanları ve çadırları seyretti. Yukarıdan bakıldığında kamp yeri gri şeritler, üçgen zirvelerden oluşuyordu. Zirveler derin gölgelerdeki alana damalı bir görüntü veriyordu. Kamp yerini kuşatan tahkimat duvarları kirpi gibi diken dikendi. Uzaktaki direklerin beyaz uçları eğimli gün ışığında parlıyordu. Kampın kuzeybatısındaki Kral Orrin'in süvarileri hareket eden noktacıklara benziyorlardı. Doğuda ovalara yayılan Urgalların kampı karanlıktı.</p>

  <p>Biraz daha yükseldiler.</p>

  <p>Soğuk, saf hava Eragon'un yanaklarını ve ciğerlerini yakıyor, sık nefes ahp veriyordu. Yanlarında krema gibi görünen kaim bir bulut sütunu yükseliyordu. Saphira bu sütunun etrafında dönerek yükselirken gölgesi bulutlara yansıdı. Yüzüne çarpan bir nem Eragonu birkaç saniye için kör etti, minik buz parçacıkları ağzına ve burun deliklerine doldu. Derin bir soluk ahp yüzünü sildi.</p>

  <p>Bulutların üstüne yükseldiler.</p>

  <p>Yanlarından geçen kırmızı bir kartal çığlık attı.</p>

  <p>Saphira'nın kanat çırpışları ağırlaştı, Eragon başının döndüğünü hissetti. Saphira kanat çırpmayı bırakarak aynı yükseklikte uçmaya devam etti.</p>

  <p>Eragon aşağıya baktı. O kadar yüksekteydiler ki yüksekliğin artık bir önemi kalmamıştı ve yerdeki şeyler artık gerçek görünmüyordu. Varden'in kampı, minik gri ve siyah dikdörtgenlerle kaplı düzensiz biçimli bir oyun tahtası gibi görünüyordu. Jiet Nehri, kenarlarında gri püsküller olan gümüş bir ipe benziyordu. Güneyde, Yanan Ovalar'dan yükselen sülfürlü bulutlar, bir görünüp bir kaybolan gölgeli canavarların evi olan parlak turuncu dağ sıraları oluşturuyordu.</p>

  <p>Saphira ve Eragon, belki yarım saat kadar rüzgârla birlikte süzülerek birbirinin arkadaşlığının sessiz rahatlığında gevşediler. Bir büyü Eragon'un üşümesine engel oluyordu. Sonunda birlikte yalnız kalabilmişlerdi. İmparator hayatlarına müdahale etmeden önce Palancar Vadisi'nde oldukları gibi.</p>

  <p>İlk konuşan Saphira oldu. Gökyüzünün hâkimleri biziz.</p>

  <p>Burada, dünyanın tavanında. Eragon oturduğu yerden yıldızlara dokunabilirmiş gibi yukarıya doğru uzandı.</p>

  <p>Saphira sola yatarak aşağıdan gelen sıcak hava dalgasını yakaladı, sonra tekrar düzeldi. Yarın Katrina'yla Roran'ı evlendiriyorsun.</p>

  <p>Ne garip bir düşünce bu. Roran'ın evlenmesi garip, töreni benim yapmam daha garip... Roran evli. Bunu düşünmek kendimi yaşlı hissetmeme neden oluyor. Kısa bir süre önce küçük çocuklar olan bizler bile zamanın amansız geçişinden kaçamıyoruz. Böylece nesiller geçiyor ve göz açıp kapayana dek bizim yaptığımız işleri kendi çocuklarımız yapacak.</p>

  <p>Eğer önümüzdeki aylarda hayatta kalmayı başarırsak.</p>

  <p>Evet, o da var.</p>

  <p>Hava akımı onlara saldırırken Saphira sarsıldı. Sonra Eragon'a bakıp sordu: Hazır mısın?</p>

  <p>Fırla!</p>

  <p>Saphira öne eğilip kanatlarını iki yanına yaklaştırarak hızlanan bir oktan daha hızlı yere doğru dalışa geçti. Bir anda kendini hafiflemiş gibi hissederek gülümsedi. Düşmemek için bacaklarını Saphira'ya sıkıca bastırıp ellerini başının üstüne kaldırdı. Saphira havada burgu yaparken aşağıda yer bir çark gibi dönüyordu. Yavaşlayıp sağa yatıp dönmeye son verdi ve baş aşağı düşmeye başladı.</p>

  <p>"Saphira!" diye bağırdı Eragon ve omzuna vurdu.</p>

  <p>Saphira burun deliklerinden duman çıkararak kendini düzeltti. Aşağıya hızla yaklaşırken Eragon'un kulakları tıkandı, basınç arttıkça çenesi kasıldı. Altı yüz metre aşağıdaki Varden kampındaki çadırlara çarparak etrafı kana bulamalarına ramak kala Saphira kanatlarının altına hava doldurdu. Bundan kaynaklanan ani çekiş Eragon'u ileri doğru fırlattı, tutunduğu diken neredeyse gözüne giriyordu.</p>

  <p>Üç güçlü kanat çırpışın ardından Saphira tamamen durdu. Kanatlarını açarak yavaşça dönüp aşağıya inmeye başladı.</p>

  <p>İşte bu çok eğlenceliydi, dedi Eragon heyecanla.</p>

  <p>Uçmaktan daha eğlenceli bir spor olamaz, çünkü kaybedersen ölürsün.</p>

  <p>Ah, ama benim senin yeteneklerine inancım sonsuz; seninle asla yere çakılmayız. Saphira'nın bu iltifattan aldığı zevk her şekilde fark ediliyordu.</p>

  <p>Saphira, Eragon'un çadırına doğru yönelirken başını sallayıp Eragon'u sarstı. Şimdiye kadar buna alışmış olmam gerekiyor, ama ne zaman böyle bir dalıştan çıksam göğsüm ve kanatlarım o kadar acıyor ki ertesi sabah kıpırdayamıyorum.</p>

  <p>Eragon, onu okşadı. Yarın uçmak zorunda değilsin. Tek işimiz nikâh ve ona da yürüyerek gelebilirsin. Saphira homurdanıp kaldırdığı toz bulutunun arasında yere indi, kuyruğuyla boş bir çadırı devirdi.</p>

  <p>Saphira'nın üstünden inen Eragon, onunla temizlik bakımını yapmaları için Saphira'yı yakında duran altı Elf'e emanet etti. Diğer altı Elf le kamptan geçip şifacı Gertrude'u buldu. Ondan ertesi günkü düğün için gereken ayini öğrendi. Düğünde bir hata yapmamak için onunla alıştırma yaptı.</p>

  <p>Sonra çadırına dönüp yüzünü yıkadı, söz verdiği gibi Saphira'yla birlikte Kral Orrin ve maiyetiyle yemek yemek için üzerini değiştirdi.</p>

  <p>O gece geç saatte ziyafet nihayet sona erdiğinde Eragon ve Saphira birlikte çadıra yürürken yıldızlara bakıp olanlardan ve olacaklardan konuştular. Mutluydular. Çadırlarına ulaştıklarında Eragon durup Saphira'ya baktı. Kalbi sevgiyle öyle doluydu ki kalbinin duracağını sandı.</p>

  <p>İyi geceler Saphira.</p>

  <p>İyi geceler, ufaklık.</p>
</body>
</html>
