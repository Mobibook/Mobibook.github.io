<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Brisingr</h1>

  <p>Saphira, kanatlarını bedenine yaslayıp dik bir inişe geçti, şehrin karanlık binalarına doğru hızla inmeye başladı. Eragon yüzüne çarpan rüzgârın şiddetinden kurtulmak için başını eğdi. Saphira aşağıdaki okçuların kendisini vuramaması için sağına yatarken dünya etraflarında döndü.</p>

  <p>Saphira dalıştan çıkarken Eragon'un uzuvları ağırlaştı. Saphira, kendini düzeltince Eragon'un üstüne bastıran ağırlık da kalktı. Oklar çığlıklar atan atmacalar gibi yanlarından hızla geçiyor, bazıları hedefi ıskalarken bazılarının yönünü Eragon'un koruması değiştiriyordu.</p>

  <p>Şehrin dış duvarlarına doğru alçalan Saphira tekrar kükreyip pençeleri ve kuyruğuyla hamle yapıp siperdeki adamları yirmi metre aşağıya gönderdi.</p>

  <p>Güney duvarının uzak köşesindeki uzun, kare biçimindeki kuleye dört adet mancınık kurulmuştu. Devasa yaylardan fırlatılan dört metre boyundaki mızraklar, şehrin kapılarında toplanan Varden'lilerin üstlerine yağmur gibi yağıyordu. Eragon ve Saphira perde duvarın içinde bir çift savaşçının etrafında yüz kadar askerin toplandığını gördü. İki savaşçı sırtlarını kuleye dayamış, kılıçlara karşı kendilerini çaresizce savunmaya çalışıyorlardı.</p>

  <p>Eragon yüksekte olmalarına ve loş ışığa rağmen savaşçılardan birinin Arya olduğunu fark etti.</p>

  <p>Saphira siperden aşağı atlayıp askerlerin ortasına indi, ayaklarının altındaki birkaç adamı ezdi. Gerisi korku ve şaşkınlıkla çığlık atıp kaçıştı. Saphira avının kaçmasına kızarak düş kırıklığı içinde kükredi. Kuyruğunu savurup bir düzine adamı devirdi. Bir adam koşarak yanından kaçmaya . çalıştı. Saphira, saldıran bir yılan kadar hızlı olan askeri ağzıyla yakalayıp başını iki yana salladı, adamın omurgasını kırdı. Dört tanesini daha aynı şekilde saf dışı bıraktı.</p>

  <p>O ana dek geriye kalan adamlar binaların arasında kaybolmuştu.</p>

  <p>Eragon hızla bacaklarındaki kayışları gevşetip yere atladı. Zırhının ilave ağırlığı yüzünden bir dizinin üstüne çöktü. Homurdanıp ayağa kalktı.</p>

  <p>"Eragon!" diye bağırdı Arya, ona doğru koşarak. Nefes nefese ve ter içindeydi. Tek zırhı destekli bir yelek ve istenmeyen ışığı yansıtmaması için siyaha boyanmış miğferdi.</p>

  <p>"Hoş geldin Bjartskular. Hoş geldin Shade Katili," diye mırladı Blödhgarm. Kısa, turuncu dişleri fenerin ışığında parlıyor, sarı gözleri kıvılcımlar saçıyordu. Elfin sırtındaki ve ensesindeki tüyler diken diken, olmuştu. Bu da onun her zamankinden daha ürkütücü görünmesine neden oluyordu. O ve Arya kan içindeydiler, ama Eragon kanın onlara ait olup olmadığını anlayamıyordu.</p>

  <p>"Yaralı mısınız?" diye sordu.</p>

  <p>Arya başını iki yana salladı. Blödhgarm, "Yalnızca birkaç sıyrık, ama ciddi bir şey yok," dedi.</p>

  <p>Takviyeniz olmadan burada ne yapıyorsunuz, diye sordu Saphira.</p>

  <p>"Kapılar," dedi Arya nefes nefese. "Üç gün boyunca kırmaya çalıştık, ama büyü onlara bir şey yapamıyor ve koç başları ahşapta bir çentik bile açmadı. Bu yüzden Nasuada'yı ikna edip..."</p>

  <p>Arya nefesini toparlamak için duraklayınca Blödhgarm kaldığı yerden devam etti. "Arya, Nasuada'yı bu gece saldırmak için ikna etti, böylece biz gizlice içeri sızıp kapıları içeriden açacaktık. Ne yazık ki bir büyücü üçlüsüyle karşılaştık. Bizi zihinleriyle yakalayıp büyü yapmamızı engellediler, sırf sayılarıyla bize üstünlük sağlayacak askerleri topladılar."</p>

  <p>Blödhgarm konuşurken Eragon elini ölen askerlerden birinin göğsüne koydu, kalan enerjiyi kendi bedenine, sonra da Saphira'nınkine aktardı. "Büyücüler şimdi nerede?" diye sordu başka bir cesedin yanına giderek.</p>

  <p>Blödhgarm'ın tüy kaplı omuzları kalkıp indi. "Sizi görünce korkup kaçtılar, Shurtugal."</p>

  <p>İyi etmişler, dedi Saphira.</p>

  <p>Eragon üç askerin daha enerjisini aldıktan sonra son askerin kalkanına da el koydu. "Tamam o halde," dedi ayağa kalkarak. "Varden için kapıları açalım, olur mu?"</p>

  <p>"Evet, hem de hiç gecikmeden," dedi Arya. Yürümeye başladıktan sonra Eragon'a yandan bir bakış fırlattı. "Yeni bir kılıcın olmuş." Bu bir soru değildi.</p>

  <p>Eragon başını salladı. "Rhunön yapmama yardım etti."</p>

  <p>"Peki, kılıcının adı ne Shade Katili?" diye sordu Blödhgarm.</p>

  <p>Eragon cevap vermek üzereyken karanlık bir sokaktan mızraklı dört asker fırladı. Eragon seri bir hareketle Brisingr'ı kınından çekip öndeki adamın mızrağına vurdu. Ardından askerin kafasını uçurdu. Brisingr vahşi bir sevinçle parlıyor gibiydi. Arya ileri atılıp tepki veremeyen diğer iki askeri öldürdü. Blödhgarm yana kayıp son askeri kendi hançeriyle öldürdü.</p>

  <p>"Acele edin!" diye bağırdı Arya, şehir kapılarına doğru koşarak.</p>

  <p>Eragon ve Blödhgarm, onun peşinden koşarken Saphira yakından takip ediyor, pençeleri kaldırım taşlarında takırdıyordu. Okçular yukarıdaki siperlerden üzerlerine ok yağdırıyordu. Üç kez şehrin ana bölümünden askerler üzerlerine geldiler. Eragon, Arya ve Blödhgarm hiç yavaşlamadan saldırganları öldürdüler, onların ellerinden kurtulanlar Saphira'nın yakıcı ateşiyle kavruldu.</p>

  <p>Şehrin on iki metre yüksekliğindeki kapılarına yaklaşırlarken kapıya indirilen darbelerin sesi gittikçe şiddetleniyordu. Eragon demir sürgülü kapının önünde dikilen siyah kaftanlı iki adam ve bir kadın gördü. Kollarını yukarıya kaldırmış bu üç kişi, antik dilde bir şeyler söyleyip iki yana sallanıyordu. Eragon ve arkadaşlarını fark eden büyücüler birden seslerini kesti. Kaftanları uçuşarak Feinster'in ana caddesinde koşmaya başladılar.</p>

  <p>Eragon, onları takip etmeyi çok isterdi. Ama Varden'lileri şehre alması daha önemliydi. Böylece surlardaki adamların merhametine sığınmayacaklardı. Acaba nasıl bir kötülük planladılar, diye merak etti, büyü cülerin arkasından bakarak.</p>

  <p>Eragon, Arya, Blödhgarm ve Saphira kapılara varamadan parlak zırhlar içindeki elli asker muhafız kulelerinden çıkıp devasa ahşap kapıların önüne yerleşti.</p>

  <p>Askerlerden biri kılıcının kabzasını kalkanına vurup bağırdı. "Bizi asla geçemezsiniz, iğrenç şeytanlar! Burası bizim evimiz ve Urgalların, Elflerin ve insan olmayan başka canavarların buraya girmesine asla izin vermeyeceğiz! Gidin buradan, çünkü Feinster'de kan ve acıdan başka bir şey bulamayacaksınız!"</p>

  <p>Arya kule muhafızlarını işaret edip, Eragon'a doğru mırıldandı. "Kapıları açan takımlar orada gizli."</p>

  <p>"Git," dedi Eragon. "Sen ve Blödhgarm adamların etrafından dolaşıp gizlice kulelere girin. Saphira ve ben bu arada askerleri oyalarız."</p>

  <p>Arya başını salladı. Blödhgarm'la birlikte Eragon ve Saphira'nın arkasındaki evleri kuşatan gölgelerde gözden kayboldu.</p>

  <p>Eragon onunla olan bağı yüzünden Saphira'nın askerlerin üstüne atlamaya hazırlandığını hissedebiliyordu. Elini onun ön bacaklarından birine koydu.</p>

  <p>Bekle, dedi. Önce bir şey denememe izin ver.</p>

  <p>İşe yaramazsa hepsini parçalayabilir miyim, diye sordu dişlerini yala yarak.</p>

  <p>Evet, o zaman istediğini yapabilirsin.</p>

  <p>Eragon bir elinde kılıcı diğer elinde kalkanını tutarak yavaşça askerlere doğru yürüdü. Yukarıdan bir ok gelip, göğsünün doksan santim önünde durdu, hemen yere düştü. Eragon askerlerin ürkmüş yüzlerine baktı, sesini yükseltip, "Benim adım Eragon Shade Katili!" dedi. "Belki adımı duymuş, belki de duymamışsımzdır. İki şekilde de şunu bilin: Ben Ejderha Süvarisi'yim ve Varden'in Galbatorix'i tahttan indirmesine yardım edeceğime söz verdim. Söyleyin bana, içinizden biri Galbatorix'e yada İmparator'a antik dilde sadakat yemini etti mi?... Evet, ettiniz mi?"</p>

  <p>Askerlerin komutanı gibi duran ve daha önce konuşan adam, "Boğazımıza kılıç dayasa bile krala sadakat yemini etmeyiz!" dedi. "Biz Leydi Lora na'ya sadığız. O ve ailesi bizi dört kuşaktır yönetiyor ve bizler onların yönetiminden memnunuz." Diğer askerler de onaylarcasına mırıldandı.</p>

  <p>"O halde bize katılın!" diye bağırdı Eragon. "Silahlarınızı indirin. Size ve ailelerinize zarar gelmeyeceğine dair söz veriyorum. Varden, Surda, Cüceler ve Elflerin gücüne karşı Feinster'i elinizde fazla tutamazsınız."</p>

  <p>"Öyle diyorsun," diye bağırdı askerlerden biri. "Ama Murtagh ve kırmızı ejderhası yine gelirse?"</p>

  <p>Eragon biraz duraksadıktan sonra kendinden emin bir şekilde, "Onun gücü bana ve Varden'de savaşan Elflere eşit değil. Onu daha önce bir kere geri püskürttük." Eragon askerlerin solunda, Arya ve Blödhgarm'ın surların üstüne çıkan taş merdivenlerden birinin arkasında belirdiğini gördü. Sessiz adımlarla en soldaki muhafız kulesine doğru yürüyorlardı.</p>

  <p>Askerlerin komutanı, "Biz krala söz vermemiş olabiliriz, ama Leydi Lorana verdi. Ona ne yapacaksınız? Öldürecek misiniz? Hapse mi atacaksınız? Hayır, güvene ihanet edip geçmenize izin vermeyeceğiz. Surlardaki o canavarlar da geçemez. Sen ve Varden, imparatorluğa hizmet etmek zorunda kalanlar için ölümden başka bir vaatte bulunmuyorsunuz!</p>

  <p>"Neden bizi rahat bırakmadın, ha, Ejderha Süvarisi? Neden huzur içinde yaşamamız için sesini kesmedin? Ama hayır, şan, şöhret ve zenginlik çok büyüktü. Hırslarını tatmin edebilmek için evlerimizi mahvetmeniz gerekiyordu. Sana lanet ediyorum Ejderha Süvarisi! Bütün kalbimle lanet ediyorum! Alagaesia'dan git ve bir daha asla geri dönme!"</p>

  <p>Adamın laneti son Ra'zac'ın Helgrind'de söylediği lanete çok benzediği için Eragon'un içi bir an ürperdi. Angela'nın söylediği fal aklına geldi. Çaba göstererek düşüncelerini bir kenara koydu. "Seni öldürmek istemiyorum, ama gerekirse öldürürüm. Silahlarınızı bırakın!"</p>

  <p>Arya en soldaki muhafız kulübesinin dibindeki kapıyı sessizce açıp içeri süzüldü. Vahşi bir kedi gibi sinsi Blödhgarm askerlerin arkasından diğer kuleye doğru yürüdü.</p>

  <p>Askerlerden biri arkasına dönse onu görürdü. Askerlerin komutanı Eragon'un ayağına doğru tükürdü. "Sen kendin bile insana benzemiyorsun! Sen ırkına ihanet etmişsin!" Adam bunları söyledikten sonra kalkanını alıp kılıcını kaldırdı ve yavaşça Eragon'a doğru yürüdü.</p>

  <p>"Shade Katili," diye gürledi. "Ha! On iki yaşındaki yeğenimin bir Shade öldürdüğüne inanmam daha mantıklı."</p>

  <p>Eragon askerin birkaç adım kalana kadar yaklaşmasına izin verdi. Sonra ileri doğru tek bir adım atıp, Brisingr'ı adamın kabartmalı kalkanına sapladı. Brisingr adamın kalkanının altındaki koluna ve göğsüne saplanıp sırtından çıktı. Adam bir kez sarsılıp hareketsiz kaldı. Eragon kılıcını geri çekerken muhafız kulübelerinden birtakım gürültüler geliyordu. Dişliler ve zincirler dönmeye başlamış, şehir kapılarını kapatan büyük kirişler geri çekiliyordu.</p>

  <p>"Silahlarınızı indirin yoksa ölürsünüz!" diye bağırdı Eragon.</p>

  <p>Yirmi asker birden bağırıp kılıçlarını sallayarak üzerine koştu. Diğerleri ya dağıldı ya da şehir merkezine doğru koşmaya başladılar. Bir kısmıysa Eragon'un tavsiyesine uyup kılıçlarını, mızraklarını ve kalkanlarını yere bırakıp elleri dizlerinde yol kenarına çöktüler.</p>

  <p>Askerlerin arasından kendine yol açarken Eragon'un etrafını ince bir kan sisi kapladı. Bir taraftan diğerine dönüyor, askerler tepki veremeden saldırıyordu. Saphira iki askeri devirip diğerini burun deliklerinden çıkardığı alevle zırhlarının içinde yaktı. Eragon en arkadaki askerin ayaklarının birkaç adım ötesinde kayarak durdu. Kılıç tutan kolu az önce yaptığı hamleyle uzanmıştı. Adamın önce üst, sonra alt yarısının yere yuvarlanmasını bekledi.</p>

  <p>Kapılar inleyerek dışa doğru açılırken Arya ve Blödhgarm muhafiz kulelerinden çıktı. Yukarıdaki okçular üzüntüyle bağrışıp savunabilir duruma geçtiler. Kapıların etrafında düzinelerce el belirip kapıları biraz daha aralarken Eragon kemerli girişin ötesinde haşin yüzlü Varden'lilerin, adamların ve Cücelerin bekleştiğini gördü.</p>

  <p>"Shade Katili!" diye bağırdılar. "Argetlam!" "Hoş geldin. Bugünkü av çok iyi."</p>

  <p>"Bunlar benim esirlerim!" dedi Eragon, Brisingr'la yolun kenarında çömelmiş askerleri işaret ederek. "Onları bağlayıp iyi davranın. Kendilerine hiçbir zarar gelmeyeceğine söz verdim."</p>

  <p>Savaşçılar onun emirlerini yerine getirmek için koşturdular.</p>

  <p>Varden'liler şehre akmaya başlarken şıngırdayan zırhları ve yerde gümleyen çizmeleri sürekli bir gürültü çıkarıyordu. Eragon, savaşçıların dördüncü safında Roran, Horst ve Carvahallı birkaç adam daha görüp sevindi. Onlara seslenince Roran çekicini kaldırdı, ona doğru koştu.</p>

  <p>Eragon, Roran'ın sağ kolunu sıkıp kabaca kucakladı. Geri çekilirken Roran'ın öncekine kıyasla daha yaşlı göründüğünü ve gözlerinin çukura kaçmış olduğunu gördü.</p>

  <p>"Buraya gelmenin zamanı geldi de geçti bile," diye homurdandı Roran. "Surlara çıkmaya çalışırken yüzlerce Varden'li öldü."</p>

  <p>"Saphira ve ben olabildiğince hızlı geldik. Katrina nasıl?"</p>

  <p>"İyi."</p>

  <p>"Bu iş bittikten sonra ben gittiğimden beri neler olduğunu anlatacaksın."</p>

  <p>Roran dudaklarını birbirine bastırıp başını salladı. Sonra Brisingr'ı işaret etti. "Kılıcı nereden buldun?"</p>

  <p>"Elflerden."</p>

  <p>"Adı ne?"</p>

  <p>"Bris..." demek üzereyken Islanzadi'nin kendisini ve Saphira'yı korumak için görevlendirdiği on bir Elf, adamların arasından çıkıp etraflarını sardı. Arya ve Blödhgarm da onlara katıldı. Arya kılıcının kaygan çeliğini sildi.</p>

  <p>Eragon konuşmaya devam edemeden önce Jörmundur kapılardan geçip onu selamladı. "Shade Katili! Hoş geldin!"</p>

  <p>Eragon da onu selamlayıp, "Şimdi ne yapacağız?" diye sordu.</p>

  <p>"Neyi uygun görürsen," dedi Jörmundur, kahverengi atının dizginlerini çekerek. "Kaleye kadar savaşmamız gerek. Saphira evlerin arasından sığabilecek gibi görünmüyor. Bu yüzden etraflarından dolaşıp askerlerin kuvvetlerini taciz edebilirsiniz. Kaleyi yıkmanızın ya da Leydi Lorana'yı ele geçirmenizin çok yararı olur."</p>

  <p>"Nasuada nerede?"</p>

  <p>Jörmundur omzunun gerisini işaret etti. "Ordunun arkasında, Kral Orrin'le birlikte kuvvetlerimizi koordine ediyor." Jörmundur savaşçıların akışını seyredip tekrar Eragon ve Roran'a döndü. "Güçlü Çekiç, senin yerin adamlarının yanı, dedikodu yapmak için kuzeninin yanı değil." İnce, ama kaslı komutan dönüp atını sürdü, Varden'e emirler yağdırarak loş sokaklarda ilerledi.</p>

  <p>Roran ve Arya da onu takip ederken Eragon, Roran'ın kolunu yakalayıp kılıcıyla Arya'nın kılıcına dokundu. "Durun," dedi.</p>

  <p>"Ne var!" dedi Arya ve Roran aynı sabırsız tonla.</p>

  <p>Evet, ne var, diye sordu Saphira. Yapacak işimiz varken oturup sohbet edemeyiz.</p>

  <p>Babam," dedi Eragon. "Morzan değil, Brom'muş."</p>

  <p>Roran gözlerini kırpıştırdı. "Brom mu?"</p>

  <p>"Evet, Brom!"</p>

  <p>Arya da şaşırmıştı. "Emin misin Eragon? Nereden biliyorsun?"</p>

  <p>"Elbette eminim! Daha sonra açıklarım, ama size gerçeği söylemek için beklenemedim."</p>

  <p>Roran başını iki yana salladı. "Brom... Hiç tahmin edemezdim, ama galiba mantıklı. Morzan'ın adından kurtulduğun için memnun olmalısın."</p>

  <p>"Memnundanda öte," dedi Eragon sırıtarak.</p>

  <p>Roran, onun sırtını sıvazlayıp, "Kendine dikkat et," dedikten sonra Horst ve diğer köylülerin peşinden gitti.</p>

  <p>Arya da aynı yönde ilerledi, ama birkaç adım gitmeden Eragon, ona seslendi. "Bütün Olan Sakat, Du Weldenvarden'den ayrılıp Gil'ead'da Islanzadi'ye katıldı." Arya'nın yeşil gözleri irileşti, dudakları aralandı, sanki bir soru sormak üzereydi. Ama içeri dolan askerler onu şehrin derinlerine sürdü.</p>

  <p>Blödhgarm, Eragon'a yaklaştı. "Shade Katili, Kederli Bilge neden ormandan ayrıldı?"</p>

  <p>"O ve arkadaşı imparatorluğa bir darbe indirmenin ve varlıklarını Galbatorix'e göstermenin zamanının geldiğini düşündü."</p>

  <p>Elf in tüyleri dalgalandı. "Bu gerçekten önemli bir haber."</p>

  <p>Eragon, Saphira'nın sırtına tırmandı. "Kaleye doğru ilerleyin," dedi Blödhgarm ve diğerlerine. "Orada buluşuruz."</p>

  <p>Saphira, Elf in cevap vermesini beklemeden şehir duvarlarının tepesine çıkan merdivenlere sıçradı. Geniş siperlere tırmanırken taş merdivenler ağırlığı altında çatırdıyordu. Feinster'in yanan kulübelerinin üstüne uçup yükseklik kazanmak için hızla kanat çırptı.</p>

  <p>Başka birine Oromis ve Glaedr'i anlatmadan önce Arya'nın bize izin vermesi gerek, dedi Eragon. Kendisi, Orik ve Saphira'nın, Ellesmera'yı ilk ziyaretlerinde Kraliçe Islanzadi'ye ettikleri gizlilik yeminini hatırlamıştı.</p>

  <p>Eminim hikâyemizi duyduktan sonra izin verecektir, dedi Saphira.</p>

  <p>Evet.</p>

  <p>Eragon ve Saphira, Feinster içinde bir yerden bir yere uçup kalabalık bir grup adam ve Varden'linin başının belada olduğunu gördüklerinde yere indiler. Birisi hemen saldırıya geçmezse Eragon her grubu teslim olmaya davet etti. Başarılı olduğu kadar başarısız da oldu. Ama denediği için kendini daha iyi hissediyordu, çünkü sokakları dolduranlar eğitimli askerler değil sıradan Feinster vatandaşlarıydı. Her birine, "Bizim düşmanımız İmparator, siz değilsiniz. Bize karşı silah kullanmazsanız korkacak bir şey yok," dedi. Eragon bir kadın ya da çocuğun karanlık şehrin sokaklarında koştuğunu gördüğünde en yakın eve gizlenmelerini emretti ve istisnasız hepsi onu dinledi.</p>

  <p>Eragon etrafındaki bütün insanların zihinlerini inceleyip kendilerine zarar verecek büyücüler olup olmadığını anlamaya çalıştı, ama daha önce görmüş olduğu üç büyücü hariç başka görmedi. Üçü de düşüncelerini ondan gizleme konusunda çok dikkatliydi. Herhangi bir şekilde savaşa katılmamaları Eragon'un dikkatini çekmişti.</p>

  <p>Belki şehirden ayrılmayı düşünüyorlardır, dedi Saphira'ya.</p>

  <p>Galbatorix savaşın ortasında ayrılmalarına izin verir mi sence?</p>

  <p>Büyücülerini kaybetmek isteyeceğini sanmam.</p>

  <p>Olabilir, yine de dikkatli ilerlememiz gerek. Ne planladıklarını kim bilebilir?</p>

  <p>Eragon omuz silkti. Şu an yapabileceğimiz en iyi şey Varden'lilerin şehri bir an önce ele geçirmesine yardım etmek.</p>

  <p>Saphira onaylayıp yakındaki bir meydanda gerçekleşen arbedeye yöneldi.</p>

  <p>Şehirde savaşmak, Eragon ve Saphira'nın alışık olduğu gibi açık alanda savaşmaktan farklıydı. Dar sokaklar ve yakındaki binalar Saphira'nın hareketlerini engelliyor, Eragon geldiklerini çok önceden fark etse bile askerler saldırdığında tepki vermekte zorlanıyordu. Saphira birkaç kez kuyruğunun dikkatsiz bir hareketiyle bir evin ön tarafını harap etmişti. İkisi kalıcı yaralardan şans, beceri ve Eragon'un büyüleri sayesinde kurtulmayı başarmışlardı, ama saldırılar onları daha önceki savaşlarda olduklarından daha dikkatli ve gergin yapmıştı.</p>

  <p>Böyle beşinci çatışmadan sonra Eragon o kadar öfkelenmişti ki askerler, sonunda hep yaptıkları gibi, geri çekilmeye başladığında her birini öldürmeye kararlı bir şekilde peşlerine düştü. Ama askerler sokakta yön değiştirip bir şapka dükkânına dalarak onu şaşırttı.</p>

  <p>Eragon kapının enkazının üstünden atlayarak onları takip etti. Dükkânın içi zifiri karanlıktı. Tavuk tüyleri ve parfüm kokuyordu. Dükkânı büyüyle aydınlatabilirdi, ama askerlerin kendisinden daha dezavantajlı olduğunu bildiğinden bunu yapmadı. Zihinlerinin yakında olduğunu hissedebiliyor, zorlama nefeslerini duyabiliyordu, ama onlarla arasında neler olduğunu bilemiyordu. Bastığı yeri ayaklarıyla hissederek dükkânın derinliklerine doğru ilerledi. Kalkanı önünde, Brisingr saldırıya hazır şekilde başının üstündeydi.</p>

  <p>Bir ipin yere düşmesi kadar belli belirsiz bir sesle bir nesnenin üzerine geldiğini duydu.</p>

  <p>Hızla geriye çekilirken bir gürz ya da çekiç kalkanına inip parçaladı. Çığlıklar yükseldi. Biri bir sandalye ya da masa devirdi, bir şey duvara çarptı. Eragon ileri atılınca Brisingr'ın ete ve kemiğe gömüldüğünü hissetti. Kılıcını çekince adam ayaklarının dibine düştü.</p>

  <p>Dışarıda dar sokakta kendisini bekleyen Saphira'ya baktı. Ancak o zaman sokaktaki direkte asılı olan feneri gördü ve ışığı yüzünden askerlerin kendisini gördüğünü anladı. Hızla açık kapıya gidip kalkanın parçalarını fırlattı.</p>

  <p>Dükkânın içinde bir şangırtı daha oldu ve bir karmaşanın ardından askerler geriye koşup merdivenlerden çıkmaya başladı. Eragon da peşlerinden gitti. İkinci kat dükkânın sahibi olan ailenin eviydi. Eragon labirenti andıran odalarda hızla koşarken insanlar bağırdı, bir bebek ağlamaya başladı, ama bütün dikkatini avına veren Eragon onlara aldırmadı. Sonunda askerleri tek bir mumun titrek ışığının aydınlattığı sıkışık oturma odasında kıstırdı.</p>

  <p>Kılıcının dört hamlesiyle dört askeri öldürürken üstüne sıçrayan kanlar nedeniyle yüzünü buruşturdu. Askerlerin birinden yeni bir kalkan alıp durdu, cesetleri inceledi. Orada, oturma odasının ortasında bırakmak kabalık olacağı için hepsini yakındaki bir camdan dışarı attı.</p>

  <p>Merdivenlere geri dönerken köşeden bir figür çıkıp, hançerini Eragon'un kaburgalarına doğru salladı. Koruması sayesinde hançerin ucu Eragon'a birkaç santim kala durdu. İrkilerek Brisingr'ı havaya kaldırdı. Hançerin sahibinin kafasını omuzlarından ayırmak üzereyken onun on üçünden büyük olmayan bir çocuk olduğunu fark etti.</p>

  <p>Eragon donup kaldı. Bu ben olabilirdim, diye düşündü. Onun yerinde olsam ben de aynı şeyi yapardım. Oğlanın arkasına bakınca gecelik ve örgü başlıklarıyla oturan bir adam ve kadın gördü. Birbirlerine sarılmış dehşet içinde ona bakıyorlardı.</p>

  <p>Eragon bir an için ürperdi. Brisingr'ı indirip boşta kalan eliyle hançeri oğlanın gevşeyen elinden aldı. "Senin yerinde olsaydım savaş bitene dek dışarı çıkmazdım," derken sesinin şiddeti kendisini de şaşırttı. Sonra duraksayıp ekledi. "Üzgünüm."</p>

  <p>Utanarak dükkândan koşarak çıktı, Saphira'ya katıldı.</p>

  <p>Birlikte cadde boyunca yürüdüler.</p>

  <p>Şapkacı dükkânından biraz uzaklaşmışlardı ki Kral Orrin'in birkaç adamıyla karşılaştılar. Adamlar az önce girdikleri malikâneden altın şamdanlar, gümüş tabaklar ve mücevherler almışlardı.</p>

  <p>Eragon, adamlardan birinin kolundaki kumaş yığınına doğru atıldı. "Onları geri koyun!" diye bağırdı bütün gruba. "Buraya bu insanlara yardìm etmeye geldik, mallarını çalmaya değil! Onlar bizim kardeşlerimiz, annelerimiz, babalarımız. Bu seferlik sizi bağışlıyorum, ama eğer sizin ya da başkalarının yağmacılık yaptığınıza dair bir haber kulağıma gelirse hepinizi hırsızlar gibi kırbaçlatırım!" Saphira da onun söylediklerini vurgulamak için kükredi. Azarlanan savaşçılar, Eragon ve Saphira'nın dikkatli bakışları altında mermer malikânenin harabelerine geri döndüler.</p>

  <p>Şimdi, dedi Eragon, Saphira'ya. Belki biz...</p>

  <p>"Shade Katili! Shade Katili!" diye bağırdı bir adam, şehrin derinliklerinden onlara doğru koşarak. Silahları ve zırhı onun Varden'li olduğunu gösteriyordu.</p>

  <p>Eragon, Brisingr'ı sıkıca kavradı. "Ne var?"</p>

  <p>"Yardımınıza ihtiyacımız var Shade Katili. Ve senin de Saphira!"</p>

  <p>Savaşçıyı takip edip büyük, taş bir binaya vardılar. Birkaç düzine Varden'li binanın önündeki alçak duvarın gerisine çömelmişti. Eragon ve Saphira'yı gördüklerine sevinmiş gibiydiler.</p>

  <p>"Geride durun!" dedi Varden'lilerden biri. "İçeride bir grup asker var ve yaylarını üzerimize doğrultmuş durumdalar."</p>

  <p>Eragon binanın görüş alanının hemen dışında durdu. Onları getiren savaşçı, "Askerlere ulaşamıyoruz. Kapılar ve pencereler kilitli. Kendimize yol açmaya çalışırsak bize ok atıyorlar."</p>

  <p>Eragon, Saphira'ya baktı. Yapayım mı, yapmayayım mı?</p>

  <p>Ben ilgilenirim, dedi Saphira. Kanatlarını açarak havalandı.</p>

  <p>Saphira çatıya inerken bina sarsıldı, pencereler çatırdadı. Pençelerini taşların arasındaki boşluklara sokup büyük bir gayretle binayı parçaladılar ve dehşet içindeki askerlerin ortaya çıkmasını sağlayıp hepsini farelerin peşinde koşan bir kedi gibi katlederken Eragon ve diğer savaşçılar hayretle onu izledi.</p>

  <p>Saphira, Eragon'un yanına döndüğünde Varden ondan yavaşça uzaklaştı. Bu vahşet gösterisinden çok korktuğu açıkça belli oluyordu. Saphira, onlara aldırmayıp pençelerini yalamaya, kanı temizlemeye başladı.</p>

  <p>Düşman olmadığımız için ne kadar mutlu olduğumu sana hiç söyledim mi, diye sordu Eragon.</p>

  <p>Hayır, ama çok tatlısın.</p>

  <p>Askerler şehir boyunca Eragon'u etkileyen bir kararlılıkla savaşıyordu; yalnızca zorda kaldıklarında teslim oluyor ve Varden'lilerin ilerlemesini durdurmak için ellerinden geleni yapıyorlardı. Kararlı dirençleri yüzünden Varden'liler kalenin bulunduğu şehrin batı yakasına şafağın ilk saatlerine kadar ulaşamadı.</p>

  <p>Yüksek, kare biçiminde ve farklı yüksekliklerdeki sayısız kuleyle bezenmiş kale heybetli bir yapıydı. Çatı kayağan taşından yapılmıştı, bu yüzden saldırganlar orayı yakamıyordu. Kalenin önünde birkaç alçak müştemilatın bulunduğu ve dört mancınığın sıralandığı büyük bir avlu vardı. Avlunun etrafını aralarına daha küçük kulelerin serpiştirildiği kalın perde duvar çevreliyordu. Yüzlerce asker surlarda, yüzlercesi de avludaydı. Avluya yerden girmenin tek yolu, perde duvardaki geniş, kemerli geçitti. Bu geçit demir parmaklıklar ve kalın meşe kapılarla kapatılmıştı.</p>

  <p>Birkaç bin Varden savaşçısı perde duvara bastırırken duvarların üstünden oklar gidip geliyordu. İki taraf da üstünlük elde edemiyordu.</p>

  <p>Kapı, dedi Eragon, işaret ederek.</p>

  <p>Saphira alçalıp burun deliklerinden püskürttüğü ateş ve dumanla surların üstünü temizledi. Eragon'u sarsarak duvarların üstüne indi. Git. Varden'lilere taş atmaya başlamadan önce mancınıklarla ilgileneceğim.</p>

  <p>Dikkatli ol. Eragon, Saphira'nın arkasından surların üstüne indi.</p>

  <p>Onlar dikkatli olmalı, diye karşılık verdi. Mancınıkların etrafındaki mızraklı adamlara hırladı. Yarısı dönüp içeri kaçtı.</p>

  <p>Surlar Eragon'un yerden sıçrayamayacağı kadar yüksekti, bu yüzden Saphira kuyruğunu yandan aşağıya sarkıtıp, iki mazgal siperinin arasına kıstırdı. Eragon, Brisingr'ı kınına sokup Saphira'nın dikenlerini merdiven gibi kullanarak aşağıya indi. Kuyruğun ucuna vardığında elini bırakıp geriye kalan altı metreyi atladı. Varden'lilerin arasına inerken darbenin etkisini azaltmak amacıyla yuvarlandı.</p>

  <p>"Selam Shade Katili," dedi Blödhgarm. Diğer on bir Elf le birlikte kalabalığın arasından çıktı.</p>

  <p>"Selâm." Eragon, Brisingr'ı tekrar çekti. "Neden kapıyı Varden'liler için açmadınız?"</p>

  <p>"Kapı pek çok büyüyle korunuyor Shade Katili. Kırmak çok büyük enerji gerektiriyor. Arkadaşlarım ve ben, sizi ve Saphira'yı korumak için buradayız.</p>

  <p>Başka işlerle kendimizi yorarsak bu görevimizi yerine getiremeyiz."</p>

  <p>Eragon söylenmemek için kendini tutarak, "Saphira ve benim kendimizi yormamızı mı tercih edersin Blödhgarm? Bu bizi daha güvende mi kılar?"</p>

  <p>Elf bir an için Eragon'a bakarken sarı gözlerinde anlaşılmaz bir ifade belirdi. Sonra başını hafifçe yana eğdi. "Kapıyı hemen açarız, Shade Katili."</p>

  <p>"Hayır, açmayın," dedi Eragon. "Burada bekleyin."</p>

  <p>Eragon, Varden'li savaşçıların ön tarafına doğru ilerledi. "Bana yer açın!" diye bağırdı savaşçılara işaret ederek. Varden gerileyip ona yer açtı. Balistadan fırlatılan bir cirit korumasından sekip ara sokağa girdi. Saphira avluda kükredi. Ardından kırılan keresteler ve kopan gergin ipin sesi duyuldu.</p>

  <p>Eragon kılıcını iki eliyle kavrayıp başının üstüne kaldırdı. "Brisingr!" Kılıç mavi bir alev çıkarırken arkasındaki savaşçılardan hayret nidaları yükseldi. Eragon öne çıkıp ızgaranın demirlerine sertçe vurdu. Kılıç kalın metal parçasını yararken duvara ve çevredeki binalara kör edici bir ışık çarptı. Brisingr demir parmaklıkların korumalarını bozarken Eragon yorgunluğunda ani bir artış hissetti. Gülümsedi. Rhunön'un, Brisingr'a koyduğu karşı büyüler, düşmanın yaptığı büyüleri yenmek için yeterliydi.</p>

  <p>Çabuk, ama sabit bir hızla demir parmaklıklarda büyük bir delik açtı. Büyük bir demir parmaklık parçası gürültüyle yere düşerken yana kaçtı. Demir parmaklıkların yanından geçip perde duvarın derinlerine gömülmüş olan meşe kapılara yürüdü. Brisingr'ı iki kapı arasındaki saç kılı inceliğinde çatlağa sokup kılıcını geçirdi, karşı taraftan çıkardı. Kılıca yaptığı enerji akışını artırarak çeliğin taze ekmeği kesen bir bıçak gibi rahatça tahtadan geçmesini sağladı. Kılıcın etrafından çıkan duman genzini yakıp gözlerini sulandırdı.</p>

  <p>Eragon kılıcı yukarı kaldırıp, içeriden kapatılmış kapıların arkasındaki kalın tahta kirişi yaktı. Brisingr'ın karşılaştığı direncin azaldığını hisseder hissetmez kılıcı çekip alevi söndürdü. Kalın eldivenler giyip bir kapının parlak kenarlarını kavradı, kaldırarak çekip açtı. Diğer kapı da dışarı doğru açılıyordu. Kendi başına açılıyor gibi görünse de bir süre sonra kapıyı açanın Saphira olduğunu gördü; girişin sağına oturmuş parlak mavi gözlerle ona bakıyordu. Arkasında dört mancınık harabesi yatıyordu.</p>

  <p>Havayı gürültülü savaş çığlıklarıyla dolduran Varden'liler avluya doluşurken Eragon, Saphira'nın yanına gitti. Çabalarından yorgun düşen Eragon, Bilge Beloth Kemeri'ne elini koyup kemerin içindeki on iki elmasa depoladığı enerjiyle gücünü yeniledi. Geri kalanını aynı şekilde yorgun olan Saphira'ya yöneltti, ama o reddetti. Kendine sakla. Fazla enerji kalmadı elmasta. Üstelik benim ihtiyacım olan tek şey yemek ve iyi bir gece uykusu.</p>

  <p>Eragon, ona yaslanıp gözlerini yarı kapadı. Yakında, dedi. Yakında hepsi bitecek.</p>

  <p>Umarım, dedi Eragon.</p>

  <p>Yanlarından geçen savaşçıların arasında Angela da vardı. Yeşil ve siyah zırhını kuşanmış, hûthvir adındaki Cüce rahiplere ait olan iki kılıçlı asa silahını taşıyordu. Angela, Eragon'un yanında duraksayıp muzip bir ifadeyle, "Etkileyici bir gösteri," dedi. "Ama sence de biraz abartmıyor musun?"</p>

  <p>"Ne demek istiyorsun?" diye sordu Eragon kaşlarını çatarak.</p>

  <p>Angela tek kaşını kaldırdı. "Hadi ama, kılıcını ateşe vermek gerçekten gerekli miydi?"</p>

  <p>Eragon, onun itirazını anlayınca ifadesi aydınlandı. Gülmeye başladı. "Demir parmaklıklar için hayır, ama hoşuma gitti. Üstelik bu elimde değil. Kılıca antik dilde Ateş adını verdim. Ne zaman bu sözcüğü söylesem kuru bir dal parçası gibi alevler içinde kalıyor."</p>

  <p>"Kılıcına Ateş adını mı verdin?" Angela, ona inanamıyormuş gibiydi. "Ateş? Ne sıkıcı bir isim bu böyle? Alev Kılıcı deyip geçseydin bari. Demek Ateş. Hımm. Koyunyiyen ya da Krizantem Satırı veya hayal gücünü kullanıp başka bir isim veremez miydin?"</p>

  <p>"Burada bir Koyunyiyen var zaten," dedi Eragon, elini Saphira'nın üstüne koyarak. "Başka bir taneye ihtiyacımız yok."</p>

  <p>Angela kahkahalarla güldü. "Demek mizah yeteneğinden o kadar da yoksun değilmişsin! Sende bir umut olabilir." Çifte kılıçlı asasını sallayarak kaleye doğru dans edercesine ilerlerken, "Ateş? Peh!" dedi.</p>

  <p>Saphira'dan alçak bir hırıltı yükseldi. Kime Koyunyiyen dediğine dikkat et Eragon, yoksa seni de yerim.</p>

  <p>Tamam Saphira.</p>
</body>
</html>
