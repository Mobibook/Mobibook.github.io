<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Emirler</h1>

  <p>Eragon'un rüyasındaki ölüm ve şiddet görüntüleri panik içinde çırpmasına neden oldu. Huzursuzlukla kıpırdanıp kaçıp kurtulmak istedi, ama yapamadı. Saplanan kılıçlar, haykıran adamlar ve Murtagh'ın öfkeli yüzü gözlerinin önünde belirdi.</p>

  <p>Eragon, Saphira'nın zihnine girdiğini hissetti. Rüyalarına şiddetli bir rüzgâr gibi girip kâbuslarını dağıttı. Ardından gelen sessizlikte, her şey iyi olacak ufaklık. İyi dinlen; güvendesin ve ben seninle birlikteyim... Dinlen.</p>

  <p>Eragon'un içini derin bir güven duygusu doldurdu. Saphira'nın varlığının verdiği rahatlıkla dönüp mutlu anıların içinde kayboldu.</p>

  <p><br /></p>

  <p>Eragon şafaktan bir saat önce gözlerini açtığında kendini Saphira'nın damarlı kanatlarının birinin altında yatarken buldu. Saphira kuyruğunu ona sarmıştı. Eragon gülümseyip kanadının altından çıkarken Eragon başını kaldırıp esnedi.</p>

  <p>Günaydın.</p>

  <p>Saphira tekrar esneyip kedi gibi gerindi.</p>

  <p>Eragon banyo yapıp büyüyle tıraş oldu, falsiyonundan önceki günün kurumuş kanlarını temizledi. Elf tuniklerinden birini giydi.</p>

  <p>Görünüşünün uygun olduğuna karar verdikten ve Saphira da kendi temizliğini tamamladıktan sonra Nasuada'nın çadırına doğru yürüdüler. Gece Şahinleri'nin altısı yüzlerinde her zamanki haşin ifadeyle çadırın dışında dikiliyorlardı. Eragon, Cüce teşrifatının geldiğini haber vermesini bekledi. Eragon içeri girerken Saphira da başını içeri sokup tartışmalara katılabileceği açık panele kıvrılıp yattı.</p>

  <p>Eragon, deve dikenleri oymalarıyla süslü yüksek arkalıklı tahtında oturan Nasuada'yı selamladı. "Leydim, beni geleceğim hakkında konuşmak için buraya çağırdınız; benim için önemli bir görev varmış."</p>

  <p>Nasuada, "Evet, lütfen otur," diyerek yanındaki katlanan sandalyeyi işaret etti. Eragon otururken takılmaması için kılıcını biraz eğdi.."Bildiğin gibi Galbatorix, kuşatma girişimimizi önlemek ya da bunu başaramazsa birliklerimizi bölerek ilerleyişimizi yavaşlatıp kuzeyde kamp kurmuş askerlere ulaşmamızı engellemek için Aroughs, Feinster ve Belatona kentlerine birlikler gönderdi. Dünkü savaştan sonra keşif erlerimiz Galbatorix'in sonuncu adamlarının da bilinmeyen yerlere çekildiklerini bildirdi. Bu askerlere günler önce saldıracaktım, ama sen olmadığın için vazgeçmek zorunda kaldım. Sen olmadan, Murtagh ve Thorn savaşçılarımızı kolayca katledebilirdi. Ayrıca ikisinin askerlerin arasında olup olmadığını bilmiyorduk. Artık tekrar aramıza katıldığına göre durumumuz biraz daha iyi, ama umduğum kadar değil. Özellikle de Galbatorix'in son numarasını, acı duymayan askerleri düşününce. Bizi cesaretlendiren tek şey Saphira ile sen Islanzadi'nin büyücüleriyle birlikte Murtagh ve Thorn'u püskürtebileceğiniz! kanıtlamanızdır. Zafer planımız bu umuda dayanıyor."</p>

  <p>Thorn, benim eşitim değil. Eğer Murtagh, onu koruyor olmasaydı onu yere kıstırıp, pes edene ve benim lider olduğumu kabul ettirene kadar boynundan sallardım.</p>

  <p>"Eminim yapardın," dedi Nasuada gülerek.</p>

  <p>"O zaman nasıl bir hareket tarzına karar verdin?"</p>

  <p>"Birkaç yol var ve eğer başarılı olmak istiyorsak hepsine aynı anda başlamalıyız. Öncelikle imparatorluğun daha fazla içine girip arkamızda hâlâ Galbatorix'in yönetiminde olan kentler bırakamayız. Bunu yaparsak iki cepheden de saldırıya uğrarız. Ve biz yokken gelip, Surda'yı alması için Galbatorix'e davetiye çıkarmış oluruz. Bu yüzden Varden'e kuzeye, Jiet Nehri'ni kolayca geçebileceğimiz en yakın yere yürümesini emrettim. Nehrin karşı tarafına geçtikten sonra Aroughs'u ele geçirmesi için savaşçı göndereceğim. Kral Orrin ve ben, geriye kalan güçlerimizle Feinster'e doğru devam edeceğiz. Senin ve Saphira'nın yardımınızla Feinster'i kolayca alacağımızı düşünüyorum.</p>

  <p>"Biz ülkeyi geçmek gibi sıkıcı bir işle uğraşırken sana vereceğim başka sorumluluklar var Eragon." Öne doğru eğildi. "Cücelerin bütün yardımına ihtiyacımız var. Elfler Alagaesia'nın kuzeyinde bizim için savaşıyor, Surda'lılar ruhen ve bedenen bize katıldılar, Urgallar bile bizimle ittifak yaptı. Ama Cücelere ihtiyacımız var. Onlar olmadan başaramayız. Özellikle şimdi acıyı hissetmeyen askerlerle savaşırken."</p>

  <p>"Cüceler yeni bir kral veya kraliçe seçtiler mi?"</p>

  <p>Nasuada yüzünü buruşturdu. "Narheim bu sürecin hızlı bir şekilde devam ettiğini söyledi, ama Elfler gibi Cücelerin de zaman kavramı bizimkinden daha uzun. Hızlı demek onlar için aylarca düşünmek anlamına gelebilir."</p>

  <p>"Durumun aciliyetini kavrayamıyorlar mı?"</p>

  <p>"Bazıları, ama çoğu bu savaşta bize yardım etmeye itiraz ediyor. İşleri ve kendilerinden birini Tronjheim'deki mermer tahta oturtmayı mümkün olduğunca ağırdan alıyorlar. Cüceler o kadar uzun zamandır saklanarak yaşıyorlar ki yabancılara güvenemiyorlar. Eğer bizim amaçlarımıza karşı olan biri tahta çıkarsa Cüceleri kaybederiz. Buna izin veremeyiz. Cücelerin kararlarını her zamanki hızlarında vermelerini de bekleyemeyiz. Ancak bu kadar uzaktan işlerine etkili bir şekilde müdahale edemem. Tronjheim'de olsam bile istenen sonuca erişmeyebilirim; Cüceler klanlarından olmayan birinin yönetim işlerine karışmasını pek hoş karşılamıyorlar. Bu yüzden benim yerime senin Tronjheim'e gidip Cücelerin hızlı bir şekilde –ve bizim davamızı anlayan– yeni bir hükümdar seçmelerini sağlamak için ne gerekiyorsa yapmanı istiyorum."</p>

  <p>"Benim mi! Ama..."</p>

  <p>"Kral Hrothgar, seni Dûrgrimst Ingeitum'a dâhil etti. Onların kanunlarına ve âdetlerine göre sen bir Cüce'sin Eragon. Ingeitumun toplantılarına katılmaya yasal hakkın var, Orik şefleri olarak belirlediklerine göre ayrıca da manevi kardeşin sayılıyor. Varden'in dostu olduğu için, hükümdarlarını seçtikleri on üç klanın gizli toplantılarında ona eşlik etmeni sağlayacaktır."</p>

  <p>Nasuada'nın bu önerisi Eragon'a göre çok saçmaydı. "Ya Murtagh ve Thorn? Geri döndüklerinde, ki kesinlikle döneceklerdir, biraz yardımla da olsa onları bir tek Saphira ve ben durdurabiliriz. Eğer biz burada yoksak onları seni, Arya'ya, Orrin'i veya Varden'in geri kalanını öldürmekten alıkoyacak hiçbir şey olmaz."</p>

  <p>Nasuada kaşlarını çattı. "Dün Murtagh'a ezici bir yenilgi yaşattın. Şu anda Urû'baen'e doğru gidiyorlardı. Bildiğimiz gibi onların bu yenilgisi Galbatorix'in hiç hoşuna gitmeyecektir. Sizi yenebileceklerinden emin olana kadar onları bir daha göndermeyecektir. Murtagh, senin gücünün yeni sınırlarından emin değil, bu yüzden bu mutsuz olaya biraz daha zaman var. O zamana dek Farthen Dûr'a gidip gelebilirsin."</p>

  <p>"Yanılıyor olabilirsin," dedi Eragon. "Üstelik Galbatorix'in bizim gittiğimizi öğrenip yokluğumuzda saldırmayacağını nereden biliyorsun? Aramıza yerleştirdiğiniz casusların hepsini ele geçirdiğimizi sanmıyorum."</p>

  <p>Nasuada parmaklarıyla koltuğunun kenarında tempo tuttu. "Senin Farthen Dûr'a gitmeni istediğimi söyledim Eragon. Saphira'nın da gitmesini istediğimi değil." Saphira başını çevirip burnundan küçük bir duman çıkardı.</p>

  <p>"Ben böyle..."</p>

  <p>"Bitirmeme izin ver Eragon."</p>

  <p>Eragon ağzını kapatıp Nasuada'ya dik dik baktı. Sol eliyle falsiyonunun kabzasını sıkıca kavramıştı.</p>

  <p>"Sen, bana borçlu değilsin Saphira, ama Eragon Cücelere yolculuk yaparken, Eragon'la birlikte burada olduğunuz konusunda İmparatoru kandırmak için bizimle kalacağını umuyorum. Eğer Eragon'un gittiğini topluluktan gizleyebilirsek kimse burada olmadığından şüphelenmez. Yalnız gün boyu çadırında kalıyor olman için uygun bir mazeret bulmamız gerekiyor.. belki geceleri Saphira'yla düşman bölgesini keşfe gittiğinizi ve gündüz de dinlenmeniz gerektiğini söyleyebiliriz.</p>

  <p>"Ama bu hilenin işe yaraması için Blödhgarm ve adamlarının da şüphe uyandırmamak için burada kalması gerekiyor. Siz yokken Murtagh ve Thorn tekrar ortaya çıkarsa Arya, Saphira'da senin yerini alabilir. O, Blödhgarm'ın büyücüleri ve Du Vrangr Gata'nın büyücüleri, hep birlikte çalışırlarsa Murtagh'ı püskürtmek için bir şansımız olabilir."</p>

  <p>Eragon boğuk bir sesle, "Eğer Saphira, beni Farthen Dûr'a götürmezse oraya zamanında nasıl varabilirim?"</p>

  <p>"Koşarak. Helgrind'den gelirken çoğunlukla koştuğunu kendin söyledin. Askerlerden veya köylülerden gizlenmen gerekmiyorken imparatorlukta olduğundan çok daha hızlı ilerleyeceğini düşünüyorum." Nasuada parmaklarını yine cilalı koltuk kenarına vurdu. "Tabii ki yalnız gitmen aptallık olur. Eğer kendisine yardım edecek kimse yoksa en güçlü büyücü bile yabani ortamda basit bir kaza sonucu ölebilir. Arya'nın sana eşlik etmesi bizim için iyi olmaz, Blödhgarm'ın Elflerinden birinin ortadan kaybolması da dikkat çeker. Bu yüzden sana bir Kull'un eşlik etmesine karar verdim. Çünkü senin hızına erişebilen tek yaratık onlar."</p>

  <p>"Kull mu!" dedi Eragon heyecanla kendini daha fazla tutamayarak. "Beni yanımda Kull'la Cücelerin arasına mı göndereceksin? Cücelerin Urgallardan daha fazla nefret ettiği bir ırk tanımıyorum. Onların boynuzlarından yay yapıyorlar! Farthen Dûr'a yanımda bir Kull'la girersem Cüceler söyleyeceğim hiçbir şeye önem vermez."</p>

  <p>"Bunun farkındayım," dedi Nasuada. "Belki doğrudan Farthen Dûr'a gitmezsin. Belki önce Ingeitum'un atalarına ait Thardûr Dağı'ndaki Bregan Hold'a uğrarsın. Orada Orik'i bulursun ve Orik'in eşliğinde Farthen Dûr'a giderken Kull'u orada bırakabilirsin."</p>

  <p>Eragon, Nasuada'nın arkasına gözlerini dikip, "Ya seçtiğin yolu beğenmediğimi söylersem?" diye sordu. "İstediğin şeyi başarmak için daha başka, daha güvenli yollar olduğunu söylersem?"</p>

  <p>"Lütfen söyle, hangi yollarmış bunlar?" diye sordu Nasuada, parmağını havaya kaldırarak.</p>

  <p>"Bunu düşünmeliyim, ama eminim vardır."</p>

  <p>"Ben düşündüm Eragon hem de uzun uzun. Seni elçim olarak atamam Cücelerin kral seçimini etkileme konusundaki tek umudumuz. Ben Cücelerin arasında büyüdüm, unutma. Onları herkesten daha iyi tanıyorum."</p>

  <p>"Yine de bunun bir hata olduğunu düşünüyorum," diye gürledi. "Jörmundur'u veya komutanlarından birini gönder. Ben gitmeyeceğim, şeye kadar olmaz..."</p>

  <p>"Gitmeyecek misin?" diye sordu Nasuada, sesini yükselterek. "Lorduna itaat etmeyen tebaa, savaş alanında komutanının emrine karşı gelen savaşçıya benzer şekilde cezalandırılabilir. Senin lordun olarak istesen de istemesen de Farthen Dûr'a gitmeni ve Cücelerin bir sonraki hükümdarının seçilmesini denetlemeni emrediyorum."</p>

  <p>Eragon öfkeyle nefes alıp verirken falsiyonun kabzasını bir sıkıp bir bırakıyordu.</p>

  <p>Nasuada daha yumuşak, ama yine de ihtiyatlı bir sesle, "Ne olursa olsun Eragon? İstediğimi yapacak mısın, yoksa beni tahttan indirip Varden'i kendin mi yöneteceksin? Bunlardan başka seçenek yok."</p>

  <p>Eragon şok geçirircesine, "Hayır, seninle uzlaşabilirim," dedi. "Seni aksine ikna edebilirim."</p>

  <p>"Edemezsin, çünkü bana aynı şekilde başarılı olacak alternatif bir plan sunamazsın."</p>

  <p>Eragon, onun bakışlarına karşılık verdi. "Emrini reddedebilir ve beni nasıl uygun görüyorsan cezalandırmana izin verebilirim."</p>

  <p>Önerisi Nasuada'yı irkiltti. "Senin direğe bağlanıp kırbaçlandığını görmek Varden'de onarılmaz yaralar açar. Ve benim otoritemi yok eder, çünkü insanlar senin istediğin zaman bana karşı gelebileceğini bilirler, çünkü karşılaşacağın tek sonuç bir dakika sonra iyileştirebileceğin birkaç kırbaç çizgisinden ibaret olur ve çünkü seni başka bir savaşçı gibi idam edemeyiz. Böyle bir şeyin olmasındansa tahtımı terk edip komutayı sana bırakmayı tercih ederim. Bu görev için daha iyi olduğuna inanıyorsan mevkimi, tahtımı, koltuğumu al ve kendini bu ordunun efendisi ilan et! Ama ben, Varden adına konuştuğum sürece bu kararları verme hakkım var. Eğer kararlarım yanlışsa bu da benim sorumluluğum."</p>

  <p>"Hiçbir tavsiyeyi dinlemeyecek misin?" diye sordu Eragon sıkıntıyla. "Etrafındakilerin önerilerine rağmen Varden'in seyrini sen mi belirleyeceksin?"</p>

  <p>Nasuada'nın orta parmağı koltuğunun kenarında tıngırdadı. "Tavsiye dinlerim. Hayatımın her dakikasında tavsiye dinliyorum, ama bazen vardığım sonuçlar altımdakilere uymuyor. Şimdi, bağlılık yeminine uyarak kabul etmesen bile kararımı dinleyecek misin, yoksa kendini Galbatorix'in bir ayna görüntüsü haline mi getireceksin?"</p>

  <p>"Ben yalnızca Varden için en iyisini istiyorum."</p>

  <p>"Ben de öyle."</p>

  <p>"Bana istemediğimden başka seçenek bırakmıyorsun."</p>

  <p>"Bazen takip etmek liderlik etmekten zordur."</p>

  <p>"Bir dakika düşünebilir miyim?" Saphira, diye seslendi.</p>

  <p>Saphira boynunu çevirip gözlerini Eragonunkine sabitlerken çadırın içinde mor ışık benekleri dans etti. Ufaklık?</p>

  <p>Sence gitmeli miyim?</p>

  <p>Gitmelisin.</p>

  <p>Eragon dudaklarını birbirine sıkıca bastırdı. Ya sen?</p>

  <p>Senden ayrılmaktan nefret ettiğimi biliyorsun, ama Nasuada'nın iddiaları mantıklı. Eğer Varden'de kalarak Thorn ve Murtagh'ı durdurabileceksem burada kalmam iyi olur.</p>

  <p>Paylaşılan bir öfke, beklenti, isteksizlik ve şefkat havuzunda ikisinin duyguları birbirine gidip geldi. Eragon'dan öfke ve isteksizlik akıyordu; Saphira'nınkindense onun kızgınlığını hafifleten ve aksi halde sahip olamayacağı bir bakış açısı kazandıran daha yumuşak duygular. Yine de Eragon inatla Nasuada'nın planına karşı koymaya devam etti. Eğer beni Farthen Dûr'a sen götürseydin, bu kadar uzun süre uzakta olmazdım, bu da Galbatorix'in yeni bir saldırı düzenlemek için daha az fırsatı olurdu.</p>

  <p>Ama biz gider gitmez casusları Varden'in savunmasız durumda olduğunu Galbatorix'e bildirirdi.</p>

  <p>Helgrind'den bu kadar kısa bir süre sonra senden yeniden ayrılmak istemiyorum.</p>

  <p>Kendi isteklerimiz Varden'in ihtiyaçlarının önüne geçemez, ama ben de senden aynlmak istemiyorum. Yine de Oromis'in söylediğini hatırla, bir ejderha ve süvarisinin becerisi yalnızca birlikte nasıl çalıştıklarıyla değil, birbirinden ayrıyken nasıl çalıştıklarıyla ölçülür. Bundan hiç hoşlanmasak da ikimiz de birbirimizden bağımsız hareket edecek olgunluktayız Eragon. Helgrind'den buraya yaptığın yolculukta bunu kendine kanıtladın.</p>

  <p>Nasuada'nın dediği gibi sırtında Arya'yla dövüşmek seni rahatsız etmez mi?</p>

  <p>Arya hiç rahatsız etmez. Daha önce de birlikte savaştık ve yumurtadayken neredeyse beni yirmi yıl boyunca Alagaesia'da o taşıdı. Bunu biliyorsun ufaklık. Neden bu soruyu soruyorsun? Kıskanıyor musun?</p>

  <p>Ne olmuş kıskanıyorsam?</p>

  <p>Saphira'nın mavi gözlerinde keyifli bir parıltı yanıp söndü. Dilini Eragon'a doğru çıkardı. Çok tatlısın... Sence ben kalmalı mıyım gitmeli miyim?</p>

  <p>Bu senin kararın, benim değil.</p>

  <p>Ama ikimizi de etkiliyor.</p>

  <p>Eragon topuğunu yere bastırdı. Eğer bu çılgınca plana katılacaksak, başarılı olması için elimizden geleni yapmalıyız. Kalıp Nasuada'nın bu kahrolası planda kellesini kaybetmemesini sağlamaya çalış.</p>

  <p>Neşelen ufaklık. Hızlı koş ve kısa sürede tekrar birbirimize kavuşalım.</p>

  <p>Eragon, Nasuada'ya baktı. "Pekâlâ, gidiyorum," dedi.</p>

  <p>Nasuada biraz rahatladı. "Teşekkürler. Ya sen Saphira? Kalacak mısın, gidecek misin?"</p>

  <p>Saphira düşüncelerini Nasuada'nın da anlayacağı şekilde yaydı, kalacağım Gece Yürüyen.</p>

  <p>Nasuada başını eğdi. "Teşekkürler Saphira. Desteğin için müteşekkirim."</p>

  <p>"Bu konuda Blödhgarm'la konuştun mu?" diye sordu Eragon. "Kabul etti mi?"</p>

  <p>"Hayır, sen ona ayrıntıları verirsin."</p>

  <p>Eragon, Elflerin onun Farthen Dûr'a yanında yalnızca bir Urgalla gitmesinden memnun olacaklarını sanmıyordu. "Bir öneride bulunabilir miyim?"</p>

  <p>"Önerileri iyi karşıladığımı bilirsin."</p>

  <p>Bu Eragon'u bir an durdurdu. "Bir öneri ve bir rica o zaman." Nasuada bir parmağını kaldırıp devam etmesini işaret etti. "Cüceler yeni kral veya kraliçelerini seçtiklerinde Saphira, Farthen Dûr'da bana katılsın. Hem Cücelerin yeni hükümdarını onurlandıralım hem de Saphira Tronjheim Savaşımdan sonra Kral Hrothgar'a verdiği sözü yerine getirir."</p>

  <p>Nasuada'nın ifadesi yaban kedisi gibi sertleşti. "Ne sözüymüş bu?" diye sordu. "Bana bunu daha önce söylemedin."</p>

  <p>"Saphira ve Arya yıldız safiri kırdıkları için hatalarını telafi etmek üzere Isidar Mithrim'i onaracaktı."</p>

  <p>Nasuada gözleri irileşerek Saphira'ya baktı. "Böyle bir şey yapabilir misin?"</p>

  <p>Yapabilirim, ama Isidar Mithrim'in karşısında dikilirken ihtiyacım olan büyüyü çağırabileceğimden emin değilim. Benim büyü yapma yeteneğim kendi arzularıma bağlı değil. Bazen sanki yeni bir duyu kazanmış gibi oluyorum. Kendi tenimin içindeki enerji akımını duyuyor ve bunu yönlendirirsem dünyayı istediğim gibi şekillendireceğimi hissediyorum. Ama hayatımın diğer zamanlarından büyü yapma olasılığım bir balığın uçma olasılığı kadar. Ama Isidar Mithrim'i onarabilirsem, yalnızca bizimle işbirliği yapmalarının önemini takdir edenlerin değil, bütün Cücelerin iyi niyetini kazanmamızı sağlar.</p>

  <p>"Tahmin edemeyeceğiniz kadar çok işe yarar," dedi Nasuada. "Yıldız safirin Cücelerin kalbinde çok özel bir yeri vardır. Her Cüce mücevher taşlarını sever, ama Isidar Mithrim'i güzelliği ve muazzam büyüklüğü yüzünden hepsinden daha fazla sevip ayrı tutarlar. Onu eski görkemine kavuşturursanız Cücelerin ırklarının gururunu da onarmış olursunuz."</p>

  <p>"Saphira, Isidar Mithrim'i onaramasa bile yeni hükümdarın taç giyme töreni için orada olmalı. Varden'e Saphira'yla benim Aberon'a gittiğimizi filan söyleyip Saphira'nın yokluğunu birkaç gün gizleyebilirsin. Galbatorix'in casusları onları kandırdığını anlayana dek çok geç olur."</p>

  <p>Nasuada başını salladı. "Bu iyi bir fikir. Cüceler taç giyme töreni için gün belirler belirlemez bana haber ver."</p>

  <p>"Tamam."</p>

  <p>"Önerini yaptın, şimdi de ricana gelelim. Benden ne istiyorsun?"</p>

  <p>"Bu geziyi yapmamda ısrar ettiğine göre senin izninle taç giyme töreninden sonra Saphira'yla birlikte Tronjheim'den Ellesmera'ya gitmek istiyorum."</p>

  <p>"Ne için?"</p>

  <p>"Du Weldenvarden'i son ziyaretimizde bize ders verenleri ziyaret etmek için. Olaylar izin verir vermez eğitimimize devam etmek için Ellesmera'ya döneceğimize söz verdik."</p>

  <p>Nasuada'nın kaşlarının arasındaki çizgi derinleşti. "Eğitiminize devam etmek için Ellesmera'da haftalar ya da aylar geçirmenin zamanı değil."</p>

  <p>"Hayır, ama kısa bir ziyarette bulunabiliriz."</p>

  <p>Nasuada başını oymalı koltuğunun arkasına yaslayıp ağır gözkapaklarının altından Eragon'a baktı. "Peki, bu öğretmenleriniz tam olarak kimmiş? Onlarla ilgili doğrudan sorulardan hep kaçtığınızı fark ettim. Ellesmera'da ikinize ders veren kimdi Eragon?"</p>

  <p>Eragon yüzüğü Aren'le oynayarak, "Ondan ve Arya'dan izin almadan bu bilgiyi kimseye açıklamayacağımıza dair Islanzadi'ye söz verdik."</p>

  <p>"Bütün şeytanlar aşkına Saphira ve sen kaç tane yemin ettiniz?" diye sordu. "Karşılaştığınız herkese söz veriyorsunuz."</p>

  <p>Eragon biraz mahcup bir tavırla omuz silkti. Tam ağzını açarken Saphira konuştu. Bunu biz istemiyoruz, ama Galbatorix'i yenmek için bütün ırkların desteğine ihtiyacımız varken sözler vermekten nasıl kaçabiliriz? Yeminler iktidardakilerin yardımını almak için ödediğimiz bedellerdir.</p>

  <p>"Hımm," dedi Nasuada. "Demek bu gerçeği öğrenmek için Arya'yla konuşmalıyım?"</p>

  <p>"Evet, ama söyleyeceğinden şüpheliyim; Elfler öğretmenlerimizin kimliğinin en değerli sırları olduğunu düşünüyorlar. Zorunlu bir durum olmadığı takdirde Galbatorix'in duymaması için kimseye söylemek istemiyorlar." Eragon yüzüğündeki kraliyet mavisi taşa bakıp yemininin ve onurunun daha ne kadar bilgiyi açıklamasına izin verdiğini merak edip şöyle dedi. "Nasuada şunu bilmelisin ki; daha önce sandığımız kadar yalnız değiliz."</p>

  <p>Nasuada'nın ifadesi sertleşti. "Anlıyorum. Bunu bilmek güzel, Eragon... Keşke Elfler, bana karşı daha yardımsever olsalar." Dudaklarını bir an sıkıp devam etti. "Neden Ellesmera'ya kadar gitmek zorundasın? Öğretmenlerinle doğrudan bağlantı kurmanın bir yolu yok mu?"</p>

  <p>Eragon ellerini çaresizlikle iki yana açtı. "Keşke olsaydı. Du Weldenvarden'in etrafını saran engelleri aşacak büyü daha icat edilmedi."</p>

  <p>"Elfler kendilerinin kullanabileceği bir gedik bile bırakmamışlar mı?"</p>

  <p>"Eğer bıraksalardı Arya, Farthen Dûr'da kendine geldiğinde fiziksel olarak Du Weldenvarden'e gitmek yerine Kraliçe Islanzadi'yle zihinsel bağlantı kurardı."</p>

  <p>"Sanırım haklısın. Ama o zaman sen, Islanzadi'yle Sloan konusunda ne yapacağını sormak için nasıl bağlantıya girdin? Onunla konuştuğunda Elf ordusunun hâlâ Du Weldenvarden'de olduğunu söyledin."</p>

  <p>"Evet Du Weldenvarden'in eteklerinde koruyucu önlemleri engelleyen sınırın dışındaydılar."</p>

  <p>Nasuada, onun ricasını düşünürken aralarındaki sessizlik elle tutulur gibiydi. Eragon çadırın dışında çok sayıda piyadenin savaşırken mızrak mı yoksa gürz mü kullanmaları gerektiğini tartıştıklarını duydu. Onların ötesinde gıcırdayan bir kağnının sesi, yürüyen adamların zırhlarından çıkan sesler ve ayırt edilemeyen yüzlerce ses kampta yayılıyordu.</p>

  <p>Sonunda Nasuada konuştu. "Böyle bir ziyaretten ne elde etmeyi umuyorsun?"</p>

  <p>"Bilmiyorum!" diye gürledi Eragon. Yumruğuyla falsiyonunun kabzasına vurdu. "Sorunun kaynağı da bu: yeterince bir şey bilmiyoruz. Ziyaretimiz hiçbir işe yaramayabilir, ama diğer yandan bize, Murtagh ve Galbatorix'i yok etmede yardımı olacak bir şey öğrenebiliriz. Dün zorlukla kazandık Nasuada. Zorlukla! Ve korkarım bir daha karşılaştığımızda Murtagh öncekinden çok daha güçlü olacak. Galbatorix'in yeteneklerinin, kardeşime aktardığı bütün o güce rağmen Murtagh'ınkileri katbekat aştığını düşündüğümde kemiklerim donuyor. Bana ders veren Elf, o..." Eragon durakladı, sonra söyleyeceği şeyi düşünüp devam etti: "Galbatorix'in gücünün her sene nasıl arttığını bildiğine dair imada bulundu, ama o zaman bunu açıklamayı reddetti, çünkü eğitimde yeterince ilerlememiştik. Şimdi Thorn ve Murtagh'la karşılaştıktan sonra bu bilgisini bizimle paylaşacağını düşünüyorum. Üstelik daha keşfetmemiz gereken bir sürü büyü var ve bunlardan biri Galbatorix'i yenmenin bir yolu olabilir. Eğer bu gezi üzerine kumar oynayacaksak, mevcut durumumuzu sürdürmek üzerine oynamayalım; duruşumuzu iyileştirip bu şans oyununu kazanma üzerine oynayalım."</p>

  <p>Nasuada bir dakikadan fazla hareketsiz kaldı. "Cücelerin taç giyme törenine kadar bu kararı veremem. Du Weldenvarden'e gitmen İmparatorun o zamanki hareketlerine ve casuslarımızın Murtagh ve Thorn'un hareketleriyle ilgili getirdikleri bilgilere bağlı olacak."</p>

  <p>Sonraki iki saat boyunca Nasuada, Eragon'a on üç Cüce klanı anlattı. Onlara tarihleri ve politikaları; hangi klanın ticaretinin büyük bölümünü hangi ürünlere dayandırdığı; klan şeflerinin isimleri, aileleri ve kişilikleri; her klan tarafından açılıp kontrol edilen önemli tünellerin listesi ve Cüceleri Varden'in amaçlarına yakın bir kral ya da kraliçe seçmeleri için ikna etme konusunda ders verdi.</p>

  <p>"Bizim için tahta Orik'in çıkması en uygun olan," dedi. "Kral Hrothgar halkı arasında çok seviliyordu ve Dûrgrimst Ingeitum hâlâ klanlar arasında en zengin ve nüfuzlu olanı, ki bütün bunlar da Orik'in lehine. Orik kendini bizim davamıza adamış. Varden'de hizmet etti, sen ve ben, onu dost olarak görüyoruz ve senin kardeşlerinden biri sayılır. Bence Cüceler için harika bir kral olarak çok yetenekli." Yüzünden bir keyif ifadesi geçti. "Bu önemsiz bir konu. Ama Cücelerin standartlarına göre genç ve bizimle bağıl diğer klan üyeleri için aşılmaz bir engel oluşturabilir. Bir diğer engel diğer klanların –ikisini söyleyecek olursam, Dûrgrimst Feldûnost ve Dûrgrimst Knurlcarathn– Ingeitum tarafından yüz yıl yönetildikten sonra tacın farklı bir klana geçmesini istiyorlar. Tahta çıkmasına yardımı olacaksa Orik'i her şekilde destekle, ama çabalarının boşa gideceğini gördüğün zaman ve senin desteğin Varden'in yandaşı başka bir klan şefinin başarısını sağlayacaksa Orik gücense de onu destekle. Dostluğun politikaya karışmasına izin verme."</p>

  <p>Nasuada Cücelerin klanları hakkında bilgi vermeyi bitirdikten sonra o, Eragon ve Saphira, birkaç dakika boyunca Eragon'un kamptan gizlice nasıl kaçacağı hakkında plan yaptılar. Sonunda planın ayrıntılarını bitirdiklerinde Eragon ve Saphira çadırlarına dönüp Blödhgarm'a neye karar verdiklerini anlattılar.</p>

  <p>Kürkle kaplı Elf, Eragon'u şaşırtarak itiraz etmedi. Eragon meraklanarak sordu. "Bunu onaylıyor musun?"</p>

  <p>"Onaylayıp onaylamadığımı söylemek bana düşmez," diye cevap verdi Blödhgarm sesinde alçak bir mırıltıyla. "Ama Nasuada'nın taktiği ikinizden birini mantıksız bir tehlikeye atmadığı ve bu şekilde Ellesmera'daki derslere devam etme olasılığınız artacağı için ben ya da kardeşlerimin bir itirazı olamaz." Başını yana eğdi. "İzninizle, Bjartskular, Argetlam." Saphira'nın yanından geçip dışarı çıkarken bir an için içeri süzülen parlak ışık çadırın içini aydınlattı.</p>

  <p>Saphira ve Eragon birkaç dakika boyunca sessizlik içinde oturdular. Sonra Eragon elini Saphira'nın başına koydu. Ne dersen de, seni özleyeceğim.</p>

  <p>Ben de seni ufaklık.</p>

  <p>Dikkatli ol. Sana bir şey olursa, ben...</p>

  <p>Sen de öyle.</p>

  <p>İçini çekti. Yalnızca birkaç gündür birlikteyiz, ama yine ayrılmamız gerekiyor. Bunun için Nasuada'yı bağışlamayacağım.</p>

  <p>Yapması gerekenleri yaptığı için onu suçlama.</p>

  <p>Hayır, ama bu konu ağzımda buruk bir tat bıraktı.</p>

  <p>Acele et o zaman, böylece sana bir an önce katılabilirim.</p>

  <p>Zihnine hâlâ dokunabilsem senden uzaklaşmayı umursamazdım. En kötüsü bu: korkunç bir boşluk hissi. Nasuada 'nın çadırındaki ayna aracılığıyla bile konuşamayız, çünkü insanlar ben olmadan neden durmadan Nasuada 'ya gittiğini merak ederler.</p>

  <p>Saphira göz kırpıp dilini dışarı çıkardı. Eragon, onun duygularında bir değişim hissetti.</p>

  <p>Ne oldu, diye sordu.</p>

  <p>Ben... Saphira tekrar gözlerini kırpıştırdı. Katılıyorum. Keşke birbirimizden uzaktayken de zihinsel bağımızı devam ettirebilsek. Bu benim endişemi, sıkıntımı azaltırdı ve İmparator'u daha kolay şaşırtmamızı sağlardı. Saphira, Eragon'un yanında otururken mutlulukla uğuldayıp çenesindeki küçük pulları kaşımaya başladı.</p>
</body>
</html>
