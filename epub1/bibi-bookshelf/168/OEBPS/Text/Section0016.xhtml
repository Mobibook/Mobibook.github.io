<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Hassas Bir Konu</h1>

  <p>Roran kayayı yerden kaldırırken sırtındaki kaslar kabarıp dalgalandı.</p>

  <p>İri kayayı bir an için bacaklarına dayayıp homurtuyla kollarını havaya kaldırdı ve kayayı başının üstünde tuttu. Ezici ağırlığı tam bir dakika öylece tuttu. Omuzları titreyip çökmek üzereyken kayayı yere fırlattı. Kocaman taş kütlesi tok bir sesle yere düşüp toprakta birkaç santim derinliğinde çukur açtı.</p>

  <p>Roran'ın iki tarafında Varden'in yirmi savaşçısı benzeri büyüklükte kayaları kaldırmaya çalışıyorlardı. Yalnızca ikisi başarılı olmuştu; diğerleri alışık oldukları daha hafif kayalara yönelmişlerdi. Horst'un demirhanesinde geçirdiği ayların ve ondan önce de çiftçilik yaptığı yılların, kendisine, on iki yaşından beri her gün silahlarıyla talim yapan adamların yanında ayakta kalacak gücü verdiğini görmekten memnun oldu.</p>

  <p>Roran ateş gibi yanan kollarını sallayıp birkaç derin soluk aldı, serin hava çıplak göğsüne çarptı. Uzanıp sağ omzundaki kaslara masaj yapmaya başladı. Parmaklarını kaslarının üstünde dolaştırırken Ra'zac kendisini ısırdığında meydana gelen yaradan hiç iz kalmadığını fark etti. Yeniden sağlıklı olduğuna sevinerek sırıttı.</p>

  <p>Acı dolu bir çığlık Albriech ve Baldor'a bakmasına neden oldu. Onlara savaş sanatını öğreten esmer, yara izleriyle kaplı deneyimli asker Lang'le mızrak savaşı yapıyorlardı. Lang ikisine karşı direniyordu. Tahta talim kılıcıyla Baldor'un silahını düşürüp kaburgalarına vurdu, sopasını Albriech'in bacağına o kadar sertçe batırdı ki adam yere yuvarlandı. Bütün bunlar birkaç saniye içinde olmuştu. Roran, onları çok iyi anlıyordu; kendisi Lang'le talimi yeni bitirmişti ve Helgrind'den kalma çürüklere yenileri eklenmişti. Roran genellikle çekicini kılıca tercih ederdi, ama eğer durum gerektiriyorsa kılıç da kullanabilmeyi istiyordu. Kılıç kullanmanın büyük bir incelik ve ustalık gerektirdiğini düşünüyordu; zırhlı ya da değil, bir kılıç ustasının bileğine şiddetle vurursanız, kırık kemikleriyle kendini asla savunamazdı.</p>

  <p>Yanan Ovalar Savaşı'ndan sonra Nasuada, Carvahall'den gelen köylüleri Varden'e katılmaya davet etmiş, hepsi onun teklifini kabul etmişti. Reddedenlerse Yanan Ovalar'a giderken Dauth'ta mola verdiklerinde Surda'da kalmışlardı. Carvahall'den gelen sağlıklı iriyarı bütün adamlar uygun silahlar alıp –kendi eğreti mızraklarını ve kalkanlarını atmış– Alagaesia'dakilerle aynı seviyede savaşçılar olmak için çalışmaya başlamışlardı. Palancar Vadisi'nin halkı zorlu hayat koşullarına alışıktı. Kılıç sallamak odun kesmekten daha zor değildi. Görüntü olarak da hektarlarca tarlayı çapalamaktan daha güzeldi. Ticareti bilenler becerilerini Varden'in yararına kullanmaya devam ediyordu, ama boş zamanlarında hâlâ kendilerine verilen silahları kullanmayı öğrenmek için çabalıyorlardı. Çünkü savaş çağrısı geldiğinde herkesin orduya katılması bekleniyordu.</p>

  <p>Roran, Helgrind'den döndüğünden beri sarsılmaz bir kararlılıkla kendini eğitimine adamıştı. İmparatorluğu yıkmak için Varden'e yardım etmek ve sonunda Galbatorix'i öldürmek başka şey, köylüleri ve Katrina'yı korumak için savaşmak başka şeydi. Savaşın dengesini tek başına bozabileceğine inanacak kadar kibirli değildi, ama dünyayı değiştirme yeteneği konusunda kendine güveniyordu ve eğer kendini verirse Varden'in zafer şansını artıracağını biliyordu. Hayatta kalmak zorundaydı ve bu da daha deneyimli bir savaşçının karşısında kaybetmemek için bedenini eğitmesi ve silah kullanma tekniklerinde ustalaşması anlamına geliyordu.</p>

  <p>Talim alanını geçip Baldor'la paylaştığı çadıra giderken, kabuğu soyulmuş, her gün onu ovuşturan binlerce elle cilalanmış altı metre uzunluğunda bir kütüğün yattığı yirmi metre uzunluğunda çimenlik bir alanı geçti. Roran yürüyüşünü bozmadan döndü, parmaklarını kütüğün kalın tarafına koyup kaldırdı ve uflaya puflaya dimdik tutarak birkaç adım yürüdü. Sonra kütüğü itip devirdi. Bu kez, ince tarafını kavrayarak aynı şeyi iki kez daha yaptı.</p>

  <p>Kütüğü tekrar çevirecek gücü kendinde bulamayarak alanı terk etti. Gri çadırlardan oluşan labirentin arasında dolaşarak Loring ve Fisk'e, tanıdığı diğerlerine, ayrıca kendisine selam veren yabancılara el salladı. Yabancılar sevgiyle, "Selam, Güçlü Çekiç!" diye bağınyorlardı.</p>

  <p>"Selam!" diye cevap verdi. Daha önce tanımadığın insanların seni tanıması çok garip, diye düşündü. Bir dakika sonra evi haline gelen çadıra vardı. İçeri girip yayını, okluğunu ve Varden'in kendisine verdiği kılıcı kaldırdı.</p>

  <p>Yatağın yanındaki su tulumunu yakalayıp aceleyle parlak gün ışığına çıktı. Tulumun ağzını açıp içindekini sırtına ve omuzlarına döktü. Banyo Roran için seyrek yapılan bir işti, ama o gün önemli bir gündü. Yaklaşan şey için temiz ve canlı olmak istiyordu. Cilalı sopanın keskin ucuyla kollarındaki ve bacaklarındaki pisliği sıyırdı. Tırnak aralarındaki pisliği temizleyerek, saçlarını taradı, sakalını düzeltti.</p>

  <p>Temiz olduğuna karar verdikten sonra, yeni yıkanmış tuniğini giyip çekicini beline bağladı. Kampın içine doğru yürümek üzereyken çadırın köşesinden Birgit'in kendisini seyrettiğini fark etti. Birgit kınındaki hançeri iki eliyle kavramıştı.</p>

  <p>En ufak bir kışkırtmayla çekicini çekmeye hazır olan Roran donup kaldı. Ölümcül tehlike içinde olduğunu biliyordu, ama bütün çevikliğine rağmen, eğer saldırırsa Birgit'i yenebileceğinden emin değildi, çünkü kendisi gibi Birgit de düşmanlarının peşine büyük bir kararlılıkla düşüyordu.</p>

  <p>"Bir keresinde sana yardım etmemi istemiştin," dedi Birgit. "Ben de kabul ettim, çünkü ben de Ra'zac'ı bulup kocamı yedikleri için onları öldürmek istiyordum. Üstüme düşeni yapmadım mı?"</p>

  <p>"Yaptın."</p>

  <p>"Ra'zac öldükten sonra Quimby'nin ölümündeki rolün için senden tazminat alacağımı söylediğimi hatırlıyor musun?"</p>

  <p>"Hatırlıyorum."</p>

  <p>Birgit hançeri artan bir telaşla döndürürken yumruğunun üstündeki damarlar kabarmıştı. Hançer kınından iki santim çıktı, parlak çelik bir an göründükten sonra tekrar karanlığa gömüldü. "Güzel," dedi Birgit. "Hafızanın seni hayal kırıklığına uğratmasını istemezdim. Tazminatımı istiyorum, Garrow'un oğlu. Bundan hiç kuşkun olmasın." Hızlı, sert adımlarla uzaklaşırken hançer, elbisesinin katlarının arasında kaybolmuştu.</p>

  <p>Roran nefesini bırakıp yakındaki bir tabureye oturdu. Boğazını ovuştururken Birgit'in elinden zor kurtulduğunun farkındaydı. Birgit'in ziyareti onu telaşlandırmış, ama şaşırtmamıştı; aylardır, Carvahall'den ayrılmadan öncesinden beri onun niyetinin farkındaydı ve bir gün ona borcunu ödemek zorunda kalacağını biliyordu.</p>

  <p>Tepenin üstünden bir kuzgun yükseldi. Roran, onu takip ederken keyfi yerine gelip gülümsedi. "Eh," dedi kendi kendine. İnsan ne zaman öleceğini bilemez. Her an öldürülebilirim ve bu konuda yapabileceğim hiçbir şey yok. Ne olacaksa olacak ve ben yerin üstünde kalan zamanımı endişelenerek geçirmeyeceğim. Talihsizlik her zaman onu bekleyene gelir. Önemli olan felaketler arasındaki küçük boşluklarda mutluluğu bulmaktır. Birgit vicdanının kendisine söylediğini yapacaktır ve ben de bununla o zaman uğraşacağım.</p>

  <p>Sol ayağının yanında sarı bir taş gördü, alıp parmaklarının arasında yuvarladı. Bütün dikkatini bu taşa yoğunlaştırarak, "Stenr ri'sa," dedi. Taş onun komutuna aldırmayıp parmaklarının arasında hareketsiz kaldı. Homurdanarak taşı bir kenara fırlattı.</p>

  <p>Ayağa kalkıp dizi dizi çadırların arasından kuzeye yürüdü. Yürürken bir yandan da yakasında birbirine dolanan bağcıkları düzeltmeye çalıştı, ama başaramayınca bıraktı. Horst'un çoğu çadırın iki katı büyüklüğünde olan çadırına varmıştı. "Merhaba," dedi. İki giriş kapağının arasındaki kütüğe vurdu.</p>

  <p>Katrina bakır rengi saçları uçarak çadırdan fırladı, kollarını ona doladı. Roran kahkahalar atarak onu belinden tutup havaya kaldırıp döndürdü. Katrina'nın yüzü hariç her şey bulanık görünüyordu. Sonra onu yavaşça yere bıraktı. Katrina, Roran'ın dudağına bir, iki, üç kez öpücük kondurdu. Roran hiç hatırlamadığı kadar mutlu bir şekilde onun gözlerine baktı.</p>

  <p>"Güzel kokuyorsun," dedi Katrina.</p>

  <p>"Nasılsın?" Mutluluğunu bozan tek şey Katrina'nın esaret yüzünden zayıf ve solgun olmasıydı. Ra'zac'ı yeniden canlandırabilmeyi, ona ve babasına çektirdiklerinin aynısını çektirmeyi istiyordu.</p>

  <p>"Her gün soruyorsun ve ben de her gün, 'Daha iyi,' olduğumu söylüyorum. Sabırlı ol; iyileşeceğim, ama biraz zaman alacak... Beni iyileştirecek en iyi şey güneşin altında seninle olmak. Bu anlatamayacağım kadar iyi geliyor bana."</p>

  <p>"Sorduğum tek bu değildi."</p>

  <p>Katrina'nın yanaklarında kırmızı noktalar belirdi. Dudakları muzip bir gülümsemeyle kıvrılırken başını arkaya yatırdı. "Vay vay, çok cüretkârsınız beyefendi. Gerçekten çok cüretkâr. Sizinle yalnız kalma konusunda pek emin değilim, bana karşı saygısızlık edebilirsiniz."</p>

  <p>Cevabındaki neşe Roran'ın endişelerini giderdi. "Saygısızlık, ha? Eh, beni şimdiden bir hergele olarak gördüğüne göre bu saygısızlığı bir denesem fena olmaz." Katrina'yı o kendini çekene kadar öptü, ama Katrina ona sarılmaya devam etti.</p>

  <p>"Oh," dedi nefesi kesilerek. "Sen tartışılmayacak bir adamsın Roran Güçlü Çekiç."</p>

  <p>"Öyleyim." Arkadaki çadırı işaret ederek sesini alçalttı. "Elain biliyor mu?"</p>

  <p>"Hamileliğiyle çok meşgul olmasa bilirdi. Yaptığınız o zorlu yolculuk çocuğunu kaybetmesine neden olacak. Günün büyük bölümünde hasta ve şey ağrıları var... yani talihsiz. Gertrude, ona bakıyor, ama rahatsızlığını gidermek için fazla bir şey yapamıyor. Yine de Eragon ne kadar çabuk dönerse o kadar iyi. Bu sırrı daha ne kadar saklayabilirim bilmiyorum."</p>

  <p>"Eminim dayanacaksın." Katrina'yı bırakıp düzeltmek için buruşan tuniğinin eteklerini çekiştirdi. "Nasıl görünüyorum."</p>

  <p>Katrina eleştirel gözlerle onu inceledi, parmak uçlarını ıslatıp saçlarını düzeltip geriye itti. Yakasındaki düğümü fark edip çözmeye başladı. "Giysilerine daha fazla dikkat etmelisin."</p>

  <p>"Giysiler beni öldürmeye çalışmıyor."</p>

  <p>"Ama artık her şey farklı. Sen Ejderha Süvarisi'nin kuzenisin ve ona uygun giyinmelisin. İnsanlar senden bunu bekler."</p>

  <p>Roran, onun görünüşünden memnun olana kadar kendisiyle uğraşmasına izin verdi. Sonra Katrina'yı öpüp veda etti. Nasuada'nın kırmızı çadırının bulunduğu Varden'in kampının orta yerine doğru bir kilometre yürüdü. Çadırın üstüne monte edilmiş olan, üzerinde siyah bir kalkan ve iki kılıcın bulunduğu flama rüzgârda dalgalanıyordu.</p>

  <p>Roran yaklaşırken çadırın dışındaki muhafızlar –iki insan, iki Cüce ve iki Urgalsilahlarını indirdi. Sarı dişli iri bir Urgal, ona meydan okuyarak, "İçeri kim girmek istiyor?" diye anlaşılmaz bir aksanla sordu.</p>

  <p>"Garrow'un oğlu Roran Güçlü Çekiç. Nasuada, beni çağırmış."</p>

  <p>Urgal bir yumruğunu göğsündeki zırha indirerek, "Roran Güçlü Çekiç, Leydi Gece Yürüyen'i ziyaret etmek istiyor," diye duyurdu.</p>

  <p>"İçeri alabilirsiniz," diye içeriden bir ses geldi.</p>

  <p>Savaşçılar kılıçlarını kaldırdılar, Roran dikkatle geçti. Her an kavga etmek zorunda kalabilirmiş gibi kayıtsız bir havayla Roran onlara, onlar da Roran'a baktı.</p>

  <p>Roran çadıra girince eşyaların çoğunun kırılmış olduğunu görüp telaşlandı. Sağlam görünen tek şey bir direğin üstüne yerleştirilmiş ayna ve Nasuada'nın oturduğu koltuktu. Roran etrafına aldırmayarak diz çöküp selam verdi.</p>

  <p>Nasuada'nın yüz hatları ve duruşu, Roran'ın birlikte büyüdüğü kadınlardan o kadar farklıydı ki nasıl davranması gerektiğinden emin değildi. Nakışlı elbisesi ve saçındaki altın zincirleri, şu anda çadırın kumaş duvarları yüzünden kırmızımsı bir tonu olan koyu derisiyle yabancı ve hâkim bir görüntüsü vardı. Uzun Bıçaklar Düellosu'ndaki büyük cesaretini kanıtlayan koluna sarılmış bandajları, görünüşüyle büyük bir tezat oluşturuyordu. Onun bu başarısı Roran, Katrina'yla birlikte geri döndüğünden beri Varden'deki bütün konuşmaların başlıca konusunu oluşturuyordu. Nasuada'nın anladığı tek yönünün bu olduğunu düşünüyordu, çünkü o da sevdiklerini korumak için her türlü fedakârlığı yapabilirdi. Roran kendini yalnızca ailesi ve köyüne adamışken Nasuada binlerce kişiden sorumluydu.</p>

  <p>"Lütfen kalk," dedi Nasuada. Roran kendisine söyleneni yapıp elini çekicine koydu, Nasuada kendisini incelerken bekledi. "Pozisyonum benim açık, direkt olarak konuşmama pek izin vermez Roran, ama bugün sana karşı açık konuşacağım. Sen dürüstlüğü seven birine benziyorsun ve az zamanda çok şey konuşmamız gerekiyor."</p>

  <p>"Teşekkür ederim leydim. Kelime oyunlarını hiçbir zaman sevmemişimdir."</p>

  <p>"Harika. Açıkçası bana kolayca çözemeyeceğim iki sorun çıkardın."</p>

  <p>Roran kaşlarını çattı. "Ne tür sorunlar?"</p>

  <p>"Biri karakterle ilgili, diğeri politik sorun. Palancar Vadisi'nde ve sonrasında köylülerle birlikte yaptıkların inanılmaza yakın. Cüretkâr bir beynin olduğu, savaş ve strateji konularında becerikli olduğun, insanların gözü kapalı bir sadakatle seni takip etmelerini sağlayabildiğin söylendi bana."</p>

  <p>"Peşimden gelmiş olabilirler, ama kesinlikle sorgusuz sualsiz değildi."</p>

  <p>Nasuada gülümsedi. "Olabilir. Ama yine de onları buraya getirmeyi başardın, öyle değil mi? Senin değerli özelliklerin var ve Varden seni kullanabilir. Hizmet etmek isteyeceğini tahmin ediyorum."</p>

  <p>"İsterim."</p>

  <p>"Bildiğin gibi Galbatorix ordusunu ikiye böldü ve Aroughs şehrini takviye etmek için güneye, batıdaki Feinster'e ve kuzeyde Belatona'ya asker gönderdi. Yıpratma savaşlarıyla gücümüzü tüketmek için bu savaşı uzatmayı umuyor. Jörmundur ve ben, aynı anda on iki yerde birden olamayız. Etrafımızda meydana gelen çatışmalarla uğraşmak için güvenebileceğimiz komutanlara ihtiyacımız var. Bu noktada değerini bize kanıtlayabilirsin. Ama..." Sesi hafifleyerek kesildi.</p>

  <p>"Ama henüz bana güvenip güvenemeyeceğinizi bilmiyorsunuz."</p>

  <p>"Öyle. İnsanın ailesini ve arkadaşlarını koruması onu cesaretlendirir, ama onlar olmadan ne yapabilirsin merak ediyorum. Sinirlerin dayanacak mı? Ve bir yandan yönetirken bir yandan da emir alabilecek misin? Karakterini kötülemek istemiyorum, ama Alagaesia'nın kaderi tehlikede ve yetersiz birini adamlarımın başına geçirme riskini göze alamam. Bu savaş böyle hataları affetmez. Üstelik seni bir neden olmadan daha önceden Varden'de olan adamlarımın başına getirmem haksızlık olur. Bizimle sorumluluklarını kazanmak zorundasın."</p>

  <p>"Anlıyorum. O zaman ne yapmamı istiyorsunuz?"</p>

  <p>"Bu, o kadar kolay değil, çünkü sen ve Eragon kardeş sayılırsınız. Ve bu durumu daha da karmaşıklaştırıyor. Senin de farkında olduğun gibi Eragon bizim umutlarımızın anahtarı. Dikkatini önündeki işe yoğunlaştırabilmesi için dikkat çelicilere karşı korunması çok önemli. Eğer seni bir savaşa gönderirsem ve sen orada ölürsen, acısı ve üzüntüsü Eragon'un dengesini bozabilir. Bunu daha önce de gördüm. Üstelik birlikte hizmet edeceğin kişilere çok dikkat etmem gerekiyor, çünkü Eragon'la olan ilişkin yüzünden seni etkilemeye çalışabilirler. Artık endişelerimin içeriği konusunda iyi bir fikrin var. Bu konuda ne söylemek istersin?"</p>

  <p>"Eğer ülke tehlikedeyse ve savaş söylediğiniz kadar ciddiyse, benim boş oturmama izin veremeyeceğinizi söyleyebilirim. Beni sıradan bir kılıç ustası olarak almak da aynı şekilde bir ziyan olacaktır. Ama sanırım bunu zaten biliyorsunuz. Politikaya gelince..." Omuz silkti. "Beni kimin yanına verdiğiniz umurumda değil. Kimse benim aracılığımla Eragon'a ulaşamaz. Tek endişem imparatorluğu parçalamak, böylece akrabalarım ve arkadaşlarım eve dönüp huzur içinde yaşayabilir."</p>

  <p>"Kararlısın."</p>

  <p>"Çok. Carvahall'den gelen adamların başında kalmama izin veremez misiniz? Aile kadar yakınız ve birlikte iyiyiz. Beni bu şekilde sınayabilirsiniz. O zaman başarısız olursam Varden de etkilenmez."</p>

  <p>Nasuada başını iki yana salladı. "Hayır. Belki gelecekte, ama henüz olmaz. Onların gerçek talimatlara ihtiyacı var. Etrafın, isteğin üzerine evlerini bırakıp Alagaesia'yı bir baştan bir başa geçecek kadar sana sadık olan insanlarla çevriliyken performansını değerlendiremem."</p>

  <p>Beni bir tehdit olarak görüyor, diye düşündü. Köylüleri etkileme becerim bana karşı dikkatli olmasına neden oluyor. Savunmalarını indirmek için, "Onlara rehberlik edecek kendi sağduyuları var," dedi. "Vadide kalmanın aptallık olduğunu biliyorlardı."</p>

  <p>"Onların davranışlarını bu şekilde açıklayamazsm Roran."</p>

  <p>"Benden ne istiyorsunuz, leydim? Hizmet etmeme izin verecek misiniz vermeyecek misiniz? Eğer verecekseniz bu nasıl olacak?"</p>

  <p>"Teklifim şu. Bu sabah büyücülerim doğuda Galbatorix'in yirmi üç kişilik bir devriyesini tespit etmiş. Onları yok etmek ve bunun yanı sıra keşif yapmak için Thun Kontu Martland Redbeard'ın komutasında bir taburu oraya gönderiyorum. Eğer kabul edersen Martland'ın emrinde hizmet edeceksin. Onu dinleyip itaat edecek ve umarım ondan bir şeyler öğreneceksin. O da seni izleyip ilerlemen için uygun olup olmadığını rapor edecek. Martland çok deneyimlidir ve onun görüşlerine güvenirim. Sence bu fikir adil mi Roran Güçlü Çekiç?"</p>

  <p>"Adil. Yalnız ne zaman gideceğim ve ne kadar kalacağım?"</p>

  <p>"Bu gece gidip on beş gün kalacaksın."</p>

  <p>"O zaman şunu sormalıyım. Biraz bekleyip beni birkaç gün sonra gönderebilir misiniz? Eragon döndüğünde burada olmak istiyorum."</p>

  <p>"Kuzenin için endişelenmen hayranlık verici, ama olaylar hızla ilerliyor. Gecikemeyiz. Eragon'un kaderini öğrenir öğrenmez, Du Vrangr Gata'nın seninle temasa geçip iyi ya da kötü haberleri vermesini sağlayacağım."</p>

  <p>Roran, Nasuada'nın fikrini değiştirecek, ama sırrını açıklamasına gerek kalmayacak bir cevap bulmaya çalışırken başparmağını çekicinin keskin kenarında gezdirdi. Sonunda bunun imkânsız olduğuna karar verip gerçeği açıklamaya karar verdi. "Haklısınız Eragon için endişeleniyorum, ama o kendini koruyabilir. Kalmak istememin nedeni onu canlı ve sağlıklı görmek değil."</p>

  <p>"Neden kalmak istiyorsun o halde?"</p>

  <p>"Çünkü Katrina ve ben evlenmek istiyoruz ve töreni Eragon'un yönetmesini arzu ediyoruz."</p>

  <p>Nasuada tırnaklarıyla koltuğun kenarında tempo tutarken odayı keskin tıkırtı sesi doldurdu. "Varden'e yardım edebilecekken, sen ve Katrina evlilik gecenizin tadını birkaç gün önce çıkarabilesiniz, diye tembellik etmene izin vereceğimi sanıyorsan çok yanılıyorsun."</p>

  <p>"Bu çok acil bir durum Leydi Gece Yürüyen."</p>

  <p>Nasuada'nın parmakları havada durdu, gözleri kısıldı. "Nasıl acil?"</p>

  <p>"Ne kadar erken evlenirsek Katrina'nın onuru için o kadar iyi olacak. Beni birazcık anlıyorsanız kendim için asla bir iyilik istemeyeceğimi bilirsiniz."</p>

  <p>Başını yana eğerken Nasuada'nın derisindeki ışık değişti. "Anlıyorum... Neden Eragon? Neden töreni onun yönetmesini istiyorsun? Neden başka biri değil: örneğin köyünden bir yaşlı?"</p>

  <p>"Çünkü o benim kuzenim ve onu seviyorum ve o bir süvari. Katrina benim yüzümden neredeyse her şeyini kaybetti.. evini, babasını ve çeyizini. Bunları yerine koyamam, ama ona en azından hatırlamaya değer bir düğün yapmak istiyorum. Altın veya canlı hayvanım olmadan gösterişli bir tören yapamam, bu yüzden düğünümüzü unutulmaz kılacak başka yollar bulmalıyım. Bir Ejderha Süvarisi'nin bizi evlendirmesinden daha görkemli bir şey olamaz."</p>

  <p>Nasuada uzun süre sessiz kalınca Roran çıkmasını isteyip istemediğini merak etti. "Bir Ejderha Süvarisi'nin sizi evlendirmesi gerçekten bir onur olabilir, ama Katrina uygun bir çeyiz olmadan senin elini kabul etmek zorunda kalırsa üzücü bir gün olur. Tronjheim'de yaşadığım zaman Cüceler beni bir sürü altın ve mücevherle donattı. Bir kısmını Varden'e para sağlamak için çoktan sattım, ama elimde kalanlar bir kadının yıllar boyunca kürk ve saten alıp giymesine yeter. Eğer istersen bunlar Katrina'nın olabilir."</p>

  <p>İrkilen Roran, onu selamladı. "Teşekkür ederim. Çok cömertsiniz. Size bunu nasıl geri ödeyeceğimi bilmiyorum."</p>

  <p>"Varden için de Carvahall için savaştığın kadar iyi savaşarak ödeyebilirsin."</p>

  <p>"Savaşacağım. Yemin ederim. Galbatorix Ra'zac'ı peşime gönderdiğine pişman olacak."</p>

  <p>"Eminim pişman olmuştur bile. Şimdi git. Eragon gelip seni Katrina'yla evlendirene kadar kampta kalabilirsin, ama ertesi gün eyer tepesinde olmanı bekliyorum."</p>
</body>
</html>
