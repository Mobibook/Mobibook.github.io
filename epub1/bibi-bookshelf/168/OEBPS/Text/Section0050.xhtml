<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Vuruşan Kafalar</h1>

  <p>Erzak konvoyuna yaptıkları akın neredeyse Roran'ın planladığı gibi gitti: Varden'in ana grubundan ayrıldıktan üç gün sonra o ve adamları yamaçtan aşağıya inip kıvrılarak ilerleyen arabalara yandan saldırdılar. Bu arada Urgallar kayaların arasından çıkıp dere yatağına yayıldılar, konvoya ön taraftan hücum ederek arabaları oldukları yerde durdurdular. Askerler ve arabaların sürücüleri cesurca savaştılar, ama yorgunluktan uyuklarken pusuya düşmüşlerdi. Roran'ın kuvvetleri onları kısa sürede etkisiz hale getirdi. Savaşta askerlerden ya da Urgallardan ölen olmadı, yalnızca üç kişi yaralandı: iki insan ve bir Urgal.</p>

  <p>Roran askerlerden üçünü kendisi öldürdü, ama sorumluluğu gereği çoğunlukla geride durup saldırıyı yönetmeye odaklandı. Kırbaç cezası nedeniyle bedeni hâlâ gergin ve hassastı; sırtındaki kabukların yırtılmasından korktuğu için kendisini gereğinden fazla zorlamak istemiyordu.</p>

  <p>Bu noktaya kadar Roran yirmi insan ve yirmi Urgal arasında disiplini sağlamada bir zorlukla karşılaşmamıştı. İki grup da birbirini sevmediği ve güvenmediği halde –bu kendisinin de gösterdiği bir tutumdu, çünkü Spine'a yakın yerlerde yetişen herkes gibi o da Urgallara şüphe ve hoşnutsuzlukla bakıyordu– üç gündür hiç seslerini yükseltmeden birlikte çalışmayı başarmışlardı. İki grubun bu kadar iyi işbirliği yapmayı başarmasının kendisinin komutanlık becerisiyle pek ilgisi olmadığını biliyordu. Nasuada ve Nar Garzhvog, onunla seyahat edecek adamları teker teker seçmiş, hızlı kılıç kullanan, sağduyulu olan ve her şeyin ötesinde de sakin bir yapısı olan savaşçıları almışlardı.</p>

  <p>Ama erzak konvoyuna saldırdıktan sonra adamları askerlerin cesetlerini sürükleyip bir yığın halinde toplarken ve Roran bir aşağı, bir yukarı dolaşıp yapılan işi denetlerken konvoyun sonundan gelen acı dolu boğuk bir uluma duydu. Yeni bir asker kıtasının gelmiş olabileceğini düşünerek hemen Carn ve birkaç adamına bağırıp kendisine katılmalarım istedi,atını mahmuzlayıp dörtnala arabaların arkasına gitti.</p>

  <p>Dört Urgal bir düşman askerini söğüt ağacına bağlamış, kılıçlarıyla onu dürterek eğleniyorlardı. Roran küfrederek Snowfire'ın üstünden atladı, tek bir çekiç darbesiyle adamın acısına son verdi.</p>

  <p>Carn ve dört savaşçı söğüt ağacına doğru gelirken bir toz bulutu ortalığı kapladı. Atlarının dizginlerini çekip, silahları ellerinde Roran'ın iki yanına geçtiler.</p>

  <p>Yarbog adındaki en iri boynuzlu Urgal öne çıktı. "Güçlü Çekiç, neden eğlencemizi bozdun? Bizim için birkaç dakika daha dans edebilirdi."</p>

  <p>Roran sıkılı dişlerinin arasından, "Benim emrimde olduğunuz sürece esirlere nedensiz yere işkence etmeyeceksiniz. Anlaşıldı mı? Bu askerlerin çoğu istekleri dışında Galbatorix'in emrinde çalışıyorlar. Çoğu bizim arkadaşlarımızdan, ailemizden veya komşularımızdan ve onlarla savaşmak zorunda olsak da onlara gereksiz acımasızlık göstermenize izin veremem. Onların yerinde bizim olmamamız kaderin cilvesi. Bizim düşmanımız onlar değil, Galbatorix."</p>

  <p>Urgalın kalın kaşları çatıldı, neredeyse derine kaçmış gözlerini tamamen örttü. "Ama onları yine de öldüreceksin, değil mi? Neden önce kıvranıp dans ettiklerini göremiyoruz?"</p>

  <p>Roran, Urgalın kafasının çekiciyle kıramayacağı kadar kalın olup olmadığını merak etti. Öfkesini kontrol etmeye çalışarak, "Başka bir nedeni olmasa da bu yanlış!" Ölü askeri işaret ederek, "Ya o Durza, Shade tarafından büyülenmiş olan senin ırkından biri olsaydı? Ona da işkence eder miydin?"</p>

  <p>"Elbette," dedi Yarbog. "Ölmeden önce cesaretlerini kanıtlama fırsatı bulmak için kılıçlarımızla onu gıdıklamamızı isterdi. Boynuzsuz insanlar için de durum böyle değil mi? Yoksa acıya dayanamıyor musunuz?"</p>

  <p>Roran, Urgallar arasında birbirini boynuzsuz diye çağırmanın ne kadar ciddi bir hakaret olduğunu bilmiyordu, ama birisinin cesaretini sorgulamanın Urgallar için de insanlar için de aynı derecede küçük düşürücü olduğundan kuşkusu yoktu. "Her birimiz senden daha fazla acıya hiç bağırmadan dayanabiliriz Yarbog," dedi çekicini ve kalkanını sıkıca tutarak. "Şimdi, tahmin edemeyeceğin acıları yaşamak istemiyorsan kılıcını bana teslim et, sonra şu zavallıyı çözüp diğer cesetlerin yanına taşı. Ondan sonra da gidip yük atlarına bak. Varden'e dönene kadar onlar senin sorumluluğunda."</p>

  <p>Roran, Urgaldan bir cevap gelmesini beklemeden Snowfire'ın dizginlerini yakalayıp tekrar atın üstüne çıkmaya hazırlandı.</p>

  <p>"Hayır," diye gürledi Yarbog.</p>

  <p>Roran bir ayağı üzengide donup kalırken, kendi kendine küfretti. Bu akında böyle bir olayın olmamasını ummuştu. Kendi etrafında dönerek, "Hayır mı? Emirlerime uymayı red mi ediyorsun?"</p>

  <p>Yarbog kısa dişlerini göstererek, "Hayır," dedi. "Bu kabilenin lideri olduğunu kanıtlaman için sana meydan okuyorum Güçlü Çekiç." Urgal başını geriye atıp öyle yüksek sesle haykırdı ki diğer Urgallar ve insanlar yaptıkları işi bırakıp söğüt ağacına doğru koştular. Kırk kişi de Yarbog ve Roran'ın etrafını sardı.</p>

  <p>"Bu yaratıkla ilgilenelim mi?" diye sordu Carn, sesi çınlayarak. Bu kadar çok seyirci olmamasını dileyen Roran başını iki yana salladı. "Hayır, kendim hallederim." Bu sözlerine rağmen, iriyarı, gri derili Urgalların karşısında, yanında adamları olduğu için memnundu. İnsanlar Urgallardan ufaktı, ama Roran dışında hepsi atının üstündeydi. Bu da iki grup arasında bir çatışma olursa insanlara üstünlük sağlardı. Eğer böyle bir şey olursa Carn'ın büyüleri pek işlerine yaramazdı, çünkü Urgalların kendi büyücüleri vardı. Dazhgra, büyücü Roran'ın görebildiği kadarıyla ince farklarda Carn kadar becerikli olmasa da ondan daha güçlü bir büyücüydü.</p>

  <p>Roran, Yarbog'a, "Dövüşerek lider seçmek Varden'in âdeti değildir. Eğer dövüşmek istiyorsan seninle dövüşürüm, ama bundan bir şey elde edemezsin. Eğer ben yenilirsem Carn benim yerime geçer ve sen benim yerime ona hesap verirsin."</p>

  <p>"Peh!" dedi Yarbog. "Senin ırkını yönetme hakkını elde etmek için meydan okumuyorum sana. Bolvek kabilesinin boynuzlularını yönetmek için meydan okuyorum! Sen kendini kanıtlamadın Güçlü Çekiç, bu yüzden bu mevkiye gelemezsin. Eğer kaybedersen burada şef ben olurum ve Carn'a ya da saygımızı kazanamayacak kadar zayıf olan bir başkasına itaat etmeyiz!"</p>

  <p>Roran kaçınılmazı kabul etmeden önce durumu değerlendirdi. Kendi hayatına mal olsa bile Urgalların üstündeki otoritesini sürdürmeyi denemek zorundaydı. Aksi takdirde Varden müttefiklerini kaybederdi. Derin bir nefes alıp, "Meydan okunan kişinin yeri ve zamanı, iki tarafın da kullanacağı silahı seçmesi bizim ırkımızda gelenektir."</p>

  <p>Yarbog gırtlağından derin bir gülme sesi çıkardı. "Şimdi ve burda Güçlü Çekiç. Ve üzerinde peştamalla ve silahsız olarak dövüşmek bizim ırkımızda âdettir."</p>

  <p>"Benim boynuzum olmadığına göre bu pek adil değil," dedi Roran. "Bu eksikliği kapatmak için çekiç kullanmama izin verecek misin?"</p>

  <p>Yarbog an düşündükten sonra, "Miğferin ve kalkanın kalabilir, ama çekiç olmaz. Şef olmak için dövüşürken silah kullanılmaz."</p>

  <p>"Anlıyorum... Eğer çekicim olmayacaksa kalkan ve miğferden de vazgeçiyorum. Dövüşün kuralları nedir ve kazananı nasıl belirleyeceğiz?"</p>

  <p>"Yalnızca tek bir kural var Güçlü Çekiç: eğer kaçarsan karşılaşmayı kaybedersin ve kabilenden sürülürsün. Rakibini teslim olmaya zorlayarak kazanırsın, ama ben asla teslim olmayacağıma göre ölümüne dövüşeceğiz."</p>

  <p>Roran başını salladı. Onun niyeti bu olabilir, ama ben mümkün olursa onu öldürmeyeceğim. "Başlayalım," diye bağırıp çekicini kalkanına vurdu.</p>

  <p>Adamlar ve Urgallar vadinin ortasına bir kare çizdi. Roran ve Yarbog soyundu, iki Urgal, Yarbog'un gövdesine ayı yağı sürerken Carn ve Loften aynı şeyi Roran'a yaptı.</p>

  <p>"Sırtıma olabildiğince çok sürün," diye mırıldandı. Yırtılacak yer sayısını azaltmak için yaralarının mümkün olduğunca yumuşak olmasını istiyordu.</p>

  <p>Carn, ona doğru eğilerek, "Neden kalkanı ve miğferi reddettin?" diye sordu.</p>

  <p>"Yalnızca beni yavaşlatırlardı. Urgalın beni ezmemesi için ürkmüş bir tavşan kadar hızlı olmalıyım." Carn ve Loften bacaklarına inerken Roran rakibini inceledi, Urgalı yenmesine yardım edecek hassas bir yeri olup olmadığını aradı.</p>

  <p>Yarbog'un boyu iki metreye yakındı. Sırtı geniş, göğsü derin, kolları ve bacakları kaslıydı. Boynu bir boğanınki kadar kalındı ki başının ve boynuzlarının ağırlığını kaldırması için öyle olması gerekiyordu. Karnının sol tarafında bir hayvanın pençesinden kalan üç çapraz yara izi vardı. Bütün vücudu seyrek siyah kıllarla kaplıydı.</p>

  <p>En azından Kull değil, diye düşündü. Kendi gücünün farkındaydı, ama Yarbog'u yalnızca kuvvetle yenebileceğini sanmıyordu. Bir insan nadiren sağlıklı bir boynuzlu Urgalın fiziksel gücüne erişebilirdi. Roran aynı zamanda Yarbog'un iri, siyah tırnaklarının, dişlerinin boynuzlarının, siyah yağlı derisinin yapacakları silahsız dövüşte ona büyük üstünlük sağlayacağının da farkındaydı. Yapabilirsem yapacağım, diye karar verdi sonunda. Kullanabileceği bütün numaraları düşündü, çünkü bir Urgalla dövüşmek Eragon, Baldor veya Carvahall'den bir başkasıyla güreşmeye benzemeyecekti; daha çok vahşi ve dizginlerinden kurtulmuş iki vahşi yaratığın dövüşü gibi olacağına emindi.</p>

  <p>Roran'ın bakışları tekrar tekrar Yarbog'un muazzam boynuzlarına gidiyordu, çünkü bunların Urgalın en tehlikeli özellikleri olduğunu biliyordu. Yarbog bunlarla Roran'ı boynuzlayabilirdi, ayrıca bu boynuzlar Roran'ın çıplak elleriyle yapacağı her türlü darbeye karşı onu koruyacaktı. Öte yandan boynuzlar Urgalın görüşünü sınırlıyordu. Roran bunları düşünürken boynuzlar Yarbog'un en doğal hediyesi olsa da aynı zamanda onun mahvolma nedeni olabileceğini fark etti.</p>

  <p>Roran omuzlarını oynatıp dövüşün bir an önce bitmesi için sabırsızlanarak birkaç kez zıpladı.</p>

  <p>Roran ve Yarbog tamamen yağla kaplandıktan sonra yerdeki kare alanın içine girdiler. Roran dizlerini esnetip en ufak bir hamlede yerinden sıçramak için hazır bekledi. Taşlı toprak çıplak ayaklarının altında soğuk, sert ve kabaydı.</p>

  <p>Hafif bir rüzgâr yakındaki söğüt ağaçlarının dallarını oynatıyor, arabalara bağlı öküzlerden biri ayağıyla çimenleri eşeliyordu.</p>

  <p>Yarbog dalgalanan bir çığlıkla Roran'a hücum etti, üç adımda aradaki mesafeyi kapattı. Roran, Yarbog'un üstüne gelmesini bekleyip sağa sıçradı. Ama Yarbog'un hızını küçümsemişti. Urgal başını eğip boynuzlarını Roran'ın sol omzuna vurup onu karşıya fırlattı.</p>

  <p>Yere düşünce sivri taşlar Roran'ın böğrüne battı. Sırtında şiddetli bir acı belirip, yarı iyileşmiş yara izlerinin üstünde gezindi. İnleyip doğrulurken birkaç yara kabuğunun kalktığını, hassas teninin yakıcı havaya açıldığını hissetti. Toprak ve küçük taş parçacıkları yağlı gövdesine yapıştı. Gözlerini bir an olsun ondan ayırmadan ve iki ayağıyla sıkıca yere basarak Yarbog'a doğru yürüdü.</p>

  <p>Yarbog yine hücuma geçince Roran yolundan kaçmaya çalıştı. Bu kez manevrası başarılı oldu ve Urgal birkaç santim yanından geçti. Üçüncü kez hücum eden Urgaldan bir kez daha kaçmayı başardı.</p>

  <p>Bu kez Yarbog taktik değiştirdi. Yengeç gibi yan yan ilerleyerek uzun, pençeli elini Roran'ı yakalamak için uzattı. Roran ölümcül pençeden geri kaçtı. Ne olursa olsun Yarbog'un ellerinden kaçmalıydı; Urgal güçlü elleriyle onu göz açıp kapayana dek öbür dünyaya yollardı.</p>

  <p>Karenin etrafında toplanan adamlar ve Urgallar ifadesiz yüzlerle Roran ve Yarbog'un ileri geri hareket edişini seyrediyorlardı.</p>

  <p>Roran ve Yarbog birkaç dakika yumruk yumruğa dövüştüler. Roran, Urgaldan mümkün olduğunca uzak duruyor, onu uzaktan yormaya çalışıyordu, ama dövüş ilerledikçe Urgalın dövüşe başladıklarından beri yorulmadığını görünce zamanın onun yanında olmadığını fark etti. Eğer kazanacaksa bu dövüşü daha fazla uzatmadan bitirmeliydi.</p>

  <p>Stratejisi tamamen buna dayandığı için Yarbog'u tekrar kendisine hücum etmeye kışkırtmayı umarak köşeye çekilip onunla alay etmeye başladı. "Ha! Bir inek kadar yavaş ve şişkosun! Beni yakalayamıyor musun Yarbog, yoksa bacakların domuz yağından mı yapıldı? Bir insanın seni aptal yerine koymasına izin verdiğin için utanç içinde boynuzlarını kesmelisin. Bunu duyduklarında müstakbel eşlerin ne der? Onlara bunu anlatacak mısın..."</p>

  <p>Yarbog bir kükreyerek Roran'ın sesini boğdu. Urgal hızla üzerine atılıp Roran'a bütün ağırlığıyla çarpmak için hafifçe döndü. Roran, onun yolundan kaçarak Yarbog'un sağ boynuzuna tutundu, ama ıskalayıp dizlerinin üstüne çöktü, iki dizi de sıyrıldı. Ayağa kalkarken kendi kendine küfretti.</p>

  <p>Yarbog, karenin sınırlarının dışına çıkmadan hemen önce hızını kontrol altına alıp geri döndü, küçük sarı gözleriyle Roran'ı aradı. "Yah!" diye bağırdı Roran. Dilini çıkarıp aklına gelen her türlü kaba hareketi yaptı. "Önündeki bir ağaca bile vuramazsın sen!"</p>

  <p>"Geber, sıska insan!" diye gürleyip kollarını açarak Roran'ın üstüne hücum etti.</p>

  <p>Roran sola kaçarken Yarbog'un iki tırnağı kaburgalarında derin oyuklar açtı, ama yine de Urgalın bir boynuzunu yakalamayı başardı. Yarbog onu fırlatamadan önce öteki boynuzunu da yakaladı. Boynuzları tokmak gibi kullanıp Yarbog'un başını bütün gücüyle bir taraftan diğerine çevirdi, Urgalı yere fırlattı. Roran'ın sırtı alev alev yanıyordu.</p>

  <p>Yarbog'un göğsü toprağa değerken Roran dizini onun sağ omzunun üstüne koydu, olduğu yere bastırdı. Yarbog homurdanıp direndi, Roran'ın elinden kurtulmaya çalıştı, ama Roran, onu bırakmıyordu. Ayaklarını yere sıkıca bastırıp Urgalın başını olabildiğince çevirdi. O kadar sert çeviriyordu ki karşısındaki insan olsa boynunu çoktan kırmış olurdu. Ellerinin yağlı olması boynuzları kavramasını zorlaştırıyordu.</p>

  <p>Yarbog bir an gevşedi, sonra sol kolunu kullanarak Roran'la birlikte yerden yükseldi. Roran yüzünü buruşturup Yarbog'un ensesine ve omzuna dayandı. Birkaç saniye sonra Yarbog'un sol kolu büküldü ve tekrar karınüstü yere düştü.</p>

  <p>Roran ve Yarbog bir yarışta koşmuş gibi nefes nefese kalmışlardı. Urgalın derisindeki kıllar sert teller gibi Roran'a batıyordu. Gövdeleri toz içinde kalmıştı. Roran'ın yanındaki çiziklerden ve acıyan sırtından ince kan sızıyordu.</p>

  <p>Yarbog nefesini düzenledikten sonra debelenmeyi bıraktı, toprakta kancaya yakalanmış balık gibi kaldı. Roran'ın bütün gücünü kullanması gerekiyordu, ama ayaklarını ve bacaklarını kesen taşlara aldırmadan dayandı. Kendini bu yöntemlerle kurtaramayan Yarbog uzuvlarını gevşetip Roran'ın kollarını yormak için boynunu tekrar tekrar esnetti.</p>

  <p>Birbirlerine karşı mücadele ederken ikisi de birkaç santimetreden fazla kıpırdayamayarak orada öylece durdular.</p>

  <p>Bir sinek uçup Roran'ın ayak bileğine kondu.</p>

  <p>Bir öküz böğürdü.</p>

  <p>Neredeyse on dakika geçti. Roran'ın yüzü ter içindeydi. Ciğerlerine yeterince hava alamıyordu. Kolları acıyla yanıyordu. Sırtı parça parça oluyormuş gibi kavruluyor, Yarbog'un kendisini pençelediği yer alev alev yanıyordu.</p>

  <p>Daha fazla devam edemeyeceğini biliyordu. Kahretsin, diye düşündü. Vazgeçmeyecek mi hiç?</p>

  <p>Tam o anda Urgalın boynuna kramp girdi ve Yarbog'un başı titredi. Urgal bir homurtu çıkardı. Bir dakikadır çıkardığı ilk sesti bu. Alçak sesle mırıldandı. "Öldür beni Güçlü Çekiç, seni alt edemiyorum."</p>

  <p>Yarbog'un boynuzlarını daha sıkı kavrayan Roran yine alçak sesle homurdandı. "Hayır. Ölmek istiyorsan seni öldürecek bir başkasını bul. Senin kurallarında dövüştük ve şimdi benim kurallarımla yenilgiyi kabul edeceksin. Herkese pes ettiğini söyle. Bana meydan okumakla hata ettiğini söyle. Bunu yaparsan seni bırakacağım. Yapmazsan kararını değiştirene kadar seni böyle tutacağım."</p>

  <p>Urgal bir kez daha kurtulmaya çalışırken Yarbog'un başı Roran'ın ellerinde titredi. Havaya bir toz bulutu üfleyerek homurdandı. "Bu utanca dayanamam Güçlü Çekiç. Beni öldür."</p>

  <p>"Ben senin ırkına ait değilim ve senin âdetlerin beni bağlamıyor," dedi Roran. "Eğer onurun için çok fazla endişeleniyorsan merak edenlere seni Eragon Shade Katili'nin kuzeninin yendiğini söylersin. Bunda utanacak bir şey yok." Birkaç dakika daha geçti, Yarbog cevap vermeyirce Roran boynuzlarına asılıp gürledi. "Eee?"</p>

  <p>Yarbog bütün insan ve Urgalların kendisini duyabilmesi için bağırdı. "Gar! Svarvok bana lanet etsin; pes ediyorum! Sana meydan okumamalıydım Güçlü Çekiç. Sen şef olmaya değersin, ben değmem."</p>

  <p>Adamlar aynı anda sevinç çığlığı atıp bağırmaya, kılıçlarının saplarını kalkanlarına vurmaya başladı. Urgallar kıpırdandılar, ama bir şey söylemediler.</p>

  <p>Tatmin olan Roran, Yarbog'un boynuzlarını bırakıp gri Urgaldan uzaklaştı. Yeni kırbaçlanmış gibi yavaşça ayağa kalkıp Carn'ın beklediği yere yürüdü.</p>

  <p>Carn omuzlarına bir battaniye örttü, kaba kumaş hassas derisine dokunurken Roran yüzünü buruşturdu. Carn sırıtarak ona şarap tulumunu uzattı. "Seni yere devirdikten sonra öldüreceğinden emindim. Ama senin kolay kolay nakavt olmayacağını artık öğrenmem gerekirdi Roran, değil mi? Ha! Bu gördüğüm en güzel şeydi. Tarihte bir Urgalı yenen ilk insan olmalısın."</p>

  <p>"Olmayabilirim," dedi Roran şarabını yudumlarken. "Ama böyle bir deneyimden sonra hayatta kalan ilk insan olabilirim." Carn bir kahkaha atarken Roran da gülümseyerek Urgallara baktı. Yarbog'un etrafına toplanmış alçak sesle bir şeyler konuşuyorlar, ikisi Yarbog'un üstündeki yağı temizliyordu. Urgallar hizaya gelmiş görünüyorlardı, anlayabildiği kadarıyla öfkeli ve kızgın değillerdi. Daha fazla sorun çıkmayacağına inanıyordu.</p>

  <p>Roran yaralarının acısına rağmen bu karşılaşmanın sonucundan memnundu. Bu iki ırk arasındaki son dövüş olmayacak, ama Varden'e güvenli bir şekilde geri dönebildiğimiz sürece ittifakımız bozulmayacak, en azından benim yüzümden.</p>

  <p>Roran son yudumu içip şarap tulumunun ağzım kapatarak Carn'a geri verdi. Sonra herkese bağırarak, "Tamam, artık sızlanıp durmayı bırakın da şu arabalarda bulunanların listesini çıkarın!" dedi. "Loften, çok uzağa gitmedilerse askerlerin atlarını topla! Dalzhgra, sen de öküzleri hallet. Acele et! Thorn ve Murtagh buraya geliyor olabilir. Hadi, fırlayın!"</p>

  <p>"Ve, Carn, giysilerim ne cehennemde?"</p>
</body>
</html>
