<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bilgelik Sözleri</h1>

  <p>"Özür dilerim," dedi Eragon leğene çarparken.</p>

  <p>Nasuada kaşlarını çattı. Leğenin içindeki sular dalgalanırken Nasuada'nın yüzü bir uzuyor bir kısalıyordu. "Ne için?" diye sordu. "Ben sırada kutlamaların olduğunu sanıyordum. Ne de olsa seni oraya göndermemin nedeni olan her şeyi basardın."</p>

  <p>"Hayır, ben..." Eragon, Nasuada'nın sudaki karışıklığı göremediğini fark edip durdu. Büyü o şekilde yapılmıştı ki Nasuada'nın aynası onu ve Saphira'yı açıkça görebiliyordu, onların baktıkları şeyleri değil. "Elimle leğene çarptım, hepsi bu."</p>

  <p>"Oh. Bu durumda seni resmi olarak tebrik etmeme izin ver Eragon. Orik'in kral olmasını sağlayarak..."</p>

  <p>"Benim saldırıya uğramam sayesinde olsa bile mi?"</p>

  <p>Nasuada gülümsedi. "Evet, saldırıya uğraman sayesinde olsa bile Cücelerle yaptığımız ittifakın sürmesini sağladın ve bu zaferle yenilgi arasındaki fark anlamına gelebilir. Şimdi önemli soru geliyor, Cüceler ordusunun geri kalanı bize katılana dek ne kadar zaman geçecek?"</p>

  <p>"Orik savaşçılara harekete geçmek için hazırlanmalarını emretti bile. Klanların kuvvetlerini toparlamaları birkaç gün alabilir, ama ondan sonra hemen yürüyüşe başlarlar."</p>

  <p>"Bu iyi. Yardımlarını bir an önce kullanabiliriz. Bu arada aklıma gelmişken, ne zaman geri dönmenizi bekleyebiliriz? Üç gün mü, dört gün mü?"</p>

  <p>Saphira kanatlarını oynatırken sıcak nefesi Eragon'un ensesine çarptı. Eragon, ona baktı, sonra sözcüklerini dikkatle seçerek konuştu. "Bu duruma bağlı. Oradan ayrılmadan önce konuştuklarımızı hatırlıyor musun?"</p>

  <p>Nasuada dudaklarını birbirine bastırdı. "Elbette hatırlıyorum Eragon. Ben..." Başını çevirip yanında konuşan adamı dinledi. Adamın sesi Eragon ve Saphira'ya anlaşılmaz bir mırıltı halinde geliyordu. Nasuada az sonra dikkatini onlara çevirerek, "Yüzbaşı Edric'in bölüğü geri döndü. Çok büyük kayıp vermişler, ama nöbetçilerimiz Roran'ın yaşadığını söylüyor."</p>

  <p>"Yaralı mı?"</p>

  <p>"Öğrenir öğrenmez sana haber veririm. Ama ben olsam fazla endişe etmezdim. Roran da bir şans var..." Yine bir adamın sözleri Nasuada'nın dikkatini dağıttı ve Nasuada görüntüden çıktı.</p>

  <p>Eragon huzursuz bir bekleyiş içinde kıpırdandı.</p>

  <p>"Özür dilerim," dedi Nasuada'nın görüntüsü tekrar leğende belirirden. "Feinster'e yaklaşıyoruz ve Leydi Lorana'nın bizi taciz etmesi için şehirden gönderdiği çapulcu asker gruplarıyla savaşmak zorunda kalıyoruz.. Eragon, Saphira bu savaşta size ihtiyacımız var. Feinster halkı surlarının dışında yalnızca insan, Cüce ve Urgal görürse şehri ellerinde tutma umutları yeşerebilir ve bu yüzden daha güçlü bir şekilde savaşabilirler. Tabii ki Feinster'i ellerinde tutamazlar, ama bunu fark etmeleri gerek. Eğer saldırıyı bir ejderha ve süvarisinin yönettiğini görürlerse savaşma isteğini kaybederler."</p>

  <p>"Ama..."</p>

  <p>Nasuada elini kaldırıp sözünü kesti. "Geri dönmeniz için başka nedenler de var. Uzun Bıçaklar Düellosu'ndaki yaralarım yüzünden daha önceki gibi Varden'le savaşa katılamıyorum. Senin benim yerimi alman gerekiyor Eragon. Komutanın benim istediğim gibi gittiğini görmek ve savaşçılarımın coşkusunun arttığını görmek istiyorum. Dahası bütün çabalarımıza rağmen kampta yokluğuna dair söylentiler dolaşmaya başladı bile. Bu yüzden Murtagh ve Thorn, bize doğrudan saldırırsa ya da Galbatorix, Feinster'e takviye kuvvet gönderirse... eh, yanımızda Elflerle bile onlara dayanabileceğimizi sanmıyorum. Üzgünüm Eragon, ama şu anda Ellesmera'ya dönmenize izin veremem. Bu çok tehlikeli."</p>

  <p>Eragon ellerini leğenin konduğu soğuk taşa dayayıp, "Nasuada, lütfen. Şu anda olmazsa ne zaman gidebiliriz?" diye sordu. "Yakında. Sabırlı olmalısın."</p>

  <p>"Yakında." Eragon derin bir nefes alıp taşı sıkıca tuttu. "Tam olarak ne zaman?"</p>

  <p>Nasuada kaşlarını çatarak baktı. "Bunu bilmemi bekleyemezsin. Önce Feinster'i almalıyız, sonra kırsalı güven altına almalıyız ve sonra..."</p>

  <p>"Ve sonra Belatona, Dras-Leona'ya, sonra Urû'baen'e saldıracaksın," dedi Eragon. Nasuada cevap vermeye çalıştı, ama Eragon, ona bu fırsatı vermedi. "Ve Galbatorix'e yaklaştıkça Murtagh ve Thorn'un, hatta kralın kendisinin sana saldırma olasılığı artacak ve bizi bırakmayacaksın.. Nasuada, Saphira ve ben, Galbatorix'i öldürecek beceriye, bilgiye ve güce sahip değiliz. Bunu biliyorsun! Galbatorix kalesinden ayrılıp Varden'e direkt olarak karşılaşmaya karar verse bu savaşı her an bitirebilir. Öğretmenlerimizle tekrar konuşmamız gerek. Bize Galbatorix'in gücünün nereden geldiğini söyleyebilir, onu öldürmemizi sağlayacak bir iki hile gösterebilirler."</p>

  <p>Nasuada yere bakıp, ellerini inceledi. "Siz yokken Thorn ve Murtagh bizi yok edebilir."</p>

  <p>"Ve eğer gitmezsek Urû'baen'e vardığımızda Galbatorix, bizi yok eder... Feinster'e saldırmadan önce birkaç gün bekleyemez misin?"</p>

  <p>"Bekleyebilirim, ama şehrin dışında kamp kurduğumuz her gün bize birkaç hayata mal oluyor." Nasuada avuç içleriyle şakaklarını ovdu. "Kesin olmayan bir ödül karşılığında çok şey istiyorsun Eragon."</p>

  <p>"Ödül kesin olmayabilir," dedi. "Ama denemezsek sonumuz kaçınılmaz."</p>

  <p>"Öyle mi? Ben pek emin değilim. Yine de..." Nasuada rahatsızlık verecek kadar uzun bir süre için sessiz kaldı, sonra gözleri daldı. Kendi kendine bir şeyi doğruluyormuş gibi başını salladı. "Feinster'e gidişimi! İki veya üç gün erteleyebilirim. Civarda daha önce alabileceğimiz birkaç kasaba var. Şehre ulaştığımızda adamlarımız şehrin etrafını kuşatıp tahkimat yaparken, birkaç gün daha bekleyebilirim. Ama ondan sonra Feinster'e doğru yola çıkmalıyım, çünkü başka bir şey olmasa bile erzaka ih tiyacımız olacak. Düşman bölgesinde hareketsiz oturan bir ordu aç bir ordu demektir. Size en fazla altı gün verebilirim, hatta belki de dört."</p>

  <p>Eragon hızla birkaç hesaplama yaptı. "Dört gün yeterli değil. Hatta altı gün bile olmayabilir. Saphira'nın Farthen Dûr'a uçması üç gün sürmüş. Ve bu da hiç uyumadan ve yemek yemeden. Üstelik benim ağırlığım da yoktu. Eğer gördüğüm haritalar doğruysa burasıyla Ellesmera arası aynı mesafede, hatta belki daha uzak. Ellesmera'yla Feinster de bir o kadar var. Ve sırtında ben varken Saphira bu mesafeyi o kadar çabuk alamaz." Doğru alamam, dedi Saphira.</p>

  <p>"En iyi şartlar altında bile Feinster'de sana ulaşmamız altı gün sürer ve bu da Ellesmera'da bir dakika bile kalmamamız anlamına gelir."</p>

  <p>Nasuada'nın yüzünden derin bir yorgunluk ifadesi geçti. "Ellesmera'ya kadar uçmanız şart mı, Du Weldenvarden'in sınırındaki engelleri geçtikten sonra akıl hocalarınızı kristal bakışla görseniz olmuyor mu? Böylece tasarruf edeceğiniz zaman çok önemli."</p>

  <p>"Bilmiyorum. Deneyebiliriz."</p>

  <p>Nasuada bir an gözlerini kapadı. Boğuk bir sesle, "Feinster'e varışımızı dört gün geciktirebilirim... Ellesmera'ya ister git ister gitme, kararı sana bırakıyorum. Eğer gidersen ne kadar gerekiyorsa kal. Haklısın; Galbatorix'i yenmenin bir yolunu bulamazsan zafer kazanma şansımız olamaz. Ama yine de aldığımız büyük riski, sana zaman kazandırmak için feda edeceğim birçok kişinin hayatlarını aklından çıkarma. Bir de Feinster'i siz olmadan kuşatırsak ne kadar Varden'linin öleceğini düşün."</p>

  <p>Eragon ciddi bir şekilde, "Düşünürüm," dedi.</p>

  <p>"Umarım. Şimdi gidin! Daha fazla oyalanmayın! Uç! Uç! Bir atmacadan daha hızlı uç Saphira ve hiçbir şeyin seni yavaşlatmasına izin verme." Nasuada parmak uçlarını dudaklarına bastırdıktan sonra aynanın görünmeyen yüzeyine dokundurdu. Eragon, Nasuada'nın orada kendilerini gördüğünü biliyordu. "Yolculuğunda iyi şanslar Eragon, Saphira. Korkarım bir dahaki karşılaşmamız savaş alanında olacak."</p>

  <p>Sonra hızla görüntüden çıktı. Eragon büyüyü sona erdirdi, leğendeki su duruldu.</p>
</body>
</html>
