<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kamp Ateşinin Etrafında</h1>

  <p>Alçak kömür yığınları, dev bir canavarın kalbi gibi atıyordu. Ara sıra altın rengi bir kıvılcım parlayarak kendini gösteriyor, akkor halindeki yarıkta kaybolmadan önce odunların yüzeyinde hızla hareket ediyordu.</p>

  <p>Eragon ve Roran'ın yaktığı ve sönmekte olan ateşin kalıntıları, çevreye loş, kırmızı bir ışık yayıyor; kayalık toprakları, gri çalıları, biraz uzaktaki ağacın pek iyi seçilemeyen gövdesini aydınlatıyordu. Bunların dışında hiçbir şey görünmüyordu.</p>

  <p>Eragon, çıplak ayaklarını yakut rengi közlere doğru uzattı. Sırtını Saphira'nın kalın sağ ön bacağının yamru yumru pullarına dayayarak sıcağın tadını çıkardı. Karşısındaki Roran ise güneşten ağarmış, rüzgârdan yıpranmış, demir sertliğindeki antik bir ağacın içi boş gövdesine tünemişti. Roran ne zaman hareket etse ağaçtan Eragon'un kulaklarını rahatsız eden tiz bir çığlık kopuyordu.</p>

  <p>Bir süre bulunduğu boşlukta sessizlik hüküm sürdü. Kömürler bile sessizce tütüyordu; Roran düşman gözlerin görebileceği dumandan uzak durmak için uzun zaman önce ölmüş dalları seçmişti.</p>

  <p>Eragon gün içinde olanları Saphira'ya anlatmayı yeni bitirmişti. Doğal olarak ona neler yaptığını anlatmak zorunda değildi, çünkü her türlü düşünce, duygu ve diğer hisler ikisi arasında suyun bir gölden diğerine aktığı gibi kolayca akıyordu. Ama bu kez anlatmak zorundaydı, çünkü Eragon keşif çalışması sırasında, Ra'zac'ın inine yaptığı zihinsel yolculuk hariç, zihnini tamamen korunaklı bir hale getirmişti.</p>

  <p>Konuşmada uzun bir duraklama olunca Saphira esnedi, korkunç dişleri çıktı ortaya. Ra'zac acımasız ve kötü olabilir, ama avlarını yenmeyi istemelerini sağlayacak şekilde büyülemeleri beni çok etkiledi. Bunu yapabilmeleri için çok usta avcı olmalılar... Belki bir gün bunu ben de deneyebilirim.</p>

  <p>Eragon kendini, ama insanlarla deneme, demek zorunda hissetti, koyunları dene.</p>

  <p>İnsan, koyun; bir ejderha için ne fark eder ki? Derin bir kahkaha atınca uzun boğazından gök gürültüsünü andıran bir gümbürtü koptu.</p>

  <p>Saphira'nın keskin kenarlı pullarından yasladığı bedenini öne doğru eğip yanında duran asayı aldı. Avuçlarının arasında yuvarlayıp üstteki cilalı kök kısmında oynaşan ışığa, tabanındaki çizilmiş metal halkaya ve dikene baktı.</p>

  <p>Yanan Ovalar'da Varden'den ayrılmadan önce Roran asayı kollarının arasına sokuşturup, "Şunu al," demişti. "Ra'zac omzumu ısırdıktan sonra Fisk bunu benim için yaptı. Kılıcını kaybettiğini biliyorum ve buna ihtiyacın olabileceğini düşündüm. Başka bir kılıç istersen benim için bir sakıncası yok, ama iyi, güçlü bir sopayla bir iki darbe indirmeden insan kavga kazanamıyor." Brom'un her zaman yanında taşıdığı asayı hatırlayan Eragon, gül ağacından yapılma bu boğumlu asayı yeni kılıç fikriyle değiştirmeye karar vermişti. Zar'rocu kaybettikten sonra daha basit, sıradan bir kılıç istemiyordu. O gece hem asayı hem de Roran'ın çekicinin sapını, en ağır şartlar dışında kırılmalarını önleyecek birkaç büyüyle güçlendirdi.</p>

  <p>Bunları yaparken davetsiz bir dizi anı Eragon’un zihnine üşüştü: Saphira kırmızı ejderha ve süvarisinin peşinden dalışa geçerken etraflarında savrulan donuk turuncu ve kırmızı gökyüzü; kulaklarının yanından hızla geçen rüzgâr... aynı süvariyle yerde dövüşürken kılıç savurmaktan bileğinin hissizleşmesi... Dövüşün ortasında rakibinin miğferini çıkarıp bir zamanlar dostu ve yol arkadaşı olan, öldüğünü sandığı Murtagh'ı ortaya çıkarışı... Eragon'un ağabeyi olarak miras sahibi olduğunu iddia edip Zar'roc'u Eragon'un elinden alırken yüzünde beliren alaycı gülümseme...</p>

  <p>Eragon gözlerini kırpıştırdı. Savaşın gürültüsü ve öfkesi yok olup kan kokusunun yerini çam ağacının hoş kokusu alırken bir an için nerede olduğunu anlayamadı. Dilini dişlerinin üstünde gezdirip ağzı dolduran safra tadını silmeye çalıştı.</p>

  <p>Murtagh.</p>

  <p>Sırf bu isim bile Eragon'un içinde karışık duygular uyandırıyordu. Bir yandan Murtagh'ı seviyordu. Dras-Leona'ya yaptıkları ilk ve talihsiz ziyarette Murtagh, onu ve Saphira'yı Ra'zac'tan kurtarmıştı; Eragon'u Gil'ead'dan kurtarmak için hayatını tehlikeye atmıştı; Farthen Dûr Savaşı'nda onurlu bir şekilde kendini ortaya koymuştu; Yanan Ovalar Savaşı'ndan sonra Saphira ve kendisini esir almak yerine, sonucunda işkence göreceğini bile bile Galbatorix'in emirlerine karşı gelerek serbest bırakmıştı. İkizlerin onu kaçırması; kızıl ejderha Thorn'un onun için yumurtadan çıkması; Galbarotix'in onların gerçek isimlerini öğrenip hem Murtagh'dan hem de Thorn'dan antik dilde sadakat yemin etmesini istemesi Murtagh'ın hatası değildi.</p>

  <p>Bunların hiçbiri için Murtagh suçlanamazdı. O kader kurbanıydı, üstelik doğduğu günden beri.</p>

  <p>Fakat yine de... Murtagh, Galbatorix'e kendi isteği dışında hizmet etmiş ve kralın kendisini işlemeye zorladığı suçlardan nefret etmiş olabilirdi, fakat bir parçası yeni bulduğu bu gücü kullanmaktan zevk alıyor gibi görünüyordu. Yanan Ovalar'da, Varden ve İmparator'un askerleri arasındaki çatışmada Murtagh, Cüce Kral Hrothgar'ı bulup öldürmüştü, oysa Galbatorix, ona bunu yapmasını emretmemişti. Eragon ve Saphira'nın gitmesine izin vermişti, evet ama ancak onları acımasız bir güç gösterisiyle yendikten ve Eragon'un kendilerini serbest bırakması için yalvarmasını sağladıktan sonra.</p>

  <p>Ve Murtagh, Eragon'a ikisinin de Morzan'ın oğlu olduğunu açıklayarak verdiği acıdan büyük zevk almıştı. Morzan, Ejderha Süvarilerinin ilki ve sonuncusu, arkadaşlarına ihanet ederek Galbarotix'e hizmet eden Tövbekârdı.</p>

  <p>Şimdi, savaştan dört gün sonra, Eragon'un aklına başka bir açıklama daha gelmişti: Belki de Murtagh, kendisinin ömrü boyunca taşıdığı bir yükü başka birinin omuzladığını seyretmekten keyif almıştı.</p>

  <p>Bu doğru olsa da, olmasa da Eragon, Murtagh'ın yeni rolünü benimsemesinin, hiçbir neden yokken dövülen bir köpeğin bir gün sahibine saldırmasından farklı olmadığını düşünüyordu. Murtagh sürekli dövülmüş, dövülmüştü ve şimdi de kendisine hiç nazik davranmayan dünyaya karşılık verme şansını ele geçirmişti.</p>

  <p>Fakat Murtagh'ın yüreğinde hâlâ nasıl bir iyilik ateşi yanıyor olursa olsun, o ve Eragon artık ölümcül düşmanlardı, çünkü Murtagh'ın antik dilde ettiği yemin, onu, Galbatorix'e kopmaz bağlarla bağlıyordu hem de sonsuza dek.</p>

  <p>Keşke Ajihad'la birlikte Farthen Dûr'un altında Urgalları avlamaya gitmeseydi. Ya da keşke ben biraz daha hızlı olsaydım, İkizler...</p>

  <p>Eragon, dedi Saphira.</p>

  <p>Eragon, kendini tutup başını salladı, Saphira'nın müdahalesi için minnettardı. Eragon, Murtagh ve ortak anne babaları hakkında düşünmemek için elinden geleni yapıyordu, ama bu tür düşünceler genellikle onu hiç beklemedikleri anda pusuya düşürüyordu.</p>

  <p>Eragon düşüncelerini toparlamak için ağır ağır nefes alıp verirken, zihnini içinde bulunduğu ana getirmeye çalıştı, ama başaramadı.</p>

  <p>Yanan Ovalar'daki büyük savaştan sonra, Varden yeniden kendini toparlayıp Jiet Nehri'nden yukarı doğru birkaç fersah gerilemiş olan İmparator'un ordusunun peşine düşmeye hazırlanırken Eragon, Nasuada ve Arya'ya gitmiş, Roran'ın içinde bulunduğu çıkmazı onlara açıklayarak kuzenine yardıma gitmesi gerektiğini söylemişti. Ama izin vermemişlerdi. İki kadın da ona şiddetle karşı çıkmış, Nasuada planı, ters giderse Alagaesia'daki herkes için korkunç sonuçlar doğuracak olan pervasız bir plan şeklinde değerlendirmişti.</p>

  <p>Tartışma o kadar uzun sürmüştü ki sonunda Saphira komuta çadırının duvarlarını sarsan bir kükremeyle araya girmişti. Ben yorgunum ve her yerim ağrıyor. Eragon da düşüncelerini iyi açıklayamıyor. Burada dikilip kargalar gibi bağrışmaktan yapacak daha iyi işlerimiz var, değil mi?... Güzel, şimdi beni dinleyin.</p>

  <p>Bir ejderhaya karşı çıkmak kolay değil, diye düşündü Eragon.</p>

  <p>Saphira'nın sözlerinin ayrıntıları karmaşıktı, ama sunumunun temel yapısı basitti. Saphira, Eragon'u destekliyordu, çünkü önerilen görevin onun için ne anlama geldiğini biliyordu. Eragon da Roran'ı sevgi ve aile bağları nedeniyle destekliyordu. Üstelik Roran'ın kendisi olsun olmasın Katrina'nın peşine düşeceğini ve yardım olmadan Roran'ın Ra'zac'ı asla yenemeyeceğini biliyordu. Ayrıca İmparator, Katrina'yı, esir olarak tuttuğu sürece Roran –ve onun aracılığıyla Eragon– Galbatorix'in oyunlarına karşı savunmasızdı. Eğer İmparator, Katrina'yı öldürmekle tehdit ederse Roran'ın onun taleplerine uymaktan başka şansı kalmazdı.</p>

  <p>Bu durumda savunmalarındaki bu gediği düşmanları faydalanmadan kapatmak akıllıca olurdu.</p>

  <p>Zamanlamaya gelince, harikaydı. Varden, Surda sınırında Galbatorix'in askerleriyle savaşmakla meşgulken ne Galbatorix ne de Ra'zac, imparatorluğun ortasında bir saldırı beklemezdi. Murtagh ve Thorn'un Urû'baen'e doğru uçtuğu görülmüştü. Hiç kuşkusuz cezalandırılmak için gidiyorlardı. Nasuada ve Arya, Elfler ilk saldırılarını gerçekleştirip kendilerini ortaya çıkardıktan sonra bu ikilinin Kraliçe Islanzadi ve komutasındaki kuvvetlerle karşılaşmak üzere kuzeye yöneleceği konusunda Eragon'la hemfikirdi. Ve mümkünse, Varden'in savaşçılarını dehşete düşürüp morallerini bozmaya başlamadan önce Ra'zac'ı ortadan kaldırmak da iyi olurdu.</p>

  <p>Saphira daha sonra en diplomatik şekilde şunu ifade etmişti: eğer Nasuada, Eragon'un derebeyi olarak otoritesini ortaya koyar ve Eragon'un bu hücuma katılmasını engellerse ilişkileri, Varden'in davasına zarar verecek bir kin ve anlaşmazlıkla bozulacaktı. Ama seçim sizin, demişti Saphira. Eğer isterseniz Eragon'u burada tutun. Ama Eragon'un bağlılıkları beni bağlamıyor ve ben, Roran'a eşlik etmeye karar verdim. Güzel bir macera olacağa benziyor.</p>

  <p>Bu sahneyi hatırlarken Eragon'un yüzünde belli belirsiz bir gülümseme belirdi.</p>

  <p>Saphira'nın açıklamalarının ve sarsılmaz mantığının ağırlığı, Nasuada ve Arya istemeden de olsa Eragon'a izin vermek zorunda kalmıştı.</p>

  <p>Daha sonra Nasuada, "Eragon, Saphira, bu konudaki kararınıza güveniyoruz," demişti. "Sizin ve kendi iyiliğimiz için bu seferin iyi gitmesini umuyorum." Ses tonu yüzünden Eragon, onun sözlerinin içten gelen bir dilek mi, yoksa gizli bir tehdit mi olduğunu anlayamadı.</p>

  <p>Eragon günün geri kalanını malzemelerini toplayarak, Saphira'yla birlikte imparatorluk haritasını inceleyerek geçirmişti. Bu arada Galbatorix'in veya adamlarının, Roran'ı kristal görme girişimlerini engellemek gibi gerekli gördüğü büyüleri de yapmayı ihmal etmişti.</p>

  <p>Ertesi sabah Eragon ve Roran, Saphira'nın sırtına binip Yanan Ovalar'ı boğan turuncu bulutların üstünden kuzeydoğuya yükselmişlerdi. Güneş gökyüzünü bir uçtan diğerine geçip ufukta kaybolana, ardından görkemli kırmızı ve sarı alevler halinde yeniden ortaya çıkana kadar hiç mola vermemişlerdi.</p>

  <p>Yolculuğun birinci ayağı, onları çok az insanın yaşadığı imparatorluğun kıyısına kadar götürmüştü. Oradan batıya, Dras-Leona'ya ve Helgrind'e doğru yönelmişlerdi. Daha sonra da onlarla gidecekleri yer arasında kalan çayırlık alana yayılmış çok sayıdaki küçük köydeki insanlar tarafından görülmemek için geceleri yol almışlardı.</p>

  <p>Saphira, tarlada hasta bir buzağıyla ilgilenen bir çiftçi ya da tur atan keskin gözlü bir nöbetçi, tesadüfen başını kaldırıp bakarsa diye yalnızca bir kartal gibi görünmek için buzla kaplı zirvelerin üstünden uçmayı tercih etmişti. Bu yüzden Eragon ve Roran'ın kürkler ve pelerinlere sarınmaları, yünlü eldivenler ve keçe şapkalar takmaları gerekmişti. Bu yükseklikte ince ve kuru hava ciğerlerine işliyordu.</p>

  <p>Eragon nereye giderlerse gitsinler hareket halindeki savaşın izlerini görüyordu: asker kampları, gece için toplanan malzeme dolu arabalar, evlerinden alınıp Galbatorix için savaşmaya götürülen demir yakalı adamlardan oluşan sıralar.. Kendilerine karşı toplanan güç gerçekten şaşırtıcıydı.</p>

  <p>İkinci gecenin sonuna doğru Helgrind uzakta belirmişti: şafaktan önceki kül rengi ışıkta belirsiz ve uğursuz görünen parçalanmış sütun yığınları. Saphira şu anda içinde bulundukları çukura inmişti; keşfe çıkmadan, bir önceki günü neredeyse tamamen uyuyarak geçirmişlerdi. Roran dağılan kömürlerin arasına bir dal atarken, közler bir fıskiye gibi havaya uçuşup dönmeye başladı. Eragon’un bakışlarını görünce omuz silkip, "Soğuk," dedi.</p>

  <p>Eragon cevap veremeden birisi kınından kılıç çekiyormuş gibi bir sürtme sesi duydu.</p>

  <p>Hiç düşünmeden kendini hemen karşı yöne fırlattı, bir kez dönüp ayağa fırladı, çömelme pozisyonu aldı, gelen darbeyi savuşturmak için asasını kaldırdı. Roran da neredeyse onun kadar hızlıydı. Birkaç saniye içinde yerdeki kalkanını kaptı, üzerinde oturduğu kütükten fırlayıp kemerindeki çekici çekti.</p>

  <p>Donmuş gibi saldırıyı beklediler.</p>

  <p>Eragon en ufak bir hareketi görmek için karanlığı tararken .kasları titriyor, kalbi deli gibi çarpıyordu.</p>

  <p>Hiç koku almıyorum, dedi Saphira.</p>

  <p>Hiçbir şey olmadan birkaç dakika geçince Eragon zihniyle biraz etrafı inceledi. "Kimse yok," dedi. Kendi içinin derinliklerine, büyü akımına dokunabildiği yere uzanarak şu sözcükleri mırıldandı. "Brisingr raudhr!" Birkaç adım önünde soluk kırmızı bir ışık belirdi. Göz seviyesinde havada dolaşıp çukura, suya benzer bir aydınlık yaydı. Eragon yavaşça hareket edince ışık da görünmeyen bir bağla ona bağlıymış gibi hareketini taklit etti.</p>

  <p>O ve Roran, birlikte duydukları sese doğru ilerleyip, doğuya kıvrılan yarıkta aşağıya doğru indiler. Silahlarını kaldırıp her adımda duruyor, kendilerini korumak için tetikte bekliyorlardı. Kamp yerlerinden on kilometre kadar uzakta Roran elini kaldırıp Eragon'u durdurdu, çimenlerin üstünde duran ince çamur tabakasını gösterdi. Çamur tabakası hiç oraya aitmiş gibi durmuyordu. Roran çömelerek küçük bir çamur parçasını metal plakaya sürtünce daha önce duydukları çeliği andıran sürtünme sesi çıktı.</p>

  <p>"Düşmüş olmalı," dedi Eragon, yarığın iki yanını inceleyerek. Işığın belirsizliğe doğru kaybolmasına izin verdi.</p>

  <p>Roran başını sallayıp ayağa kalktı, pantolonundaki tozları temizledi. Saphira'nın yanına geri dönerlerken Eragon hareket etme hızlarını düşündü. Kalbi her çarpmayla hâlâ acıyor, elleri titriyordu. Vahşi bölgeye dalıp hiç durmadan birkaç kilometre koşmak istiyordu. Daha önce böyle havaya sıçramazdık, diye düşündü. Bu kadar tetikte olmalarının nedeni sır değildi: karıştıkları bütün çatışmalar mutluluklarını parça parça alıp götürüyor, geride en ufak bir dokunuşla irkilen hassas sinirler bırakıyordu.</p>

  <p>Roran da aynı şeyleri düşünüyor olmalıydı ki, "Onları görüyor musun?" diye sordu.</p>

  <p>"Kimleri?"</p>

  <p>"Öldürdüğün adamları. Onları rüyanda görüyor musun?"</p>

  <p>"Bazen."</p>

  <p>Kömürlerin yükselip alçalan parıltısı Roran'ın yüzünü aşağıdan yukarıya doğru aydınlatıyor, yarı kapalı gözlerine kötü bir görüntü veriyordu. Sözcükleri zor buluyormuş gibi ağır ağır konuştu. "Ben hiç savaşçı olmak istemedim. Küçükken her erkek çocuk gibi kan ve zafer rüyaları görürdüm, ama topraklar benim için en önemli şeydi. Topraklar ve ailem... Ama şimdi adam öldürdüm... öldürdüm, öldürdüm. Sen, benden bile daha çok adam öldürdün." Bakışları yalnızca kendisinin görebildiği uzaklara daldı. "Narda'daki şu iki adam... Onları sana daha önce anlattım mı?"</p>

  <p>Anlatmıştı, ama Eragon başını iki yana sallayıp sessiz kaldı.</p>

  <p>"Ana kapıda nöbet tutuyorlardı... İki kişi, bilirsin. Sağ taraftakinin bembeyaz saçları vardı. Çok iyi hatırlıyorum, çünkü yirmi dört, yirmi beşinden fazla olamazdı. Galbatorix'in mührünü taşıyorlardı, ama Narda'lıymış gibi konuşuyorlardı. Profesyonel askerler değillerdi. Belki de yalnızca ülkelerini Urgallara, korsanlara, haydutlara karşı korumaya çalışan adamlardı... Onları öldürmeyi düşünmüyorduk. Yemin ederim Eragon, planlarımızda bu yoktu. Ama başka seçeneğim kalmadı. Beni tanıdılar. Beyaz saçlıyı çenesinin altından bıçakladım... Babamın bir domuzun gırtlağını kesmesi gibiydi. Ve diğeri, onun da kafasını parçaladım. Kafatasının ezilişini hâlâ hissedebiliyorum... Carvahall'deki askerlerden Yanan Ovalar'daki adamlara kadar indirdiğim her darbeyi hatırlıyorum... Gözlerimi kapadığım zaman, bazen uyuyamıyorum, çünkü Teirm limanını yaktığımız zamanki alevler zihnimde çok parlak görünüyor. O zaman delireceğimi düşünüyorum."</p>

  <p>Eragon asayı o kadar sıkı tutuyordu ki eklem yerleri bembeyaz olmuş, bileğindeki bağlar kaskatı kesilmişti. "Evet," dedi. "Başta yalnızca Urgallardı, sonra adamlar ve Urgallar oldu, şimdi de bu son savaş.. Yaptığımızın doğru olduğunu biliyorum, ama doğru olmalı kolay olması anlamına gelmiyor. Kimliklerimiz yüzünden Varden, benim ve Saphira'nın ordunun başında olmamızı ve bütün asker taburlarını katletmemizi bekliyor. Bunu yapıyoruz. Yaptık da." Sesi titreyince sustu.</p>

  <p>Her büyük değişiklik kargaşa getirir, dedi Saphira ikisine birden. Biz değişikliğin aracısı olduğumuz için bu kargaşada payımıza düşenden fazlasını aldık. Ben bir ejderhayım ve bizi tehlikeye atanların ölümlerine üzülmem. Narda'daki ölümler kutlanmaya değer işler olmayabilir, ama bu konuda suçluluk hissetmenizi de gerektirmez. Yapmak zorundaydınız. Roran, dövüşmen gerektiğinde mücadelenin ateşli sevinci ayaklarına kanat takmıyor mu? Değerli bir rakiple mücadele etmenin zevkini, karşında yığılan düşman cesetlerini görmenin tatminini hissetmedin mi hiç? Eragon, sen bunu hissettin. Kuzenine açıklamama yardım et.</p>

  <p>Eragon kömürlere baktı. Saphira, kabul etmek istemediği bir gerçeği ifade ediyordu. İnsanın şiddetten hoşlandığını kabul ederse tiksindiği bir adam olurdu. Bu yüzden sessiz kaldı. Roran da aynı şekilde etkilenmiş gibi görünüyordu.</p>

  <p>Saphira daha yumuşak bir sesle, kızma, dedi. Amacım seni üzmek değildi... Bazen senin bu duygulara alışık olmadığını unutuyorum, oysa ben yumurtadan çıktığım andan itibaren hayatta kalmak için dişimle tırnağımla mücadele ettim.</p>

  <p>Eragon ayağa kalkıp, eyer torbalarına gitti, ayrılmadan önce Orik'in kendisine verdiği küçük, toprak kavanozu aldı. Likörden iki büyük yudum içti. Midesinde bir sıcaklık hissetti. Yüzünü buruşturarak kavanozu Roran'a uzattı, o da kendi payına düşeni içti.</p>

  <p>Birkaç dakika sonra, likör kararan ruh halini iyileştirmeyi başarınca, "Yarın bir sorunumuz olabilir," dedi Eragon.</p>

  <p>"Ne demek istiyorsun?"</p>

  <p>Eragon sözlerini Saphira'nın da dinlemesini istiyordu. "Saphira'yla benim Ra'zac'ı kolayca halledebileceğimizi söylediğimi hatırlıyor musun?"</p>

  <p>"Evet."</p>

  <p>Ve bunu yapabiliriz, dedi Saphira.</p>

  <p>"Helgrind'i izlerken bunu düşünüyordum da, artık o kadar emin değilim. Büyüyle bir şey yapmanın birçok yolu var. Örneğin, ateş yakmak istersem havadan ya da yerden topladığım ısıyla bunu yapabilirim; saf enerjiden alev yaratabilirim; şimşek çakmasını sağlayabilirim; tek bir noktaya güneş ışığı yoğunlaştırabilirim; sürtünmeyi kullanabilirim; v.s."</p>

  <p>"Ee?..."</p>

  <p>"Sorun şu ki, bu tek bir eylemi gerçekleştirmek için sayısız büyü kullanabilecek olsam da, bu büyüleri durdurmak için tek bir karşı büyü gerekir. Eğer eylemin gerçekleşmesini önlersen, karşı büyünün tek tek bütün büyülere yönelik olmasını sağlaman gerekmez."</p>

  <p>"Bunun yarınla ne ilgisi olduğunu hâlâ anlamadım."</p>

  <p>Ben anladım, dedi Saphira ikisine de. Anlamı hemen kavramıştı. Bu şu anlama geliyor, geçen yüzyılda Galbatorix...</p>

  <p>"...Ra'zac'ın etrafına..."</p>

  <p>...onları her türlü büyüye karşı koruyacak olan...</p>

  <p>"...bir koruma koymuş olabilir. O zaman ben..."</p>

  <p>...onları herhangi bir...</p>

  <p>"... ölüm sözcüğüyle ya da..."</p>

  <p>...şimdi veya daha sonra icat edeceğimiz bir saldırıyla öldüremeyiz. Bizim...</p>

  <p>"Kesin şunu!" dedi Roran. Acı dolu bir şekilde gülümsedi. "Durun lütfen. Bunu yaptığınız zaman başım ağrıyor."</p>

  <p>Eragon ağzı açık bir şekilde kalakaldı; o ana dek Saphira'yla sırayla konuştuklarını fark etmemişti. Bu durum, onu çok memnun etti; bu onların yeni bir işbirliği seviyesine yükseldiklerini, tek bir varlık gibi hareket ettiklerini gösteriyordu. Böylece tek tek hareket ettikleri zamana göre çok daha güçlü olacaklardı. Ama aynı zamanda böyle bir ortaklığın yapısı gereği içinde bulunanların bireyselliklerini ne kadar azalttığının da farkındaydı.</p>

  <p>Ağzını kapatıp gülümsedi. "Özür dilerim. Endişelendiğim şey şu: eğer Galbatorix öngörülü davranıp bazı önlemler aldıysa, Ra'zac'ı bir tek silahların gücüyle öldürebiliriz. Eğer bu doğruysa..."</p>

  <p>"Ben yalnızca size engel olurum."</p>

  <p>"Saçmalama. Ra'zac'tan yavaş olabilirsin, ama senin silahından korkmaları için birçok sebep var, Roran Güçlü Çekiç." Bu iltifat Roran'ı mutlu etmişe benziyordu. "Senin için en büyük tehlike, Ra'zac ya da Lethrblaka'nın seni, Saphira ve benden ayırmayı başarmasıdır. Ne kadar birbirimize yakın durursak o kadar güvende oluruz. Saphira ve ben, Ra'zac ve Lethrblaka'yı meşgul etmeye çalışacağız, ama bizden kurtulan olabilir. Dörde karşı iki oranı, ancak dördün içindeysen iyidir."</p>

  <p>Eragon, Saphira'ya döndü. Kılıcım olsa Ra'zac'ı tek başıma öldürebilirdim. Ama elimde asadan başka bir şey yokken Elfler kadar hızlı olan iki yaratığa karşı ne yapabilirim bilmiyorum.</p>

  <p>Uygun bir silah yerine o kurumuş dalı taşımakta ısrar eden sensin, dedi Saphira. Unutma, o asanın Ra'zac kadar tehlikeli düşmanlara karşı yetersiz olacağını sana söylemiştim.</p>

  <p>Eragon gönülsüzce onun bu söylediklerini kabul etti. Eğer büyülerim etkisiz kalırsa sandığımdan çok daha savunmasız kalacağız... Yarın gerçekten çok kötü bir şekilde sona erebilir.</p>

  <p>İzleyebildiği bu konuşmaya katılan Roran, "Bu büyü zor bir iş," dedi. Dirseklerini dizlerine koyarken üzerinde oturduğu kütük inledi.</p>

  <p>"Öyle," diye doğruladı Eragon. "En zor kısmı da olası büyüleri tahmin etmek; bütün zamanımı şöyle bir saldırıya uğrarsam ve başka diğer büyücü şöyle davranmamı beklerse kendimi nasıl korurum diye düşünerek geçiriyorum."</p>

  <p>"Beni kendin kadar güçlü ve hızlı yapabilir misin?"</p>

  <p>Eragon bunu birkaç dakika düşündü. "Bunu nasıl yapacağımı bilmiyorum. Böyle bir şeyi yapmak için gereken enerjinin başka bir yerden gelmesi lazım. Saphira ve ben, sana bu enerjiyi verebiliriz, ama o zaman da biz verdiğimiz kadar hız ve güç kaybederiz." İnsanın aynı zamanda yakındaki bitki ve hayvanlardan da enerji alabileceğini, ama bunun bedelinin korkunç olduğunu söylemedi: hayat enerjisini aldığınız bütün canlılar ölürdü. Bu teknik, büyük bir sırdı ve Eragon öyle hafife alarak söylememesi gerektiğini düşünüyordu. Dahası bunun Roran'a bir faydası olmazdı, çünkü Helgrind'de bir erkeğin bedenini besleyecek kadar canlı yaşamıyordu.</p>

  <p>"O zaman bana büyü yapmayı öğretir misin?" Eragon tereddüt edince Roran hemen ekledi. "Hemen şimdi değil tabii. Buna zamanımız yok ve zaten insanın bir gecede büyücü olabileceğine inanmıyorum. Ama genel olarak, neden olmasın? Sen ve ben kuzeniz. Hemen hemen aynı kanı taşıyoruz. Ve bu benim için çok değerli bir yetenek olurdu."</p>

  <p>"Süvari olmayan birinin büyü yapmayı nasıl öğrenebileceğini bilmiyorum," diye itiraf etti Eragon. "Bu benim araştırdığım bir şey değil." Etrafına bakınıp yerden düz, yuvarlak bir taş aldı, Roran'a fırlattı. "İşte, şunu dene: taşı havada otuz santimetre kadar kaldırmaya çalış. 'Stenr risa' de."</p>

  <p>"Stenr risa mı?"</p>

  <p>"Evet."</p>

  <p>Roran kaşlarını çatıp avucunda duran taşa bakarken Eragon nostaljik bir şekilde Brom'la yaptığı kendi eğitimlerini hatırladı. Roran'ın kaşları birleşti, dudakları hırlar gibi gerildi. Öyle büyük bir yoğunlukla, "Stenr risa," diye gürledi ki Eragon bir an için taşın havalanmasını bekledi.</p>

  <p>Ama hiçbir şey olmadı.</p>

  <p>Kaşlarını daha da çatan Roran komutunu tekrarladı: "Stenr risa."</p>

  <p>Taşta hiçbir hareket olmadı.</p>

  <p>"Eee... denemeye devam et," dedi Eragon. "Sana verebileceğim tek tavsiye bu. Eğer başarırsan hemen bana gel, eğer ben ortalarda değilsem başka bir büyücüye git. Çünkü kuralları bilmeden büyü yapmaya kalkarsan kendini ya da başkalarını öldürebilirsin. Başka bir şey olmasa bile şunu unutma: eğer çok fazla enerji gerektiren bir büyü yaparsan ölürsün. Yeteneklerinin ötesindeki çabalara girişme, öleni geri getirmeye çalışma ve giden bir şeyi geri almaya çalışma."</p>

  <p>Roran hâlâ taşa bakmaya devam ederek.başını salladı.</p>

  <p>"Büyü bir yana, öğrenmen gereken çok daha önemli bir şey olduğunu fark ettim.”</p>

  <p>"Öyle mi?"</p>

  <p>"Evet, düşüncelerini Kara El, Du Vrangr Gata ve onlar gibilerden gizlemeyi öğrenmen gerek. Varden'e zarar verebilecek pek çok şey biliyorsun. Biz geri döner dönmez bu becerilerde ustalaşman çok önemli. Sen kendini casuslara karşı savunmayı öğrenene kadar ne Nasuada ne de bir başkası sana düşmana yardımı olabilecek bilgileri vermez."</p>

  <p>"Anlıyorum. Ama neden Du Vrangr Gata'yı listene ekliyorsun? Onlar sana ve Nasuada'ya hizmet ediyor."</p>

  <p>"Evet ama müttefiklerimizin arasında bile planlarımızı ve sırlarımızı öğrenmek için sağ kolunu verecek çok sayıda kişi var." Böyle bir şeyin olduğunu düşününce Eragon istemeden yüzünü buruşturdu. "Ve tabii senin bildiklerin de artık önemli. Sen önemli biri haline geldin Roran. Kısmen yaptığın işler, kısmen de akraba olduğumuz için."</p>

  <p>"Biliyorum. Tanışmadığın kişiler tarafından tanınmak çok garip."</p>

  <p>"Öyle." Benzer gözlemleri dilinin ucuna geldi, ama konuya devam etmemek için sustu; bu başka bir zaman incelemeleri gereken bir konuydu. "Artık bir zihin diğerine dokunduğunda ne olduğunu bildiğine göre sen de uzanıp başkalarının zihnine dokunabilirsin."</p>

  <p>"Bunun sahip olmak istediğim bir beceri olduğunu sanmıyorum."</p>

  <p>"Fark etmez; zaten yapamayabilirsin de. Bunu öğrenmek için zaman harcamaya başlamadan önce kendini savunma sanatına adamalısın."</p>

  <p>Kuzeni tek kaşını kaldırdı. "Nasıl?"</p>

  <p>"Bir şey seç –ses, görüntü, duygu, herhangi bir şey– ve onu diğer bütün düşünceleri örtene kadar büyüt."</p>

  <p>"Hepsi bu mu?"</p>

  <p>"Bu sandığın kadar kolay değil. Devam et; bir dene. Hazır olduğunda bana söyle. Bakalım ne kadar iyi yapmışsın."</p>

  <p>"Birkaç dakika geçti. Sonra Roran'ın parmak şaklatmasıyla Eragon bilincini kuzenine doğru yönlendirdi. Roran'ın ne yaptığını merak ediyordu.</p>

  <p>Eragon'un zihinsel ışını Roran'ın Katrina'yla ilgili hatıralarından oluşan duvara çarpıp durdu. Karşısında duran bariyerde herhangi bir gedik, altından geçecek herhangi bir açıklık bulamıyordu. O anda Roran'ın bütün kimliği Katrina için duyduğu hislere dayanıyordu: savunmaları Eragon'un daha önce karşılaştığı bütün savunmalardan güçlüydü,. çünkü Roran'ın zihninde Eragon'un tutunabileceği ve kuzenine karşı kullanabileceği hiçbir şey yoktu.</p>

  <p>Derken Roran ağırlığını sol ayağına geçirdi ve altındaki kütük çatırdadı.</p>

  <p>Eragon bunun üzerine zihnini paramparça olmuş duvara fırlattı. Roran'ın zihninde parça parça düşünceler birbiriyle rekabet ediyordu: Bu... patlama neydi! Aldırma; içeri girecek. Katrina, Katrina'yı hatırla. Eragon'a aldırma. Benimle evlenmeyi kabul ettiği gece, çimenlerin ve saçlarının kokusu... Bu o mu? Hayır! Odaklan! Yapma...</p>

  <p>Roran'ın şaşkınlığından yararlanan Eragon ileri atılıp iradesinin gücüyle kendisini yeniden koruyamadan önce Roran'ı hareketsiz hale getirdi.</p>

  <p>Temel kavramı anladın, dedi Eragon. Sonra Roran'ın zihninden çıkıp yüksek sesle konuştu. "Ama bir savaşın ortasındayken bile dikkatini sürdürmeyi öğrenmelisin. Zihnini bütün umutlardan, endişelerden boşaltmayı düşünmeden düşünmeyi öğrenmeli, zırhın olan tek düşünceyi sürdürmelisin. Elflerden bir tekerleme ya da şiir okumayı öğrendim ve çok işime yaradı. Bir şeyi durmadan tekrar etmek zihninin dağılmasını engellemeyi kolaylaştırıyor."</p>

  <p>"Bu konuda çalışacağım," diye söz verdi Roran.</p>

  <p>Eragon alçak sesle, "Onu gerçekten seviyorsun, değil mi?" dedi. Bu bir sorudan çok bir gerçeğin ve şaşkınlığın ifade edilmesiydi. Cevap ortadaydı ve sormaktan rahatsız olduğu bir soruydu. Geçmiş yıllarda Carvahall ve civarındaki kadınlar hakkında saatlerce konuşmuş olmalarına rağmen aşk, daha önce kuzeniyle hiç konuşmadığı bir konuydu. "Nasıl oldu?"</p>

  <p>"Ben ondan hoşlandım. O da benden hoşlandı. Ayrıntıların ne önemi var ki?"</p>

  <p>"Hadi," dedi Eragon. "Sen Therinsford'a gitmeden önce sana o kadar kızgındım ki hiçbir şey sormadım. Ve dört gün öncesine kadar da birbirimizi görmedik. Merak ediyorum."</p>

  <p>Şakaklarını ovuştururken Roran gözlerini kırpıp kıstı. "Söyleyecek fazla bir şey yok. Ondan her zaman hoşlanmışımdır. Erkek olmadan önce çok büyük bir anlam ifade etmiyordu, ama erkekliğe geçiş törenimden sonra kiminle evleneceğimi ve kimin çocuklarımın annesi olmasını istediğimi düşünmeye başladım. Carvahall'e yaptığımız ziyaretlerden birinde saçakların gölgesinde büyümüş bir gülü koparmak için Loring'in evinde duran Katrina'yı gördüm. Çiçeğe bakarken gülümsüyordu.. O kadar şefkatli ve mutlu bir gülümsemeydi ki onu öldüğüm güne kadar tekrar tekrar güldürmek istediğime karar verdim." Roran'ın gözlerinde yaşlar birikti, ama dökülmedi. Birkaç saniye sonra gözlerini kırpıştırınca yaşlar kayboldu. "Bu anlamda başarısız olmaktan korkuyorum."</p>

  <p>Eragon bir süre sustu. "O halde ona kur yaptın? Katrina'ya iltifat etmek için beni kullanmaktan başka ne yaptın?"</p>

  <p>"Tavsiye isteyen biri gibi soruyorsun."</p>

  <p>"Hiç de bile. Sen hayal kuruyorsun..."</p>

  <p>"Hadi ama," dedi Roran. "Yalan söylediğin zaman anlarım. Otuz iki dişini göstererek sırıtırsın ve kulakların kızarır. Elfler, sana yeni bir yüz vermiş olabilir, ama bu konuda değişmemişsin. Seninle Arya arasında neler oluyor?"</p>

  <p>Roran'ın güçlü algısı Eragonu rahatsız etmişti. "Hiçbir şey! Mehtap senin zihnini bulandırmış."</p>

  <p>"Dürüst ol. Onun her sözüne elmas gibi değer veriyorsun. Onu yiyecekmişsin gibi bakıyorsun."</p>

  <p>Boğulurmuş gibi ses çıkaran Saphira'nın burun deliklerinden duman çıktı.</p>

  <p>Eragon, onun bastırmaya çalıştığı keyfine aldırmayıp, "Arya bir Elf," dedi.</p>

  <p>"Ve çok güzel. Sivri kulakları ve çekik gözleri olağanüstü cazibesiyle kıyaslanınca küçük kusurlar olarak kalıyor. Şu anda sen de bir kediye benziyorsun."</p>

  <p>"Arya yüz yaşında."</p>

  <p>Bu bilgi Roran'ı çok şaşırtmıştı. Kaşlarını kaldırıp devam etti. "Buna inanmak çok zor! Gençliğinin baharında gibi duruyor."</p>

  <p>"Doğru."</p>

  <p>"Eh, öyle olsa da bunlar senin, bana söylediğin nedenler, Eragon ve kalp nadiren mantığı dinler. Ondan hoşlanıyor musun, hoşlanmıyor musun?"</p>

  <p>Eğer ondan bundan daha fazla hoşlansaydı Arya'yı kendim öpmeye çalışırdım, dedi Saphira ikisine birden. Saphira Eragon utanç içinde Saphira'nın bacağına vurdu.</p>

  <p>Roran, Eragon'u daha fazla kışkırtmayacak kadar temkinliydi. "O zaman ilk soruma cevap ver ve Arya'yla aranın nasıl olduğunu söyle. Bu konuyu onunla ya da ailesiyle konuştun mu? Böyle konuları bekletmenin akıllıca olmadığını düşünüyorum."</p>

  <p>"Evet," dedi Eragon, asaya bakarak. "Onunla konuştum."</p>

  <p>"Sonuç?" Eragon hemen cevap vermeyince Roran düş kırıklığı içinde konuştu. "Senin ağzından cevap almak Birka'yı çamurdan geçirmekten zor." Eragon yük atlarından biri olan Birka'nın adını duyunca güldü. "Saphira, bu yapbozu çözmeme yardım edebilir misin? Yoksa korkarım hiç cevap alamayacağım."</p>

  <p>"Hiçbir sonuç alamadım. Kesinlikle hiçbir sonuç." Eragon sanki başka birinin talihsizliğinden söz ediyormuş gibi heyecansız konuşuyordu, ama içinde öyle derin ve vahşi bir incinmişlik fırtınası kopuyordu ki Saphira'nın kendisinden biraz uzaklaştığını hissetti.</p>

  <p>"Üzüldüm," dedi Roran.</p>

  <p>Eragon yutkunup boğazındaki yumruyu aşağıya, incinen kalbine, oradan da düğüm düğüm olan midesine indirdi. "Böyle şeyler oluyor."</p>

  <p>"Şu anda bunun mümkün görünmediğini biliyorum, ama eminim Arya'yı unutmanı sağlayacak bir kadınla tanışacaksın," dedi Roran. "Bir süvarinin dikkatini çekmek için deli olan çok sayıda kız –ve hatta evli kadınlar– vardır. Alagaesia'nın güzelleri arasında bir eş bulacaksın."</p>

  <p>"Ya Katrina, senin teklifini reddetseydi sen ne yapardın?"</p>

  <p>Bu soru Roran'ı serseme çevirdi; nasıl tepki vereceğini düşünmediği açıktı.</p>

  <p>Eragon sözlerine devam etti. "Senin, Arya'nın ve diğerlerinin inandığının tersine Alagaesia'da başka uygun kadınlar olduğunun ve insanın birden fazla âşık olabileceğinin farkındayım. Günlerimi Kral Orrin'in sarayındaki kızların yanında geçirsem birinden hoşlanabileceğime karar verebilirim. Ama benim yolum o kadar kolay değil. Birisine karşı duyduğum hisleri değiştirip değiştiremeyeceğim bir yana –ki kalp senin de söylediğin gibi kaprisli bir varlıkönemli olan soru şu: bunu yapmalı mıyım?"</p>

  <p>"Dilin bir ağacın kökleri gibi karmaşıklaşmış," dedi Roran. "Bilmece gibi konuşma."</p>

  <p>"Pekâlâ: hangi kadın benim kim ve ne olduğumu ya da gücümün ölçüsünü anlayabilir? Hayatımı kim paylaşabilir? Çok azı ve onların da hepsi büyücü. Ve bu seçilmiş grubun içinde ya da bütün kadın grubunun içinde kaçı ölümsüz?"</p>

  <p>Roran yarıkta gürültüyle çınlayan boğuk, içten gelen bir kahkaha patlattı. "Güneşi cebine sokmak istesen de olur ya da..." Birden durdu ve ileri atılacakmış gibi gerildi, ama sonra doğal olmayan biçimde hareketsiz kaldı. "Olamazsın."</p>

  <p>"Öyleyim."</p>

  <p>Roran uygun sözcükleri bulmaya çalıştı. "Bu Ellesmera'daki değişiminin bir sonucu mu yoksa süvari olmanın bir parçası mı?"</p>

  <p>"Süvari olmanın bir parçası."</p>

  <p>"Bu Galbatorix'in neden ölmediğini açıklıyor."</p>

  <p>"Evet."</p>

  <p>Roran'ın ateşe eklediği dal boğuk bir pat sesiyle dağıldı. Altındaki kömürün ısıtmasıyla onlarca yıldır güneşin ışınlarından kurtulmayı başaran dalın içindeki minik bir su veya özsu damlacığı patlayıp buhar haline gelmişti.</p>

  <p>"Bu düşünce o kadar.. büyük ki, insanın aklı almıyor," dedi Roran. "Ölüm bizim bir parçamız. Bize rehberlik ediyor. Bizi şekillendiriyor. Bizi deli ediyor. Sonun ölüm olmasa hâlâ insan olabilir misin?"</p>

  <p>"Ben bir faniyim," dedi Eragon. "Kılıç ya da okla öldürülebilirim. Ve tedavi edilemeyen hastalıklara yakalanabilirim."</p>

  <p>"Ama bu tehlikelerden uzak durursan, sonsuza dek yaşayabilirsin."</p>

  <p>"Uzak durursam evet. Saphira ve ben katlanacağız."</p>

  <p>"Bu hem bir lütuf hem de bir lanet."</p>

  <p>"Evet. Zaman beni etkilemezken yaşlanıp ölecek bir kadınla evlenemem; böyle bir deneyim ikimiz için de haksızlık olur. Ayrıca uzun yüzyıllar boyunca birbiri ardına eş almanın insanı bunalıma sokacağını düşünüyorum."</p>

  <p>"Sihirle birini ölümsüz yapabilir misin?" diye sordu Roran.</p>

  <p>"Beyaz saçı koyultabilirsin, kırışıkları düzeltebilirsin ve kataraktı yok edebilirsin. Olağanüstü çaba göstermek istersen altmış yaşındaki birine on dokuz yaşındaki bedenini verebilirsin. Ama Elfler bir insanın hatıralarını silmeden zihnini düzeltmenin yolunu bulamamışlar. Kim ölümsüzlük karşılığında on yılda bir kimliğinden vazgeçmek ister ki? O zaman yaşamaya devam eden bir yabancı olur. Genç bir bedendeki yaşlı zihin de bir işe yaramaz, çünkü en iyi sağlık durumunda bile yalnızca yüzyıl ya da biraz daha fazla dayanabiliriz. Ayrıca bir insanın yaşlanmasını da durduramazsın. Bu çok daha başka sorunlara yol açar... Oh, Elfler ve insanlar ölümü alt etmenin binlerce yolunu denemişler, ama hiçbiri başarılı olamamış."</p>

  <p>"Başka bir deyişle, Arya'yı sevmen, kalbinin bir insan kadın tarafından ele geçirilecek şekilde açıkta kalmasından güvenli."</p>

  <p>"Bir Elften başka kimle evlenebilirim ki? Özellikle de şimdi nasıl göründüğüme bakarsak." Eragon uzanıp kulaklarının sivri kısmına dokunma isteğini bastırdı. Bunu alışkanlık haline getirmişti. "Ellesmera'da yaşarken ejderhaların görüntümü değiştirmesini kabul etmek kolaydı. Ne de olsa ejderhalar bunun yanında bana başka birçok yetenek verdiler. Ayrıca Argaetı Blödhren'den sonra bana karşı daha dostça davrandılar. Ancak Varden'e katıldıktan sonra ne kadar farklı olduğumu fark ettim... Bu beni de rahatsız ediyor. Artık yalnızca insan değilim, ama tam olarak Elf de değilim. Arada bir şey: bir karışım, bir melezim."</p>

  <p>"Neşelen!" dedi Roran. "Sonsuza dek yaşamak konusunda endişe etmen gerekmeyebilir. "Galbatorix, Murtagh, Ra'zac hatta İmparator'un askerlerinden biri bizi her an kılıçtan geçirebilir. Akıllı bir adam geleceğe aldırmaz, hâlâ dünyanın tadını çıkarabiliyorken bunun keyfini sürer."</p>

  <p>"Babamın buna ne diyeceğini biliyorum."</p>

  <p>"Üstelik bizi bir temiz döverdi."</p>

  <p>Birlikte gülüştüler. Ardından konuşmalarını sık sık bölen sessizlik bir kere daha kendini gösterdi.</p>

  <p>Uyumalısınız, dedi Saphira ikisine birden. Saat geç oldu ve yarın erken kalkmalıyız.</p>

  <p>Eragon karanlık gökyüzüne baktı, yıldızların ne kadar uzağa döndüklerinden saati anlamaya çalıştı. Gece beklediğinden daha fazla ilerlemişti. "Mantıklı," dedi. "Ama keşke Helgrind'e saldırmadan önce dinlenmek için birkaç gün daha zamanımız olsaydı. Yanan Ovalar'daki savaş, Saphira'nın ve benim bütün gücümüzü tüketti. Üstelik buraya gelmenin ve Bilge Beloth Kemeri'ne enerji aktarmanın etkisinden şu son iki gecede tamamen kurtulamadım. Kaslarım hâlâ ağrıyor ve vücudumda sayamadığım kadar çok çürük var. Bakın..." Sol kolunun manşetini çözüp yumuşak lâmaraeyi –Elflerin çapraz örgüyle dokuduğu bir kumaştı bu– geriye itip kalkanının kolunun üst kısmına çarptığı yerdeki sarımtırak çürük izlerini gösterdi.</p>

  <p>"Ha!" dedi Roran. "Bu minik izlere çürük mü diyorsun? Ben bu sabah ayağımı çarptığımda başparmağım daha kötü yaralandı. Al sana bir erkeğin gurur duyacağı bir yara göstereyim." Sol çizmelerin iplerini çözdü, çıkarıp pantolonunun paçasını sıvadı, Eragon'un başparmağı kalınlığındaki siyah çizgiyi ortaya çıkardı. "Bir askerin dönerken indirdiği mızrağın sapı buraya geldi."</p>

  <p>"Etkileyici. Ama bende daha iyisi var." Eragon tuniğini pantolonunun içinden çıkarıp Roran kaburgalarındaki ve karnındaki kocaman renk değişimini görebilsin diye yan döndü. "Oklar," dedi. Sonra sol kolunu açıp kalkanla bir kılıç darbesini savuşturduğunda meydana gelen çürüğü gösterdi.</p>

  <p>Roran, koltuk altından başlayıp omurgasının dibinde biten, her biri altın para büyüklüğünde olan bir dizi mavimsi yeşil noktayı gösterdi. Bunlar da kaya yığınlarının arasında yuvarlanmasının sonucunda meydana gelmişti.</p>

  <p>Eragon yaraları inceledikten sonra gülüp, "Hah," dedi. "Bunlar yalnızca iğne delikleri! Yolunu kaybedip çalıların arasına mı düştün? Bende bunları utandıracak bir yara izi var." İki çizmesini de çıkarıp pantolonunu indirdi. Üzerinde bir tek yünlü iç çamaşırı ve gömleği kalmıştı. "Becerebilirsen bunu alt et bakalım," deyip bacaklarının yan tarafını gösterdi. Eragon olgunlaşmakta olan egzotik bir meyveymiş gibi bacaklarını elma yeşilinden koyu mora kadar değişen benekler kaplamıştı.</p>

  <p>"Ahh," dedi Roran. "Ne oldu böyle?"</p>

  <p>"Havada Murtagh ve Thorn'la dövüşürken Saphira'nın üstünden atladım ve Thornu öyle yaraladım. Saphira altıma dalmayı başarıp yere düşmeden önce beni kurtardı. Ama onun üstüne biraz sert bir şekilde düştüm."</p>

  <p>Roran yüzünü buruşturup ürperdi. "Yukarıya kadar gidiyor mu?" Eliyle yukarı doğru belirsiz bir hareket yaparak.</p>

  <p>"Ne yazık ki."</p>

  <p>"Kabul etmeliyim, bu çok etkileyici bir morluk. Gurur duyuyor olmalısın; bu şekilde... ve öyle... özel bir yerden yaralanmak çok büyük bir başarı."</p>

  <p>"Takdir etmene sevindim."</p>

  <p>"Eh, en büyük morluk sende olabilir, ama Ra'zac, bende senin benzerine ulaşamayacağın bir yara açtı, çünkü anladığım kadarıyla ejderhalar sırtındaki yarayı yok etmişler." Konuşurken bir yandan da gömleğini çıkarıp yanan ateşin ışığına yaklaştı.</p>

  <p>Eragon'un gözleri irileşti, ama sonra kendini toparlayıp hissettiği şoku daha tarafsız bir ifadenin ardına gizledi. Aşırı tepki vermemek için kendini tutup, bu kadar kötü olamaz, diye düşündü, ama Roran'ı inceledikçe üzüntüsü arttı.</p>

  <p>Roran'ın sağ omzunu kuşatan uzun, buruşuk, kırmızı ve parlak yara köprücük kemiğinden başlıyor, kolunun ortasında bitiyordu. Ra'zac kasların bir kısmına ciddi zarar vermişti. İki ucun birleşip iyileşmediği açıktı, çünkü altta yatan liflerin birbirinin üstüne kıvrıldığı çirkin bir çıkıntı, yaranın altındaki deriyi deforme etmişti. Daha yukarıda deri içe doğru çökmüş, iki santim derinliğinde bir çöküntü oluşturmuştu.</p>

  <p>"Roran! Bunu bana daha önce göstermeliydin. Ra'zac'ın sana böyle zarar verdiğini bilmiyordum... kolunu kıpırdatırken zorlanıyor musun?"</p>

  <p>"Yana ya da arkaya doğru oynatamıyorum," dedi Roran. "Ama öne doğru da ancak bu kadar.. göğsümün ortasına kadar getirebiliyorum." Yüzünü buruşturarak kolunu indirdi. "Bu bile çok zor; başparmağımı düz tutmalıyım, yoksa kolum ölüyor. Bulduğum en iyi yol, kolumu arkadan savurmak ve tutmak istediğim şeyin üstüne indirmek. Bu numarada ustalaşmadan önce birkaç kez parmak eklemlerimin derisini yüzdüm."</p>

  <p>Eragon elindeki asayı döndürdü. Sence yapmalı mıyım, diye sordu Saphira'ya.</p>

  <p>Bence yapmalısın.</p>

  <p>Yarın buna pişman olabilirsin.</p>

  <p>Eğer Roran gerektiği zaman çekicini kaldıramadığı için ölürse pişman olmak için senin daha büyük bir nedenin olacak. Eğer etraftaki kaynakları kullanırsan kendini fazla yormazsın.</p>

  <p>Bunu yapmaktan nefret ettiğimi biliyorsun. Bu konuda konuşmak bile midemi bulandırıyor.</p>

  <p>Bizim hayatlarımız bir karıncanınkinden daha önemli, diye karşılık verdi Saphira.</p>

  <p>Karınca öyle düşünmüyor.</p>

  <p>Eragon içini çekip asayı yere koydu, Roran'ı çağırdı. "Yaranı iyileştireyim."</p>

  <p>"Bunu yapabilir misin?"</p>

  <p>"Öyle görünüyor."</p>

  <p>Bir an Roran'ın yüzünde bir heyecan belirdi, ama sonra tereddütle durdu. Canı sıkılmış görünüyordu. "Bu akıllıca mı?"</p>

  <p>"Saphira'nın dediği gibi bunun için fırsatım varken seni iyileştirsem iyi olur. Yoksa yaran hayatına mal olabilir ya da bizimkileri tehlikeye atabilir."</p>

  <p>Roran yaklaştı, Eragon sağ elini kırmızı yaranın üstüne koyup bilincini etraftaki ağaçlara, bitkilere ve yarıktaki hayvanlara yöneltip büyüsüne dayanamayacak kadar zayıf olduklarını düşündüklerinden uzak durdu.</p>

  <p>Sonra antik dilde bazı sözler söylemeye başladı. Söylediği ilahi uzun ve karmaşıktı. Böyle bir yarayı tedavi etmek yeni bir deri çıkarmanın çok ötesinde ve en iyi ifadeyle çok zor bir işti. Ellesmera'da öğrendiği ve ezberlemek için haftalarca uğraştığı tedavi formülüne güveniyordu.</p>

  <p>Eragon büyüyü başlatırken avucundaki gümüş iz, gedwey ignasia, akkor halinde parladı. Bir saniye sonra yakındaki ağaca tünemiş olan iki kuş ve kayaların arasına gizlenen bir yılanla birlikte üç kez ölürken istemeden bir inilti çıkardı. Karşısındaki Roran, omuz kasları değişen derinin altında sıçrayıp kıvrılırken başını geriye attı, sessiz bir ulumayla dişlerini sergiledi.</p>

  <p>Sonra her şey bitti.</p>

  <p>Eragon sarsılarak bir nefes alıp başını ellerine dayadı, bu gizlilikten faydalanıp yaptığı işin sonucuna bakmadan önce gözlerindeki yaşları sildi. Roran'ın birkaç kez omuz silkip gerindiğini ve kollarını değirmen gibi çevirdiğini gördü. Roran'ın omzu, yıllarca çit direkleri için çukur açmaktan, taş taşımaktan ve harman yapmaktan dolayı geniş ve yuvarlaktı. İstemeden de olsa Eragon’un içinde bir kıskançlık izi belirdi. Kendisi daha güçlü olabilirdi, ama hiç kuzeni kadar kaslı olmamıştı.</p>

  <p>Roran sırıttı. "Her zamanki kadar iyi! Belki daha iyi. Teşekkür ederim."</p>

  <p>"Bir şey değil."</p>

  <p>"Bu çok garipti. Derimin içinden çıkıp gideceğimi sandım. Ve çok kötü kaşındı; derimi yırtmamak için kendimi zor tuttum..."</p>

  <p>"Eyer torbandan bana biraz ekmek verir misin? Karnım acıktı."</p>

  <p>"Daha yeni yemek yedik."</p>

  <p>"Böyle bir büyüden sonra ekmek yemem gerek." Eragon burnunu çekip mendilini çıkardı, burnunu sildi. Tekrar burnunu çekti. Söylediği pek doğru değildi. Onu rahatsız eden şey yaptığı büyünün etrafındaki vahşi hayata verdiği zarardı, büyünün kendisi değil. Midesini bastırmazsa kusacağından korkuyordu.</p>

  <p>"Hasta değilsin, değil mi?" diye sordu Roran.</p>

  <p>"Hayır." Neden olduğu ölülerin zihnindeki hatırası hâlâ çok ağırdı. Kötü düşüncelerden kurtulmayı umarak yanındaki likör kavanozuna uzandı.</p>

  <p>Çok büyük, ağır ve keskin bir şey eline çarptı, elini yere bastırdı. Eragon yüzünü buruşturup bakınca Saphira'nın fildişi pençesinin tenine bastırdığını gördü. Eragon'a sabitlediği gözbebeğinin üstündeki kaim gözkapağı klik diye kapanıp açıldı. Uzun bir aradan sonra Saphira pençesini kaldırınca, Eragon elini çekti. Yutkunup asayı bir kez daha eline aldı, üzücü bir şekilde içe bakış eyleminde kaybolmak yerine, daha acil ve somut şeylere yoğunlaşmak için liköre boş vermeye çalıştı.</p>

  <p>Roran torbasından yarım ekmeği çıkardıktan sonra durakladı, gülümseyerek, "Geyik eti istemez misin?" diye sordu. "Ben hepsini yememiştim." Ağaç dalından yapılma eğreti şişlere takılmış olan altın kahverengi etleri uzattı. Eragon'un hassas burnuna gelen koku yoğun ve etkileyiciydi. Ona, Roran ve Garrow'la birlikte Spine'da yaşarken sobanın etrafına toplandıkları, dışarıda tipi ulurken birbirlerinin arkadaşlığından keyif aldıkları uzun kış gecelerini hatırlatıyordu. Ağzı sulandı. "Hâlâ sıcak," dedi Roran, eti Eragon'un önünde sallayarak.</p>

  <p>Eragon iradesinin zoruyla başını iki yana salladı. "Yalnızca ekmeği ver yeter."</p>

  <p>"Emin misin? Tadı çok güzel: ne çok sert ne çok yumuşak ve mükemmel bir baharatla pişirilmiş. Öyle özlü ki bir lokma aldığında Elain'in en güzel güvecini yiyor gibi oluyorsun."</p>

  <p>"Hayır, yiyemem."</p>

  <p>"Seveceğini biliyorsun."</p>

  <p>"Roran, bana takılmayı bırakıp ekmeği verir misin!"</p>

  <p>"Ah, bak gördün mü, şimdiden daha iyi görünüyorsun. Belki ihtiyacın olan şey ekmek değil, birinin seni kızdırmasıdır, ha?"</p>

  <p>Eragon, ona öfkeyle bakıp gözün göremeyeceği kadar hızlı bir şekilde ekmeği Roran'ın elinden kaptı.</p>

  <p>Bu Roran'ı daha da eğlendirmişe benziyordu. Eragon somunu koparırken, "Yalnızca ekmek, sebze ve meyveyle nasıl hayatta kalıyorsun anlamıyorum. Bir erkek gücünü korumak istiyorsa et yemelidir. Hiç özlemiyor musun?"</p>

  <p>"Hem de tahmin edemeyeceğin kadar."</p>

  <p>"O zaman neden kendine böyle işkence ediyorsun? Bu dünyadaki her yaratığın hayatta kalmak için bitki bile olsa başka bir varlığı yemesi gerekiyor. Böyle yaratılmışız. Neden doğal düzene aykırı davranıyorsun?"</p>

  <p>Ellesmerada, ben de aynı şeyi söyledim, ama dinlemiyor, dedi Saphira.</p>

  <p>Eragon omuz silkti. "Bu tartışmayı daha önce yapmıştık. Siz istediğinizi yapın.</p>

  <p>Size ya da başka kimseye nasıl yaşaması gerektiğini söyleyecek değilim. Ama ben aklım başımda olduğu sürece düşüncelerini ve duygularını paylaştığım bir yaratığı yiyemem."</p>

  <p>Saphira'nın kuyruğu oynadı, yerdeki bir taşa sürtünen pulları çınladı. Oh, bu çocuk umutsuz vaka, dedi Saphira. Boynunu uzatıp Roran'ın elindeki geyik etini şişiyle birlikte yedi. Isırırken testere gibi dişlerinin arasındaki şiş çatırdadı, etle birlikte karnının ateşli derinliklerinde kayboldu. Mmm... Hiç abartmamışsın, dedi Roran'a. "Ne kadar tatlı ve sulu bir lokma: o kadar yumuşak, tuzlu ve lezzetli ki sevinçten dans etmek istiyorum. Benim için bundan daha fazla pişirmelisin, Roran Güçlü Çekiç. Ama bir dahaki sefere birkaç geyik birden pişirmelisin. Yoksa karnım doymaz."</p>

  <p>Roran, Saphira'nın bu talebinde ciddi olup olmadığını ve eğer ciddiyse kendisini bu hiç arzu edilmeyen ve zor işten kibarca nasıl kurtaracağını düşünüyormuş gibi duraksadı. Eragon'a yalvarırcasına bakınca Eragon onun yüz ifadesine ve içinde bulunduğu çıkmaza bir kahkaha patlatarak karşılık verdi.</p>

  <p>Saphira'nın yükselip alçalan kahkahası Eragon'unkine eşlik etti ve içinde bulundukları çukur sarsıldı. Közlerin ışığında Saphira'nın dişleri şarap kırmızısı gibi parlıyordu.</p>

  <p><br /></p>

  <p>Bir saat sonra üçü de yattı. Eragon sırtını Saphira'nın karnına dayamış, soğuk geceye karşı battaniye örtünmüştü. Her yer sessiz ve hareketsizdi. Sanki bir büyücü dünyaya bir büyü yapmış ve her şey uykuya dalmıştı. Göz kırpan yıldızların ışığı altında sonsuza dek değişmeden kalacakmış gibiydi.</p>

  <p>Eragon kıpırdamadan fısıldadı: Saphira?</p>

  <p>Evet, ufaklık?</p>

  <p>Ya ben haklıysam ve o Helgrind'deyse? O zaman ne yapacağımı bilmiyorum... Bana ne yapmam gerektiğim söyle.</p>

  <p>Söyleyemem ufaklık. Bu senin vermen gereken bir karar. İnsanların tarzı ejderhalarla aynı değil. Ben olsam kafasını koparıp gövdesini yerim, ama sanırım bu senin için yanlış olur.</p>

  <p>Neye karar verirsem vereyim yanımda olur musun?</p>

  <p>Her zaman ufaklık. Artık dinlen. Her şey iyi olacak.</p>

  <p>Rahatlayan Eragon yıldızların arasındaki boşluklara baktı. Uykusunun yerini alan trans haline geçerken nefeslerini yavaşlattı. Etrafında olanların hâlâ farkındaydı, ama arka plandaki beyaz takımyıldızlarının önünde gördüğü uyanık rüyalarının figürleri ortaya gelip alışkanlıkları olduğu üzere karışık ve gölgeli oyunlarını sergiliyordu.</p>
</body>
</html>
