<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gülen Ölü</h1>

  <p>Roran çömelip birbirine geçmiş söğüt dallarının oluşturduğu kafesin arkasından baktı.</p>

  <p>İki yüz metre ötede elli üç asker ve araba sürücüleri üç ayrı ateşin etrafına oturmuş, alacakaranlıkta akşam yemeklerini yiyorlardı. Adamlar isimsiz nehrin kıyısında geniş, çimenle kaplı kıyıda durmuştu. Galbatorix'in askerleri için erzakla dolu arabalar ateşlerin etrafında yarım daire oluşturmuştu. Sayısız öküz, kampın arkasındaki çayırlarda otluyor, ara sıra birbirlerine böğürüyorlardı. Nehrin aşağısına doğru, yerden yirmi metre kadar yükselen set herhangi bir saldırıyı ya da kamptan kaçışı engelliyordu.</p>

  <p>Ne düşünüyorlar ki, diye düşündü Roran. Düşman bir bölgedeyken savunulabilir bir yerde kamp yapmak akıllıca olurdu, ki bu da genellikle kendini korumanın doğal bir yoluydu. O zaman bile eğer pusuya düşerseniz kolayca kaçabileceğiniz bir yer seçmek için dikkatli olmalıydınız. Bu durumda Roran ve Martland'ın komutasındaki diğer savaşçıların gizlendikleri çalıların arasından çıkıp, toprak set ve nehrin oluşturduğu V biçimindeki oluşumun ucunda bulunan İmparator'un askerlerine saldırmaları çok kolay olacaktı. Deneyimli askerlerin böyle bir hata yapmaları Roran'ı çok şaşırttı. Belki şehirden geliyorlardu; diye düşündü. Belki yalnızca deneyimsizlerdir. Kaşlarını çattı. O zaman neden bunlara böyle önemli bir görev verildi?</p>

  <p>"Hiç tuzak fark ettin mi?" diye sordu Roran. Carn'ın yanına geldiğini görmek için bakması gerekmiyordu. Halmar ve diğer iki adam da yakınındaydı. Son çarpışmada ölen ya da yaralanan askerlerin yerini almak için Martland'ın grubuna katılan dört kılıçlı savaşçı hariç Roran grubundaki bütün savaşçılarla yan yana savaşmıştı. Hepsini sevmese de hayatını emanet edecek kadar onlara güveniyordu, çünkü onların da kendisine güvendiğini biliyordu. Bu, yaş veya yetişme tarzından da üstün olan bir bağdı. İlk çarpışmasından sonra Roran, kendini arkadaşlarına ne kadar yakın hissettiğini, onların da kendisine ne kadar sıcak davrandıklarını görüp şaşırmıştı.</p>

  <p>"Görebildiğim kadarıyla yok," diye mırıldandı Carn. "Ama..."</p>

  <p>"Tespit edemeyeceğin yeni büyüler icat etmiş olabilirler, evet, evet. Ama yanlarında büyücü var mı?"</p>

  <p>"Kesin olarak söyleyemem, ama sanmıyorum."</p>

  <p>Roran arabaları görebilmek için söğüt dallarını itti. "Bu hiç hoşuma gitmedi. Diğer konvoyda bir büyücü vardı. Neden bunda yok?"</p>

  <p>"Bizden senin tahmininden çok daha az var."</p>

  <p>"Hımm." Roran sakalını kaşıdı. Askerlerin sağduyusuzluğu onu hâlâ rahatsız ediyordu. Bir saldırıyı davet ediyor olabilirler mi? Bir saldırıya hazır gibi görünmüyorlar, ama görünüş insanı kandırabilir. Bizim için nasıl bir tuzak hazırlamış olabilirler? Otuz fersah içinde kimse yok, Murtagh ve Thorn en son Feinster'in kuzeyinde görülmüş. "İşareti ver," dedi. "Ama Martland'a burada kamp yapmalarının beni rahatsız ettiğini söyle. Ya geri zekâlılar ya da bizim göremediğimiz savunmaları var: büyü ya da kralın başka numaraları."</p>

  <p>Sessizlik oldu: "Söyledim. Martland, senin endişelerini paylaştığını, ama kuyruğunu bacaklarının arasına kıstırıp Nasuada'ya koşmak istemiyorsan şansımızı deneyeceğimizi söyledi."</p>

  <p>Roran homurdanıp askerlere arkasını döndü. Çenesiyle işaret etti, diğer adamlar, ellerinin ve dizlerinin üstünde atlarını bıraktıkları yere ilerlediler.</p>

  <p>Roran ayağa kalkarak Snowfire'a bindi.</p>

  <p>"Hey, sakin ol oğlum," diye fısıldayıp başını sağa sola savuran Snowfire'ın boynunu okşadı. Loş ışıkta atın yelesi ve derisi gümüş gibi parlıyordu. Roran bir kez daha atının renginin daha az görünür bir renk, doru ya da kestane olmasını diledi.</p>

  <p>Kalkanını eyerin yanında asıldığı yerden alıp, sol kolunu kayışlardan geçirdi, belinden çekicini çekti.</p>

  <p>Kuru kuru yutkunurken omuzlarının arasına tanıdık bir gerginlik çöktü, çekici tutan elini düzeltti.</p>

  <p>Beş adam, hazır olduğunda Carn parmağını kaldırdı, gözkapakları yarı kapandı ve dudakları kendi kendine konuşuyormuş gibi çarpıldı. Yakınlarda bir cırcırböceği öttü.</p>

  <p>Carn'ın gözleri birden açıldı. "Unutma, görüşün düzelene kadar aşağıya doğru bak ve sonra asla gökyüzüne bakma." Sonra antik dilde ilahi söylemeye, güçle titreyen anlaşılmaz sözcükler sarf etmeye başladı...</p>

  <p>Roran kalkanının arkasına gizlenip öğlen güneşi kadar parlak, saf beyaz bir ışık araziyi doldururken gözlerini kısıp eyerine baktı. Çarpıcı beyazlık kampın üstünde bir yerlerden geliyordu; Roran ışığın nereden geldiğini görme isteğine zorlukla karşı koyuyordu.</p>

  <p>Bağırarak Snowfire'ın karnını tekmeledi, at ileri fırlarken boynunu kavradı. Yanında bulunan Carn ve diğer savaşçılar da aynı şeyi yaparak silahlarını salladı. Dallar Roran'ın başına ve omuzlarına batarken Snowfire dalların arasından kurtulup dörtnala kampa doğru koştu.</p>

  <p>Biri Martland, diğeri Ulhart idaresindeki iki grup atlı da hızla kampa doğru koştu.</p>

  <p>Askerler ve sürücüler telaşla bağrışıp gözlerini kapadı. Kör adamlar gibi sendeleyip saldırıyı püskürtmek için uygun pozisyon almaya çalışarak silahlarını bulmaya çalıştılar.</p>

  <p>Roran, Snowfire'i yavaşlatmak için hiçbir girişimde bulunmadı. Atı bir kez daha mahmuzlayıp üzengilerin üstünde dikildi, Snowfire iki araba arasındaki küçük boşluktan atlarken bütün gücüyle tutundu. Yere inerken dişleri takırdadı. Snowfire'ın ayaklarından fırlayan topraklar ateşe düşüp kıvılcımlar saçtı.</p>

  <p>Roran'ın grubunun geri kalanı da arabalara atladı. Arkadaki askerlerle ilgilenmeleri gerektiğini bilen Roran dikkatini öndekilere yoğunlaştırdı. Snowfire'ı adamlardan birine sürerek adama çekicinin arkasıyla vurup burnunu kırdı. Kırmızı kan bütün suratına sıçradı. Başına vurduğu ikinci darbeyle adamı saf dışı edip başka bir askerden gelen kılıç hamlesini savuşturdu.</p>

  <p>Kıvrımlı araba hattının aşağı tarafından gelen Martland, Ulhart ve adamları da nal ve zırh sesleriyle kampa daldı. Bir asker mızrağıyla yaralanan bir at, feryat edip yere düştü.</p>

  <p>Roran, askerin ikinci kez saldırısını engelleyip kılıç tutan eline vurdu, kemiklerini kırıp silahını atması için zorladı. Hiç duraklamadan kırmızı gömleğinin ortasına vurup göğüs kemiğini kırdı. Ölümcül yara alan asker, nefes almaya çalışarak yere düştü.</p>

  <p>Roran eyerinde dönüp bir sonraki rakibini aradı. Kasları delice bir enerjiyle titriyordu; etrafındaki bütün ayrıntılar cama işlenmiş gibi keskin ve açıktı. Kendini yenilmez, zarar görmez gibi hissediyordu. Zaman ağır ağır geçerken, şaşkın bir pervane hava yerine balın içinde uçuyormuş gibi önünden geçti.</p>

  <p>Derken bir çift el, zırh yeleğini arkasından kavrayıp onu, Snowfire'ın üstünden çekti, sert zemine düşürüp nefesini kesti. Roran'ın görüşü bulanıklaşarak, bir an için karardı. Kendine gelince ilk saldırdığı askerin göğsüne oturmuş kendisini boğmaya çalıştığını fark etti. Asker, Carn'ın gökyüzünden yarattığı ışık kaynağını engelliyordu. Başını ve omuzlarını bir ışık halesi kuşatmıştı. Yüz hatları gölgede kalıyor, açıktaki dişlerden başka bir şey seçemiyordu.</p>

  <p>Roran nefes almaya çalışırken asker parmaklarını biraz daha sıktı. Roran düşürdüğü çekicini aradı, ama uzanabileceği bir yerde değildi. Askerin nefesini kesmesini engellemek için boynunu gerip belindeki hançeri çıkardı, askerin zırhından, deri yeleğinden geçirip kaburgalarının arasına soktu.</p>

  <p>Asker irkilmedi, hatta elleri bile gevşemedi.</p>

  <p>Askerden bir dizi kahkaha yükseldi. İnsanı sersemleten, kalbini durduran, aşırılığıyla korkutan kahkaha Roran'ın kanının donmasına neden oldu. Bu sesi hatırlıyordu; Varden'in Jiet Nehri'nin yakınındaki çayırlarda savaştığı, acı duymayan askerleri seyrederken duymuştu. Bir anda askerlerin neden bu kadar zayıf bir kamp yeri seçtiğini anladı: Kapana kısılmak umurlarında değildi, çünkü onlara zarar veremeyiz.</p>

  <p>Roran'ın görüşü azaldı, gözlerinin önünde sarı yıldızlar dans etmeye başladı. Bilincini yavaş yavaş kaybederken hançerini askerin koltukaltına soktu, yaranın içinde çevirdi. Eline kan fışkırdı, ama asker bunu fark etmemiş gibiydi. Asker, Roran'ın başını yere vurmaya başladı. Bir. İki. Üç kez. Roran, adamı üstünden atmaya çalıştı, ama başaramadı. Görmeden ve çaresizlik içinde hançeri adamın yüzü olduğunu düşündüğü yere doğru savurdu, bıçak yumuşak ete girdi. Hançeri yavaşça geri çekip o yöne doğru tekrar hamle yaptı, bıçağın ucu kemiğe çarparken darbenin kuvvetini hissetti.</p>

  <p>Roran'ın boynunun etrafındaki basınç azaldı.</p>

  <p>Roran göğsü hızla inip kalkarken yattığı yerde kaldı, sonra dönüp boğazı yanarak kusmaya başladı. Nefes nefese ve öksürerek ayağa kalktı, askerin yanında hareketsiz yattığını gördü. Hançer sol burun deliğinden yükseliyordu.</p>

  <p>"Başını hedefle!" diye bağırdı Roran, boğazının acıyor olmasına rağmen. "Başını!"</p>

  <p>Hançeri askerin burnunda bırakıp, çekicini düştüğü yerden aldı. Kalkanı tutan eliyle bir de mızrak kapıp düşen askerin üstünden atladı, aynı anda üç askerle dövüşen Halmar'a doğru koştu. Askerler fark etmeden en yakındaki iki tanesinin başına öyle şiddetle vurdu ki miğferlerini ezdi. Üçüncüsünü Halmar'a bırakıp göğüs kemiğini parçalayıp öldüğünü sanarak bıraktığı askerin yanına koştu. Adamı bir arabanın tekerleğine yaslanıp oturmuş, kan tükürerek ok atmaya çalışırken buldu.</p>

  <p>Mızrağıyla adamın gözünü çıkardı. Mızrağı geri çekerken ucuna gri et parçalan takılmıştı.</p>

  <p>O sırada Roran'ın aklına bir fikir geldi. Mızrağı en yakındaki ateşin diğer tarafındaki kırmızı gömlekli adama fırlatıp göğsünden vurdu. Çekicin sapını kemerine sokup askerin yayını gerdi. Sırtını vagona dayayıp kamp yerinde koşturan askerleri vurmaya başladı. Bazen yüzlerinden, bogazlarından veya kalplerinden vuracak kadar şanslı oluyor, bazen de yalnızca yaralayıp arkadaşlarının onları daha kolay öldürmesini sağlıyordu. Başka bir şey olmasa bile yaralı bir askerin çarpışma bitmeden kan kaybından öleceğini düşünüyordu.</p>

  <p>Saldırının başındaki güven duygusunun yerini karmaşa almıştı. Varden'liler dağılmış ve dehşete kapılmıştı. Bazıları atlarının üstünde, bazıları ayaktaydı ve çoğunun da yaralarından kanlar akıyordu. Roran'ın görebildiği kadarıyla en az beş tanesi öldürdüklerini sandıkları askerler tarafından katledilmişti. Karmaşanın arasında kaç askerin sağ olduğunu bilmek mümkün değildi, ama Roran'ın görebildiği kadarıyla yirmi, yirmi beş kişiden fazlaydı. Biz onları dağıtmaya çalışırken bizi çıplak elleriyle parçalayabilirler, diye düşündü. Kargaşanın arasında gözleriyle Snowfire'ı aradı ve beyaz atın nehir aşağı koşmuş olduğunu gördü. At şimdi bir söğüt ağacının yanında durmuş, burun delikleri kabarmış, kulakları başına iyice yapışmıştı.</p>

  <p>Roran okla dört asker daha öldürdü ve yirmi tanesini yaraladı. Yalnızca iki oku kalınca kampın diğer tarafındaki Carn'ı gördü. Yanan bir çadırın yanında bir askerle dövüşüyordu. Yayı, okun tüyü kulağını gıdıklayana kadar çekip askeri göğsünden vurdu. Asker sendeleyince Cam, onun kafasını kesti.</p>

  <p>Roran yayı bir kenara atıp elinde çekiçle Carn'a doğru koştu. "Onları büyüyle öldüremiyor musun?"</p>

  <p>Carn bir an yalnızca nefes aldı, sonra başını iki yana sallayıp, "Yaptığım her büyü engellendi," dedi. Yanan çadırın ışığı yüzünün yarısını yaldızlıymış gibi gösteriyordu.</p>

  <p>Roran küfretti. "Birlikte o zaman!" diye bağırarak kalkanını kaldırdı.</p>

  <p>İkisi omuz omuza en yakın asker grubuna doğru ilerlediler: sekiz asker Varden'in üç savaşçısının etrafını kuşatmıştı. Sonraki birkaç dakika boyunca silahlar patladı ve birden Roran büyük bir acı hissetti. Askerler sıradan insanlardan daha yavaş yoruluyordu, bir saldırıdan hiç kaçmıyorlardı ve çok korkunç yaralar aldıklarında bile, saldırıyı yavaşlatmıyorlardı. Dövüşün yorgunluğu o kadar büyüktü ki Roran'ın yine midesi bulandı.</p>

  <p>Ağzındaki safradan kurtulmak için tükürdü.</p>

  <p>Kurtarmaya çalıştıkları Varden'li bir savaşçı mücadele sırasında böbreklerine aldığı bıçak darbesiyle öldü. Ama hayatta kalan ikisi, Roran ve Carn'la birlikte bir sonraki gruba yöneldiler.</p>

  <p>"Onları nehre doğru yönlendir!" diye bağırdı Roran. Su ve çamur askerlerin hareketlerini yavaşlatır ve belki de bizim üstün duruma geçmemizi sağlar.</p>

  <p>Çok uzakta olmayan Martland, hâlâ atlarının üstünde olan on iki Varden'liyi toplamayı başarmıştı. Onlar da zaten Roran'ın önerdiği şeyi yapıyor, askerleri nehre doğru yönlendiriyorlardı.</p>

  <p>Askerler ve hâlâ hayatta kalan birkaç kişi direndi. Kalkanlarını ayaktaki adamlara doğru ittiler. Atlara mızrak soktular. Ama gösterdikleri direnişe rağmen Varden'liler onları adım adım nehre sokmayı başardı. Artık askerler dizlerine kadar gelen ve hızla akan nehir suyunun içindeydi. Yarısı üzerlerinde parlayan esrarengiz ışıkla kör olmuş gibiydi.</p>

  <p>"Saflarınıza!" diye bağırdı Martland. Atından inip bacaklarını açarak kıyıda dikildi. "Yeniden kıyıya çıkmalarına izin vermeyin."</p>

  <p>Roran yarı çömeldi, duruşunu sağlamlaştırınca birkaç adım önünde soğuk suda duran iriyarı askerin kendisine saldırmasını bekledi. Asker kükreyerek sudan fırlayıp kılıcını Roran'a savurdu, o da kalkanıyla karşılık verdi. Roran çekiciyle saldırdı, ama asker de onu kalkanıyla engelledi, sonra Roran'ın bacağını kesmeye çalıştı. Birkaç saniye mücadele ettiler, ama ikisi de birbirini yaralayamadı. Derken Roran, askerin sol kolunu parçalayıp onu birkaç adım geriye fırlattı. Asker yalnızca gülüp insanın ruhunu donduran bir kahkaha attı.</p>

  <p>Roran, kendisinin ya da arkadaşlarından birinin o gece sağ kalıp kalmayacağını merak etti. Bunları öldürmek yılan öldürmekten daha zor. Şeritlere de ayırsak üstümüze gelmeye devam ediyorlar. Ancak ölümcül bir darbe vurmamız gerek. Asker alev gibi parlayan kılıcıyla ona yeniden saldırırken bütün düşünceleri anında silindi.</p>

  <p>Bundan sonra çarpışma Roran için bir kâbus gibiydi. Garip, uğursuz ışık, suya ve askerlere dünya dışı bir görüntü veriyor, renklerini ağartıp suya uzun, ince, jilet keskinliğinde gölgeler indiriyor, nehrin dışında her yerde gece devam ediyordu. Askerler sudan çıkıp üstüne geldikçe onları tekrar tekrar çekiciyle ezerek tanınmayacak hale getiriyordu, ama askerler yine de ölmüyordu. Her darbeyle nehrin yüzeyinde mürekkep damlalarını andıran siyah kan madalyonları beliriyor, akıntıyla süzülüp gidiyordu. Her darbenin ölümcül benzerliği Roran'ı donduruyor, onu dehşet içinde bırakıyordu. Ne kadar çabalarsa çabalasın öldürmesi gereken başka bir asker çıkıyordu. Ölü olduğunu bildiği ve paramparça ettikleri adamların delice kıkırtıları sürüyordu.</p>

  <p>Derken bir sessizlik oldu.</p>

  <p>Roran elinde çekiciyle kalkanının arkasında çömelmeye devam etti. Ter ve kan içinde nefes nefese kalmıştı. Aradan bir dakika geçtikten sonra nehirde kimsenin kalmadığını fark etti. Askerlerin sonunda geri dönüşü olmayan bir şekilde öldüğüne inanamayarak sağına soluna üç kez baktı. Parlayan suda önünden bir ceset kayıp geçti.</p>

  <p>Bir el sağ kolunu tutarken ağzından anlaşılmaz bir böğürtü çıktı.Hızla arkasına dönüp kolunu çekerken Carn'la karşılaştı. "Kazandık Roran! Gittiler! Onları yendik."</p>

  <p>Roran kollarını serbest bırakarak başını arkaya attı. Oturamayacak kadar yorgundu. Duyuları anormal derecede keskinleşmiş gibi hissediyordu, ama aynı zamanda duyguları donmuş, içinin derinliklerinde susturulmuştu. Böyle olduğu için memnundu aksi takdirde delirebilirdi.</p>

  <p>"Toplanıp arabaları inceleyin!" diye bağırdı Martland. "Ne kadar çabuk harekete geçerseniz bu lanetli yerden o kadar çabuk uzaklaşırız! Carn, Welmar'la ilgilen. Yarası iyi görünmüyor."</p>

  <p>Roran güçlü bir iradeyle dönüp en yakın arabaya doğru yürüdü.Gözlerini kırpıştırarak alnından kayan ter damlasını uzaklaştırıp ilk kuvvetlerinden dokuz kişinin hayatta olduğunu gördü. Bu düşünceyi hemen zihninin derinlerine attı. Daha sonra yas tutarsın, simdi olmaz.</p>

  <p>Martland Redbeard ceset kaplı kamp yerinde dolaşırken Roran'ın öldüğünü sandığı bir asker dönüp yerden kalktı, kontun sağ elini kesti. Martland daha önceden çalıştığı son derece zarif bir tekmeyle kılıcı askerin elinden savurdu, askerin boğazına çöküp, sol eliyle belindeki hançeri çıkardı, adamın kulağına sokup öldürdü. Yüzü acı içinde elsiz bileğini sol koltukaltına soktu, kendisine doğru gelen herkese uzaklaşmalarını işaret etti. "Beni rahat bırakın! Bir yara bile sayılmaz. Arabalarla ilgilenin! Acele etmezseniz serseriler, burada o kadar uzun kalacağız ki sakalım beyazlayacak. Hadi!" Ama Carn kıpırdamayınca Martland kaşlarını çatıp bağırdı. "Def ol, yoksa seni itaatsiz davrandığın için kırbaçlatırım!"</p>

  <p>Carn, Martland'ın elini aldı. "Yeniden birleştirebilirim, ama birkaç dakikaya ihtiyacım var."</p>

  <p>"Ah, kahrolası, ver şunu bana!" diyerek elini Carn'ın elinden kaptı. "Benimle ilgilenmeyi bırak da becerebiliyorsan Weimar ve Lindel'i iyileştir. Şu canavarlarla aramızda uzun bir mesafe girince elimi yeniden birleştirebilirsin."</p>

  <p>"O zaman çok geç olabilir."</p>

  <p>"Bu bir emirdir büyücü, bir rica değil!" diye gürledi Martland. Carn geri çekilirken Martland gömleğinin kolunu bileğinin üstüne bağlamak için dişlerini kullandı. Sonra bileğini yeniden sol kolunun altına sıkıştırdı. Yüzü ter içinde kalmıştı. "Tamam! Şu kahrolası arabalarda hangi beş para etmez mallar varmış bakalım!"</p>

  <p>"Halatlar!" diye bağırdı biri.</p>

  <p>"Viski!" diye bağırdı bir başkası.</p>

  <p>Martland homurdandı. "Ulhart, rakamları kaydet."</p>

  <p>Roran her arabayı gezip rakamları Ulhart'a bildiren adamlara yardım etti. Daha sonra bir önceki savaşta olduğu gibi öküzleri boğazlayıp arabaları ateşe verdiler. Atları toparlayıp yaralıları eyerlere bağladılar.</p>

  <p>Gitmeye hazır olduklarında Carn gökyüzündeki ışığı işaret edip uzun, karmaşık sözcükler mırıldandı. Karanlık çökmüştü. Roran başını kaldırıp bakınca Carn'ın yüzünün görüntüsünün soluk yıldızların üstüne yansıdığını gördü. Gözleri karanlığa alıştıkça binlerce dağınık pervanenin ölen adamların ruhlarının gölgeleriymiş gibi gökyüzüne dağıldığını fark etti.</p>

  <p>Roran yüreği iyice ağırlaşmış bir şekilde topuklarını Snowfire'in karnına bastırdı, konvoyun kalıntılarından uzaklaştı.</p>
</body>
</html>
