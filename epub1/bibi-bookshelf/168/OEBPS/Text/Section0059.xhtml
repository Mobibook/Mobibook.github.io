<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bacak ve Kol Zırhları</h1>

  <p>Gri yün çadırın içinde tek bir mum yanıyordu, ama güneşin aydınlığı karşısında çok hafif bir aydınlık veriyordu.</p>

  <p>Katrina kendisi için yaptığı destekli yeleğin iplerini sıkarken Roran kollarını uzatmış dikiliyordu. Katrina işini bitirince yeleği eteklerinden çekiştirdi, kırışıkları düzeltti. "İşte oldu. Çok mu sıkı?"</p>

  <p>Roran başını iki yana salladı. "Hayır."</p>

  <p>Bacak zırhlarını paylaştıkları yatağın üstünden aldı. Titreşen mum ışığında Roran'ın önüne çömeldi. Zırhın tokalarını geçirirken Roran, onu seyrediyordu. Katrina ikinci zırh parçasını bağlarken dizinin kıvrımını avucuyla düzeltti. Elinin sıcaklığı pantolonun üstünden bile hissediliyordu.</p>

  <p>Katrina ayağa kalkıp tekrar yatağa döndü, kol zırhlarını aldı. Roran kollarını uzatıp gözlerinin içine baktı. Katrina da ona bakarak ağır, dikkatli hareketlerle zırhların kayışlarını taktı, ellerini dirseklerinden bileklerine kadar indirdi. Roran, karısının ellerini kendi ellerinin içinde hapsetti.</p>

  <p>Katrina gülümseyip yumuşak esaretten sıyrıldı.</p>

  <p>Yataktan zırh gömleğini aldı. Parmaklarının ucunda yükselip zincir zırhı başının üstünden geçirdi, Roran kollarını geçirirken bekledi. Katrina zırhı bırakınca buz küpleri gibi şıngırdayıp omuzlarına düştü, açılarak dizlerine kadar indi.</p>

  <p>Başına deri başlığını geçirip, sıkıca yerleştirdikten sonra çenesinin altından bağladı. Roran'ın yüzünü bir an için ellerinin arasında tutup, dudaklarından öptü. Sivri tepeli miğferini alıp dikkatle başlığın üstüne geçirdi.</p>

  <p>Katrina yatağa doğru bakarken, Roran kalınlaşan beline sarılıp onu durdurdu. "Beni dinle," dedi. "İyi olacağım." Sesi ve bakışlarının gücü aracılığıyla ona olan bütün aşkını ifade etmeye çalışıyordu. "Burada böyle yalnız başına oturmayacağına söz ver. Elain'e git; yardımına ihtiyacı var. Hasta ve doğumun zamanı geçti."</p>

  <p>Katrina başını kaldırdı. Gözleri, Roran gitmeden dökmeyeceği yaşlarla parlıyordu. "Ön saflarda olmak zorunda mısın?"</p>

  <p>"Birisi olmak zorunda, bu ben de olabilirim. Benim yerime kimi göndermeyi tercih ederdin?"</p>

  <p>"Herhangi birini." Katrina yere bakıp bir an sessiz kaldı. Elbisesinin içinden kırmızı mendilini çıkarıp, "Bunu benim için taşı," dedi. "Böylece bütün dünya seninle ne kadar gurur duyduğumu bilir." Mendili kemerine bağladı.</p>

  <p>Roran, onu iki kez öpüp bıraktı. Katrina yataktan kalkanını ve mızrağını aldı. Roran bunları Katrina'nın elinden alırken onu üçüncü kez öptü. Sonra kolunu kalkanının kayışlarının arasından geçirdi.</p>

  <p>"Eğer bana bir şey olursa..." diye söze başladı.</p>

  <p>Katrina parmaklarını onun dudaklarına koydu. "Şiştt. Bundan bahsetme, gerçekleşmesin."</p>

  <p>"Tamam." Ona son kez sarıldı. "Güvende ol."</p>

  <p>"Sen de."</p>

  <p>Roran, onu bırakmaktan hiç hoşlanmasa da kalkanını kaldırıp dışarı çıktı. Şafağın soluk ışıklarıyla aydınlattığı alacakaranlıkta adamlar, Cüceler ve Urgallar kamptan batıya doğru ilerliyor, Varden'in toplandığı alana gidiyordu.</p>

  <p>Roran ciğerlerini serin sabah havasıyla doldurup, onları takip etti. Savaşçılarının kendisini beklediğini biliyordu. Oraya vardıktan sonra Jörmundurün bölüğünü bulup ona rapor verdi. Grubun önüne geçip Yarbog'un yanında durdu.</p>

  <p>Urgal, ona bakıp homurdandı. "Savaş için iyi bir gün."</p>

  <p>"İyi bir gün."</p>

  <p>Güneş ufukta görünür görünmez Varden'in ön saflarında bir boru ötmeye başladı. Roran mızrağını kaldırıp etrafındaki herkes gibi ileri koşmaya başladı. Üzerlerine oklar ve kayalar yağmaya başlarken avazı çıktığı kadar bağırıyordu. Önlerinde yirmi beş metre yüksekliğinde taş bir duvar yükseliyordu.</p>

  <p>Feinster kuşatması başlamıştı.</p>
</body>
</html>
