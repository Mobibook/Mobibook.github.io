<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Merhamet, Ejderha Süvarisi</h1>

  <p>Eastcroft'tan ayrılmalarının üstünden bir gün geçmişti ki Eragon önlerinde on beş askerlik bir devriye hissetti.</p>

  <p>Bundan Arya'ya söz edince Arya başını salladı. "Ben de fark ettim." İkisi de herhangi bir kaygı belirtisi göstermedi, ama endişe Eragon'un içini kemirmeye başlamış, Arya'nın da kaşları çatılmıştı.</p>

  <p>Etraflarındaki arazi açık ve düzdü, gizlenecekleri bir yer yoktu. Daha önce de asker gruplarıyla karşılaşmışlardı, ama her seferinde etrafta başka yolcular da vardı. Şimdi dar patikada yalnızdılar.</p>

  <p>"Büyüyle bir çukur kazıp, üstünü çalılarla örter ve askerler gidene kadar gizlenebiliriz."</p>

  <p>Arya yürüyüşünü bozmadan başını iki yana salladı. "Artan toprağı ne yapacağız? Bugüne kadarki en büyük dehlizi bulduklarını düşünürler. Hem ben enerjimizi koşmaya saklamayı tercih ederim."</p>

  <p>Eragon homurdandı. Daha bir kaç kilometre gidebilirim bilmiyorum. Nefesi kesilmemişti, ama koşmanın neden olduğu hızlı kalp çarpıntısı onu yoruyordu. Dizleri acıyor, ayak bilekleri sızlıyordu, sol başparmağı kızarıp şişmişti, ne kadar sıkı bağlarsa bağlasın topuklarında su toplayan kabarcıklar oluşmuştu. Önceki gece kendisini rahatsız eden ağrıların ve acıların birkaçını iyileştirmişti, bu onu biraz rahatlatsa da büyü yapmak onu iyice yormuştu.</p>

  <p>Asker devriyesinin çıkardığı toz bulutu görüldükten yarım saat sonra Eragon, sarı bulutun dibinde adamların ve atların ana hatlarını gördü. Onun ve Arya'nın çoğu insandan daha keskin görüş yeteneği olduğundan askerlerin kendilerini gördüklerini sanmıyorlardı. Bu yüzden on dakika daha koşmaya devam ettiler. Sonra durdular. Arya çantasından eteğini çıkarıp koşarken giydiği külot pantolonun üstüne geçirdi. Eragon, Brom'un yüzüğünü kendi çantasına koydu. Gedwey ignasia'yı gizlemek için sağ avucunu toprakla kirletti. Başlarını eğip kamburlarını çıkarıp ayaklarını sürüyerek yolculuklarına devam ettiler. Eğer her şey yolunda giderse askerler onları da iki göçmen zannedeceklerdi.</p>

  <p>Eragon yaklaşan nalların gürültüsünü hissedip atları sürerken bağrışan adamları duyabilse de iki grubun geniş ovada buluşmaları bir saati buldu. Karşılaştıklarında Eragon ve Arya yoldan çekilip ayaklarına bakmaya başladı. İlk sürücüler geçerken başı yere eğik oturan Eragon gözünün ucuyla atların bacaklarını görebildi, ama sonra nallardan yükselen boğucu toz bulutu görüşünü engelledi. Havadaki toz o kadar yoğundu ki gözlerini kapamak zorunda kaldı. Dikkatle dinleyerek askerlerin yarıdan fazlasının geçtiğini anladı. Bizi sorgulama zahmetine girmeyecekler, diye düşündü.</p>

  <p>Ama sevinci kısa süreli oldu. Bir süre sonra toz girdabının içindeki bir ses bağırdı. "Tabur, dur!" On beş adam atlarıyla Eragon ve Arya'nın etrafını sararken askerlerin hoop, sakin, duur sesleri havada çınladı. Askerler manevralarını tamamlayıp hava temizlenmeden önce Eragon eğilip yerden büyük bir taş alıp hemen doğruldu.</p>

  <p>"Hareketsiz kal!" diye tısladı Arya.</p>

  <p>Eragon askerlerin niyetlerini söylemelerini beklerken, Arya'yla birlikte Surda sınırına bu kadar yakında ne aradıklarına dair uydurdukları hikâyeyi zihninde tekrarlayarak kalp atışlarını yavaşlatmaya çalıştı. Ama çabaları boşa çıktı, çünkü gücü, eğitimi, kazandığı savaşlar ve kendisini koruyan beşten fazla korumaya rağmen teni yaklaşan yaralanma ya da ölüm olasılığına inanıyordu. Karnı buruldu, boğazı daraldı, uzuvları hafifleyip dengesizleşti. Oh, koyver gitsin, diye düşündü. Tahribat içinde biriken baskıyı hafifletecekmiş gibi elleriyle bir şeyleri parçalamak istiyordu, ama bu istek yalnızca düş kırıklığını artırdı. Onu sakinleştiren tek şey Arya'nın yanında olmasıydı. Arya'nın onun korkak olduğunu düşünmesindense elini kesmeye razıydı. Arya kendi başına çok güçlü bir savaşçı olsa da yine de onu savunma ihtiyacı hissediyordu.</p>

  <p>Grubun durmasını söyleyen ses tekrar duyuldu. "Yüzlerinizi görmek istiyorum." Başını kaldıran Eragon karşısında iri bir ata binmiş, eldivenli ellerini eyerinin başına koymuş bir asker gördü. Aşırı derecede kıvırcık olup dudaklarının iki kenarından yirmişer santim aşağıya inen bıyıkları omuzlarına inen düz saçlarıyla çarpıcı bir tezat oluşturuyordu.</p>

  <p>Diğer iki asker mızraklarını Eragon ve Arya'ya doğrulttu. Tunikleri o kadar çok tozla kaplanmıştı ki alev desenleri görülmüyordu.</p>

  <p>Adam, "Pekâlâ," derken bıyığı dengesiz terazi kefeleri gibi oynadı. "Kimsiniz siz? Nereye gidiyorsunuz? Kralın topraklarında ne işiniz var?" Sonra elini salladı. "Hayır, cevap verme zahmetine girmeyin. Önemli değil. Bugünlerde hiçbir şeyin önemi yok. Dünyanın sonu geliyor ve biz günlerimizi köylüleri sorgulayarak geçiriyoruz. Peh! Bir yerden bir yere gidip ülkedeki bütün yiyecekleri tüketen ve korkunç bir hızla üreyen haşereler. Ailemin Urû'baen yakınındaki arazisinde sizin gibileri izinsiz gezerken yakalasak sopayla döverdik ve eğer efendimizden bir şeyler çaldığınızı öğrensek asardık. Bana söyleyeceğiniz her şey yalan. Her zaman öyledir...</p>

  <p>"Sırt çantalarınızda ne var, ha? Yiyecek ve battaniye, evet, ama belki bir çift altın şamdan da vardır? Kilitli sandıktan yürütülmüş gümüşler? Varden için gizli mektuplar? Ha? Dilinizi kedi mi yuttu? Eh, bu sorunu yakında çözeceğiz. Langward, şuradaki sırt çantasında ne gibi hazineler çıkarabilirsin bakalım, aferin."</p>

  <p>Askerlerden biri sırtını mızrakla dürtünce Eragon sendeleyerek öne çıktı. Parçaların birbirine sürterken ses çıkarmasını önlemek için zırhını paçavralara sarmıştı. Ama paçavra darbelerin gücünü tamamen emip sesi boğacak kadar kalın değildi.</p>

  <p>"Oho!" dedi bıyıklı adam heyecanla.</p>

  <p>Eragon'u arkadan yakalayan asker çantasının kapağını açıp zırhı çıkardı. "Bakın efendim!"</p>

  <p>Bıyıklı adam, sevinçli bir şekilde sırıttı. "Zırh! Hem de iyisi. Hem de çok iyi. Sürprizlerle dolusun. Varden'e katılmaya gidiyorsun, değil mi? İhanet ve vatan hainliği için, hımm?" Yüz ifadesi ekşidi. "Yoksa namuslu askerlere kötü isimler kazandıranlardan mısın? Eğer öyleyse çok beceriksiz bir paralı askersin; silahın bile yok. Kendine bir asa ya da sopa yapmak çok mu zordu, ha? Ee, ne diyorsun? Cevap ver bana!"</p>

  <p>"Hayır efendim."</p>

  <p>"Hayır efendim? Anlamadın galiba. Böyle kafası çalışmayan sefilleri kabul etmemiz çok yazık, ama bu lanet olası savaş, bizi buna mecbur etti, artıkları topluyoruz."</p>

  <p>"Beni nereye kabul ediyorsunuz efendim?"</p>

  <p>"Sessizlik, seni küstah çocuk! Kimse sana konuşman için izin vermedi! Konuşurken sakalı titriyor, elleri kollarıyla hareketler yapıyordu. Arkasındaki asker başına vurunca Eragon'un görüş alanında kırmızı ışıklar çaktı. "İster hırsız ol, ister hain, ister paralı asker, isterse yalnızca bir aptal, kaderin yine de aynı olacak. Hizmet için yemin ettikten sonra Galbatorix'e ve onun adına konuşanlara itaat etmekten başka çaren yok. Biz içinde husumet olmayan tarihteki ilk orduyuz. Ne yapmamız gerektiği konusunda akılsızca saçmalamalar yok. Yalnızca emirler var, açık ve direkt. Sen de bizim davamıza katılacak ve kralımızın öngördüğü görkemli geleceği gerçekleştirmemize yardım etme ayrıcalığını yaşayacaksın. Güzel arkadaşına gelince imparatorluk için farklı şekillerde kullanılabilir, değil mi? Şimdi, bağlayın onları!"</p>

  <p>Eragon ne yapması gerektiğini biliyordu. Ona bakınca Arya'nın gözlerinde sert bir ifadeyle kendisine bakmakta olduğunu gördü. Bir kez göz kırptı. Arya da karşılık verdi. Çakıl taşını tutan elini sıktı.</p>

  <p>Eragon'un Yanan Ovalar'da savaştığı askerlerin çoğunun büyülü saldırılara karşı basit korumaları vardı. Bu adamların da aynı şekilde donanmış olabileceğini düşünüyordu. Galbatorix'in büyücülerinin icat ettiği her türlü büyüyü bozup aşabileceğine inanıyordu, ama bunun için şimdikinden daha fazla zamana ihtiyacı vardı. Bunun yerine kolunu eğip bileğinin bir hareketiyle taşı bıyıklı adama fırlattı.</p>

  <p>Taş, adamın miğferinin kenarım deldi.</p>

  <p>Askerler bir tepki veremeden Eragon dönüp kendisine işkence eden adamın mızrağını alıp onu atından düşürmek için kullandı. Adam yere düşerken Eragon mızrağı kalbine sapladı, mızrağın bıçağı askerin zırhının metal tabakalarında kırıldı. Kısrağı bırakıp geriye doğru daldı. Bedeni yere paralel üzerine fırlatılan yedi mızrağın altından geçti. Yere düşerken ölümcül mızraklar üstünde uçuşuyor gibiydi.</p>

  <p>Eragon taşı atar atmaz Arya da en yakın atın yanına sıçramış, üzengiden eyere çıkarak atın üstünde oturan askerin kafasına bir tekme indirmişti. Adam on metreden fazla yuvarlandı. Arya attan ata sıçrayıp inanılmaz bir zarafet ve denge gösterisiyle dizlerini, ayaklarını ve ellerini kullanarak askerleri öldürdü.</p>

  <p>Yuvarlanarak duran Eragon'un karnı irili ufaklı taşlarla zedelendi. Yüzünü buruşturarak ayağa fırladı. Atından inen dört asker kılıçlarını çekerek üzerine atıldı. Sağa doğru dalarak kılıcını savuran ilk askerin bileğini yakaladı, koltukaltına bir yumruk indirdi. Adam hareketsiz yere çöktü. Eragon başlarını omurgaları kırılacak şekilde çevirerek diğer rakiplerini dağıttı. O ana dek dördüncü asker ona o kadar yaklaşmıştı ki kılıcını kaldırarak saldırınca Eragon ondan kaçamadı.</p>

  <p>Kapana kısıldığı için yapabileceği tek şeyi yaptı: bütün gücüyle adamın göğsüne çarptı. Yumruğu yerini bulurken kan ve ter fışkırdı. Yumruğu, adamın kaburgalarına inip çimenlerin üstünde üç metre geriye savrulmasına neden oldu. Adam kendini başka bir cesedin üstünde buldu.</p>

  <p>Eragon yutkunup iki büklüm oldu, zonklayan elini ovuşturdu. Dört eklemi yerinden çıkmış, yırtılmış derisinden beyaz kıkırdağı fırlamıştı. Kahretsin, dedi ılık kan yaralarından fışkırırken. Hareket etmelerini emrettiğinde parmakları onu dinlemedi; iyileştirene kadar elinin bir işe yaramayacağını fark etti. Yeni bir saldırıdan korkarak Arya'ya ve öteki askerlere baktı.</p>

  <p>Atlar dağılmış yalnızca üç asker hayatta kalmıştı. Arya biraz uzakta iki askerle uğraşırken üçüncü ve son asker yol boyunca güneye doğru kaçıyordu. Eragon gücünü toplayıp, onun peşine düştü. Aralarındaki mesafe kapanırken, adam yalvarmaya ve kimseye bu katliamı söylemeyeceğine dair söz vermeye başladı. Boş olduğunu göstermek için ellerini açtı. Eragon'la arasında bir kol mesafesi kaldığında adam yana kaçtı, birkaç adım sonra yön değiştirdi, ürkmüş bir tavşan gibi zikzaklar çizmeye başladı. Bu süre içinde adam yalvarmaya devam ediyor, yaşlar yanaklarından süzülüyor, ölmek için çok genç olduğunu, daha evlenip çocuk yapacağını, anne babasının onu özleyeceğini ve orduya girmek zorunda kaldığını, bunun daha beşinci görevi olduğunu söylemeye, neden onu bırakamadığmı sormaya devam ediyordu. "Bana karşı ne düşmanlığın var?" diye ağladı. "Ben yalnızca yapmam gerekeni yaptım. Ben iyi bir insanım!"</p>

  <p>Eragon durup, "Sözünü tutamazsın," dedi. "Seni bırakamayız; bir at bulur ve olanları anlatırsın."</p>

  <p>"Hayır, anlatmam!"</p>

  <p>"İnsanlar burada neler olduğunu soracaktır. Galbatorix'e yemin ettin. İmparator yalan söylemene izin vermeyecektir. Üzgünüm, ama seni bu bağdan nasıl kurtaracağımı bilmiyorum, yalnız..."</p>

  <p>"Neden yapıyorsun bunu? Sen bir canavarsın!" diye bağırdı adam. Yüzünde saf dehşetle Eragon'un yanından geçip yola koşmaya çalıştı. Eragon on adım sonra ona yetişti ve adam ağlayıp merhamet dilenmeye devam ederken, Eragon sol elini boynuna dolayıp sıkmaya başladı. Elini çektiğinde asker ayaklarının dibine yığıldı, ölmüştü.</p>

  <p>Adamın sarkık yüzüne bakarken Eragon'un ağzının içi safrayla doldu. Ne zaman birini öldürsek, kendimizden bir parçayı da öldürüyoruz, diye düşündü. Şok, acı ve kendinden iğrenme karışımıyla titreyerek kavganın başladığı yere yürüdü. Arya bir cesedin yanına çömelmiş, askerlerden birinin matarasındaki suyla ellerini ve kollarım yıkıyordu.</p>

  <p>"Nasıl oluyor da o adamı öldürebildin, ama Sloan'a dokunamadın?" Ayağa kalkıp Eragon'a baktı. Yüzünde samimi bir ifade vardı.</p>

  <p>Eragon duygusuz bir şekilde omuz silkti. "Bu asker bir tehditti. Sloan değildi. Bu çok açık değil mi?"</p>

  <p>Arya bir süre sessiz kaldı. "Öyle olmalı, ama değil... Çok daha az deneyimli birinden ahlâk dersi aldığım için utanıyorum. Belki kendi seçimlerimden çok eminim."</p>

  <p>Eragon, onun konuştuğunu duydu, ama bakışları cesetlere yönelirken söyledikleri hiçbir anlam ifade etmedi. Hayatım artık böyle mi olacak, diye düşündü. Bitmek bilmeyen savaş dizisinden mi oluşacak? "Kendimi bir katil gibi hissediyorum."</p>

  <p>"Bunun ne kadar zor olduğunu anlıyorum," dedi Arya. "Unutma Eragon, Ejderha Süvarisi olmanın anlamının yalnızca çok küçük bir parçasını yaşadın henüz. Sonunda bu savaş bitecek ve görevlerinin şiddetten daha fazlasını içerdiğini göreceksin. Süvariler yalnızca savaşçılar değildir, aynı zamanda öğretmen, şifacı ve âlimdirler."</p>

  <p>Bir an için çene kasları kasıldı. "Neden bu adamlarla savaşıyoruz Arya?”</p>

  <p>"Çünkü bizimle Galbatorix arasında duruyorlar."</p>

  <p>"O zaman direkt olarak Galbatorix'e saldırmanın bir yolunu bulmalıyız.</p>

  <p>"Böyle bir yol yok. Onun kuvvetlerini yenmeden Urû'baen'e varamayız. Yüz yıllık tuzakları, büyüleri ve diğer şeyleri etkisiz hale getirmeden kalesine giremeyiz."</p>

  <p>"Bir yol olmalı," diye mırıldandı Eragon. Arya ileri gidip, bir mızrağı alırken olduğu yerde kaldı. Ama Arya mızrağı bir askerin boğazına dayayıp kafatasına gömerken ona doğru atılıp cesetten uzaklaştırdı. "Ne yapıyorsun sen?"</p>

  <p>Arya'nın yüzünü büyük bir öfke kaplamıştı. "Yalnızca çok üzgün olduğun ve aklın başında olmadığı için bunu unutacağım. Düşün Eragon! Birisinin üzerine titremesi için artık çok geç. Sence bu neden gerekliydi?"</p>

  <p>Cevap ortadaydı. Eragon kızgın bir şekilde, "Çünkü bunu yapmazsak İmparator adamların çoğunun elle öldürüldüğünü anlar."</p>

  <p>"Çok doğru! Böyle bir şeyi başarabilenler bir tek Elfler, süvariler ve Kull'dur. Ve bir geri zekâlı bile bundan bir Kull'un sorumlu olmadığını anlayacağı için, kısa sürede bizim civarda olduğumuzu anlayacaklar ve Thorn'la Murtagh tepemizde dolaşıp bizi aramaya başlayacak." Mızrağı cesetten çekerken ıslak bir şapırtı duyuldu. Eragon kabul edene kadar mızrağı uzattı. "Bunu ben de senin kadar tiksinti verici buluyorum, bu yüzden bir işe yarayıp bana yardım edebilirsin."</p>

  <p>Eragon başını salladı. Arya bir kılıç buldu ve birlikte askerleri bir grup savaşçı öldürmüş gibi göstermeye başladılar. Bu korkunç bir işti, ama hızlı gitti, çünkü ikisi de askerlerin ne tür yaraları olması gerektiğini biliyor ve oyalanmak istemiyordu. Eragon'un göğsünü tahrip ettiği adama geldiklerinde Arya, "Böyle bir yarayı gizlemek için yapabileceğimiz fazla bir şey yok," dedi. "Böyle bırakmak ve insanların bir atın üzerinden geçtiğini sanmalarını umut etmekten başka çaremiz yok." Devam ettiler. Son asker devriyenin komutanıydı. Artık bıyıkları sarkmış ve eski gösterişli halinden eser yoktu.</p>

  <p>Bir deliği savaş çekicinin sivri ucuyla açılmış gibi görünmesi için genişletirlerken Eragon bir an için durdu, komutanın bıyığına bakıp üzüldü. "Haklıydı, biliyor musun?"</p>

  <p>"Hangi konuda?"</p>

  <p>"Benim bir silaha ihtiyacım var, gerçek bir silaha. Bir kılıca ihtiyacım var." Avuçlarını tuniğine silerek etraflarındaki ovayı tarayıp cesetleri saydılar. "Hepsi bu, değil mi? İşimiz bitti." Gidip dağılmış zırhını topladı, tekrar beze sarıp çantasının dibine koydu. Sonra alçak bir tepeye tırmanan Arya'ya katıldı.</p>

  <p>"Artık yollardan uzak dursak iyi olur," dedi. "Galbatorix'in adamlarıyla bir kez daha karşılaşma riskine giremeyiz." Tuniğini lekeleyen yaralı sağ elini gösterip, "Yola çıkmadan önce, elinle ilgilensen iyi olur." Eragon'a cevap vermesi için zaman tanımayıp felç olmuş parmaklarını tuttu. "Waise Heill," dedi.</p>

  <p>Parmakları tekrar yuvalarına otururken Eragon'dan istemsiz bir inilti yükseldi. Aşınmış tendonları ve ezilmiş kıkırdakları eski biçimlerini alırken elinden sarkan deriler tekrar birleşti. Büyü bitince elinin tamamen iyileştiğinden emin olmak için parmaklarını açıp kapattı. "Teşekkür ederim." Kendi yaralarını iyileştirebilecek durumdayken Arya'nın inisiyatifi ele alması onu çok şaşırtmıştı.</p>

  <p>Arya utanmış görünüyordu. Bakışlarını ovalara çevirdi. "Bugün yanımda olduğun için memnunum Eragon."</p>

  <p>"Ben de sen yanımda olduğun için."</p>

  <p>Eragon'a tereddüt ederek gülümsedi. Bir dakika kadar tepede oyalandılar, ikisi de yolculuğa devam etme konusunda hevesli değildi. Arya içini çekti. "Yola çıkmalıyız. Gölgeler uzadı. Birisi buraya gelip bu karga ziyafetini bulunca kıyamet kopacak."</p>

  <p>Tepeden ayrılıp güneybatıya doğru yöneldiler. Yoldan ayrılıp inişli çıkışlı çimen denizinde yürümeye başladılar. Arkalarında ilk leş kargaları inişe geçmişti bile.</p>
</body>
</html>
