<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gökyüzündeki Ateş</h1>

  <p>Eragon, Thorn ve Murtagh'ın kuzey gökyüzünde yükselişini seyrederken Narheim'in fısıldadığını duydu, "Barzûl." Sonra Cücelerin Kralı Hrothgar'ı öldürdüğü için Murtagh'a küfretti.</p>

  <p>Arya, Nasuada'ya döndü. "Nasuada, majesteleri," dedi gözleri Orrin'e doğru kayarak. "Askerleri kampa varmadan durdurmalısınız. Savunmalarımıza saldırmalarına izin veremezsiniz. Eğer saldırırlarsa surlarımızı fırtına gibi talan ederler ve doğru dürüst manevra yapamayacağımız çadırların arasında korkunç bir karmaşaya neden olurlar."</p>

  <p>"Korkunç bir karmaşa mı?" dedi Orrin alaycı bir şekilde gülerek. "Becerilerimize hiç mi güveniniz yok, büyükelçi? İnsanlar ve Cüceler, Elfler kadar yetenekli olmayabilir, ama bu sefilleri geri püskürteceğimizden emin olabilirsiniz."</p>

  <p>Arya'nın yüzündeki çizgiler sertleşti. "Becerileriniz kıyas kabul etmez, majesteleri. Bundan hiç kuşkum yok. Ama dinle: bu Eragon ve Saphira için kurulmuş bir tuzak. Onlar..." Kolunu Thorn ve Murtagh'ın yükseldiği tarafa uzattı. "...Eragon ve Saphira'yı yakalayıp Urû'baen'e götürmeye geldiler. Galbatorix, Murtagh'ın Eragonu etkisiz hale getirmesine yetecek kadar bir süre için Varden'i oyalayacaklarından emin olmasa bu kadar az adam göndermezdi. Galbatorix bu adamlara büyü yapmış olmalı, onlara yardımcı olacak büyüler. Bu büyülerin ne olabileceğini bilmiyorum, ama şundan eminim: bu askerlerde görünenden fazlası var ve onların kampımıza girmelerine izin vermemeliyiz."</p>

  <p>İlk şoktan kurtulan Eragon, "Thorn'un kampın üstüne gelmesini istemezsin; tek bir geçişte kampın yarısını ateşe verebilir."</p>

  <p>Nasuada ellerini eyer kayışının üstünde birleştirirken iki kilometreden daha yakında olan Murtagh, Thorn ve askerlerden habersiz gibiydi. "Ama neden habersiz saldırmıyorlar? Neden varlıklarını bize bildiriyorlar?"</p>

  <p>Cevap veren Narheim'di. "Çünkü Eragon ve Saphira'nın savaşa karışmasını istemiyorlar. Yanılmıyorsam yaptıkları plan, askerleri yerde bize saldırırken Eragon ve Saphira'nın Thorn ve Murtagh'la havada buluşması şeklinde."</p>

  <p>"O halde onların isteklerine uyup Eragon ve Saphira'yı bilerek bu tuzağa göndermeli miyiz?" diye sordu Nasuada tek kaşını kaldırarak.</p>

  <p>"Evet," diye ısrar etti Arya. "Çünkü şüphelenmeyecekleri bir avantajımız var." Blödhgarm'ı işaret etti. "Bu kez Eragon, Murtagh'la yalnız karşılaşmayacak. Kendisini destekleyen on üç Elfin birleşik gücüne sahip olacak. Murtagh bunu beklemiyor. Askerleri bize ulaşmadan durdurun, o zaman Galbatorix'in planının bir parçasını bozmuş olursunuz. Saphira ve Eragonu ırkımın en güçlü büyücülerinin desteğiyle gönderin, Galbatorix'in planının geri kalanı da bozulur."</p>

  <p>"Beni ikna ettin," dedi Nasuada. "Ama askerler kampa o kadar yaklaştı ki onları piyadelerle kamptan uzakta durdurmak çok zor. Orrin..."</p>

  <p>O sözünü bitirmeden kral atını döndürüp kuzey kapısına doğru yola çıkmıştı bile. Maiyetinden biri boru çaldı. Kral Orrin'in süvarilerinin hücum için toplanması için bir işaretti bu.</p>

  <p>Nasuada, Garzhvog'a, "Kral Orrin'in yardıma ihtiyacı olacak," dedi. "Koç başlarını ona gönder."</p>

  <p>"Leydi Gece Yürüyen." Garzhvog boynuzlu başını geriye atıp vahşi bir inilti kopardı. Urgalın vahşi uluması Eragon'un kollarındaki ve ensesindeki tüyleri diken diken yaptı. Garzhvog çenesini sertçe kapatarak çığlığını kesti. "Gelecekler," diye homurdandı. Kull yeri sarsarcasına koşmaya başlayıp Kral Orrin ve atlılarının toplandığı kapıya doğru yöneldi.</p>

  <p>Varden'in dördü kapıyı sürükleyerek açtı. Kral Orrin kılıcını çekip haykırarak dörtnala kamptan çıktı, adamlarını altın dikişli tunikler giymiş askerlerin üstüne sürdü. Atların nallarının altından krem rengi toz bulutu yükselerek ok başı biçimindeki düzeni gözlerden sakladı.</p>

  <p>"Jörmundur," dedi Nasuada.</p>

  <p>"Evet leydim?"</p>

  <p>"Peşlerinden iki yüz kılıçlı ve yüz mızraklı asker gönder. Elli okçuyu savaş alanından yetmiş ya da seksen metre uzağa yerleştir. Bu askerlerin ezilmesini, yok edilmesini, silinmesini istiyorum Jörmundur. Adamlar hiçbir yerin kaybedilmeyeceğini anlamaları gerekiyor."</p>

  <p>Jörmundur aceleyle giderken Narheim, Nasuada'ya yaklaştı. "Ya benim halkım Nasuada? Onlar nasıl bir rol oynayacak?"</p>

  <p>Nasuada çimenlerin üstüne yayılan yoğun, boğucu toz bulutuna kaşlarını çatarak baktı. "Çevremizi korumaya yardım edebilirsin. Askerler bir şekilde bizimkileri geçmeyi başarırsa..." Dört yüz Urgal –Yanan Ovalar Savaşı'ndan beri daha fazla Urgal gelmişti– kampın ortasından çıkıp kapıdan geçerek ilerideki savaş alanına koşup anlaşılmaz savaş çığlıkları atınca Nasuada durmak zorunda kaldı. Tozun içinde kaybolurlarken Nasuada konuşmaya devam etti: "Eğer askerler kurtulursa baltalarınız saflarda çok işe yarayacak."</p>

  <p>Rüzgâr onlara doğru esince ölen adamların ve atların çığlıkları duyuldu. Metale sürten metal sesi, miğfere çarpan kılıç şangırtısı, kalkanlara inen mızrakların tok sesi ve en altta çok sayıda gırtlaktan yükselen, korkunç, keyifsiz kahkaha sesi duyuluyordu. Bunlar delilerin kahkahaları, diye düşündü Eragon.</p>

  <p>Narheim yumruğunu kalçasına vurdu. "Morgothal'ın yardımıyla, bir savaş varken biz kenarda bekleyemeyiz! Bize izin ver Nasuada, senin için birkaç kelle de biz uçuralım!"</p>

  <p>"Hayır!" diye çıkıştı Nasuada. "Hayır, hayır ve hayır! Sana emir verdim ve onlara uymanı bekliyorum. Bu atların, adamların, Urgalların ve belki de ejderhaların savaşı. Cücelere göre değil. Çocuk gibi ezilirsiniz." Narheim'in yeminiyle elini kaldırdı. "Sizin korkunç savaşçılar olduğunuzun farkındayım. Bunu Farthen Dûr'da yanınızda savaşan benden daha iyi kimse bilemez. Ancak bize göre biraz kısasınız ve böyle bir kargaşada savaşçılarımı riske atmak istemem. Burada, yüksekte, askerlerin size gelmesini beklemek daha iyi. Eğer askerlerden bize ulaşan olursa, bunlar çok güçlü savaşçılar olacaktır. Onları geri püskürtmek için sana ve adamlarına ihtiyacım olacaktır."</p>

  <p>Narheim memnuniyetsiz bir şekilde homurdandı, ama ne söylediğini, Nasuada'nın yayılmasını istediği Varden kapısının bulunduğu yerdeki yarıktan tek sıra halinde çıkarken cevabını hiç kimse duymadı. Adamlar kamptan uzaklaşırken koşan ayakların ve şangırdayan silahların sesi kayboldu. Rüzgâr sabit bir esintiye dönüşüp çarpışma yerinden kampa doğru eserken, vahşi kıkırdama yine onlara doğru geldi.</p>

  <p>Bir dakika sonra inanılmaz güçteki zihinsel bir çığlık, Eragon'un savunmalarını ezip bilincini deldi, bir adamın ah, hayır, bana yardım et! Ölmeyecekler! Angvard onları al, ölmeyecekler, dediğini duyarken Eragon'un içi acıyla doldu. Aralarındaki bağ kesildi ve Eragon, adamın öldüğünü anlayıp zorlukla yutkundu.</p>

  <p>Nasuada yüzünde gergin bir ifadeyle eyerinde kıpırdandı. "Kimdi o?"</p>

  <p>"Sen de duydun mu?"</p>

  <p>"Hepimiz duyduk galiba," dedi Arya.</p>

  <p>"Sanırım Kral Orrin'le giden büyücülerden Barden'di, ama..."</p>

  <p>"Eragon!"</p>

  <p>Kral Orrin ve savaşçıları askerlerle çarpışırken Thorn çok yükseklerde dönüyordu, ama şimdi ejderha savaşçılarla kamp arasında bir yerde havada asılı duruyordu. Murtagh'ın büyüyle güçlenen sesi yankılandı: "Eragon! Orada olduğunu görüyorum, Nasuada'nın eteklerinin arkasına saklanıyorsun. Gelip benimle savaş, Eragon! Bu senin kaderin. Yoksa sen bir korkak mısın Shade Katili?"</p>

  <p>Saphira başını kaldırıp, Murtagh'ın gök gürültüsünü andıran sesinden daha yüksek sesle kükredi, sonra altı metre boyunda mavi ateş fışkırttı. Nasuada'nın ki de dâhil Saphira'nın yakınındaki atlar ileri atılıp Saphira ve Eragon'u Elflerle birlikte toprak sette yalnız bıraktı.</p>

  <p>Saphira'nın yanına yürüyen Arya, Eragon'un sol bacağına elini koyarak çekik yeşil gözleriyle ona baktı. "Bunu kabul et Shur'tugal." Bir enerji akışı Eragon'a aktı.</p>

  <p>"Eka elrun ono," diye mırıldandı.</p>

  <p>Ayrıca antik dilde, "Dikkatli ol Eragon. Senin Murtagh tarafından yenildiğini görmek istemem. Ben..." Daha fazlasını söyleyecek gibiydi, ama sonra tereddüt edip elini çekerek Blödhgarm'ın yanına çekildi.</p>

  <p>"İyi uçuşlar, Bjartskular!" dedi Elfler, Saphira setten havalanırken.</p>

  <p>Saphira, Thorn'a doğru kanat çırparken Eragon zihnini önce onunla, sonra Arya'yla birleştirdi ve Arya aracılığıyla da diğer Elflerle. Arya'nın Elflerin odak noktası olarak hizmet etmesi sayesinde Eragon, Arya ve Saphira'nın düşüncelerine odaklanabiliyordu; onları o kadar iyi tanıyordu ki onların tepkileri dövüşün ortasında onu rahatsız etmezdi.</p>

  <p>Eragon kalkanını sol eliyle kavrayıp kılıcını kınından çıkardı, kanat çırparken kazayla Saphira'nın sürekli hareket halinde olan kanatlarını, boynunu ya da omuzlarını delmemek için yukarı kaldırdı. Dün gece vakit ayırıp, büyüyle kılıcımı güçlendirdiğim için memnunum, dedi Saphira ve Arya'ya.</p>

  <p>Umalım da büyün dayansın, dedi Saphira.</p>

  <p>Unutma, dedi Arya. Bize mümkün olduğunca yakın dur. Araya ne kadar mesafe koyarsan bu bağı sürdürmemiz o kadar zor olur.</p>

  <p>Saphira, ona yaklaşırken Thorn dalışa geçmedi ya da Saphira'ya herhangi bir şekilde saldırmadı. Yalnızca süzülmeye devam ediyor, Saphira'nın kendisinin bulunduğu seviyeye taciz edilmeden çıkmasına izin veriyordu. İki ejderha sıcak hava dalgasında dengede durup elli metre arayla birbirlerine baktılar. Dikenli kuyruklarının ucu hafifçe titriyor, ağızları haşin bir hırıltıyla kırışıyordu.</p>

  <p>Daha da büyümüş, dedi Saphira. Son dövüşmemizden buyana iki hafta bile geçmedi ve o bir metre, belki de daha fazla büyümüş.</p>

  <p>Haklıydı. Thorn şimdi Yanan Ovalar'da ilk çarpıştıklarından beri daha uzun görünüyordu, göğsü de genişlemişti. Daha yumurtadan yeni çıkmıştı, ama neredeyse Saphira kadar büyüktü.</p>

  <p>Eragon gönülsüzce bakışlarını ejderhadan süvariye çevirdi.</p>

  <p>Murtagh'ın başında bir şey yoktu. Uzun siyah saçları arkasında yele gibi dalgalanıyordu. Yüzü sertti, hatta Eragon'un daha önce hiç görmediği kadar sert. Eragon, onun bu kez merhamet göstermeyeceğini, gösteremeyeceğini biliyordu. Sesinin tonu belirgin şekilde alçalmış olsa da yine de normalden yüksek olan Murtagh, "Sen ve Saphira, bize çok büyük sıkıntılar yaşattınız Eragon. Galbatorix, sizi bıraktığımız için deliye döndü. Ve ikiniz Ra'zac'ı öldürdükten sonra o kadar öfkelendi ki beş hizmetkârını öldürdü ve öfkesini Thorn'la bana yöneltti. Senin yüzünden ikimiz de büyük sıkıntı çektik. Bunu bir daha yapmayacağız." Thorn ileri atılacakmış ve o da Eragon ve Saphira'ya saldıracakmış gibi kolunu geri çekti.</p>

  <p>"Dur!" diye bağırdı Eragon. "İkinizi de Galbatorix'in yemininden kurtaracak bir yol biliyorum."</p>

  <p>Murtagh'ın yüzünden umutsuz bir özlem ifadesi geçti, sonra Zar'roc'u birkaç santim indirdi. Ama hemen kaşlarını çatıp yere tükürdükten sonra haykırdı. "Sana inanmıyorum! Bu mümkün değil!"</p>

  <p>"Mümkün! Bırak açıklayayım."</p>

  <p>Murtagh, kendisiyle mücadele ediyor gibiydi. Eragon bir an için onun reddedeceğini sandı. Thorn başını çevirerek Murtagh'a baktı, aralarında bir şey geçti. "Kahretsin Eragon," dedi Murtagh ve Zar'roc'u eyerinin önüne koydu. "Bize böyle yem attığın için kahretsin. Biz kaderimizi kabul ettik, ama sen, bizi terk ettiğimiz bir umut kırıntısıyla kandırıyorsun. Eğer bu sahte bir umutsa, kardeşim, seni, Galbatorix'e götürmeden önce sağ elini keseceğime yemin ediyorum... Urû'baen'de yapacağın şey için eline ihtiyacın olmayacak."</p>

  <p>Kendi tehdidi Eragon'un aklına geldi, ama bastırdı. Kılıcını indirerek, "Galbatorix bunu sana söylememiştir, ama ben Elflerin arasındayken..."</p>

  <p>Eragon, hakkımızda daha fazla şey açıklama, dedi Arya heyecanla.</p>

  <p>"...öğrendim ki eğer kişiliğin değişirse antik dildeki gerçek adın da değişiyor. Kim olduğun demire işlenmiş değil Murtagh! Eğer sen ve Thorn kendiniz hakkında bir şeyi değiştirebilirseniz yeminleriniz artık sizi bağlamaz ve Galbatorix size hâkim olamaz."</p>

  <p>Thorn, Saphira'ya doğru birkaç metre yaklaştı. "Neden bundan daha önce söz etmedin?" diye sordu Murtagh.</p>

  <p>"O sırada kafam çok karışmıştı."</p>

  <p>Thorn ve Saphira'nın arasındaki mesafe elli adımdan daha azdı. Kırmızı ejderhanın hırıltısı azalmış, üst dudağı belli belirsiz kıvrılmıştı. Parlak kırmızı gözlerinde büyük, şaşkın bir üzüntü vardı. Sanki Saphira ve Eragon'un, neden sırf Galbatorix tarafından köleleştirilmek, taciz edilmek ve başka canlıları öldürmeye zorlamak için bu dünyaya getirildiğini onların bilmesini umuyor gibiydi. Saphira'yı koklarken Thorn'un burnunun ucu titredi. Saphira da onu kokladı, kokusunun tadına bakarken dili dışarı fırladı. Eragon ve Saphira'nın içinde Thorn'a karşı büyük bir acıma duygusu belirdi. Onunla direkt olarak konuşabilmeyi diliyorlardı, ama zihinlerini ona açmaya cesaret edemiyorlardı.</p>

  <p>Aralarında çok az mesafe olduğu için Eragon, Murtagh'ın boynunda kabaran damarları, alnının ortasında nabız gibi atan çatallı damarı görebiliyordu.</p>

  <p>"Ben kötü değilim," dedi Murtagh. "Bu şartlar altında elimden geleni yaptım. Eğer annemiz seni, Urû'baen'de bırakıp beni Carvahall'de gizlemeyi tercih etseydi senin de benim gibi yaşam savaşı vererek hayatta kalabileceğini sanmıyorum."</p>

  <p>"Belki."</p>

  <p>Murtagh yumruğunu göğüs zırhına indirdi. "Aha! O halde senin tavsiyeni nasıl dinleyebilirim? Eğer zaten iyi bir adamsam, eğer zaten beklenebilecek şeyleri yaptıysam nasıl değişebilirim? Şimdikinden daha kötü mü olmalıyım? Kendimi ondan kurtarmak için Galbatorix'in karanlığını mı kucaklamalıyım? Bu mantıklı bir çözüm gibi gelmiyor. Eğer kimliğimi değiştirebilmeyi bu şekilde başarırsam, olduğum kişiyi sen sevmezsin ve şu anda Galbatorix'e yaptığın gibi bana da lanet okursun."</p>

  <p>Eragon düş kırıklığı içinde, "Evet, ama şu andakinden daha iyi ya da daha kötü olmak zorunda değilsin, yalnızca farklı olmalısın," dedi. "Dünyada bir sürü insan ve bir sürü davranış şekli var. Hayatta seçtiği yol seninkinden farklı olan hayranlık duyduğun birine bak ve hareketlerinde onunkileri örnek al. Bu biraz zaman alabilir, ama eğer kişiliğini yeterince değiştirirken Galbatorix'ten ve imparatorluktan ayrılabilir, Thorn ve sen, dilediğinizi yapabileceğiniz Varden'e katılabilirsiniz."</p>

  <p>Ya Hrothgar'ın ölümünün intikamını almak için bizim ettiğimiz yemin, diye sordu Saphira. Ama Eragon, ona aldırmadı.</p>

  <p>Murtagh, ona alaycı bir şekilde baktı. "Yani benden olmadığım biri olmamı istiyorsun. Eğer Thorn ve ben, kendimizi kurtarmak istiyorsak, şimdiki kimliklerimizi yok etmemiz gerekiyor. Tedavin hastalıktan daha kötü."</p>

  <p>"Gelişerek şu anda olduğundan daha farklı biri olmanı istiyorum. Bunu yapması zor, biliyorum, ama insanlar kendilerini sürekli değiştirir. Öncelikle öfkenden kurtul, o zaman Galbatorix'e sonsuza dek sırtını dönebilirsin."</p>

  <p>"Öfkemden kurtulmak mı?" diye güldü Murtagh. "Sen dayının ölümünü ve çiftliğinizin yerle bir edilmesinde İmparator'un rolünü unutamıyorken ben kendi öfkemden vazgeçeceğim. Öfke bizi tanımlar Eragon ve o olmasa sen ve ben solucanlara yem olurduk. Yine de..." Gözleri yarı kapalı parmaklarıyla Zar'roc'un balçağına vururken boynundaki damarlar yumuşuyordu, ama alnındaki damar, her zamanki gibi kabarıktı. "Ama bu fikir ilginç, bunu kabul etmeliyim. Belki Urû'baen'deyken seninle bu konuda çalışabiliriz. Tabii eğer kral yalnız kalmamıza izin verirse. Kuşkusuz bizi sonsuza dek ayırmaya da karar verebilir. Onun yerinde olsam ben öyle yapardım."</p>

  <p>Eragon kılıcının kabzasındaki parmaklarım sıktı. "Başkente kadar sana eşlik edeceğimizi düşünüyor gibisin."</p>

  <p>"Oh, edeceksin kardeşim." Murtagh'ın ağzında çarpık bir gülümseme belirdi. "Ben ve Thorn istesek bile kimliklerimizi bir anda değiştiremeyiz. O zaman gelene kadar Galbatorix'e borçlu kalacağız ve o da ne şart altında olursa olsun ikinizi de ona götürmemizi istedi. İkimiz de kralı bir daha kızdırmayı istemiyoruz. Seni daha önce yendik. Bunu yeniden yapmak büyük bir başarı olmayacak."</p>

  <p>Saphira'nın dişlerinin arasından bir alev fışkırdı. Eragon da sözlerle benzeri bir tepki vermekten kendini alıkoydu. Eğer şu anda öfkesini kontrol edemezse kan dökülmesi kaçınılmaz olurdu. "Lütfen Murtagh, Thorn, söylediğim şeyi en azından deneyemez misiniz? Galbatorix'e direnmek için hiç isteğiniz yok mu? Ona karşı gelmeyi istemezseniz zincirlerinizden asla kurtulamazsınız."</p>

  <p>"Galbatorix'i küçümsüyorsun, Eragon," diye gürledi Murtagh. "Babamızı aldığından beri yaklaşık yüz yıldır isim-köleler yaratıyor. Bir insanın gerçek isminin hayatı boyunca değişebileceğini o bilmez mi? Bu sonuca karşı bir önlem almıştır. Thorn'un ya da benim gerçek ismimiz şu anda değişse büyük olasılıkla Galbatorix'i bu değişiklikten haberdar eden bir büyü harekete geçer ve Thorn'la beni yeniden bağlayabilmesi için bizi Urû'baen'e geri dönmeye zorlar."</p>

  <p>"Ama ancak gerçek isimlerinizi tahmin edebilirsin."</p>

  <p>"Bu konuda çok beceriklidir." Murtagh kılıcını eyerden aldı. "Tavsiyeni gelecekte kullanabiliriz, ama ancak dikkatli inceleme ve hazırlıktan sonra, böylece Thorn ve ben özgürlüğümüzü kazanırız, ama Galbatorix'in bizi hemen yeniden ele geçirmesini beklemek için değil." Zar'roc'u kaldırdı, kılıcın yanardöner ışığı titreşti. "Bu yüzden sizi Urû'baen'e götürmekten başka çaremiz yok. Kaderinize boyun eğip zorluk çıkarmadan bizimle gelecek misiniz?"</p>

  <p>Eragon kendini daha fazla tutamayarak, "Kalbimi yerinden sökerim daha iyi!" dedi.</p>

  <p>"Bizim kalplerimizi çıkarsan daha iyi olur," diye cevap verdi Murtagh. Sonra vahşi bir çığlık atarak Zar'roc'la bir hamle yaptı.</p>

  <p>Thorn, Saphira'nın üstüne çıkmak için yükselerek kanat çırptı. Yükselirken yarım daire çizip başını Saphira'nın boynunun yanına getirmek, onu tek bir ısırıkla etkisiz kılmak istiyordu.</p>

  <p>Ama Saphira, onu beklemedi. Öne doğru eğilip kanatlarını omuzlarında döndürdü, böylece bir kalp atımı kadar sürede doğruca aşağıya yöneldi, kanatları tozla kaplı yere paralel hale gelerek bütün ağırlığını destekledi. Sonra sağ kanadını çekip, başını sola çevirdi, kuyruğu sağa gidip saat yönüne döndü. Kaslı kuyruğu tam üstünden geçen Thorn'un yan tarafına çarptı, kanadını beş ayrı yerden kırdı. Thorn'un kırılan kemiklerinin çentikli ucu derisini delip pullarının arasından çıktı. Dumanı tüten ejderha kanı Eragon ve Saphira'nın üstüne yağdı. Bir damla Eragon'un başına düşüp çıplak derisine süzüldü. Sıcak yağ gibi yakıcıydı. Eragon da boynundaki kanı silmeye çalıştı.</p>

  <p>Kükreyişi acı dolu iniltiye dönüşen Thorn, havada kalmayıp yuvarlanarak Saphira'nın yanından geçti.</p>

  <p>"Aferin!" diye bağırdı Eragon, Saphira kendini düzeltirken.</p>

  <p>Eragon, Murtagh'ın kemerinden küçük, yuvarlak bir nesne çıkarıp Thorn'un omzuna bastırmasını seyretti. Murtagh'ın büyü yaptığını hissetmiyordu, ama elindeki obje parladı ve kemikleri çatırdayarak yerine otururken kasları ve tendonları dalgalandı, içlerindeki yırtıkları kayboldu. Sonunda Thorn'un derisindeki yara tamamen kayboldu.</p>

  <p>Bunu nasıl yaptı, diye sordu Eragon hayretle.</p>

  <p>O şeyi daha önceden şifa büyüsüyle dolduımuş olmalı, diye cevap verdi Arya.</p>

  <p>Bunu biz de düşünmeliydik.</p>

  <p>Yaraları iyileşen Thorn, düşüşünü durdurup müthiş bir hızla Saphira'ya doğru yükselmeye başladı. Önündeki havayı öfke dolu ateşten kırmızı bir mızrak gibi yarıyordu. Saphira, ona doğru dalışa geçip alev kulesinin etrafında döndü. Thorn'un boynuna atıldı –Thorn kaçtı– omuzlarını ve göğsünü ön pençeleriyle tarayıp dev kanatlarıyla hırpaladı. Sağ kanadının ucu Murtagh'a çarpıp eyerde yana devrilmesine neden oldu. Murtagh, hızla toparlanıp kılıcıyla Saphira'ya hamle yaptı, kanat zarında doksan santimlik bir yarık açtı.</p>

  <p>Saphira tıslayarak arka ayaklarıyla Thorn'u tekmeledi, ateş fıskiyesi püskürttü, ama ateş ikiye ayrılıp Murtagh'ın iki yanından zarar vermeden geçti.</p>

  <p>Eragon, Saphira'nın zonklayan yarasını hissediyordu. Kanayan yaraya bakıp hızla düşündü. Murtagh'ın yanı sıra bir büyücüyle dövüşüyor olsaydı dövüşürken büyü yapmaya cesaret edemezdi, çünkü büyücü ölmek üzere olduğunu düşünüp çaresizce bütün gücüyle karşılık verirdi.</p>

  <p>Ama Murtagh'la durum farklıydı. Eragon, Galbatorix'in Murtagh'a Saphira ve Eragonu öldürmeden esir almasını emrettiğini biliyordu. Ben ne yaparsam yapayım beni öldünneye çalışmayacak, diye düşündü. O halde Saphira'yı iyileştirmem güvenli olur, diye karar verdi. Aynı zamanda gecikmiş de olsa Murtagh'a istediği her büyüyle saldırabileceğini, ama onun ölümcül bir güçle karşılık vermeyeceğini fark etti. Murtagh'ın Thorn'un yarasını iyileştirmek için neden kendisinin büyü yapmayıp büyülü bir nesne kullandığını merak etti.</p>

  <p>Belki gücünü korumak istiyordur, dedi Saphira. Ya da belki seni korkutmak istememiştir. Murtagh büyü yaptığı için senin paniğe kapılıp sonuç olarak kendini, Murtagh'ı veya Thorn'u öldürmen Galbatorix'in hiç işine gelmezdi. Unutma, kralın en büyük arzusu dördümüzü komutası altına almak. Ölürsek bir işine yaramayız.</p>

  <p>Öyle olmalı, diye kabullendi Eragon.</p>

  <p>Saphira'nın kanadını iyileştirmeye hazırlanırken Arya, dur. Yapma, dedi.</p>

  <p>Ne? Neden? Saphira'nın acısını hissetmiyor musun?</p>

  <p>Onunla kardeşlerim ve ben ilgileniriz. Bu Murtagh'ı şaşırtacaktır, hem böylece senin gücünde bir azalma olmaz.</p>

  <p>Böyle bir değişiklik yapmak için çok uzakta değil misiniz?</p>

  <p>Çoğumuz gücümüzü bir havuzda birleştirdiğimizde uzak sayılmayız. Ve Eragon? Kendisi zihin veya büyü yoluyla saldırmadığı takdirde Murtagh'a büyüyle saldırmamasını öneriyoruz. On üçümüz gücümüzü birleştirsek bile yine de senden güçlü olabilir. Bilmiyoruz. Başka alternatifin kalmayana kadar kendini sınamaman daha iyi.</p>

  <p>Ya başaramazsam?</p>

  <p>Bütün Alagaesia Galbatorix'in eline düşer.</p>

  <p>Eragon, Arya'nın dikkatini yoğunlaştırdığını hissetti, sonra Saphira'nın kanadındaki kesik kandan gözyaşları dökmeyi bıraktı. Hassas zarın yaralı kenarları birleşerek bir yara halini aldı. Saphira'nın rahatlayışı gözle görülebiliyordu. Arya hafif bir yorgunlukla, mümkünse kendini daha iyi koru. Bu pek kolay değildi, dedi.</p>

  <p>Saphira, onu tekmeledikten sonra Thorn, çırpınıp alçalmıştı. Saphira'nın yukarıdan saldıracağını tahmin etmiş olmalıydı ki bu şekilde kendini koruması daha zor olacağı için bir kilometre kadar batıya gitmişti. Sonunda Saphira'nın kendisini takip etmediğini fark edince dönerek yükseldi ve Saphira'dan üç yüz metre yukarıya çıktı.</p>

  <p>Saphira sola kıvrılıp çalkantılı ateşten çıktı. Murtagh o zamana kadar Thorn'un bacağındaki hasarı iyileştirmişti. Thorn yeniden kendini Saphira'nın üstüne fırlattı, onunla boğuşmaya başlayıp Varden'in gri çadırlarına doğru mide bulandırıcı bir yalpalamayla düşmeye başladılar. Saphira dişlerini Thorn'un başının arka tarafındaki boynuzlu çıkıntıya geçirmeyi başardı. Kemiğin dilini delen, sivri kısımlarına aldırmıyordu bile. Thorn kükreyip oltadaki bir balık gibi çırpındı, Saphira'dan kurtulmaya çalıştı, ama Saphira'nın çenesinin demir gibi kaslarına gücü yetmiyordu. İki ejderha, birbirine kenetlenmiş yapraklar gibi yan yana aşağıya süzülmeye başladı.</p>

  <p>Eragon yana doğru eğilip kılıcıyla Murtagh'ın sağ omzuna çaprazlama vurmaya çalıştı. Onu öldürmeyi düşünmüyordu, ama dövüşü bitirmeye yetecek kadar ciddi şekilde yaralamak istiyordu. Yanan Ovalar'daki dövüşlerinden beri Eragon iyi dinlenmişti; kolu bir Elfinki kadar hızlıyken Murtagh'ın kendisini iyi savunamayacağına inanıyordu.</p>

  <p>Murtagh kalkanını kaldırıp Eragon'un kılıcını durdurdu.</p>

  <p>Tepkisi o kadar beklenmedikti ki Eragon çok şaşırdı, Murtagh'ın karşılık vermesi üzerine kendini zor toparladı. Murtagh, Zar'roc'u ona doğru savururken kılıç havada inanılmaz bir hızla uğuldadı. Hamle Eragon'un omzunu sarstı. Murtagh saldırıyı zorlayıp Eragon'un bileğine vurdu, Eragon yana kayınca Murtagh, Zar'roc'u Eragon'un kalkanının altına itti, zincir yeleğinin kenarından, pantolonunun belinden sol kalçasına soktu. Zar'roc'un ucu kemiğe gömüldü.</p>

  <p>Acı Eragon'da yüzüne soğuk su çarpılmasının verdiği şok hissini yarattı, ama aynı zamanda düşüncelerine olağanüstü bir açıklık kazandırıp uzuvlarında sıra dışı bir gücün dolaşmasına neden oldu.</p>

  <p>Murtagh kılıcını çekerken Eragon bağırıp, Murtagh'a bir hamle yaptı, Murtagh bileğinin bir hareketiyle Eragon'un kılıcını kapana kıstırdı. Murtagh kötü bir gülümsemeyle dişlerini gösterdi. Eragon hiç durmadan kılıcını kurtarıp Murtagh'ın sağ dizine doğru hamle yapıyormuş gibi yaptı, sonra falsiyonu ters yöne savurup, Murtagh'ın yanağını kesti.</p>

  <p>"Miğfer takmalıydın," diye bağırdı.</p>

  <p>Yere o kadar yakındılar ki –yalnızca birkaç yüz metre kalmıştı– Saphira'nın Thorn'u bırakması gerekti. Böylece Eragon ve Murtagh bir daha vuruşamadan iki ejderha birbirinden ayrıldı.</p>

  <p>Saphira ve Thorn, dönerek yukarı yükselirken Varden'in çadırlarının yukarısında toplanmış inci beyazı bulutlara doğru yarışıyor gibiydiler. Eragon zincir zırhını çıkarıp kalçasını inceledi. Zar'roc'un zırhı ezdiği yerde derisi renk değiştirmişti. Bu morluğun ortasında, Zar'roc'un girdiği yerde beş santim uzunluğunda, ince, kırmızı bir çizgi vardı. Yaradan kan sızıyor, pantolonunun üst kısmını ıslatıyordu.</p>

  <p>Tehlike anlarında kendisini hiç başarısızlığa uğratmayan ve hâlâ kendisinin olarak gördüğü Zar'roc'la yaralanmak onu rahatsız etmişti. Kendi silahının kendisine karşı dönmesi yanlıştı. Bu dünyanın çarpıklığını gösteriyordu ve bütün içgüdüleri buna isyan ediyordu.</p>

  <p>Saphira, havadaki bir anafordan geçerken sarsıldı, yan tarafından yeni bir acı dalgası yükselirken Eragon yüzünü buruşturdu. Ayakta dövüşmemelerinin, şans olduğunu düşündü, çünkü kalçasının ağırlığını taşıyacağını düşünmüyordu.</p>

  <p>Arya, beni siz mi iyileştireceksiniz, yoksa kendim mi yapayım?</p>

  <p>Biz ilgileneceğiz. Hâlâ yaralı olduğunu düşünürse Murtagh'ı hazırlıksız yakalayabilirsin.</p>

  <p>Oh, dur.</p>

  <p>Ne oldu?</p>

  <p>Sana izin vermeliyim. Yoksa zihnimdeki engeller beni iyileştirmeni engeller. Gerekli sözler Eragon'un aklına hemen gelmedi, ama sonunda güvenli olunacağını hatırlayıp antik dilde fısıldadı. "Kraliçe Islanzadi'nin kızı Arya'nın bana büyü yapmasına izin veriyorum."</p>

  <p>Bu kadar meşgul olmadığın bir seferinde zihnindeki engeller hakkında konuşmalıyız. Ya bilincin kayıp olsaydı? O zaman seni nasıl iyileştirirdik?</p>

  <p>Yanan Ovalar'dan sonra bu iyi bir fikir gibi göründü. Murtagh büyüyle ikimizi de hareketsiz hale getirdi. Onun ya da bir başkasının bizim isteğimiz olmadan böyle bir büyü yapmasını istemiyorum.</p>

  <p>Yapamamalılar zaten, ama seninkinden daha zarif çözümler de var.</p>

  <p>Elflerin büyüsü etkisini gösterip, kalçasını milyonlarca pire ısırmış gibi iğnelenmeye ve kaşınmaya başlarken, Eragon eyerinde kıpırdandı. Kaşınma bittiğinde elini gömleğinin altına soktu ve pürüzsüz deri dışında bir şey hissetmediğine sevindi.</p>

  <p>Tamam, dedi omuzlarını oynatarak. Onlara isimlerimizden korkmayı öğretelim!</p>

  <p>Önünde inci beyazı gibi koca bir bulut kümesi yükselen Saphira sola döndü ve sonra, Thorn dönmeye çalışırken, bulutun ortasına daldı. Her yer buz gibi nemli ve beyaz oldu. Saphira bulutun diğer köşesinden dışarı çıkarken Thorn'un yalnızca birkaç adım yukarısında ve arkasındaydı.</p>

  <p>Saphira zaferle kükreyerek, Thorn'a doğru alçaldı, onu yan tarafından yakalayıp pençelerini kaburgalarının yanlarına ve bacaklarına batırdı. Başım öne doğru uzatıp, Thorn'un sol kanadını ağzına aldı, jilet keskinliğindeki dişlerinin etten geçerken çıkardığı çıtırtıyla ağzını kapattı.</p>

  <p>Thorn çırpınıp çığlık attı. Bu Eragon'un ejderhaların çıkarabildiğini bilmediği korkunç bir sesti.</p>

  <p>Onu yakaladım, dedi Saphira. Kanadını yırtabilirim, ama bunu yapmamayı tercih ederim. Ne yapacaksan çok fazla düşmeden yap.</p>

  <p>Yüzüne bulaşmış kanla rengi solan Murtagh, Zar'roc'u Eragon'a doğrulttu –kılıç havada titriyordu– muazzam bir zihinsel güç Eragon'un bilincini istila etti. Yabancı bir varlık düşüncelerini araştırıyor, onları bastırıp, Murtagh'a itaat etmesini sağlamaya çalışıyordu. Eragon, Yanan Ovalar'da olduğu gibi şimdi de Murtagh'ın zihninin çok sayıda zihin içeriyormuş gibi göründüğünü, sanki Murtagh'ın kendi düşüncelerinin karmaşası altında mırıldanan başka sesler korosu olduğunu fark etti.</p>

  <p>Eragon, Elflerin kendisine yardım ettiği gibi Murtagh'a da büyücülerin yardım edip etmediğini merak etti.</p>

  <p>Bu çok zor olsa da zihninden Zar'roc hariç her şeyi çıkarmaya çalıştı Bütün gücüyle kılıca odaklanıp hiçbir şey düşünmemeye çalıştı. Böylece Murtagh zihninde tutunacak bir şey bulamayacaktı. Thorn altlarında çrpınırken Murtagh'ın dikkati bir an için dağılınca Eragon öfkeli bir kargı atağa geçip, Murtagh'ın zihnine bir pençe attı.</p>

  <p>Hep birlikte aşağıya düşerlerken, haşin bir sessizlik içinde birbiriyle mücadele ediyor, zihinlerin sınırları içinde ileri geri boğuşup duruyorlardı. Bazen Eragon üstünlüğü ele geçiriyor, bazen de Murtagh, ama ikisi de diğerini yenemiyordu. Eragon hızla kendilerine yaklaşan yere baktı, aralarındaki mücadelenin birincisinin başka yollarla belirlenmesi gerektiğine karar verdi.</p>

  <p>Falsiyonu Murtagh'la aynı seviyeye gelecek şekilde indirip, "Letta!" diye bağırdı. Önceki karşılaşmalarında Murtagh'ın kullandığı büyüydü bu. Basit bir büyüydü –Murtagh'ın ellerini ve göğsünü sabit tutmaktan başka bir şey yapmıyordu– ama kendilerini birbirlerine karşı sınamalarını ve hangisinin en fazla enerjiyi içinde barındırdığını belirlemelerini sağlıyordu.</p>

  <p>Murtagh karşı büyü sözü söyledi, ama Thorn'un hırıltısı ve rüzgârın uluması arasında ne dediği anlaşılmıyordu.</p>

  <p>Uzuvlarındaki güç azalırken, Eragon'un nabzı hızla atıyordu. Sonunda enerji depolarını tükettiğinde, gösterdiği çaba yüzünden bayılacak gibi olduğunda Saphira ve Elfler bedenlerindeki büyüyü onun bedenine aktarıp devam ettirdiler. Karşısındaki Murtagh, önceleri halinden memnundu ve kendine güveniyordu, ama Eragon, onu durdurmaya devam ettikçe Murtagh'ın kaşları biraz daha çatıldı, dudaklarını geriye çekip dişlerini gösterdi. Ve bütün bu süre içinde birbirlerinin zihinlerini kuşatmaya devam ettiler.</p>

  <p>Eragon, Arya'nın kendisine gönderdiği enerjinin önce bir, sonra iki kez düştüğünü hissetti ve Blödhgarm'ın komutasındaki iki büyücünün bayıldığını tahmin etti. Murtagh daha fazla dayanamaz, diye düşündü. Ve sonra yeniden zihninin kontrolünü ele geçirmek için çabaladı, çünkü dalgınlığı yüzünden Murtagh zihnine girmeyi başarmıştı.</p>

  <p>Arya ve diğerlerinden gelen kuvvet yarı yarıya azalmıştı, Saphira bile yorgunluktan titremeye başlamıştı. Eragon tam Murtagh'ın kazanacağına inanmaya başlarken, Murtagh acı dolu bir çığlık atıp direnmeye son verince, Eragon üzerinden büyük bir ağırlığın kalktığını hissetti. Murtagh, Eragon'un başarısına şaşırmış gibi görünüyordu.</p>

  <p>Eragon, Şimdi ne olacak, diye Arya ve Saphira'ya sordu. Onları esir mi alacağız? Bunu yapabilir miyiz?</p>

  <p>Şimdi, dedi Saphira. Ben uçmalıyım. Thorn'u bırakıp ondan uzaklaştı, kanatlarını kaldırıp havada kalabilmek için büyük bir gayretle çırpmaya başladı. Eragon omzunun üstünden geriye bakıp, bir an için atların ve güneşte solmuş çimenlerin hızla üzerine doğru geldiği izlenimine kapıldı; sonra altından dev bir darbe yemiş gibi oldu ve tüm dünyası karardı.</p>

  <p><br /></p>

  <p>Eragon'un ilk fark ettiği şey, burnunun birkaç santim önündeki Saphira'nın pulları oldu. Pullar kobalt mavisi buz gibi parlıyordu. Eragon uzaklardan birisinin zihnine uzandığının belli belirsiz farkındaydı. Kendisine uzanan zihinler çok büyük bir aciliyet hissi veriyordu. Zihinsel gücü yerine gelirken diğer kişinin Arya olduğunu fark etti: Büyüyü sona erdir Eragon. Devam edersen hepimizi öldüreceksin. Bitir artık; Murtagh çok uzaklaştı! Uyan Eragon, yoksa boşluğa kayacaksın.</p>

  <p>Eragon irkilerek eyerde doğrulup oturdu, Saphira'nın Kral Orrin'in atlılarının oluşturduğu çemberin ortasına çömeldiğini belli belirsiz fark etti. Arya hiçbir yerde görünmüyordu. Artık uyandığı için Murtagh'a yaptığı büyünün hâlâ enerjisini artan miktarda tüketmeye devam ettiğini görebiliyordu. Saphira, Arya ve diğer Elflerin yardımı olmasa çoktan ölmüş olurdu.</p>

  <p>Eragon büyüyü bırakıp yerde Thorn ve Murtagh'ı aradı.</p>

  <p>İşte, dedi Saphira, burnuyla işaret ederek. Eragon kuzeybatı gökyüzünde Thorn'un parıltılı gövdesini görebiliyordu. Ejderha, Jiet Nehri'nin üstünde ilerliyor, birkaç kilometre uzaktaki Galbatorix'in ordusuna doğru kaçıyordu.</p>

  <p>Nasıl?</p>

  <p>Murtagh, Thorn'u yeniden iyileştirdi, Thorn bir tepenin yamacına inecek kadar şanslıydı. Sen bilincini kazanmadan kaçtı.</p>

  <p>Uzaktaki tepelerden Murtagh'ın gök gürültüsüne benzeyen sesi yankılandı. Eragon ve Saphira bu mücadeleden galip çıktığınızı düşünmeyin. Tekrar buluşacağız, söz veriyorum. Ve bu kez Thorn ve ben sizi yeneceğiz, çünkü her zamankinden daha güçlü olacağız!"</p>

  <p>Eragon kalkanını ve falsiyonunu o kadar sıkı tutmuştu ki tırnaklarının altı kanıyordu. Onlara yetişebilir misin?</p>

  <p>Yetişirim, ama Elfler sana bu kadar uzaktan yardım edemezler. Ve onların desteği olmadan kazanabileceğimizi sanmıyorum.</p>

  <p>Kazanabilir... Eragon düş kırıklığı içinde bacağına vurdu. Kahretsin, ben bir salağım! Aren'i unuttum. Onları yenmek için Brom'un yüzüğündeki enerjiyi kullanabilirdik.</p>

  <p>Aklında başka şeyler vardı. Herkes aynı hatayı yapabilir.</p>

  <p>Olabilir, ama yine de keşke Aren daha önce aklıma gelseydi diye düşünüyorum. Thorn ve Murtagh'ı esir almak için kullanabilirdik.</p>

  <p>Ya sonra ne olacaktı, diye sordu Saphira. Onları nasıl esir alacaktık? Duıza'nın seni, Gil'ead'da uyuşturduğu gibi uyuşturacak miydin onları? Yoksa yalnızca öldürmek mi istiyorsun?</p>

  <p>Bilmiyorum! İsimlerini değiştirmelerine, Galbatorix'in elinden kurtulmalarına yardım edebilirdik. Ama kontrolsüz bir şekilde etrafta dolaşmalarına izin vermek çok tehlikeli.</p>

  <p>Arya araya girdi. Teorik olarak haklısın, Eragon, ama yorgunsun, Saphira yorgun ve ben sırf iyi durumda olmadığınız için sizi kaybetmektense Thorn ve Murtagh'ın kaçmasına razıyım.</p>

  <p>Fakat...</p>

  <p>Fakat bir ejderha ve süvarisini uzun süre alıkoyacak güce sahip değiliz; Thorn ve Murtagh'ı öldürmenin senin sandığın kadar kolay olduğunu düşünmüyorum. Onları gönderdiğimiz için minnettar olmalısın. Bir daha bizimle karşılaşmaya kalktıklarında bunu tekrar yapabileceğimizi düşünerek iyi dinlen. Bunları söyledikten sonra Eragonün zihninden çekildi.</p>

  <p>Eragon, Thorn ve Murtagh'ın gözden kayboluşunu seyrederken içini çekip Saphira'nın boynunu ovuşturdu. On beş gün boyunca uyuyabilirim.</p>

  <p>Ben de.</p>

  <p>Kendinle gurur duymalısın. Thorn'u her seferinde alt ettin.</p>

  <p>Ettik, değil mi? Şöyle bir toparlandı. Bu pek eşit bir müsabaka değildi. Thorn, benim deneyimlerime sahip değil.</p>

  <p>Senin yeteneklerine de, diye ekledi.</p>

  <p>Saphira boynunu çevirip, Eragon'un sağ kolunun üst kısmını yaladı. Sonra parlayan gözlerle ona baktı.</p>

  <p>Eragon bir hayalet gibi gülümsemeyi başardı. Sanırım bunu bekliyor olmalıydım, ama Murtagh'ın benim kadar hızlı olduğunu görmek, beni yine de şaşırttı. Kuşkusuz Galbatorix'in büyülerinin eseridir bu.</p>

  <p>Ama neden engellerin Zar'roc'u çeldiremedi? Ra'zac'la dövüşürken seni çok daha kötü darbelerden korudular.</p>

  <p>Bilmiyorum. Murtagh veya Galbatorix, koruma koymayı akıl edemediğim bir büyü icat etmiş olabilir. Ya da yalnızca Zar'roc'un süvari kılıcı olması bir neden olabilir ve Glaedr'in söylediği gibi...</p>

  <p>...Rhunön yaptığı kılıçlar...</p>

  <p>...her türlü büyüyü kesmede mükemmeldir ve...</p>

  <p>...nadiren...</p>

  <p>...büyüden etkilenirler...</p>

  <p>Kesinlikle. Eragon falsiyonun düz kısmındaki ejderha kanı çizgileri ne baktı. Düşmanlarımızı ne zaman kendi başımıza yenebileceğiz? Arya yıldız safiri parçalamasaydı Durza'yı yenemezdim. Hem Murtagh ve Thorn'u yalnızca Aıya ve diğer Elflerin yardımı olduğu için yenebildik.</p>

  <p>Daha güçlü olmalıyız.</p>

  <p>Evet, ama nasıl? Galbatorix gücünü nasıl kazandı? Yüzlerce kilometre uzaktan bile kölelerinin bedenlerini beslemenin bir yolunu mu buldu? Hırrr! Bilmiyonım.</p>

  <p>Eragon'un alnından süzülen terler sağ gözünün kenarına indi. Teri avucunun içiyle silip, gözlerini kırpıştırınca etraflarında toplanan atlıları fark etti. Burada ne arıyorlar? İleriye bakınca Saphira'yla birlikte Kral Orrin'in süvarilerinin teknelerle gelen askerleri durdurduğu yere indiklerini fark etti. Sol tarafta, yüzlerce adam, Urgal ve at, panik içinde şaşkın halde kaçışıyordu. Ara sıra kılıç şangırtısı veya yaralı bir adamın çığlığı, çılgın kahkaha eşliğinde şamatanın arasından yükseliyordu.</p>

  <p>Galiba bizi korumak için buradalar, dedi Saphira.</p>

  <p>Bizi mi! Neden? Neden askerleri öldürmemişler daha? Nereye... Arya, Blödhgarm ve perişan görünümlü dört Elfin kamp tarafından koşarak onlara doğru geldiğini görünce Eragon sorusunu yarım bıraktı. Selam vermek için elini kaldıran Eragon, "Arya!" diye seslendi. "Neler oldu? Kimse bir komuta altındaymış gibi görünmüyor."</p>

  <p>Arya o kadar zor nefes alıyordu ki birkaç dakika cevap veremedi. "Askerler sandığımızdan daha tehlikeli çıktılar. Nasıl olduğunu bilmiyorum. Du Vrangr Gata, Orrin'in büyücülerinden anlamsız seslerden başka bir şey çıktığını duymadı. Soluklarını toparlayan Arya, Saphira'nın kesiklerini ve yaralarını incelemeye başladı.</p>

  <p>Eragon daha fazla soru soramadan gürültünün arasından yükselen heyecanlı sesler diğer karmaşayı bastırdı. Kral Orrin'in bağırdığını duydu. "Geriye, geriye, hepiniz! Okçular, saf tutun! Kahretsin, kimse kıpırdamasın, onu yakaladık!"</p>

  <p>Saphira, Eragon'la aynı şeyleri düşünüyordu. Ayaklarını altına toplayıp atlı çemberinin üstünden sıçradı, ürken atlar kaçıştı. Ceset dolu savaş alanından geçip, Kral Orrin'in sesinin geldiği yere yöneldi. Elflerin geri kalanı ellerinde oklar ve yaylarla ona yetişmeye çalışıyordu.</p>

  <p>Saphira, Orrin'i bir araya toplanmış savaşçıların önünde, atının üstünde oturmuş, on beş metre ötedeki yalnız bir adama bakarken buldu. Kralın yüzü kızarmış gözlerinde vahşi ifadeyle etrafına bakıyordu. Zırhı çarpışmanın pisliğiyle kirlenmişti. Sol kolundan yaralanmıştı ve sağ bacağına bir mızrak saplanmıştı. Saphira'nın yaklaştığını görünce yüzünde bir rahatlama belirdi.</p>

  <p>"Güzel güzel, buradasınız," diye mırıldandı, Saphira atına yaklaşırken. "Size ihtiyacımız vardı Saphira ve Shade Katili." Okçulardan biri birkaç santim öne çıktı. Orrin kılıcını adama sallayıp bağırdı. "Geriye! Olduğu yerde kalmayanın kellesini alırım, Angvard tacı üzerine yemin ediyorum!" Sonra yalnız adama bakmaya devam etti.</p>

  <p>Eragon, onun bakışlarını takip etti. Adam orta boylu, ensesinde mor bir doğum izi olan, kahverengi saçları miğfer yüzünden kafasına yapışmış bir askerdi. Kalkanı parçalanmıştı. Kılıcı çentiklenmiş, eğilmiş ve on beş santimi kırılmıştı. Pantolonuna nehir çamuru bulaşmıştı. Kaburgalarındaki yaradan kan sızıyordu. Beyaz kaz tüylü bir ok uçup sağ ayağına girip yere yapıştırdı, okun dörtte üçü sert toprağa gömüldü. Adamın boğazından korkunç, hırıltılı bir kahkaha yükseldi. Bir sarhoşun ahengiyle yükselip alçaldı, adam dehşetle haykıracakmış gibi bir notadan diğerine geçti.</p>

  <p>"Nesin sen?" diye sordu Kral Orrin. Asker hemen cevap vermeyince kral küfredip, "Cevap ver bana, yoksa büyücülerimi üzerine salacağım," dedi. "İnsan mısın, canavar mı yoksa kötü tohumlu bir şeytan mı? Galbatorix, sende ve kardeşlerinde nasıl bir pislik çukuru buldu? Ra'zac'ın akrabası mısın?"</p>

  <p>Kralın sorusu Eragon'a saplanan bir iğne gibiydi; bütün duyuları karıncalanarak doğruldu.</p>

  <p>Kahkaha bir an için durdu. "İnsan. İnsanım ben."</p>

  <p>"Bildiğim insanlara benzemiyorsun."</p>

  <p>"Ailemin geleceğini garanti altına almak istedim. Bu sana çok yabancı bir kavram mı, Surda'lı?"</p>

  <p>"Bana bilmeceyle cevap verme, seni çatal dilli sefil! Bana nasıl bu hale geldiğini anlat ve dürüst ol. Yoksa boğazından aşağı kaynar kurşun döküp acıyor mu diye bakarız."</p>

  <p>Dengesiz kahkaha yoğunlaştı, sonra asker, "Bana zarar veremezsin Surda'lı," dedi. "Kimse veremez. Kral, bizi acıdan etkilenmez hale getirdi. Karşılığında ailelerimiz hayatları boyunca rahat içinde yaşayacak. Bizden saklanabilirsiniz, ama sizi aramayı bırakmayacağız, sıradan bir adam yorgunluktan düşüp ölse bile biz devam edeceğiz. Bizimle dövüşebilirsiniz, ama kolumuz olduğu sürece sizi öldürmeye devam edeceğiz. Bize teslim bile olamazsınız, çünkü biz esir almayız. Yalnızca ölebilir ve bu topraklara huzur getirebilirsiniz."</p>

  <p>Asker korkunç bir gülümsemeyle kalkan tutan parçalanmış eliyle oku kavrayıp ayağından çıkarınca yırtılan etin sesi duyuldu. Okun başına kırmızı et parçaları yapışmıştı. Asker oku onlara doğru sallayıp, okçulardan birine fırlatarak kolundan yaraladı. Kahkahası biraz daha yükselirken asker yaralı ayağını arkasından sürükleyerek onlara doğru gelmeye devam etti. Saldıracakmış gibi kılıcını kaldırdı.</p>

  <p>"Vurun!" diye bağırdı Orrin.</p>

  <p>Yaylar akortsuz lavta gibi çınladı, yirmi kadar ok, askere doğru uçarak göğsüne çarptı. Oklardan ikisi zırhtan sekti, ama geri kalanı göğüskafesine saplandı. Ciğerlerinden kan sızarken kahkahası ıslıklı bir takırtıya dönüştü ve asker yürümeye devam etti. Altındaki çimenleri parlak kırmızıya boyayarak yürüdü. Okçuların yeniden fırlattığı oklar askerin kollarına ve omuzlarına saplandı, ama o hâlâ yürüyordu. Hemen yeni bir ok salvosu daha geldi. Bir ok dizkapağmı parçalayıp diğerleri bacaklarına girerken adam sendeleyip düştü. Oklardan biri boynunu delip geçti, doğum izinden dışarı çıktı, geride kan fıskiyesi bırakarak uçtu. Ama asker hâlâ ölmeyi reddediyordu. Sürünmeye, kendini kollarıyla ileri çekmeye başladı. Bütün dünya yalnızca kendisinin anlayabildiği müstehcen bir espriymiş gibi kıkırdamaya, sırıtmaya devam ediyordu.</p>

  <p>Bunları seyreden Eragon'un omurgasından aşağıya soğuk bir ürperti indi.</p>

  <p>Kral Orrin şiddetli bir küfür savururken Eragon, onun sesinde bir histeri belirtisi sezdi. Orrin atından atlayıp kılıcını ve kalkanını yere savurdu. En yakındaki Urgala işaret etti. "Bana baltanı ver." İrkilen, gri derili Urgal tereddüt etti, sonra silahını verdi.</p>

  <p>Kral Orrin askere doğru gidip, ağır baltayı iki eliyle kaldırıp tek bir darbeyle kafasını kesti.</p>

  <p>Kıkırtı kesildi.</p>

  <p>Askerin gözleri döndü, ağzı birkaç saniye daha oynadıktan sonra hareketsiz kaldı.</p>

  <p>Orrin kelleyi saçlarından tutup herkesin görebilmesi için kaldırdı. "Öldürülebiliyorlar," diye bağırdı. "Bu iğrenç mahlukları öldürmenin tek yolunun kafalarını kesmek olduğunu herkese duyurun. Ya da topuzla kafataslarını ezebilir veya uzaktan gözlerinden vurabilirsiniz... Gri Diş, neredesin?" Sağlam görünüşlü, orta yaşlı bir süvari, atını ileri sürdü. Orrin'in kendisine doğru fırlattığı kelleyi havada yakaladı. "Bunu kuzey kapısındaki direğe asın. Öldürdüğünüz tüm askerlerin kafalarını asın. Galbatorix'e hilelerinden korkmadığımızı tüm çevirdiği dalaverelere rağmen bu savaştan galip çıkacağımızı gösteren bir mesaj olsun." Atına geri dönüp baltayı Urgala verdi, sonra kendi silahlarını aldı.</p>

  <p>Eragon birkaç adım ötede Nar Garzhvog'un bir grup Kull'un arasında dikildiğini gördü. Saphira'ya birkaç şey söyledikten sonra Urgalların yanına gitti. Selamlaştıktan sonra Garzhvog'a, "Bütün askerler böyle miydi?" diye sordu. Okla delik deşik olmuş askeri işaret ederek.</p>

  <p>"Hiçbiri acı duymuyordu. Vuruyorsunuz, öldü sanıyorsunuz, sırtınızı dönüyorsunuz ve sizi vuruyorlar." Garzhvog kaşlarını çattı. "Bugün pek çok boynuzlu adam kaybettim. Pek çok insan sürüsüyle savaştık, ama daha önce hiç böyle gülen gulyabanilerle karşılaşmamıştık. Bu doğal değil. Tanrıların bize karşı döndüğünü düşünmemize neden oldular."</p>

  <p>"Saçma," dedi Eragon alaycı bir tavırla. "Bu yalnızca Galbatorix'in yaptığı bir büyü. Kısa sürede kendimizi korumanın yolunu buluruz."</p>

  <p>Dışarıdan fazlasıyla güvenli görünse de acı hissetmeyen düşmanlarla savaşma fikri Urgallar kadar onu da rahatsız etmişti. Dahası Garzhvog'un söylediklerinden anladığı kadarıyla kamp halkı bu askerleri öğrendikten sonra Varden'in moralini düzeltmek her zamankinden zor olacaktı.</p>

  <p>Varden ve Urgallar, yaralanıp yere düşen arkadaşlarını kaldırıp, ölülerin üstündeki işe yarar silahları topladılar. Askerlerin kafalarını kesip, kalan gövdelerini yakmak üzere bir yere yığdılar. Bu arada Eragon, Saphira ve Kral Orrin, yanlarında Arya ve diğer Elflerle birlikte kampa döndüler.</p>

  <p>Yolda Eragon, Kral Orrin'e bacağını iyileştirmeyi teklif etti, ama kral reddetti. "Benim kendi şifacılarım var Shade Katili."</p>

  <p>Nasuada ve Jörmundur kuzey kapısında onları bekliyordu. Orrin'in yanına giden Nasuada, "Ters giden neydi?" diye sordu.</p>

  <p>Orrin önce askerlere yapılan saldırının çok iyi gittiğini anlatırken Eragon gözlerini kapattı. Atlılar asker saflarının arasına dalıp sağa sola sözde ölümcül darbeler indirmişlerdi. Bu hücum sırasında yalnızca bir kişi kaybetmişlerdi. Ama geriye kalan askerlerle çarpışırken daha önce saf dışı ettikleri askerler kalkıp savaşa katılmışlardı. Orrin ürperdi. "İşte o zaman soğukkanlılığımızı yitirdik. Kim olsa yitirirdi. Askerlerin yenilmez olup olmadığını, hatta insan olup olmadığını bile bilmiyorduk. Bacak kemiği fırlamış veya karnından mızrak çıkan veya yüzünün yarısı kopmuş ve sana kahkahalarla gülen bir askerin üstüne geldiğini gördüğünde hiç kimse sükûnetini koruyamaz. Savaşçılarım paniğe kapıldı. Düzenleri bozuldu. Tam bir kargaşaydı. Katliam. Nasuada, Urgallar ve senin savaşçıların geldiğinde tam çılgınlığın tam ortasına daldılar." Başını iki yana salladı. "Hiç böyle bir şey görmedim, Yanan Ovalar'da bile."</p>

  <p>Nasuada'nın koyu tenine rağmen yüzünün solduğu belli oluyordu. Eragon ve Arya'ya baktı. "Galbatorix böyle bir şeyi nasıl yapmış olabilir?"</p>

  <p>Arya cevap verdi. "Askerlerin acı duyma hislerinin hepsini olmasa bile çoğunu engellemiştir. Nerede olduklarını ve ne yaptıklarını anlamaları için birazını bırakmıştır, ama onları etkisiz hale getirecek acıyı duymamalarını sağlamıştır. Bunun için çok düşük bir enerji miktarı gerekir."</p>

  <p>Nasuada dudaklarını ıslattı. Yine Orrin'e dönerek, "Kaç kişi kaybettiğimizi biliyor musun?" diye sordu.</p>

  <p>Orrin'i bir titreme kapladı. İki büklüm olup, bir elini bacağına bastırdı, dişlerini gıcırdatarak homurdandı. "Üç yüz askere karşı... senin gönderdiğin kuvvet kaç kişilikti?"</p>

  <p>"İki yüz kılıçlı. Yüz mızraklı. Elli okçu."</p>

  <p>"Bunlar, artı Urgallar, artı süvarilerim... Yaklaşık bin kişi. Açık alanda üç yüz piyadeye karşı. Askerlerin hepsini katlettik. Ama bu bize neye mal oldu..." Kral başını iki yana salladı. "Ölüleri sayana dek tam olarak bilemeyiz, ama senin kılıçlı askerlerinin dörtte üçü gitti gibi geliyor bana. Mızrakçılardan daha fazlası. Bazı okçular da. Süvarilerimden elli altmış tanesi hayatta. Çoğu arkadaşımdı. Belki yüz, yüz elli Urgal öldü. Toplam mı? Gömülecek beş ya da altı yüz kişi, hayatta kalanların da çoğu yaralı. Bilmiyorum... bilmiyorum. Ben..." Çenesi sarktı. Orrin bir yana yatarken Arya koşup yakalamasaydı atından düşecekti.</p>

  <p>Nasuada parmaklarını şaklatıp çadırların arasından iki Varden'liyi çağırdı. Orrin'i çadırına götürüp şifacılarını çağırmalarını emretti.</p>

  <p>"Askerleri öldürmüş olsak da çok büyük bir yenilgi yaşadık," diye mırıldandı Nasuada. Dudaklarını birbirine bastırırken yüzünde kederli bir ifade vardı. Gözleri dökülmeyen yaşlarla titredi. Sırtını dikleştirerek çelik gibi bakışlarla Eragon'a ve Saphira'ya baktı. "Siz ikiniz ne yaptınız?" Eragon, Murtagh ve Thorn'la olan mücadelelerini anlatırken hiç kıpırdamadan dinledi. Daha sonra başını salladı. "Ellerinden kurtulmanız tek dileğimizdi. Ama siz bundan fazlasını başardınız. Demek Galbatorix, Murtagh'ı onu hiç yenme imkânımızın olmadığını düşünmemize neden olacak kadar güçlendirememiş. Size yardım edecek birkaç büyücüyle Murtagh'a dilediğinizi yapabilirsiniz. Bu nedenle sanırım Kraliçe Islanzadi'nin ordusuyla tek başına karşılaşmaya cesaret edemeyecektir. Eğer etrafınıza yeterince büyücü koyarsak bir daha ikinizi kaçırmaya geldiklerinde Murtagh ve Thorn'u öldürebilirsiniz."</p>

  <p>"Onları esir almak istemiyor musun?" diye sordu Eragon.</p>

  <p>"Bir sürü şey istiyorum, ama çoğunu elde edebileceğimi sanmıyorum. Murtagh ve Thorn, seni öldürmeye çalışmayabilir, ama eğer fırsatımız olursa onları hiç tereddütsüz öldürmeliyiz. Yoksa sen aksini mi düşünüyorsun?"</p>

  <p>"...Hayır."</p>

  <p>Nasuada dikkatini Arya'ya çevirerek, "Mücadele sırasında büyücülerinizden ölen oldu mu?"</p>

  <p>"Bazıları bayıldı, ama hepsi iyileşti. Teşekkürler."</p>

  <p>Nasuada derin bir nefes alıp kuzeye baktı. Gözleri sonsuzluğa odaklanmıştı.</p>

  <p>"Eragon lütfen Trianna'ya, Du Vrangr Gata'nın Galbatorix'in bu büyüsünü nasıl yapabileceğimizi bulmasını istediğimi söyle. İğrenç olduğunu biliyorum, ama bu konuda Galbatorix'i kopya etmeliyiz. Buna boş veremeyiz. Hepimizin birden acı hissetmemesi pratik olmaz –kendimizi çok kolay yaralayabiliriz– ama fiziksel acıya dayanıklı olan birkaç yüz kılıçlı savaşçımız olmalı."</p>

  <p>"Leydim."</p>

  <p>"Çok fazla savaşçı öldü," dedi Nasuada. Ellerindeki dizginleri döndürdü. "Bir yerde çok uzun süre kaldık. İmparator'u yeniden savunmalarına çekilmeye zorlamanın zamanı geldi." Atı Savaş Fırtınası'nı kampın önündeki katliam alanından döndürdü. At başını sallayıp gemini ısırdı. "Eragon, kuzenin bugünkü savaşta yer almak için bana yalvardı. Yaklaşan düğünü yüzünden reddettim. O hiç memnun olmadı, ama nişanlısının aksini düşündüğünü sanıyorum. Bugün töreni hâlâ gerçekleştirip isteyip istemediklerini bana bildirir misin? Bu kadar kan döküldükten sonra bir düğün törenine katılmak Varden'in moralini düzeltebilir."</p>

  <p>"Öğrenir öğrenmez sana haber veririm."</p>

  <p>"Teşekkür ederim. Gidebilirsin Eragon."</p>

  <p><br /></p>

  <p>Nasuada'nın yanından ayrıldıktan sonra Saphira ve Eragon'un yaptığı ilk şey Murtagh ve Thorn'la çarpışmaları sırasında bayılan Elfleri ziyaret edip yardımları için onlara teşekkürlerini sunmak oldu. Daha sonra Eragon, Arya ve Blödhgarm, Thorn'un Saphira'da açtığı yaralarla ilgilendi. Kesiklerini, tırmık izlerini ve morlukları iyileştirdi. İşleri bittiğinde Eragon zihniyle Trianna'ya ulaşıp, Nasuada'nın talimatlarını verdi.</p>

  <p>Ancak ondan sonra Roran'ı aramaya çıktılar. Blödhgarm ve Elfleri de onlara eşlik ediyordu; Arya kendi işleriyle ilgilenmek için gitmişti.</p>

  <p>Eragon onları Horst'un çadırının köşesinde dikilirken bulduğunda Roran ve Katrina sessiz, ama şiddetli bir tartışmanın ortasındaydı. Eragon ve Saphira yaklaşırken sustular. Katrina kollarını göğsünde kavuşturup Roran'dan uzaklaştı. Roran beline soktuğu çekicinin sapını kavrayıp topuğunu yerdeki taşa vurdu.</p>

  <p>Eragon önlerinde durup, birkaç dakika bekledi. Tartışmalarının nedenini açıklamalarını bekliyordu, ama Katrina, "Yaralandınız mı?" diye sordu. Gözleri Saphira'yla Eragon'un arasında gidip geldi.</p>

  <p>"Yaralandık, ama geçti."</p>

  <p>"Bu... çok garip. Carvahall'de büyü hikâyeleri dinlerdik, ama aslında hiçbirine inanmazdım. O kadar imkânsız geliyordu ki. Ama burada, her yerde büyücüler var... Murtagh ve Thorn'u kötü yaraladınız mı? Bunun için mi kaçtılar?"</p>

  <p>"Onları yendik, ama kalıcı bir zarar vermedik." Eragon durdu. Ne Katrina, ne de Roran bir şey söylemeyince o gün evlenmek isteyip istemediklerini sordu. "Nasuada evlenmenizi önerdi, ama beklemek doğru olabilir. Ölülerin gömülmesi gerekiyor ve yapılması gereken bir sürü şey var. Yarın daha uygun olur.. ve daha güzel."</p>

  <p>"Hayır," dedi Roran, ayakkabısının ucunu kayaya bastırarak. "İmparator her an yeniden saldırabilir. Yarın çok geç olabilir. Eğer... eğer ben bir şekilde biz evlenmeden önce ölürsem bu Katrina için, benim için şey olur..." Kekeledi, yanakları kızardı.</p>

  <p>Katrina yüz ifadesi gevşeyerek Roran'a dönüp elini tuttu. "Üstelik yemekler pişti, süslemeler asıldı ve arkadaşlarımız düğünümüz için toplandı. Bütün bu hazırlıklar boşa giderse yazık olur." Uzanıp Roran'ın sakalını okşadı. Roran gülümseyerek kolunu beline sardı.</p>

  <p>Aralarında neler olduğunu anlamıyorum, diye söylendi Eragon. "O halde düğün ne zaman yapılacak?"</p>

  <p>"Bir saat içinde," dedi Roran.</p>
</body>
</html>
