<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Savaşçının Eli</h1>

  <p>Eragon uçsuz bucaksız gökyüzüne bakarken ılık, tatlı çileği dişliyordu. Yemeyi bitirince sapını önündeki tepsiye koyup parmağının ucuyla doğru noktaya itip konuşmak için ağzını açtı.</p>

  <p>O daha ağzını açmadan Oromis, "Şimdi ne olacak Eragon?" diye sordu.</p>

  <p>"Ne mi olacak?"</p>

  <p>"Merak ettiğin konularda uzun uzun konuştuk. Saphira ve sen şimdi ne başarmayı umuyorsunuz? Ellesmera'da oyalanamazsmız, bu yüzden bu ziyaretten başka ne beklediğinizi ya da yarın sabah yine yola çıkmayı düşünüp düşünmediğinizi merak ettim."</p>

  <p>"Geri döndüğümüzde eğitimimize daha önceki gibi devam edebileceğimizi ummuştuk. Görünen o ki buna zaman yok, ama yapmak istediğim başka bir şey var."</p>

  <p>"Neymiş?"</p>

  <p>"...Hocam, Brom ve ben, Teirm'deyken olanların hepsini anlatmadım." Sonra Eragon içindeki merakın kendisini Angela'nın dükkânına nasıl sürüklediğini kadının ona nasıl fal baktığını ve Solembum'un daha sonra ona verdiği tavsiyeyi anlattı.</p>

  <p>Oromis düşünceli bir şekilde işaret parmağını üst dudağına koydu. "Geçen yıl, sık sık bu falcıdan bahsedildiğini hem senden, hem de Arya'nın Varden'e verdiği rapordan duydum. Nerede önemli bir olay olsa orada ortaya çıkıyor gibi."</p>

  <p>Öyle, diye doğruladı Saphira.</p>

  <p>Devam eden Oromis, "Tavırları bana bir zamanlar Ellesmera salolarını ziyaret eden bir insan büyücüyü aklıma getirdi," dedi. "Ama adı Angela değildi. Bu Angela kısa boylu, kalın, kıvırcık kahverengi saçlı, parlak gözlü ve garip ama keskin zekâsı olan bir kadın mı?"</p>

  <p>"Onu mükemmel şekilde tarif ettin," dedi Eragon. "Aynı kişi mi?"</p>

  <p>Oromis sol eliyle fiske hareketi yaptı. "Eğer oysa olağanüstü bir insandır... Kehanetlerine gelince, ben olsam fazla düşünmezdim. Ya gerçekleşir ya gerçekleşmez. Daha fazla şey öğrenmeden hiçbirimiz sonucu etkileyemeyiz.</p>

  <p>"Ana Solembum'un söylediği şey düşünmeye değer. Ne yazık ki sözlerinin ikisini de açıklayamam. Ruhlar Dehlizi gibi bir yer hiç duymadım, ama Kuthian Kayalıkları biraz tanıdık geliyor. Kâğıtlarımı karıştırırım, ama içgüdülerim Elf yazılarında bu konuda bir şey bulamayacağımı söylüyor."</p>

  <p>"Menoa ağacının altındaki silaha ne diyorsun?"</p>

  <p>"Bu ormanın her yerini biliyorum Eragon, fakat öyle bir silah hiç görmedim. Bütün Du Weldenvarden içinde benim ormanla ilgili bilgimi aşacak belki iki kişi vardır. Onlara sorarım, ama bir işe yarayacağını sanmıyorum." Eragon düş kırıklığını bastırmaya çalışırken, Oromis tekrar konuştu. "Zar'roc'un yerine iyi bir silah aradığını biliyorum Eragon ve bu konuda sana yardım edebilirim. Biz Elfler, benim kendi kılıcım Naegling'in yanı sıra iki süvari kılıcını da sakladık. Arvindr ve Tamerlein. Arvindr şu anda Nadindel şehrinde, ama senin oraya gidecek zamanın yok. Tamerlein ise bura da, Ellesmera'da. Valtharos Hanedanı'nın hazinesi ve hanedanın lordu Lord Fiolr, ondan ayrılmayı istemeyecek olsa da saygılı bir şekilde istersen sana verecektir. Yarın sabah onunla buluşmanı sağlarım."</p>

  <p>"Ya kılıç bana uymazsa?"</p>

  <p>"Uymasını dileyelim. Ama ayrıca Demirci Rhunön'a da haber gönderirim, onunla da görüşürsün."</p>

  <p>"Ama o başka kılıç yapmayacağına yemin etmişti."</p>

  <p>Oromis içini çekti. "Öyle, ama yine de onun tavsiyesini alabiliriz. Senin için en uygun silahı sadece Rhunön önerebilir. Üstelik Tamerlein'i beğensen bile eminim sen, onunla gitmeden önce Rhunön kılıcı incelemek isteyecektir. Tamerlein'in son kullanılışından bu yana yüz yıldan uzun bir zaman geçtiği için biraz ayarlamaya ihtiyacı olabilir."</p>

  <p>"Başka bir Elf, benim için bir kılıç yapabilir mi?"</p>

  <p>"Hayır," dedi Oromis. "Zarroc'un ya da Galbatorix'in kullanmayı tercih ettiği başka bir çalıntı,kılıca uymasını istiyorsan bunu kimse yapamaz. Rhunön ırkımızın en yaşlılarından biridir ve ırkımız için kılıç yapan tek kişi odur."</p>

  <p>"Süvariler kadar yaşlı mı?" diye sordu Eragon şaşırarak.</p>

  <p>"Daha da yaşlı."</p>

  <p>Eragon durakladı. "Peki, yarına kadar ne yapacağız hocam?"</p>

  <p>Oromis, Eragon ve Saphira'ya baktı. "Gidip Menoa ağacını ziyaret edin; bunu yapana kadar rahat etmeyeceğinizi biliyorum. Solembum'un dediği gibi silahı bulabilecek misiniz bakalım? Merakınızı giderdikten sonra ağaç evinize dönün. Islanzadi'nin hizmetkârları orayı sizin için hazırladı. Yarın yapabileceğimiz şeyleri yaparız."</p>

  <p>"Ama hocam, o kadar az zamanımız var ki..."</p>

  <p>"İkiniz de bugün daha fazla heyecanı kaldıramayacak gibisiniz. Bana güven Eragon; dinlensen daha iyi olur. Bu arada konuştuklarımızı sindirebilirsin. Krallar, kraliçeler ve ejderhalar bunları bir düşünecek olursan, konuştuklarımız hiç de önemsiz şeyler değildi."</p>

  <p>Eragon, Oromis'in güvence vermesine rağmen günün geri kalanını boş geçirmekten rahatsızdı. Aciliyet hissi o kadar büyüktü ki dinlenmesi gerektiğini bildiği sürede bile çalışmaya devam etmek istiyordu.</p>

  <p>Sandalyesinde kıpırdandı. Bu hareketiyle ikilemini belli etmiş olmalıydı ki Oromis gülümseyip, "Eğer rahatlamana yardımcı olacaksa Eragon, sana şunun için söz verebilirim: sen ve Saphira, Varden'e doğru yola çıkmadan önce istediğin türde büyüyü seçebilirsin, ben de bu kısa süre içinde bununla ilgili bildiğim her şeyi sana öğretirim."</p>

  <p>Eragon yüzüğüyle oynayıp bu teklifi düşündü. Bütün büyüler içinde en fazla hangisini öğrenmek istediğine karar vermeye çalıştı. Sonunda, "Ruhları nasıl çağıracağımı öğrenmek istiyorum," dedi.</p>

  <p>Oromis'in yüzünden bir gölge geçti. "Sözümde duracağım Eragon, ama kara büyü karanlık ve çirkin bir sanat. Kendi yararın için başka varlıkları kontrol etmemen gerekir. Kara büyünün ölümsüzlüğüne aldırmasan bile son derece tehlikeli ve şeytani derecede karmaşık bir disiplindir. Ama bir büyücünün ruh çağırıp, sonra da kendisini ele geçirmemesini sağlamak için en az üç yıl yoğun çalışması gerekir.</p>

  <p>"Kara büyü, diğer büyüler gibi değildir Eragon; kara büyüyle inanılmaz derecede güçlü ve düşman varlıkların senin komutlarına uymasını sağlamaya çalışırsın. Bu varlıklar esaretlerinin her anını aranızdaki bağda bir gedik bulmaya, böylece senin aleyhine dönüp, intikam için seni esir almaya çalışırlar. Tarihte aynı zamanda süvari de olan bir Shade yoktur ve bu güzel ülkenin başına gelen bütün kötülükler içinde böylesi en kötüsü olurdu, hatta Galbatorix'ten bile kötü. Lütfen başka bir konu seç Eragon: kendi adına ve davamız için daha az tehlikeli olan bir konu."</p>

  <p>"O zaman bana gerçek adımı öğretir misin?" diye sordu Eragon.</p>

  <p>"İsteklerin gittikçe zorlaşıyor Eragon-finiarel. Eğer istersem gerçek adını bulabilirim." Gümüş saçlı Elf, gözlerini Eragon'a dikip, onu dikkatle inceledi. "Evet, sanırım bulabilirim. Ama bulmayacağım. Gerçek isim büyüde çok önemli olabilir, ama kendi başına büyü değildir, bu yüzden sözüme dâhil değil. Eğer kendini daha iyi anlamak istiyorsan Eragon, gerçek ismini kendin bul. Eğer bunu sana, ben verirsem bundan faydalanabilirsin, ama gerçek adını bulmak için yapacağın yolculukta kazanacağın bilgelikten mahrum kalırsın. Kişinin aydınlanmayı hak etmesi gerek Eragon. Ne kadar saygın olurlarsa olsunlar bu sana başkaları tarafından verilmez."</p>

  <p>Eragon yüzüğüyle biraz daha oynadı, sonra gırtlaktan bir ses çıkarıp, başını iki yana salladı. "Bilmiyorum... Sorularım tükendi."</p>

  <p>"Bundan kuşkuluyum," dedi Oromis.</p>

  <p>Eragon konuya odaklanmada çok zorluk çekiyordu; düşünceleri durmadan Eldunari konusunda yoğunlaşıyordu. Brom'un Carvahall'e yerleşmesine ve sonunda kendisinin Ejderha Süvarisi olmasına yol açan olaylar zincirini şaşkınlık içinde tekrar tekrar düşündü. Eğer Arya şey yapmasaydı... Eragon aklına bir şey gelince gülümsedi. "Bir şeyi anında başka bir yere göndermeyi öğretir misin? Hani Arya'nın Saphira'nın yumurtasını bana attığı gibi?"</p>

  <p>Oromis başını salladı. "Harika bir seçim. Büyü biraz zordur, ama pek çok kullanımı var. Eminim Galbatorix ve İmparator'la uğraşırken bana çok faydası olacaktır. Arya bu büyünün etkinliği konusunda iyi bir örnek."</p>

  <p>Oromis masadaki kadehini alıp, güneşe kaldırdı, yukarıdan yayılan ışık şarabı şeffaflaştırdı. Sıvıyı uzun süre inceledi, sonra kadehi indirip, "Şehre gitmeden önce şunu bilmelisin ki aramızda yaşaması için gönderdiğin kişi buraya vardı."</p>

  <p>Eragon, Oromis'in kimden bahsettiğini anlayana dek bir dakika geçti. "Sloan, Ellesmera'da mı?" diye sordu şaşırarak...</p>

  <p>"Ellesmera'nın batı tarafında nehir kıyısında küçük bir kulübede yaşıyor. Ormandan çıktığında ölüme çok yakındı, ama yaralarını iyileştirdik ve şimdi durumu iyi. Şehirdeki Elfler, ona yiyecek ve giysi verip iyi bakılmasını sağlıyorlar. Nereye gitmek isterse eşlik ediyorlar ve bazen ona kitap okuyorlar, ama çoğunlukla yalnız kalmayı tercih ediyor ve yanına gidene bir şey söylemiyor. İki kez kaçmaya çalıştı, ama yaptığın büyü engelledi."</p>

  <p>Bu kadar çabuk gelmesine şaşırdım, dedi Eragon, Saphira'ya.</p>

  <p>Ona yaptığın büyü sandığından daha güçlü olmalı.</p>

  <p>Evet. Eragon alçak sesle sordu. "Görünmesini sağlamayı düşünüyor musunuz?"</p>

  <p>"Hayır."</p>

  <p>Adam içten kırılmış durumda, dedi Glaedr. Gözlerini kullanacak kadar açık göremiyor.</p>

  <p>"Gidip onu ziyaret etmeli miyim?" diye sordu Eragon, Oromis ve Glaedr'in ne beklediklerini anlamamıştı.</p>

  <p>"Buna sen karar vereceksin," dedi Oromis. "Seninle tekrar görüşmek onu üzebilir. Ama cezasından sen sorumlusun Eragon. Onu unutman yanlış olur."</p>

  <p>"Evet, hocam, unutmam."</p>

  <p>Oromis hızlı bir baş hareketiyle kadehini masaya koyup, sandalyesini Eragon'a yaklaştırdı. "Gün bitiyor, dinlenmen için seni burada daha fazla tutmayacağım, ama gitmeden önce yapmak istediğim bir şey var: ellerine bakabilir miyim? Şu anda senin hakkında ne söylediklerini bilmek istiyorum." Oromis ellerini Eragon'a doğru uzattı.</p>

  <p>Eragon ellerini Oromis'in ellerinin üstüne avuçları aşağı gelecek şekilde koydu. Elfin ince parmaklarını bileklerinin içinde hissedince ürperdi. Oromis ellerini iki yana çevirirken, Eragon'un parmak eklemlerindeki nasırlar ellerinin üstünde uzun gölgeler oluşturuyordu. Derken Oromis hafif, ama sıkı bir basınçla Eragon'un ellerini döndürdü, avuçlarını ve parmaklarının altlarını inceledi.</p>

  <p>"Ne görüyorsun?" diye sordu Eragon.</p>

  <p>Oromis ellerini tekrar çevirip, nasırlarını işaret etti. "Şimdi bir savaşçının elleri var sende. Savaşın katliamından zevk alan bir adamın elleri haline gelmemesine dikkat et."</p>
</body>
</html>
