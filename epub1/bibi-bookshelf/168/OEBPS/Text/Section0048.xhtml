<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kırbaç Direği</h1>

  <p>Roran dimdik oturup Nasuada'nın arkasına baktı. Gözleri kırmızı çadırın duvarındaki bir kırışığa odaklanmıştı.</p>

  <p>Nasuada'nın kendisini incelediğini biliyordu, ama ona bakmayı reddediyordu. Etraflarını kuşatan uzun, donuk sessizlikte bir sürü korkunç olasılığı düşündü. Şakakları ateşli bir yoğunlukla zonkluyordu. Boğucu çadırdan çıkıp dışarıdaki serin havayı içine çekmeyi diledi.</p>

  <p>Sonunda Nasuada, "Seninle ne yapacağım ben Roran?" dedi.</p>

  <p>Roran sırtını biraz daha dikleştirdi. "Ne isterseniz leydim."</p>

  <p>"Hayranlık verici bir cevap Güçlü Çekiç, ama içinde bulunduğu açmazı çözmüyor." Nasuada kadehinden bir yudum içti. "Yüzbaşı Edric'in emrine iki kez itaatsizlik etmişsin, ama etmeseydin geriye ne sen, ne o, ne de bu hikâyeyi anlatacak biri kalırdı. Bununla birlikte başarı kazanmış olman, saygısızlığını mazur karşılamıyor. Kendi ifadene göre bilerek baş kaldırdın ve Varden'de disiplini sağlamak için seni cezalandırmalıyım."</p>

  <p>"Evet, leydim."</p>

  <p>Nasuada kararsız kaldı. "Kahretsin Güçlü Çekiç. Eragon'un kuzeni dışında biri olsaydın ve oynadığın kumarın sonucu bir parçacık kötü olsaydı, seni bu davranışın yüzünden astırırdım."</p>

  <p>Roran boynundaki ilmeğin hayaliyle güçlükle yutkundu.</p>

  <p>Nasuada sağ elinin orta parmağıyla yüksek arkalıklı sandalyesinin koluna gittikçe artan bir hızla vurdu, sonunda durup, "Bizimle birlikte savaşmaya devam etmek istiyor musun Roran?" diye sordu.</p>

  <p>"Evet, leydim," diye cevap verdi Roran tereddütsüz.</p>

  <p>"Ordumda kalmak için nelere katlanmaya razısın?"</p>

  <p>Roran bu sorunun anlamını uzun uzun düşünmedi.</p>

  <p>"Ne gerekiyorsa leydim."</p>

  <p>Nasuada'nın yüzündeki gerginlik hafifledi, tatmin olmuş gibi başını salladı. "Böyle söylemeni umuyordum. Gelenekler ve önceki örnekler bana üç seçenek bırakıyor. Bir, seni asabilirim, ama bunu yapmayacağım, ki bunun çok sayıda nedeni var. İki, sana otuz kırbaç ceza verir ve Varden'in saflarından atabilirim. Üç, elli kırbaç ceza verir ve saflarımda tutarım."</p>

  <p>Elli kırbaç otuzdan çok fazla değil, diye düşündü Roran, cesaretini artırmaya çalışarak. Dudaklarını ıslattı. "Herkesin gördüğü bir yerde mi kırbaçlanacağım?"</p>

  <p>Nasuada'nın kaşları hafifçe kalktı. "Bu konuda gurura yer yok Güçlü Çekiç. Ceza ciddi olmalı ki diğerleri de senin adımlarını izlemesin. Bütün Varden'in ders alması için cezan göz önünde verilecek. Göründüğünün yarısı kadar zekiysen, Edric'e karşı geldiğinde bu davranışının bir sonucu olacağını ve bu sonucun büyük olasılıkla tatsız olacağını düşünmüşsündür. Şu anda vermen gereken karar çok basit: Bizimle misin, yoksa arkadaşlarını ve aileni bırakıp kendi yoluna mı gideceksin?"</p>

  <p>Roran çenesini kaldırdı. Nasuada'nın onun sözünü sorgulamasına sinirlenmişti. "Gitmeyeceğim Leydi Nasuada. Bana kaç kırbaç ceza verirsen ver, hiçbiri bana evimi ve babamı kaybetmem kadar acı veremez."</p>

  <p>"Doğru," dedi Nasuada yumuşak bir sesle. "Veremez... Du Vrangr Gata'dan bir büyücü kırbaç cezasını izleyecek ve kırbaç yaralarının kalıcı hasara yol açmaması için sonrasında seninle ilgilenecek. Ama yaralarını tamamen iyileştirmeyecek, sen de bunun için bir büyücüyle görüşmeyeceksin."</p>

  <p>"Anlıyorum."</p>

  <p>"Jörmundur taburları toplar toplamaz kırbaç cezan başlayacak. O Zamana dek kırbaç direğinin yanındaki çadırda gözetim altında tutulacaksın."</p>

  <p>Daha fazla beklemeyeceğini bilmek Roran'ı rahatlattı. Kendisini bekleyen şeyi düşünerek günlerce bekleyemezdi. "Leydim." Nasuada, onu tek bir parmak hareketiyle gitmesini işaret etti.</p>

  <p>Roran topuklarının üstünde dönüp çadırdan çıktı. İki muhafız iki yanına geçti. Ona bakmadan ya da onunla konuşmadan Roran'ı kamptan çıkardılar. Kısa bir süre sonra çadırın hemen dışındaki bir yükseltiye dikilmiş olan kırbaç direğinin yanındaki boş çadıra vardılar.</p>

  <p>Direk iki metre yüksekliğindeydi, mahkûmun ellerinin bağlandığı yer ise bir kiriş kalınlığındaydı. Üzeri, kırbaçlanan adamlarının tırnak izleriyle doluydu.</p>

  <p>Roran bakışlarını başka yöne kaçırıp çadıra daldı. İçerideki tek mobilya parçası tahta bir tabureydi. Oturup cezanın sonuna kadar sakin kalmak için yoğunlaştı.</p>

  <p>Dakikalar geçerken, direğin etrafına toplanan Varden'lilerin zırh ve ayak seslerini duydu. Aralarında Carvahall'li köylülerin de bulunduğu binlerce adam ve kadının kendisini seyretmesini hayal etti. Nabzı hızlandı, alnında ter damlacıkları birikti.</p>

  <p>Yarım saat sonra büyücü Trianna çadıra girip onu pantolonuna kadar soydu. Bu durum Roran'ı utandırsa da kadın bunu fark etmemiş gibi davrandı. Trianna, onu iyice inceledikten sonra bir askerin ok sapladığı sol omzunu iyileştiren büyüye birtakım eklemeler yaptı. Cezaya uygun olduğuna karar verip giymesi için kendi gömleği yerine çuval bezinden yapılmış bir gömlek verdi.</p>

  <p>Roran gömleği henüz üstüne geçirmişti ki Katrina içeri girdi. Ona bakarken Roran'ın içini aynı oranda sevinç ve korku kapladı.</p>

  <p>Katrina'nın bakışları Roran'la büyücü arasında gidip geldi, sonra büyücüye reverans yaptı. "Kocamla yalnız konuşabilir miyim lütfen?"</p>

  <p>"Elbette. Dışarıda bekliyorum."</p>

  <p>Trianna çıkınca Katrina, Roran'a koşup kollarını boynuna doladı. Roran da ona sıkıca sarıldı, çünkü Varden'e döndüğünden beri onu görmemişti.</p>

  <p>"Oh, seni ne kadar özledim," diye fısıldadı Katrina sağ kulağına.</p>

  <p>"Ben de seni," diye mırıldandı.</p>

  <p>Birbirlerinin gözüne bakabilmelerine yetecek kadar geri çekildiler. Katrina kaşlarını çattı. "Bu çok yanlış! Nasuadâ'ya gittim ve seni bağışlaması için yalvardım ya da en azından kırbaç sayısını azaltması için, ama ricamı kabul etmedi."</p>

  <p>Roran ellerini Katrina'nın sırtında gezdirip, "Keşke gitmeseydin," dedi.</p>

  <p>"Neden?"</p>

  <p>"Çünkü Varden'le kalacağımı söyledim ve sözümden dönmeyeceğim."</p>

  <p>"Ama bu çok yanlış!" dedi Katrina, omuzlarını tutarak. "Carn, bana yaptıklarını anlattı Roran: kendi başına neredeyse iki yüz askeri öldürmüşsün ve senin kahramanlığın olmasa adamların hiçbiri hayatta kalmazmış. Nasuada'nın seni hediyelere boğması gerekiyor, suçlu bir hayvan gibi kırbaçlatması değil."</p>

  <p>"Bunun doğru ya da yanlış olması önemli değil," dedi. "Gerekliydi. Nasuada'nın yerinde olsaydım ben de aynı emri verirdim."</p>

  <p>Katrina ürperdi. "Ama elli kırbaç... Neden bu kadar çok olmak zorunda? Bazı adamlar bu kadar kırbaçla öldü."</p>

  <p>"Yalnızca kalbi zayıf olanlar. Endişelenme; beni öldürmek için bundan fazlası gerekir."</p>

  <p>Katrina'nın dudaklarında sahte bir gülümseme belirdi, sonra hıçkırarak yüzünü Roran'ın göğsüne gömdü. Roran, onu kollarında sallayıp saçlarını okşadı, kendini ondan daha iyi hissetmese de Katrina'ya güvence vermeye çalıştı. Birkaç dakika sonra Roran çadırın dışında bir borunun çaldığını duydu ve zamanlarının azaldığını anladı. Kendini Katrina'nın kollarından çekip, "Benim için yapmanı istediğim bir şey var," dedi.</p>

  <p>"Ne?" diye sordu Katrina gözlerini silerek.</p>

  <p>"Çadırımıza geri dön ve kırbaç cezası bitene kadar dışarı çıkma."</p>

  <p>Katrina, onun bu isteğiyle şok olmuş gibi göründü. "Hayır! Seni bırakmayacağım... şimdi olmaz."</p>

  <p>"Lütfen," dedi Roran. "Bunu görmemelisin."</p>

  <p>"Ve sen de böyle bir şeye katlanmamalısın."</p>

  <p>"Kapat artık bu konuyu. Yanımda kalmak istediğini biliyorum, ama senin beni seyretmediğini bilirsem daha kolay dayanırım... Buna ben sebep oldum Katrina ve senin de acı çekmeni istemiyorum."</p>

  <p>Yüz ifadesi gerildi. "Senin kaderin nerede olursam olayım canımı yakacaktır. Yine de... İstediğini yapacağım, ama yalnızca kolay atlatmanı sağlayacağı için... Biliyorsun mümkün olsa kırbaçları kendim yemeyi tercih ederim."</p>

  <p>"Ve sen de biliyorsun ki yerimi almanı reddederdim," dedi iki yanağından öperek.</p>

  <p>Katrina'nın gözleri tekrar yaşardı, sonra Roran'ı kendine çekip öyle sıkı sarıldı ki nefesi kesildi.</p>

  <p>Çadırın kapısı açılıp iki Gece Şahini'yle birlikte Jörmundur içeri girdiğinde hâlâ birbirlerine sıkıca sarılmış durumdaydılar. Katrina, Roran'dan ayrıldı, Jörmundur'a selam verip, tek kelime bile etmeden çadırdan çıktı.</p>

  <p>Jörmundur elini Roran'a uzattı. "Zaman geldi."</p>

  <p>Roran başını sallayıp Jörmundur ve muhafızların dışarıdaki kırbaç direğine kadar kendisine eşlik etmelerine izin verdi. Varden'liler direğin etrafına sıra sıra dizilmişti. Her bir kadın, adam, Urgal ve Cüce oradaydı. Roran toplanan kalabalığı ilk görüşünden sonra bakışlarını ufka çevirip seyircilere aldırmamak için elinden geleni yaptı.</p>

  <p>İki muhafız Roran'ın kollarını başının üstüne kaldırıp kırbaç direğinin kirişine bağladı. Bu arada Jörmundur direğin önüne dolaşıp deri kaplı bir ağaç çivi çıkardı. "Al, bunu ısır," dedi alçak sesle. "Kendine zarar vermeni engeller." Roran müteşekkir bir şekilde ağzını açıp Jörmundur'un deriyi dudaklarının arasına sokmasına izin verdi. Tabaklanmış de rinin tadı yeşil meşe palamutları gibi buruktu.</p>

  <p>Derken bir boru ve trampet çaldı. Jörmundur, Roran'ın suçlarını okudu, bir muhafız gömleğini yırttı.</p>

  <p>Soğuk hava çıplak gövdesine çarparken Roran ürperdi.</p>

  <p>Kırbaç sırtına inmeden bir saniye önce Roran havada ıslık çaldığını duydu.</p>

  <p>Etine sıcak bir metal değmiş gibi hissetti. Sırtını kavislendirip dişlerinin arasındaki deriyi ısırdı. İstemeden boğuk bir inilti çıkardı, ama ağzındaki deri sayesinde kimsenin duymadığını düşündü.</p>

  <p>"Bir," dedi kırbacı vuran adam.</p>

  <p>İkinci darbenin şoku Roran'ın tekrar inlemesine neden oldu, ama ondan sonra sessiz kaldı. Bütün Varden'in karşısında zayıf görünmek istemiyordu.</p>

  <p>Kırbaçlanmak, Roran'ın birkaç aydır aldığı sayısız yara kadar acı vericiydi. Ama bir düzine darbeden sonra acıyla mücadele etmeyi bırakıp teslim oldu, trans haline geçti. Gözünün önündeki yıpranmış tahtaya odaklanıp görüş alanını daralttı; zaman zaman gözleri kararıyor, bilinçsizliğe kayarken görüş alanı azalıyordu.</p>

  <p>Sonsuz gibi gelen bir süreden sonra uzaklardan gelen belli belirsiz bir sesin, "Otuz," dediğini duydu. Yirmi kırbaca daha nasıl dayanacağım, diye düşünürken umutsuzluk onu pençesine aldı. Sonra Katrina'yı, doğmamış çocuğunu düşündü ve bu ona güç verdi.</p>

  <p><br /></p>

  <p>Roran uyandığında kendini Katrina'yla paylaştığı çadırın içindeki yatakta yüzükoyun yatarken buldu. Katrina yanına çömelmişti, başını okşuyor, kulağına bir şeyler mırıldanıyordu. Birisi sırtına soğuk, yapışkan bir madde sürüyordu. İsimsiz kişi çok hassas bir noktaya dokununca yüzünü buruşturup kaskatı kesildi.</p>

  <p>Trianna'nın kibirli sesiyle, "Ben hastamı böyle tedavi etmem," dediğini duydu.</p>

  <p>"Bütün hastalarına Roran'a davrandığın gibi davranıyorsan hayatta kalmaları mucize," dedi başka bir kadın. Bir süre sonra Roran ikinci sesin garip, parlak gözlü şifalı otlar satıcısı Angela'ya ait olduğunu anladı.</p>

  <p>"Affedersiniz!" dedi Trianna. "Burada dikilip basit bir büyü yapmada bile zorluk çeken düşük seviyeli bir falcının bana hakaret etmesini dinleyecek değilim."</p>

  <p>"İstersen otur, ama ister otur ister ayakta dur, çünkü sırt kaslarının burada ve burada birleştiğini kabul edene dek sana hakaret etmeye derdin edeceğim." Roran bir parmağın birbirinden pek uzak olmayan iki farklı yere dokunduğunu hissetti.</p>

  <p>"Oh!" dedi Trianna ve çadırdan çıktı.</p>

  <p>Katrina, Roran'a gülümsedi ve Roran ilk kez yüzündeki gözyaşı izlerini fark etti. "Roran, beni anlıyor musun? Uyanık mısın?"</p>

  <p>"Ben... galiba," dedi boğuk bir sesle. Çenesi deri çiviyi ısırmaktan acıyordu. Öksürünce sırtındaki elli kırbaç yarası birden aynı anda acıdı.</p>

  <p>"İşte oldu," dedi Angela. "Hepsi bitti."</p>

  <p>"Büyüleyici," dedi Katrina. "Trianna ve senin bu kadar çok şey yapmanızı beklemiyordum."</p>

  <p>"Nasuada'nın emri."</p>

  <p>"Nasuada mı?... Ama neden..."</p>

  <p>"Ona sorman gerek. Mümkün olduğunca sırtüstü yatmamasını söyle. Bir yandan diğerine dönerken de dikkatli olsun, yoksa kabukları yırtar."</p>

  <p>"Teşekkür ederim," diye mırıldandı Roran.</p>

  <p>Angela arkasından güldü. "Bunu düşünme Roran. Ya da biraz düşün, ama aşırı önemli olarak görme. Üstelik senin de Eragon'un da sırtındaki yaraları iyileştirmek beni çok eğlendiriyor. Tamam, ben artık gidiyorum. Gelinciklere dikkat edin!"</p>

  <p>Şifalı otlar satıcısı giderken Roran gözlerini yeniden kapattı. Katrina'nın pürüzsüz parmakları alnını okşadı. "Çok cesurdun."</p>

  <p>"Öyle mi?"</p>

  <p>"Evet. Jörmundur ve konuştuğum herkes hiç bağırmadığmı veya durmaları için yalvarmadığını söyledi."</p>

  <p>"Güzel." Yaralarının ne kadar ciddi olduğunu merak ediyordu, ama onu tarif etmek zorunda bırakmak istemiyordu.</p>

  <p>Katrina, onun bu arzusunu hissetmiş gibiydi. "Angela biraz şansın varsa fazla yara izi kalmayacağını söyledi. Her durumda sen tamamen iyileştikten sonra Eragon ya da başka bir büyücü sırtındaki yaraları yok edebilir ve hiç kırbaçlanmamış gibi olursun."</p>

  <p>"Hımm."</p>

  <p>"Bir şey içmek ister misin?" diye sordu. "Civanperçemi çayı yaptım."</p>

  <p>"İsterim, lütfen."</p>

  <p>Katrina ayağa kalkarken, Roran çadıra bir başkasının girdiğini duydu. Tek gözünü açınca Nasuada'nın çadırın önündeki direğin yanında dikildiğini görüp şaşırdı.</p>

  <p>"Leydim," dedi Katrina, sert bir sesle.</p>

  <p>Roran sırtındaki acıya rağmen hafifçe doğruldu ve Katrina'nın yardımıyla oturma pozisyonuna geçti. Katrina'ya dayanarak ayağa kalkmaya çalıştı, ama Nasuada elini kaldırdı. "Lütfen, kalkma. Zaten yeterince sıkıntı var ben de daha fazla artırmak istemiyorum."</p>

  <p>"Neden geldiniz, Leydi Nasuada?" diye sordu Katrina. "Roranın dinlenip iyileşmesi gerek, zorunlu olmadığı halde konuşması değil!"</p>

  <p>Roran elini Katrina'nın omzuna koydu. "Eğer gerekirse konuşabilirim."</p>

  <p>Nasuada çadırda biraz daha ilerleyerek, yeşil elbisesinin eteklerini kaldırdı, Katrina'nın Carvahall'den getirdiği eşyaların bulunduğu küçük sandığa oturdu.</p>

  <p>Elbisesini düzelttikten sonra, "Senin için bir görev daha var Roran: katıldığın gibi küçük bir akın."</p>

  <p>"Ne zaman yola çıkacağım?" diye sordu. Böyle basit bir görev için Nasuada'nın kendisini şahsen ziyaret etmesine şaşırmıştı.</p>

  <p>"Yarın."</p>

  <p>Katrina'nın gözleri büyüdü. "Delirdiniz mi?"</p>

  <p>"Katrina..." diye mırıldandı Roran, onu sakinleştirmeye çalışarak, ama Katrina, onun elini iterek, "Onu gönderdiğiniz son görevde neredeyse ölüyordu ve şimdi de onu ölesiye kırbaçlattınız! Onu bu kadar çabuk savaşa gönderemezsiniz; Galbatorix'in askerlerine karşı bir dakika bile dayanamaz!" dedi.</p>

  <p>"Gönderebilirim ve göndermeliyim!" dedi Nasuada. Öyle otoriter bir şekilde konuşuyordu, ki Katrina dilini tutup onun söyleyeceklerini beklemek zorunda kaldı, ama Roran, onun öfkesinin azalmadığını biliyordu. Nasuada, Roran'a büyük bir dikkatle bakıp, "Roran," dedi. "Farkında mısın bilmiyorum, ama Urgallarla olan ittifakımız çökme noktasına geldi. Sen, Yüzbaşı Edric'in komutasındayken adamlarımızdan biri, üç Urgalı öldürdü. Bu arada belki bilmek istersin yüzbaşı artık yüzbaşı değil. Her neyse, Urgalları öldüren sefili yakaladım, ama o zamandan beri Garzhvog'un adamlarıyla ilişkilerimiz son derece tehlikeli bir durumda."</p>

  <p>"Bunun Roran'la ne ilgisi var?" diye sordu Katrina.</p>

  <p>Nasuada dudaklarını birbirine bastırdı. "Daha fazla kan dökülmeden Varden'lileri Urgalların varlığına alıştırmalıyım. Bunu yapmamın en iyi yolu Varden'e iki ırkın ortak bir amaca yönelik olarak huzurlu bir şekilde birlikte çalışabileceğini göstermek. Bu amaç doğrultusunda, birlikte yolculuk yapacağınız eşit sayıda insan ve Urgal olacak."</p>

  <p>"Ama bu hâlâ..."</p>

  <p>"Ve hepsini senin komutana veriyorum Güçlü Çekiç."</p>

  <p>"Benim mi?" diye şaşkınlık içinde yutkundu Roran. "Neden?"</p>

  <p>Nasuada çarpık bir gülümsemeyle, "Çünkü sen aileni ve arkadaşlarını korumak için ne gerekiyorsa yapacaksın," dedi. "Bütün Varden'i akrabam olarak kabul ettiğim için, benim ailem seninkinden daha geniş olsa da bu konuda benim gibisin. Ve Eragon'un akrabası olduğun için bir daha baş kaldırmanı kabul edemem, çünkü o zaman seni ya idam etmek ya da Varden'den sürmek zorunda kalırım. Bunların ikisini de istemiyorum.</p>

  <p>"Bu yüzden sana kendi komutanı bırakıyorum, böylece benden başka itaatsizlik edebileceğin kimse olmayacak. Eğer benim emirlerime uymazsan, bu Galbatorix'i öldürmek için olsa iyi olur; başka hiçbir neden bugünkünden daha kötü kırbaçlar yemene engel olamayacak. Ve sana bu komutayı vermemin bir diğer nedeni, en korkunç durumlarda bile insanları seni takip etmeye ikna edebilmen. İnsan ve Urgalları kontrol etme konusunda şansın fazla. Mümkün olsa Eragon'u gönderirdim, ama o burada olmadığı için sorumluluk sana ait. Varden, Eragon'un kuzeni, yalnız başına iki yüze yakın asker öldürmüş olan Roran Güçlü Çekiç'in Urgallarla bir göreve gittiğini ve görevin başarılı olduğunu duyduğunda Urgallar bu savaş boyunca müttefikimiz olarak kalabilir. Angelâ Ve Trianna'nın seni âdet olduğundan daha fazla iyileştirmesini istemem bu yüzden: seni cezadan kurtarmak için değil, çünkü savaşta sağlam olman gerekiyor. Şimdi ne diyorsun Roran Güçlü Çekiç? Sana güvenebilir miyim?"</p>

  <p>Roran, Katrina'ya baktı. Nasuada'ya bir akını yönetemeyeceğini söylemesini çok istediğini biliyordu. Onun sıkıntısını görmemek için bakışlarını yere indirerek Varden'e karşı olan ordunun büyüklüğünü düşündü, sonra boğuk bir fısıltıyla konuştu:</p>

  <p>"Bana güvenebilirsiniz Leydi Nasuada."</p>
</body>
</html>
