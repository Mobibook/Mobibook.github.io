<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Süvari ve Ra'zac</h1>

  <p>Eragon asası kucağında Helgrind'in merkezinde, iki yanında hücrelerin uzandığı koridorda asılı duran kırmızı ışığın altında oturuyordu.</p>

  <p>Antik dilde durmadan tekrarladığı sözler taşlarda çın çın ötüyordu. Bu büyü değil, geriye kalan Ra'zac'a gönderdiği bir mesajdı. Anlamı şuydu: "Gel insan eti yiyen, bu kavgayı bitirelim. Sen yaralısın, ben yorgun. Arkadaşların öldü, ben de yalnızım. Birbirimize uygunuz. Sana karşı büyü kullanmayacağıma söz veriyorum, daha önceden kurduğum tuzaklar da yok. Gel insan eti yiyen, bu kavgaya son verelim..."</p>

  <p>Konuştuğu süre sonsuz gibiydi. Korkunç renkli odada söylediği sözlerin anlamının ve sırasının artık bir önem taşımayacağı kadar uzun süre boyunca aynı şeyleri tekrarladı durdu. Bir süre sonra gürültülü düşünceleri sessiz kaldı, üzerine garip bir sükûnet çöktü.</p>

  <p>Bir süre sonra açık duran ağzını kapattı. Tetikteydi.</p>

  <p>On metre kadar önünde Ra'zac duruyordu. Yaratığın yıpranmış cüppesinin eteklerinden kan damlıyordu. "Efendim ssseni öldürmemi issstemiyor," diye tısladı.</p>

  <p>"Ama bu artık senin için önemli değil."</p>

  <p>"Hayır. Eğer sana yenilirsem, Galbatorix seninle baş eder. Onun senden daha fazla kalbi var."</p>

  <p>Eragon güldü. "Kalbi mi? İnsanların şampiyonu benim, o değil."</p>

  <p>"Aptal çocuk." Ra'zac başını yana eğip Eragon'un arkasına, tünelin uzağındaki öteki Ra'zac'ın ölüsüne baktı. "O benim yumurta eşimdi. İlk karşılaştığımızdan bu yana güçlenmişsin, Shade Katili."</p>

  <p>"Ya güçlenecektim ya da ölecektim."</p>

  <p>"Benimle bir anlaşma yapar mısın Shade Katili?"</p>

  <p>"Ne tür bir anlaşma?"</p>

  <p>"Ben ırkımın sssonuncusuyum, Shade Katili. Biz antik yaratıklarız ve unutulmamıza izin veremem. Şarkılarında ve tarihi hikâyelerinde insanlara bizim yol açtığımız dehşeti hatırlatır mısın?... Bizi korku olarak hatırlayın!"</p>

  <p>"Neden bunu yapayım ki?"</p>

  <p>Gagasını dar göğsüne indirip birkaç saniye gıdaklar gibi ses çıkardı. "Çünkü sana bir sssır vereceğim."</p>

  <p>"Söyle o zaman."</p>

  <p>"Yalan söylemediğinden emin olmak için önce sen söz vereceksin."</p>

  <p>"Hayır. Önce sen söyle, sonra ben kabul edip etmeme konusunda karar vereceğim."</p>

  <p>Aradan birkaç dakika geçti. İkisi de kıpırdamadı, ama Eragon kaslarını germiş ve sürpriz bir saldırıya karşı hazırlıklıydı. Ra'zac yine birkaç klik sesi çıkardıktan sonra, "Adı neredeyse buldu," dedi.</p>

  <p>"Kim?"</p>

  <p>"Galbatorix."</p>

  <p>"Neyin adını?"</p>

  <p>Ra'zac düş kırıklığı içinde tısladı. "Sana söyleyemem! Ad! Gerçek ad!"</p>

  <p>"Bana bundan daha fazla bilgi vermelisin."</p>

  <p>"Veremem!"</p>

  <p>"O zaman anlaşma yok."</p>

  <p>"Seni lanetliyorum süvari! Seni lanetliyorum! Bu topraklarda hiçbir yuva, sığınak ya da iç huzuru bulamayasın. Alagaesia'yı terk et ve bir daha geri gelme!"</p>

  <p>Eragon'un ensesindeki tüyler korkunun soğuk dokunuşuyla diken diken oldu.</p>

  <p>Zihninde yine şifalı otlar satıcısı Angela'nın sözlerini duyar gibi oldu. Angela ejderha kemikleriyle ona fal bakmış ve aynı kaderi söylemişti.</p>

  <p>Ra'zac ıslak pelerinini geriye savurup ok takılmış yayı ortaya çıkardığında kendisini düşmanından ayıran tek şey sıçrayan kandı. Ra'zac silahı kaldırıp yayı çekerek oku Eragon'un göğsüne doğru fırlattı.</p>

  <p>Eragon oku asasıyla savuşturdu.</p>

  <p>Ra'zac bu hareketi gerçek karşılaşmalarının provasıymış gibi öne eğilip yayını yere bıraktı, sonra doğrulup cüppesinin içindeki yaprak inceliğindeki kılıcını çıkardı. Bu arada Eragon ayağa kalkıp omuzlarını gerdi, asasını sıkıca tuttu.</p>

  <p>Birbirlerine doğru atıldılar. Ra'zac, Eragonu köprücük kemiğinden kalçasına kadar kesmek için bir hamle yaptı, ama Eragon dönüp bu hamleden kurtuldu. Asanın ucunu yukarı kaldırarak metal dikeni Ra'zac'ın gagasının altına soktu, yaratığın boğazını koruyan plakalardan geçirdi.</p>

  <p>Ra'zac sarsılıp yere çöktü.</p>

  <p>Eragon en nefret ettiği düşmanına, kapaksız siyah gözlerine baktı ve birden dizlerinin bağı çözüldü ve öğürerek koridora kustu. Ağzını silerek asayı çekti. "Babamız için," diye fısıldadı. "Evimiz için. Carvahall için. Brom için... İntikamımı aldım. Burada sonsuza dek çürü, Ra'zac."</p>

  <p>Eragon gidip hâlâ büyünün etkisiyle hücresinde uyuyan Sloan'ı aldı. Kasabı omzunun üstüne atıp Helgrind'in ana mağarasına geri dönmeye başladı. Yolda onu ara sıra yere bırakarak daha önce bakmadığı odalara ya da yollara baktı. İçeride pek çok kötü aletin yanı sıra dört şişe Seithr yağı buldu. Başka kimsenin kötü planlarını gerçekleştirememeleri için et yiyen asit şişelerini hemen yok etti.</p>

  <p>Tünel ağından çıkınca sıcak gün ışığı Eragon'un yanaklarını yaktı. Nefesini tutarak ölü Lethrblaka'nın yanından geçip geniş mağaranın kıyısına vardı. Helgrind'in dik yamacından aşağıdaki tepelere baktı. Batıda, Helgrind'i Dras-Leona'ya bağlayan yolun üstünde bir grup atlının yükselen turuncu toz bulutunu görebiliyordu.</p>

  <p>Sağ tarafı Sloan'a destek verdiği için yanıyordu, bu yüzden kasabı diğer omzuna aldı. Sloan'la birlikte dağın tepesinden aşağıya nasıl ineceği sorununu çözmeye çalışırken kirpiklerine inen ter tanelerinden gözlerini kırpıştırarak kurtulmaya çalıştı.</p>

  <p>"Neredeyse bir kilometre aşağıda," diye mırıldandı. "Eğer bir yol olsaydı aşağıya, Sloan'la bile kolayca yürüyebilirim. Bu yüzden bizi büyüyle aşağıya indirecek gücü bulmalıyım... Evet, ama kısa bir süre için yapabildiğin bir şeyi, uzun bir süre yapmaya kalktığında kendini öldürebilirsin. Oromis'in dediği gibi beden, yakıt deposunu, bir büyüyü birkaç saniyeden uzun süre devam ettirecek kadar hızlı bir şekilde enerjiye dönüştüremez. Belirli bir anda kullanabileceğim bir miktar gücüm var, o bittikten sonra toparlanmak için beklemem gerek... Ve kendi kendime konuşmak da beni bir yere götürmüyor."</p>

  <p>Sloan'ı sıkıca tutan Eragon bakışlarını aşağıdaki dar çıkıntıya odakladı. Kendini atlamaya hazırlarken, bu canımı yakacak, diye düşündü. Sonra, "Audr!" diye adeta kükredi.</p>

  <p>Eragon mağaranın zemininde birkaç santim havaya yükseldiğini hissetti.</p>

  <p>"Fram," dedi ve büyü onu Helgrind'den alıp boşluğa çıkardı. Gökyüzündeki bir bulut gibi havada asılı kaldı. Saphira'yla uçmaya alışık olsa da ayaklarının altında yalnızca hava olması onu hâlâ huzursuz ediyordu.</p>

  <p>Büyünün akışıyla Eragon hızla Ra'zac'ın ininden –yeniden gizlenen hayali duvar– çıkıntıya indi. Kayanın üstüne inerken gevşek bir taş parçasının üstünde ayağı kaydı. Soluğunun kesildiği birkaç saniye boyunca kollarını sallayarak dengesini bulmaya, aşağıya bakmadan basacak sağlam bir yer bulmaya çalıştı. Başını bir an için yana eğmesi aşağıya uçması anlamına geliyordu. Sol bacağı çıkıntıdan kayıp aşağıya düşmeye başlarken inler gibi bağırdı. Kendini kurtarmak için büyüye başvurmadan önce sol ayağı bir yarığa girerek onu aniden durdurdu. Yarığın kenarları bacak zırhının arkasındaki etine saplandı, ama Eragon onu düşmekten kurtardığı sürece buna aldırmadı.</p>

  <p>Arkasını Helgrind'e yaslayıp Sloan'ın gevşek bedenini kaldırmak için bu destekten yararlandı. "Çok kötü değildi," dedi. Bu çabasının bedeli ağır olmuştu, ama devam etmesine engel olacak kadar değil. "Yapabilirim," dedi. Ciğerlerini taze havayla doldurup, deli gibi atan kalbinin yavaşlamasını bekledi; Sloan'ı taşırken birkaç yüz metre koşmuş gibi hissediyordu kendini. "Bunu yapabilirim..."</p>

  <p>Yaklaşan atlılar yine dikkatini çekti. Daha öncekinden belirgin şekilde yakındılar ve onu endişelendiren bir hızla yaklaşıyorlardı. Bu onlarla benim aramdaki bir yarış, diye düşündü. Onlar Helgrind'e varmadan önce kaçmalıyım. Aralarında büyücü olduğu kesin ve ben şu anda Galbatorix'in büyücüleriyle baş edecek durumda değilim. Sloan'ın yüzüne bakarak, "Belki bana biraz yardımcı olabilirsin, ha? Senin için ölüm ve daha kötüsü için riske girdiğime göre sen de en azından bu kadarını yapabilirsin." Rüyalar âleminde kaybolmuş olan uyuyan kasabın başı yana düştü.</p>

  <p>Eragon homurdanarak doğruldu. Tekrar, "Audr," dedi ve yine havalandı. Bu kez kendisininkinin yanı sıra zayıf da olsa Sloan'ın gücüne de güveniyordu. Helgrind'in yalçın kayalıklarından iki yabancı kuş gibi bir kez daha aşağıya doğru süzüldüler. Ama bu kez hedeflediği çıkıntı biraz daha geniş olup daha güvenli bir sığınak sağlamıştı.</p>

  <p>Eragon aşağıya inişlerini bu şekilde düzenledi. Düz bir hat halinde inmiyor, sağ tarafa doğru meyilli iniyorlardı, böylece Helgrind'in etrafından dolaşıyorlardı. Bu şekilde yalçın kayalıklar onu ve Sloan'ı atlılardan gizliyordu.</p>

  <p>Yere yaklaştıkça inişleri yavaşladı. Eragon ezici bir yorgunluk hissediyordu. Tek parmağını kaldırmak bile büyük bir iş haline gelmişti. Uyuşukluk onu sıcak katmanlarıyla sarıyor, düşüncelerini ve duygularını köreltiyordu. En sert taş bile ağrıyan kasları için yumuşacık bir yastık gibi görünmeye başlamıştı.</p>

  <p>Sonunda güneşle kavrulmuş toprağa indiklerinde Sloan'la birlikte toprağa yapışmasını önleyemeyecek kadar zayıf düşmüştü. Eragon kolları göğsünün altında garip açılarla kıvrılmış şekilde yatmış, yarı kapalı gözleriyle burnundan bir iki santim uzaktaki küçük kayanın üstündeki sarı sitrin beneklerine bakıyordu. Sloan demir yığınları gibi sırtüstü düşmüştü. Eragon'un ciğerlerinden hava sızıyor, ama geri gelmiyor gibiydi. Bir bulut güneşi örtmüş gibi görüşü karardı. İki kalp atışı arasında ölümcül bir sükûnet vardı. Kalbi çarptığı zaman da bu yalnızca belli belirsiz bir çırpınıştan ibaretti.</p>

  <p>Eragon artık tutarlı düşünemiyordu, ama zihninin gerisinde bir yerlerde ölmek üzere olduğunun farkındaydı. Bu düşünce onu korkutmuyordu; tam tersine rahatlatıyordu, çünkü inanılmayacak kadar yorgundu. Ölüm onu bu yıpranmış ten kabuğundan kurtaracak ve sonsuza dek dinlenmesini sağlayacaktı.</p>

  <p>Birden başının arkasında başparmağı kadar iri bir eşek arısı uçmaya başladı. Kulağının etrafında döndükten sonra taşın üstünde durup tepelerde açan çiçekler kadar sarı olan sitrin beneklerine sokuldu. Eşek arısının kılları sabah ışığında parlıyor, Eragon her bir kılı keskin ve açık şekilde görebiliyordu. Arının pırpır eden kanatları hafifçe vızlıyordu. Bacaklarındaki kıllarda polen tozları vardı.</p>

  <p>Arı o kadar canlı, o kadar titrek ve güzeldi ki, varlığı Eragon'un hayatta kalma isteğini yeniledi. Eşek arısı kadar şaşırtıcı bir yaratığın bulunduğu bir dünya, onun içinde yaşamayı istediği bir dünyaydı.</p>

  <p>Sırf iradesinin gücüyle sol elini göğsünden kurtarıp yakındaki bir çalının odunsu sapını kavradı. Bir sülük, kene ya da başka bir parazit gibi bitkinin hayatını emip onu cansız ve kahverengi halde bıraktı. Eragonü'un damarlarında dolaşan enerji akışı aklını başına getirdi. Şimdi korkmaya başlamıştı işte; yaşamaya devam etme arzusunu yeniden kazanınca varoluşun ötesindeki karanlıkta dehşetten başka bir şey yoktu.</p>

  <p>İleri doğru sürünerek bir çalıya daha tutundu, onun canlılığını kendi bedenine aktardı. Ardından üçüncü, dördüncü bitki geldi ve Eragon bütün gücünü yeniden kazanana kadar bu böyle devam etti. Ayağa kalkıp arkasında kalan kahverengi bitkilere baktı; ne yaptığını görünce ağzında buruk bir tat belirdi.</p>

  <p>Eragon büyü konusunda dikkatsizlik ettiğini ve eğer ölseydi bu dikkatsiz davranışının Varden'in sonunu getireceğinin farkındaydı. Aptallığı karşısında yüzünü buruşturdu. Başıma bu belayı açtığım için Brom kafamı kırardı, diye düşündü.</p>

  <p>Sloan'ın yanına giderek sıska kasabı yerden kaldırdı. Doğuya dönüp topallayarak Helgrind'den uzaklaşıp gözden uzak olacakları yarığa doğru yürüdü. On dakika sonra takipçilerini kontrol etmek için durunca Helgrind'in dibinde toz bulutu gördü. Atlılar siyah taş kuleye varmışlardı.</p>

  <p>Güldü. Galbatorix"in adamları, büyü yardımıyla onun ya da Sloan'ın zihnini tespit edemeyecekleri kadar uzaktaydı. Onlar Ra'zac'ın cesetlerini bulana kadar ben bir iki fersah yürümüş olurum. O zaman da beni bulabileceklerini sanmıyorum. Üstelik onlar bir ejderha ve süvarisini arayacaklardır, yürüyen bir adamı değil.</p>

  <p>Ani bir saldırı için endişelenmesi gerekmediğinden memnun olan Eragon, önceki hızına döndü: bütün gün sürdürebileceği sabit, büyük çaba gerektirmeyen bir hıza.</p>

  <p>Yukarıdaki güneş beyaz altın gibi parlıyordu. Önünde bazı köylere varmadan önce fersahlarca devam eden yolu izi olmayan bir açıklık uzanıyordu. Yüreğinde yeni bir sevinç ve umut uyandı.</p>

  <p>En sonunda Ra'zac ölmüştü.</p>

  <p>Sonunda intikamını almıştı. Sonunda Garrow ve Brom'a karşı görevini tamamlamıştı. Ve sonunda Ra'zac, Carvahall'e ilk geldiğinden beri içinde barındırdığı korku ve öfke örtüsünü atmıştı. Onları öldürmek umduğundan çok daha uzun sürmüştü, ama artık bu iş tamamlanmıştı ve gerçekten de büyük bir işti, Roran ve Saphira'nın yardımıyla da olsa böyle zor bir işi tamamladığı için büyükbir tatmin hissi yaşıyordu.</p>

  <p>Ama şaşırarak bu zaferin, beklenmedik bir kayıp hissiyle lekelenmiş buruk bir zafer olduğunu fark etti. Ra'zac avı onu Palancar Vadisi'ne bağlayan son bağdı ve çok korkunç olsa da bu bağdan vazgeçmek hiç hoşuna gitmiyordu. Üstelik bu görev, ona hayatta hiçbir amacı yokken bir amaç kazandırmıştı; en başında, evden ayrılmasının nedeni buydu. Artık içinde, Ra'zac nefretini barındırdığı yerde, büyük bir boşluk vardı.</p>

  <p>Böyle korkunç bir görevin sona ermesi üzerine üzülebilmesi Eragonu dehşete düşürmüştü. Aynı hatayı ikinci kez yapmamaya yemin etti. İmparatorluğa, Murtagh ve Galbatorix'e karşı giriştiğim mücadeleye, zamanı geldiğinde başka bir şeye geçemeyecek –ya da daha kötüsü yeni olanlara uyum sağlamak yerine çatışmayı uzatmaya çalışacak– kadar bağlanmayı reddediyorum. Böylece boş üzüntüsünü uzaklaştırıp rahatlama hissine odaklandı. Zorunlu olan arama girişiminin zorluklarından kurtulmasının ve geriye bir tek mevcut pozisyonunun getirdiği zorunlulukların kalmasının verdiği rahatlıktı bu.</p>

  <p>İçindeki sevinç hissi adımlarını hafifletti. Şimdi Ra'zac olmadığı için Eragon hayatını eskiden kim olduğuna göre değil de, artık bir Ejderha Süvarisi olarak sahip olduğu özelliklere göre yaşayabileceğini fark etti.</p>

  <p>İnişli çıkışlı ufka bakıp birisinin onu duyabileceğini umursamaz bir şekilde koşarak kahkahalar attı. Sesi vadinin aşağısında ve yukarısında yankılanırken etrafındaki her şey yeni, güzel ve umut dolu görünüyordu.</p>
</body>
</html>
