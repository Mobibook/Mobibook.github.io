<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gölgede Ayak İzleri</h1>

  <p>Saphira baş döndüren birkaç sıçramayla Eragon'u Roran ve Katrina'nın çadırına götürdü. Katrina çadırın dışında, bir kova sabunlu suda iç elbisesini yıkıyor, beyaz kumaşı tahtaya sürtüyordu. Saphira'nın inişiyle bir toz bulutu kalkarken elini kaldırıp gözlerine siper etti.</p>

  <p>Roran kemerini takarak çadırdan çıktı. Toz yüzünden öksürüp gözlerini kıstı. "Sizi buraya hangi rüzgâr attı?" diye sordu Eragon, Saphira'nın üstünden inerken.</p>

  <p>Eragon hızla konuşarak onlara yakında gideceğini anlattı. Gidişini köylülerden sır olarak saklamalarının önemi, anlattıklarının etkisini artırıyordu. "Onları görmeyi reddettiğim için ne kadar kırılsalar da gerçeği kimseye anlatmayacaksınız, Horst ve Elain'e bile. Nasuada'nın planı hakkında bir şey söylemek yerine bırakın benim kaba ve nankör biri haline geldiğimi düşünsünler. İmparator'a karşı gelen herkesin iyiliği için bunu sizden istiyorum. Yapacak mısınız?"</p>

  <p>"Sana asla ihanet etmeyiz Eragon," dedi Katrina. "Bundan hiç kuşkun olmasın."</p>

  <p>Roran kendisinin de kamptan ayrıldığını söyledi.</p>

  <p>"Sen nereye gidiyorsun?" diye sordu Eragon hayretle.</p>

  <p>"Birkaç dakika önce görevim bildirildi. İmparator'un kuzeydeki düşman hatlarının gerisinde bulunan erzak katarlarını yağmalayacağız."</p>

  <p>Eragon sırayla üçüne baktı. Önce ciddi ve kararlı, savaş beklentisiyle şimdiden gergin olan Roran'a; endişeli, ama bunu gizlemeye çalışan Katrina'ya ve küçük alevlerle titreşen Saphira'ya. "Demek hepimiz ayrı yollara gidiyoruz." Söylemediği, ama havada bir örtü gibi asılı duran şey birbirlerini bir daha göremeyebilecekleriydi.</p>

  <p>Eragon'u kolundan yakalayan Roran, onu kendine çekip sarıldı. Sonra gözlerinin içine baktı. "Sırtını kolla kardeşim. Kaburgalarının arasına bıçak sokmayı isteyen tek kişi Galbatorix değil."</p>

  <p>"Sen de dikkatli ol. Eğer bir büyücüyle karşılaşırsan aksi yönde kaç. Sana koyduğum koruma sonsuza dek kalmaz."</p>

  <p>Katrina, Eragon'a sarıldı. "Çok uzun kalma."</p>

  <p>"Kalmayacağım."</p>

  <p>Roran ve Katrina ile birlikte Saphira'nın yanına gittiler, o da uzun kemikli burnuyla alınlarına dokundu. Boğazından bas tonlu bir ses çıkarken göğsü titriyordu. Unutma Roran, düşmanlarını hayatta bırakma hatasını yapma. Ve sen Katrina? Değiştiremeyeceğin şeyleri düşünme. Bu yalnızca senin sıkıntını artıracaktır. Saphira deri ve pul hışırtısıyla kanatlarını açıp Roran'ı, Katrina'yı ve Eragon'u aynı anda kucakladı, onları dünyadan ayırdı.</p>

  <p>Saphira kanatlarını açarken Roran ve Katrina geri çekildi, Eragon onun sırtına tırmandı. Boğazında bir yumru oluşmuştu. Saphira yükselirken evli çifte el sallamaya devam etti. Eragon gözlerini kırpıştırıp arkasındaki dikene yaslanıp, gökyüzüne baktı.</p>

  <p>Aşçıların çadırına mı, diye sordu Saphira.</p>

  <p>Evet.</p>

  <p>Saphira birkaç yüz metre yükselip kampın güneybatı tarafına yöneldi. Ocaklardan ve fırınlardan duman yükseliyordu. Her biri elli metre uzunluğunda olan kenarları açık iki çadıra doğru alçalırlarken ince bir rüzgâr yanlarından geçti. Kahvaltı bitmişti, bu yüzden Saphira tok bir seslie yere indiğinde kimse yoktu.</p>

  <p>Eragon yanında Saphira'yla birlikte hızla masaların arkasındaki ateşlere doğru yürüdü. Ateşlerle ilgilenip eti doğrayan, yumurtaları kıran, hamur yoğuran, gizemli sıvılarla dolu dökme demir çaydanlıkları karıştıran, muazzam büyüklükteki kirli tencere ve tavaları temizleyen, Varden'e yemek hazırlamak için bunun dışındaki bitmek bilmeyen işlerle ilgilenen yüzlerce adam Eragon ve Saphira'ya bakmak için durmadı. Doymak bilmeyen çok ağızlı yaratığın acımasız taleplerini doyurmak için uğraşan adamlara göre bir ejderha ve süvarinin ne önemi vardı ki?</p>

  <p>Neredeyse bir Cüce kadar kısa boylu olan siyah beyaz, kısa sakallı tıknaz bir adam Eragon ve Saphira'nın yanına gelip kısa bir selam verdi. "Ben Quoth Merrinson. Size nasıl yardım edebilirim? Eğer isterseniz yeni pişmiş ekmeğimiz var, Shade Katili." Yakındaki bir masada duran tabaktaki ekmekleri işaret etti.</p>

  <p>"Eğer fazla varsa bir somun alabilirim," dedi Eragon. "Ama ziyaretimizin nedeni benim açlığım değil. Saphira yiyecek bir şeyler istiyor ve genellikle yaptığı gibi avlanacak zamanı yok."</p>

  <p>Quoth, onun arkasına bakıp Saphira'nın gövdesini şöyle bir süzünce yüzü soldu. "O normalde ne kadar.. Ah, yani normalde ne kadar yersin Saphira? Altı kızarmış bifteği hemen getirebilirim. Altısını da on beş dakika içinde. Bu yeterli olur mu?..." Yutkunurken boğazındaki yumru aşağı yukarı inip çıktı.</p>

  <p>Saphira yumuşak bir hırıltı çıkarınca Quoth cıyaklayıp geriye sıçradı. "Eğer sizin için de uygun olursa Saphira canlı bir hayvanı tercih eder," dedi Eragon.</p>

  <p>Quoth tiz bir sesle, "Uygun mu? Oh evet, tabii." Başını eğip yağlı lekeli elleriyle önlüğünü buruşturdu. "Gerçekten çok uygun, Shade Katili, Ejderha Saphira. O halde bu öğleden sonra Kral Orrin'in masasında yiyecek eksik olmayacak. Oh hayır."</p>

  <p>Ve bir fıçı bira, dedi Saphira, Eragon'a.</p>

  <p>Eragon ricasını tekrarlarken Quoth'un gözlerinde beyaz halkalar meydana geldi. "Korkorkarım Cüceler bütün bi-bira stoklarımızı aldılar. Yalnızca birkaç fıçı kaldı ve onlar da kral için ayrıldı..." Saphira'nın burun deliklerinden bir metre boyunda alev çıkıp önündeki çimenleri kavurunca Quoth irkildi. Kararan çimenlerden duman yükseldi. "Ben-ben-ben size hemen bir fıçı göndereceğim. Beni takip ederseniz sizi canlı hayvanların yanına götüreyim. Orada istediğiniz hayvanı alabilirsiniz."</p>

  <p>Aşçı telaşla onları adam gruplarının, ateşlerin ve masaların yanından geçirip Varden'in yabani alanlara yaptığı akınlarda topladığı domuzların, kazların, sığırların, keçilerin, koyunların, tavşanların ve çok sayıda yaban geyiklerinin bulunduğu büyük, ahşap ağıllara götürdü. Ağılların yakınında tavuklar, ördekler, kuğular, bıldırcınlar, orman tavukları ve başka kuşlarla dolu kümesler vardı. Çığlıkları, ötüşleri ve haykırışları o kadar kulak tırmalayan bir kakafoni oluşturuyordu ki Eragon'un öfkeyle dişlerini sıkmasına neden oldu. Bu kadar çok yaratığın düşünceleri ve duyguları altında ezilmekten kaçınmak için zihnini Saphira hariç hepsine kapadı.</p>

  <p>Saphira'nın varlığının hayvanları korkutmaması için ağıllardan otuz metre uzakta durdular. "İstediğiniz bir tane var mı?" diye sordu Quoth. Saphira'ya bakıp endişeli bir şekilde ellerini ovuşturuyordu.</p>

  <p>Saphira ağılları koklarken Eragon'a, ne kadar acınası bir av... dedi. O kadar aç değilim, biliyorsun. Daha evvelki gün ava çıktım ve hâlâ yediğim geyiğin kemiklerini sindiriyorum.</p>

  <p>Hâlâ hızla büyüyorsun. Yemek sana iyi gelecek.</p>

  <p>Midem almazsa bana bir faydası dokunmaz.</p>

  <p>Küçük bir şey seç o zaman. Belki bir domuz.</p>

  <p>Bunun sana bir yararı olmaz. Hayır... Ben şunu alacağım. Eragon, Saphira'dan orta boyda, sol böğründe beyaz lekeler olan bir inek görüntüsü aldı.</p>

  <p>Eragon ineği işaret ettikten sonra Quoth ağılların yanında boş boş dolaşan adamlara seslendi. İkisi ineğin boynuna bir halat bağlayarak diğer hayvanların arasından ayırdı, gönülsüz hayvanı Saphira'ya doğru yürüttü. Hayvan Saphira'dan on metre uzakta duraklayıp dehşet içinde çömeldi, ipten kurtulup kaçmaya çalıştı. Hayvan kaçamadan Saphira sıçrayıp aralarındaki mesafeyi kapattı. Saphira ağzını açıp üzerlerine doğru koşarken ipi çeken iki adam kendilerini yere attı.</p>

  <p>Saphira kaçmak üzere dönen ineğin yan tarafına çarptı, hayvanı devirip yerde tuttu. Saphira'nın çenesi boynuna kapanmadan önce inek dehşet içinde tek bir mızırtı çıkarabildi. Saphira başın, hızla sallayarak omurgasını kırdı. Sonra avının yanına çömelip beklentiyle Eragon'a baktı.</p>

  <p>Eragon gözlerini kapatıp zihniyle ineğe uzandı. Hayvanın bilinci şimdiden karanlığa gömülmüştü, ama bedeni hâlâ canlıydı, bir dakika önce içinden geçen korku yüzünden hâlâ gerginlikle titriyordu. Yapmak zorunda olduğu şey yüzünden midesi bulandı, ama buna aldırmayıp elini Bilge Beloth Kemeri'ne koydu, ineğin bedeninden alabildiği bütün enerjiyi belindeki on iki elmasa aktardı. Bu işlem yalnızca birkaç saniye sürdü.</p>

  <p>Saphira'ya bakarak başını salladı. Bitti.</p>

  <p>Eragon, adamlara yardımları için teşekkür etti. İki adam onu ve Saphira'yı yalnız bıraktı.</p>

  <p>Saphira karnını doyururken Eragon bira fıçısının karşısına oturup aşçıların çalışmalarını seyretti. Ne zaman bir tavuğun, domuzun ya da kazın başını kesseler ölmekte olan hayvanın enerjisini Bilge Beloth Kemeri'ne dolduruyordu. Bu biraz acımasız bir işti, çünkü zihinlerine dokunduğunda hayvanlar hâlâ canlı oluyorlardı; korkuları, şaşkınlıkları ve acıları onu öylesine hırpalıyordu ki kalbi deli gibi çarpıyor, alnında ter damlacıkları birikiyordu. Acılarını dindirmekten başka bir şey istemiyordu. Ama Varden'in hayatta kalması için onların ölmeleri gerektiğini biliyordu. Son birkaç savaşta enerji deposunu tüketmişti; uzun ve potansiyel olarak tehlikeli bir yolculuğa çıkmadan önce, bu enerjiyi yenilemek istiyordu. Eğer Nasuada bir hafta daha onlarla birlikte kalmasına izin verse elmasları kendi bedeninden çıkan enerjiyle doldurabilir ve yine de Farthen Dûr'a koşmak için güç kazanacak zamanı olurdu, ama şu anda, önündeki birkaç saat içinde bunu yapamazdı. Yatağında yatıp elmaslara bedeninin ısısını gönderse bile bu hayvanlardan aldığı kuvveti toplayamazdı.</p>

  <p>Bilge Beloth Kemeri'ndeki elmaslar neredeyse sınırsız miktarda enerji emiyor gibiydi, bu yüzden başka bir hayvanın daha can çekişmesine dayanamayacağı için durdu. Titreyip baştan aşağı ter dökerek öne eğildi, ellerini dizlerine dayayarak ayaklarının arasındaki boşluğa bakıp kusmamaya çalıştı. Kendisine ait olmayan anılar düşüncelerini istila etti. Saphira'nın sırtında Leona Gölü'nün üstünde dolaşmasına, birlikte serin, berrak sulara dalmalarına, üzerlerini beyaz kabarcık bulutları kaplamasına, birlikte uçmaktan, yüzmekten ve oynamaktan keyif almalarına dair anılardı bunlar.</p>

  <p>Solukları sakinleşirken Saphira'ya baktı. Avının kalıntılarının yanına oturmuş ineğin kafatasını çiğniyordu. Ona gülümseyip yardımları için teşekkür etti.</p>

  <p>Artık gidebiliriz, dedi.</p>

  <p>Saphira yutkunarak, benim gücümü de al. İhtiyacın olabilir, dedi. Hayır.</p>

  <p>Bu kazanamayacağın bir iddia. Israr ediyorum.</p>

  <p>Ve ben de aksi yönde ısrar ediyorum. Seni burada zayıf ve güçsüz bir şekilde bırakamam. Ya Murtagh ve Thorn bugün saldırırsa? İkimizin de her an savaşacak halde olması gerek. Sen, benden daha büyük bir tehlikede olacaksın, çünkü Galbatorix ve bütün imparatorluk hâlâ benim seninle olduğuma inanıyor olacak.</p>

  <p>Evet, ama sen yabani bir ortamda birKull'la birlikte olacaksın.</p>

  <p>Yabani ortama bende senin kadar alışığım. Medeniyetten uzak olmak beni korkutmuyor. Kull'a gelince, güreşte yenebileceğimi sanmıyorum, ama engellerim herhangi bir ihanete karşı beni koruyacaktır... Benim yeterli enerjim var, Saphira. Daha fazla vermene gerek yok.</p>

  <p>Saphira, ona bakarak söylediklerini düşündü. Sonra pençesini kaldırıp yalayarak üzerindeki kam temizledi. Pekâlâ, kendimi... kendime saklayacağım. Ağzının kenarları keyifle yukarı kıvrılır gibi oldu. Pençesini indirip, nezaket gösterip şu fıçıyı bana yuvarlar mısın, diye sordu. Eragon homurdanarak ayağa kalkıp istediğini yaptı. Saphira pençesiyle fıçının üstünde iki delik açtı, elmalı ballı içkinin güzel kokusu yayıldı. Başını tam fıçının üstüne getirip devasa çeneleriyle kavradı, fıçıyı havaya kaldırıp içkiyi boğazına boşalttı. Bıraktığında fıçı yere düşüp parçalandı. Demir halkalarından biri birkaç metre yuvarlandı. Üst dudağı kıvrıldı, nefesi bir an tıkandı ve o kadar şiddetli bir şekilde hapşırdı ki hem ağzından hem burnundan ateş çıktı.</p>

  <p>Eragon şaşkınlıkla bağırıp kenara kaçtı. Tuniğinin tutuşan eteğini eliyle bastırdı. Yüzünün yarısı sıcaktan kavrulmuştu. Saphira, dikkat et, diye bağırdı.</p>

  <p>Eyvah. Başını eğip toz kaplı burnunu ön bacağının üstüne koyup burun deliklerini kaşıdı. İçki gıdıklıyor.</p>

  <p>Gerçekten, artık böyle yapmaman gerektiğini bilmelisin, diye homurdanıp sırtına tırmandı.</p>

  <p>Saphira burnunu bir kez daha ön bacağına sürtüp havalandı. Varden'in çadırlarının üstünden geçip Eragon'u çadırına geri götürdü. Eragon sırtından inip Saphira'ya baktı. Bir süre hiçbir şey söylemediler, duygularının onların yerine konuşmasına izin verdiler.</p>

  <p>Saphira gözlerini kırptı. Eragon, onun gözlerinin normalden daha fazla parladığını düşündü. Bu bir sınav, dedi. Eğer geçersek ejderha ve süvarisi olarak daha güçlü olacağız.</p>

  <p>Gerekirse kendi başımıza hareket edebilmeliyiz, yoksa sonsuza dek başkalarına kıyasla dezavantajlı durumda kalırız.</p>

  <p>Evet. Pençeleriyle toprağı kazdı. Ama bu yine de acımı azaltmıyor. Yılankavi gövdesinde bir ürperti dolaştı. Kanatlarını kıpırdattı. Rüzgâr kanatlarının altına dolsun ve güneş her zaman sırtında parlasın. İyi ve hızlı yolculuk yap ufaklık.</p>

  <p>Hoşça kal, dedi Eragon.</p>

  <p>Eragon onunla biraz daha kalırsa bir daha ayrılamayacağını hissetti, bu yüzden dönüp bir daha arkasına bakmadan karanlık çadıra girdi. Aralarındaki, kendi eti gibi bedeninin bir parçası haline gelen bağ, ciddi şekilde kopmuştu. Yakında birbirlerinin zihinlerini hissedemeyecek şekilde ayrılacaklardı. Bir an olduğu yerde kaldı, falsiyonunun kabzasını kavrayıp başı dönüyormuş gibi sarsıldı. Yalnızlığın donuk acısı şimdiden bütün bedenini kaplamıştı. Saphira'nın bilincinin rahatlatıcı varlığı olmadan kendini küçük ve yalnız hissediyordu. Bunu daha önce yaptım ve tekrar yapabilirim, diye düşündü. Kendini omuzlarını dikleştirip çenesini kaldırmaya zorladı.</p>

  <p>Yatağının altından Helgrind'den geri dönerken hazırladığı çantayı çıkardı. Agaeti Blödhren için yazdığı ve Oromis'in en güzel yazısıyla kopya ettiği şiirin bulunduğu oymalı ahşap silindiri, yine Oromis'in hediyesi olan büyülü faelnirv şişesini ve küçük sabun taşı kutusu nalgaskiyi, Jeodün hediyesi olan Domia abr IVyrda'yı, bileği taşını ve kayışını ve bir anlık tereddütten sonra zırhının pek çok parçasını çantaya koydu. Eğer şartlar gerektirirse zırhım yanımda olduğu için çok memnun olacağım, diye düşündü. Ya da öyle umuyordu. Kitabı ve silindiri almasının nedeni o kadar çok yolculuk ettiği için sevdiği şeyleri kaybetmekten kaçmanın en iyi yolunun nereye giderse gitsin yanında taşımak olduğuna karar vermişti.</p>

  <p>Almaya karar verdiği diğer şeyler miğferinin içine soktuğu bir çift eldiven ve geceleri soğuk olur, diye kalın bir pelerindi. Gerisini Saphira'non eyerine sardı. Eğer gerçekten Dûrgrimst Ingeitum'un üyesiysem Bregan Hold'a vardığımda beni gerektiği gibi giydireceklerdir, diye düşündü.</p>

  <p>Çantayı kapıp okunu ve yayını üstüne koyup bağladı. Falsiyonunu da aynı şekilde bağlamak üzereyken yana eğildiğinde kılıcın kınından kayabileceğini fark etti. Bu yüzden kılıcı çantanın arkasına çaprazlama bağladı. Kabzası boynuyla sağ omzunun arasında kaldığı için gerektiğinde yine de çekebilirdi.</p>

  <p>Eragon çantayı sırtına takıp zihnindeki engeli aştı, vücuduna dolan enerjiyi ve Bilge Beloth Kemeri'ndeki on iki elması hissetti. Bu güç akımına dokunarak daha önce bir kez yaptığı büyüyü mırıldandı: etrafındaki ışığı kırıp kendini görünmez yaptı. Hafif bir yorgunluk hissetti.</p>

  <p>Aşağıya doğru bakınca göğsünü ve bacaklarını değil, yerdeki ayak izlerini görmekten biraz rahatsız oldu. Şimdi işin zor kısmı, diye düşündü.</p>

  <p>Çadırın arkasına gidip gergin kumaşı avcı bıçağıyla kesip açıklıktan çıktı. Bir kedi kadar sessiz olan Blödhgarm dışarıda onu bekliyordu. Başını Eragon'un bulunduğu tarafa doğru eğip, "Shade Katili?" diye seslendi. Sonra antik dilde altı sözcükle çadırdaki kesiği düzeltti.</p>

  <p>Eragon yön bulma becerisi sayesinde mümkün olduğunca az ses çıkararak iki çadır sırası arasındaki yoldan süzüldü. Ne zaman biri yaklaşsa yoldan çıkıp hareketsiz bekliyor, toprak veya çimenin üzerindeki ayak izlerini görmemelerini umuyordu. Toprağın bu kadar kuru olmasına söylendi; ayaklarını yere ne kadar yavaş basarsa bassın küçük bir toz bulutu kaldırıyordu. Şaşırarak görünmez olmanın denge hissini azalttığını fark etti; ellerinin veya ayaklarının nerede olduğunu göremeden mesafeleri yanlış değerlendirmeye ve çok fazla içki içmiş gibi bir şeylere çarpmaya başladı.</p>

  <p>Tereddütle ilerlemesine rağmen kimsede şüphe uyandırmadan, oldukça iyi bir zamanlamayla kampın dışına ulaştı. Yağmur fıçısının arkasında durup ayak izlerini fıçının arkasındaki gölgede gizleyerek Varden'in doğu yakasını koruyan sivri kazıkların sıralandığı toprak yığılı siperleri ve hendekleri inceledi. Eğer kampa girmeye çalışıyor olsaydı görünmez bile olsa siperlerde dolaşan savaşçılardan biri onu mutlaka fark ederdi. Ama siperler ve hendekler, insanları içeride hapis tutmayı değil, saldırganları püskürtmeyi amaçladığı için bunları ters taraftan geçmek kolaydı.</p>

  <p>Yakınlardaki iki nöbetçinin arkalarını dönmesini bekleyip bütün gücüyle koşmaya başladı. Birkaç saniye içinde yağmur fıçısıyla toprak siperler arasındaki mesafeyi aştı ve sete o kadar hızlı çıktı ki kendini suyun yüzeyinde kayan bir taş gibi hissetti. Setin tepesinde ayaklarını yere sıkıca bastırıp bacaklarını gerdi ve kollarını açarak Varden'in savunmasının üstünden atladı. Üç saniye boyunca uçtuktan sonra kemikleri sarsan bir darbeyle yere indi.</p>

  <p>Tekrar dengesini kazanana dek yerde yatıp nefesini düzeltti. Nöbetçilerden biri olduğu yerde durdu, ama sıra dışı bir şey fark etmemiş gibi tekrar yürümeye devam etti. Eragon nefesini bırakıp fısıldadı. "Du deloi lunea." Büyü toprak setteki ayak izlerini temizledi.</p>

  <p>Hâlâ görünmezken ayağa kalkıp kamptan uzaklaşmaya başladı. Daha fazla toz çıkarmamak için yalnızca çimenlere basmaya dikkat ediyordu. Nöbetçilerden uzaklaştıkça daha hızlı koşmaya başladı. Sonunda dörtnala koşan bir attan daha hızlı hale geldi.</p>

  <p>Hemen hemen bir saat sonra yağmur ve rüzgârın, tepelerdeki çayırların yüzeyinde açtığı dar yarığın dik kenarında dengesini bulmaya çalıştı. Dipte kenarında su kamışları ve sazların sıralandığı bir su akıntısı vardı. İz bırakmamak için suyun yakınındaki yumuşak zeminden uzak durup aşağıya doğru yürümeye devam etti. Az sonra dere genişleyip küçük bir göle dönüştü. Gölün bir kenarında çıplak göğüslü Kull'un bir kayanın üstünde oturduğunu gördü.</p>

  <p>Eragon kamışların arasından kendine bir yol bulmaya çalışırken hışırdayan yaprakların sesi Kull'a geldiğini bildirdi. Yaratık boynuzlu iri başını ona doğru çevirip havayı kokladı. Varden'le ittifak kuran Urgalların lideri Nar Garzhvog'du.</p>

  <p>"Sen!" dedi Eragon bir kez daha görünür hale gelerek.</p>

  <p>"Selamlar Ateş Kılıcı," diye gümbürdedi Garzhvog. Kaim kol ve bacaklarını oynatıp derin bir nefes alıp dev gibi geniş göğsünü şişirdi ve iki buçuk metrelik boyuyla doğruldu. Gri derili kasları güneşin altında pırıl pırıl parlıyordu.</p>

  <p>"Selamlar Nar Garzhvog," dedi Eragon. Biraz şaşırmıştı. "Adamlarına ne olacak?" diye sordu. "Benimle gelirsen onları kim yönetecek?"</p>

  <p>"Kan kardeşim Skgahgrezh yönetecek. O Kull değil, ama uzun boynuzları ve kalın bir boynu var. İyi bir komutandır."</p>

  <p>"Anlıyorum... Neden benimle gelmek istedin?"</p>

  <p>Urgal çenesini kaldırıp göğsünü şişirdi. "Sen Ateş Kılıcı'sın. Sen ölmemelisin, yoksa Urgralgra –sizin ifadenizle Urgallar– Galbatorix'ten intikamını asla alamaz ve ırkımız bu topraklarda ölür. Bu yüzden seninle koşacağım. Savaşçılarımız arasında en iyisi benim. Tek bir dövüşte kırk iki boynuzluyu yendim."</p>

  <p>Eragon başını salladı ama olayların gidişatından memnun değildi. Urgalların içinde en çok Garzhvog'a güvenirdi, çünkü Yanan Ovalar Savaşı'ndan önce onun zihnini okumuş ve onun ırkının standartlarına göre dürüst ve güvenilir olduğunu keşfetmişti. Onum yüzünden benimle düello etmeye kalkmazsa hiçbir şekilde anlaşmazlık yaşanmaz aramızda, diye düşündü.</p>

  <p>"Pekâlâ, Nar Garzhvog," dedi ve belindeki çantanın kayışını sıkılaştırdı. "Sen ve ben bütün yazılı tarihte bir ilki gerçekleştirip birlikte koşalım."</p>

  <p>Garzhvog güldü. "Koşalım Ateş Kılıcı."</p>

  <p>Birlikte doğuya dönüp Beor Dağları'na doğru koşmaya başladılar, Eragon hafif ve hızlı koşuyor, yanındaki Garzhvog, Eragon'un her iki adımı için bir adım atıyor, ağırlığıyla altındaki yer sarsılıyordu. Şişkin fırtına bulutları ufukta toplanıyor, şiddetli bir fırtınayı haber veriyor, tepede dönen atmacalar çığlık atarak avlarını takip ediyordu.</p>
</body>
</html>
