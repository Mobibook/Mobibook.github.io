<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Tam Süvari</h1>

  <p>Uyan, ufaklık, dedi Saphira. Güneş doğdu, Rhunön sabırsızlanıyor.</p>

  <p><br /></p>

  <p>Eragon birden doğruldu, battaniyesini de rüyalarıyla birlikte hızla bir kenara attı. Önceki günün çalışmaları yüzünden kolları ve omuzları ağrıyordu. Çizmelerini ayaklarına geçirip iplerini beceriksiz hareketlerle bağladı, yerden önlüğünü kaptı. Titizlikle oyulmuş merdivenlerden inip Rhunön'un oyma evinin girişine koştu.</p>

  <p>Dışarıda gökyüzü şafağın ilk ışıklarıyla aydınlanmıştı. Eragon, Rhunön ve Saphira'yı açık duvarlı ocağın yanında görüp hızla yanlarına yürüdü. Bu arada eliyle saçlarını düzeltmeye çalıştı.</p>

  <p>Rhunön tezgâhın kenarına dayanmış ayakta duruyordu. Gözlerinin altında siyah torbalar vardı. Yüzündeki çizgiler öncekinden daha derindi.</p>

  <p>Kılıç önünde, beyaz bir örtünün altında duruyordu.</p>

  <p>"İmkânsızı başardım," dedi. Sesi boğuk ve çatlaktı. "Yapmayacağıma yemin ettiğim halde bir kılıç yaptım. Dahası bunu bir günden kısa bir süre içinde ve başkasının elleriyle yaptım. Buna rağmen kılıç basit ya da kalitesiz değil. Hayır! Bugüne kadar yaptığım en güzel kılıç. İşlem sırasında daha az büyü kullanmayı tercih ederdim, ama tek eksiğim bu. Sonucun mükemmelliğine kıyasla küçük bir eksik bu. Bak!"</p>

  <p>Rhunön örtünün kenarından tutup kaldırdı, kılıcı ortaya çıkardı.</p>

  <p>Eragon hayretle yutkundu.</p>

  <p>Ondan ayrıldığı birkaç saat içinde yalnızca basit bir kabza ve balçak ve belki basit ahşap bir kın yapabileceğini düşünmüştü. Ama şimdi tezgâhın üstünde Zar'roc, Naegling ve Tamerlein kadar muhteşem olan, hatta kendi fikrine göre onlardan daha da güzel bir kılıç duruyordu.</p>

  <p>Kılıcın üstünde Saphira'nın sırtındaki pullar gibi mavi, parlak bir kın vardı. Rengi berrak bir orman gölünün dibi gibi alacalıydı. Yaprak biçiminde oyulmuş bir parça mavimsi parlak çelik kının ucunu, asma yaprağı biçimindeki yapraklarsa ağız kısmını süslüyordu. Kıvrık balçak da mavi parlak çelikten yapılmıştı. On beş santimetrelik kabza sert, siyah ahşaptandı.</p>

  <p>Eragon büyük bir huşu hissiyle kılıca uzandı, sonra durup Rhunön'a baktı. "Alabilir miyim?"</p>

  <p>Rhunön başını yana eğdi. "Alabilirsin. Sana veriyorum Shade Katili." Eragon kılıcı tezgâhtan aldı. Kını ve kabzanın ahşabı serindi. Birkaç dakika kının üstündeki, ayrıntılara hayranlıkla baktı. Sonra kabzayı sıkıca tutarak kınından çıkardı.</p>

  <p>Kılıcın geri kalanı gibi çeliği de maviydi, ama rengi hafifçe daha açıktı; Saphira nın sırtındaki pullardan çok, boğazındaki pulların mavisini almıştı. Zar'roc'ta olduğu gibi rengi yanardönerdi; Eragon kılıcı oynatırken rengi titreşip değişiyor, Saphira'nın üstünde var olan bütün mavi tonlarını sergiliyordu. Kılıcın içindeki kabloya benzer desenler ve kenarlarındaki soluk şeritler hâlâ görünüyordu.</p>

  <p>Eragon tek eliyle kılıcı havada savurdu, hafifliği ve hızı karşısında gülmeye başladı. Kılıç neredeyse canlı gibiydi. Kılıcı iki eliyle tutup ellerinin uzun kabloya rahatça uyduğunu gördü. İleriye doğru hamle yapıp hayali düşmana saldırdı. Düşmanın öldüğünden emin bir şekilde geri çekildi.</p>

  <p>"İşte," dedi Rhunön, ocağın dışına yere saplanmış üç demir çubuğu işaret etti. "Şunların üzerinde dene."</p>

  <p>Eragon bir an düşüncelerini odakladı, sonra çubuklara doğru tek bir adım attı. Haykırarak bir yarma hareketi yapıp çubukların üçünü de ortadan kesti. Kılıçtan yavaşça kaybolan tek bir tını çıktı. Eragon kılıcın demir çubuklara çarpan yerini inceledi, darbenin tek bir iz bile bırakmadığını gördü.</p>

  <p>"Memnun musun Ejderha Süvarisi?" diye sordu Rhunön.</p>

  <p>"Memnundan da öte, Rhunön-elda," dedi ona selam vererek. "Böyle bir armağan için sana nasıl teşekkür edeceğimi bilmiyorum."</p>

  <p>"Galbatorix'i öldürerek teşekkür edebilirsin. Eğer o deliyi öldürecek bir kılıç varsa o da budur."</p>

  <p>"Elimden geleni yapacağım Rhunön-elda."</p>

  <p>Elf kadın, başıyla selam verdi, tatmin olmuş görünüyordu. "Artık olması gerektiği gibi senin de kendine ait bir kılıcın var. Şimdi tam bir Ejderha Süvarisi oldun!"</p>

  <p>"Evet," dedi Eragon. Kılıcı gökyüzüne kaldırıp hayranlıkla baktı. "Artık gerçek bir süvariyim."</p>

  <p>"Gitmeden önce yapman gereken son bir şey var."</p>

  <p>"Oh?"</p>

  <p>Kılıca doğru bir fiske vurdu. "Kılıcına bir isim vermelisin ki çeliğine ve kınına uygun harfleri yazayım."</p>

  <p>Eragon, Saphira'ya doğru yürüdü. Ne düşünüyorsun?</p>

  <p>Kılıcı taşıyacak olan ben değilim. Kendin isim ver.</p>

  <p>Evet, ama bir fikrin olmalı.</p>

  <p>Saphira başını Eragon'a doğru eğip kılıcı kokladı, ben olsam Mavi-mücevher-diş derdim. Ya da Mavi-pençe-kırmızı.</p>

  <p>Bu insanlara gülünç gelir.</p>

  <p>Ya Yırtıcı veya Karın Deşen'e ne dersin? Ya da Savaş Pençesi veya Parlak Diken ya da Kol Kesen'e? Terör veya Dehşet veya Kol Isıran veya En Keskin ya da çelikteki çizgilere bakarak Dalgalı Pul diyebilirsin. Ayrıca Ölümün Dili ve Elf Çeliği ve Yıldız Metal ve daha pek çokları var.</p>

  <p>Saphira'nın böyle aniden taşması Eragon'u şaşırtmıştı. Bu konuda yeteneklisin, dedi.</p>

  <p>Rastgele isimler uydurmak kolaydır. Ama doğru adı bulmak bir Elf'in sabrını bile zorlayabilir.</p>

  <p>Kral Öldüren'e ne dersin?</p>

  <p>Ya Galbatorix'i gerçekten öldürürsek? O zaman ne olacak? Kılıcınla işe yarar başka bir şey yapmayacak mısın?</p>

  <p>Hımm. Kılıcı Saphira'nın sol ön bacağına yerleştirip, seninle aynı renkte, dedi. Ona da senin adını verebilirim.</p>

  <p>Saphira'nın göğsünden alçak bir hırıltı çıktı. Hayır.</p>

  <p>Eragon gülümsemesini bastırmaya çalıştı. Emin inisin? Savaşta olduğunu bir hayal et ve...</p>

  <p>Saphira'nın pençeleri toprağa gömüldü. Hayır. Ben senin havada sallayıp alay edeceğin bir şey değilim.</p>

  <p>Haklısın, Özür dilerim... Şey, antik dilde Umut desem nasıl olur? Zar'roc "mutsuzluk" anlamına geliyor. Saf adıyla bile mutsuzluğa karşı koyan bir kılıç kullansam uygun olmaz mı?</p>

  <p>Soylu bir duygu, dedi Saphira. Ama düşmanlarına umut vermek istiyor musun? Galbatorix'i umutla mı bıçaklamak istiyorsun?</p>

  <p>Eğlenceli bir kelime oyunu, dedi Eragon gülerek.</p>

  <p>Eragon yüzünü buruşturup, çenesini kaşırken parlak çeliğin üstündeki ışık oyununu inceledi. Çeliğin derinliklerine bakarken, omurganın ve kenarların yumuşak çeliği arasındaki geçiş alanında gözüne aleve benzer bir desen ilişti ve Brom'un piposunu yaktığı sözcük aklına geldi. Sonra ilk kez büyü yaptığı Yazuac'ı düşündü, Farthen Dûr'da Durza'yla yaptığı düelloyu ve o anda kılıcı için doğru adı bulduğunu anladı.</p>

  <p>Saphira'ya danıştı ve o da seçimini onaylayınca silahı omzuna kadar kaldırıp, "Karar verdim," dedi. "Kılıcıma Brisingr adını veriyorum!"</p>

  <p>Ve birden şiddetli esen rüzgârın sesiyle birlikte çelik alev aldı, safir mavisi alevler jilet keskinliğindeki çeliğin üstünde oynaşmaya başladı.</p>

  <p>Eragon bir çığlıkla kılıcı yere atıp yanmaktan korkarak geriye sıçradı. Kılıç yerde yanmaya devam etti. Şeffaf alevler yakındaki çimen yığınlarını kararttı. Eragon doğal olmayan bu ateşi sürdürecek enerjiyi sağlayanın kendisi olduğunu o anda fark etti.</p>

  <p>Sihri hızla sona erdirdi, alevler söndü. İstemeden büyü yapmasına şaşırarak kılıcı tekrar eline aldı, çeliğine parmağıyla dokundu. Öncekinden daha sıcak değildi.</p>

  <p>Rhunön alnında derin kırışıklarla ona doğru geldi, kılıcı elinden alıp baştan aşağı inceledi. "Ateşe ve hasara karşı koruduğum için şanslısın, yoksa sapını yakıp çeliğin tavını bozabilirdin. Seni yılana çevirse bile kılıcı bir daha yere atma Shade Katili, yoksa onu senden alıp, eline eski bir çekiç veririm." Eragon özer diledi. Biraz yatışan Rhunön kılıcı tekrar ona uzattı. "Ateşi bilerek mi yaktın?"</p>

  <p>"Hayır," dedi Eragon, neler olduğunu açıklamadı.</p>

  <p>"Bir daha söyle," diye emretti Rhuriön.</p>

  <p>"Neyi?"</p>

  <p>"Adını, bir daha söyle."</p>

  <p>Eragon kılıcı bedeninden olabildiğince uzak tutup, "Brisingr!" dedi.</p>

  <p>Kılıcın çeliğini yine titreşen alevler kapladı, ısı Eragon'un yüzünü yaladı. Eragon bu kez bu büyü yüzünden gücünde hafif bir azalma hissetti. Birkaç dakika sonra dumansız ateşi söndürdü.</p>

  <p>Bir kez daha, "Brisingr!" dedi. Çeliğin üstünde yine mavi, periye benzer alevler oynaşmaya başladı.</p>

  <p>İşte bu bir süvari ve ejderhasına çok uygun, dedi Saphira neşeli bir tonda. Benim gibi kolayca ateş çıkarabiliyor.</p>

  <p>"Ama ben büyü yapmaya çalışmıyorum!" diye itiraz etti Eragon. "Bütün yaptığım Brisingr demek ve..." Kılıç tekrar alev alırken çığlık atıp alevleri dördüncü kez söndürdü.</p>

  <p>"Alabilir miyim?" dedi Rhunön, elini Eragon'a doğru uzatarak. Eragon, ona kılıcı verince Rhunön, "Brisingr!" dedi. Kılıçtan bir ürperti geçer gibi oldu, ama onun dışında hareketsiz kaldı. Rhunön düşünceli bir ifadeyle kılıcı Eragon'a uzattı. "Bu hayret verici olay karşısında iki açıklama geliyor aklıma. Birincisi, kılıcın yapımına katıldığın için kişiliğinin bir parçasını ona aktardın ve bu yüzden senin isteklerine bağlı hale geldi. Diğer açıklamamsa, kılıcın gerçek adını buldun. Belki de bunların ikisi de doğrudur. Her iki şekilde de iyi bir seçim yaptın, Shade Katili. Brisingr! Evet, hoşuma gitti. Kılıç için iyi bir işim."</p>

  <p>Çok güzel bir isim, diye doğruladı Saphira.</p>

  <p>Rhunön elini Brisingr'ın ortasına koyup, işitilmez bir büyü mırıldandı. Kılıcın iki yanında ateş sözcüğünü karşılaşan Elf yazıları belirdi. Aynı şeyi kının ön tarafına da yaptı.</p>

  <p>Eragon bir kez daha Elf kadına selam verdi. Saphira'yla birlikte ona minnettar olduklarını bildirdi. Rhunön'un yaşlı yüzünde bir gülümseme belirdi. Nasırlı parmaklarıyla ikisinin de alınlarına dokundu. "Süvarilere bir kez daha yardım edebildiğim için mutluyum. Git Shade Katili. Git, Parlak Pullar. Varden'e geri dönün. Düşmanlarınız kullandığın kılıcı görünce uçarak kaçsın."</p>

  <p>Böylece Eragon ve Saphira, ona veda edip birlikte oradan ayrıldılar. Eragon, Brisingr'ı yeni doğmuş bir bebek gibi kollarında taşıyordu.</p>
</body>
</html>
