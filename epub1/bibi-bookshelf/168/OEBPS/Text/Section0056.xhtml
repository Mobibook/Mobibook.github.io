<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Hayat Ağacı</h1>

  <p>Saphira, Tel'naeir Kayalıkları'ndan uçup ormanın üstünden, Menoa ağacının bulunduğu açıklığa kadar süzüldü. Etrafını saran devasa çam ağaçlarının yüz katı daha kalın olan Menoa ağacı heybetli bir sütun gibi gökyüzüne doğru yükseliyor, binlerce dönümlük bir alana gölgesini yayıyordu. Köklerinin oluşturduğu boğum boğum ağ, yosunla kaplı gövdesinden dağılıyor, on hektarlık bir alanı kaplayıp tekrar yumuşak toprağın derinliklerinde gözden kayboluyordu. Menoa ağacının derinliklerinde hava nemli ve serindi. Belli belirsiz, ama sürekli bir sis yukarıdaki iğnelerden aşağı süzülüyor, gövdeye dolanmış olan eğreltiotlarını ıslatıyordu. Kırmızı sincaplar yaşlı ağacın dallarında koşturuyor, yüzlerce kuş böğürtlen çalısını andıran yeşilliklerinden fırlayıp, çıkarken cıvıltıları havayı kaplıyordu. Çayırlıktan beri, biri tarafından gözetlenme duyusu insanın peşini bırakmıyordu, çünkü ağacın içinde bir zamanlar Linnea adındaki bir Elf in kalıntıları vardı. Bu Elfin bilinci ağacın ve ötesindeki ormanın büyümesine rehberlik ediyordu.</p>

  <p>Eragon köklerin bulunduğu girintili çıkıntılı alanı bir silah bulunup bulunmadığını görmek için araştırdı, ama daha önce olduğu gibi savaşa götürmeyi düşünebileceği bir silah bulamadı. Ayaklarının dibindeki yosundan bir parça kabuk koparıp, Saphira'ya uzattı. Ne düşünüyorsun, diye sordu. Yeterince büyüyle doldurursam bununla bir askeri öldürebilir miyim ?</p>

  <p>Eğer istersen bir çimen sapıyla da asker öldürürsün, dedi Saphira. Ama Murtagh ve Thorn'a ya da kral ve siyah ejderhasına karşı savaşırken, ha o. ağaç kabıtğuyla, ha ıslak yünle saldırmışsın fark etmez."</p>

  <p>Haklısın, deyip ağaç kabuğunu yere fırlattı.</p>

  <p>Bence Solembum'un tavsiyesinin doğruluğunu kanıtlamak için kendini aptal yerine koyman gerekmiyor.</p>

  <p>Hayır, ama bu silahı bulmak istiyorsam belki de soruna farklı yaklaşmalıyım. Senin daha önce ifade ettiğin gibi bir kılıcın yanı sıra bir taş ya da kitap da olabilir. Bence Menoa ağacının bir dalından yapılmış bir asa çok değerli bir silah olur.</p>

  <p>Ama bir kılıca eşdeğer olamaz.</p>

  <p>Doğru... Ama ben olsam ağacın kendisinden izin almandan bir dalını bile koparmazdım ve ricamı yerine getiımeye onu nasıl ikna ederim hiçbir fikrim yok.</p>

  <p>Saphira yılankavi boynunu kıvırıp ağacın üstüne baktı, sonra başını ve omuzlarını sallayıp pullarında biriken damlaları silkeledi. Soğuk su damlacıkları yüzüne çarpan Eragon, cıyaklayarak geriye sıçradı, yüzünü koluyla kapadı. Eğer birisi Menoa ağacına zarar verirse, bu hatasından pişmanlık duyacak kadar uzun yaşayacağını sanmıyorum.</p>

  <p>İkisi birkaç saat daha meydanda dolaştı. Eragon boğumlu köklerin arasında, içinde bir kılıcın bulunduğu gömülü bir sandığın köşesini bulmak umudunu yitirmiyordu. Murtagh babasının kılıcı Zar'roc'u taşıdığına göre benim de Rhunön'un Brom için yaptığı kılıcı taşımaya hakkım var.</p>

  <p>Hem rengi de doğru olur, diye ekledi Saphira. Brom'un adaşım olan ejderhası da maviydi.</p>

  <p>Eragon sonunda umutsuzluk içinde Menoa ağacına uzanıp ağacın ağır hareket eden bilincinin dikkatini çekmeye çalıştı. Ne aradığını açıklayıp yardımını istiyordu. Ama yağmur ya da rüzgârla iletişim kurmaya çalışsa da aynı şey olurdu, çünkü ağaç ona ayaklarının dibindeki karıncadan daha fazla önem vermiyordu.</p>

  <p>Güneş ufku yalarken düş kırıklığı içinde Menoa ağacının yanından ayrıldılar. Saphira meydandan Ellesmera'nın merkezine uçup, Elflerin kendilerine verdiği ağaç evinin yatak odasındaki sahanlığa indi. Ev, sağlam bir ağacın yerden birkaç yüz metre yukarıdaki dallarına konmuş yuvarlak odalardan meydana geliyordu.</p>

  <p>Yemek odasında meyve, sebze, fasulye ve ekmekten oluşan bir yemek onları bekliyordu. Eragon biraz yedikten sonra Saphira'nın arkadaşlığını yatağa tercih edip, onun yanına kıvrıldı. Saphira derin bir uykuya dalarken Eragon etrafının farkında, tetikte yatmaya devam etti. Yıldızların yükselişini, ay ışığıyla aydınlanan ormanın üstüne yerleşmesini, Brom'u ve esrarengiz annesini düşündü. Gece geç saatte transa benzer uykuya dalıp, anne babasıyla konuştuğu rüyalar gördü. Ne dediklerini duymuyordu, çünkü sesleri boğuk ve anlaşılmazdı, ama onu sevdiklerini kendisiyle gurur duyduklarını hissediyordu. Bunun yalnızca huzursuz zihninin hayalleri olduğunu bilse de bu duygunun keyfini sürdü.</p>

  <p><br /></p>

  <p>Şafakta zayıf bir Elf hizmetkâr, Eragon ve Saphira'yı Ellesmera'nın yollarından geçirip Valtharos ailesinin evine götürdü. Kasvetli çam ağaçlarının karanlık gövdelerinin arasındaki son ziyaretine kıyasla şehrin ne kadar boş ve sessiz olduğunu düşündü; ağaçların arasında yalnızca üç Elf gördü: sessiz adımlarla süzülen uzun boylu, zarif figürlerdi bunlar.</p>

  <p>Elfler savaşa gidince geride çok azı kalıyor, dedi Saphira.</p>

  <p>Evet.</p>

  <p>Lord Fiolr, birkaç yüzer ışıkla aydınlanan kemerli salonun içinde onları bekliyordu. Uzun ve haşin görünümlü yüzü, çoğu Elf ten daha köşeliydi, bu yüzden Eragon'a ince bıçaklı bir mızrağı hatırlatmıştı. Yeşil ve altın rengi kaftanın yakasını kaldırmış, egzotik bir kuşu andırıyordu. Sol elinde üzerinde Liduen Kvaedhı karakterlerinin kazındığı beyaz bir asa taşıyordu. Asanın üstünde parlak bir inci vardı.</p>

  <p>Lord Fiolr da Eragon gibi eğilerek selam verdi. Elflerin geleneksel selamıyla selamlaştılar. Eragon, lorda kılıç Tamerlein'i incelemesine izin verdiği için cömertliğine teşekkür etti.</p>

  <p>"Tamerlein uzun zamandır aileme ait ve benim için çok değerli. Tamerlein'in tarihini biliyor musun Shade Katili?"</p>

  <p>"Hayır," dedi Eragon.</p>

  <p>"Eşim bilge ve güzel Naudra'nın kardeşi Arva, süvarilerin çöküşü sırasında Ejderha Süvarisi'ydi. Galbatorix ve Tövbekârlar kuzeyden bir fırtına gibi şehre çöktüklerinde Naudra, Arva'yla birlikte şehri ziyaret ediyordu. Arva, Ilirea'yı savunmak için diğer süvarilerle birlikte savaştı, ama Tövbekâr Kialandi, ona ölümcül bir darbe indirdi. Ölmek üzereyken kendini koruması için Tamerlein'i Naudra'ya verdi. Naudra, Tamerlein sayesinde Tövbekârlardan kurtulup, başka bir ejderha ve süvarisiyle buraya döndü, ama kısa süre sonra yaraları yüzünden o da öldü."</p>

  <p>Lord Fiorlr parmağıyla asaya hafifçe vurup inciden yumuşak bir parıltı çıkardı. "Tamerlein, benim için ciğerimde ki hava kadar değerlidir; ondan ayrılmaktansa hayatımı vermeye razıyım. Ne yazık ki ne ben, ne de akrabalarım onu kullanamayız. Tamerlein'i vermek isterim Shade Katili. Ancak Tamerlein Valtharos Hanedanımın malı olarak kalacak ve ben ya da vârislerim onu isterse buraya geri getirmeye söz vereceksin."</p>

  <p>Eragon söz verdi. Bunun üzerine Lord Fiolr, onu ve Saphira'yı zeminden çıkan canlı odundan büyümüş uzun, cilalı masaya götürdü. Masanın ucunda süslü bir kaide, üzerinde de Tamerlein kılıcı ve kını duruyordu.</p>

  <p>Tamerlein'in bıçağı, kını gibi koyu yeşildi. Kabzasını büyük bir elmas süslüyordu. Kılıç mavi çelikten yapılmıştı. Üzerinde bazı yazılar vardı. Elf dilinde, ben Tamerlein, son uykuya götüren, yazıyordu. Kılıcın uzunluğu Zar'roc'a eşitti, ama ucu yuvarlak, kabzası daha ağırdı. Güzel, ölümcül bir silahtı, ama Eragon onu görür görmez, Rhunön'un onu kendisinden farklı dövüşen bir savaşçı için yaptığını anladı. Tamerlein'i kullanan bir savaşçı, Brom'un kendisine öğrettiği zarif teknikler yerine kesme ve yarma hamlelerine daha çok güveniyor olmalıydı.</p>

  <p>Tamerlein'in kabzasına dokunur dokunmaz kabzanın eli için fazla geniş olduğunu fark etti ve onun kendisine uygun bir silah olmadığını anladı. Zar'roc gibi kolunun bir uzantısı gibi değildi. Ama bu olumsuzluklara rağmen bu kadar güzel bir silahı başka nerede bulabilirdi? Oromis'in sözünü ettiği diğer kılıç Arvindr yüzlerce kilometre uzaktaki bir şehirdeydi.</p>

  <p>O anda Saphira, alma, dedi. Eğer o silahı savaşa götüreceksen, senin ve benim hayatım ona bağlı olacaksa kılıcın mükemmel olması gerek. Başka hiçbir şey yeterli olmaz. Üstelik Lord Fiolr'un armağanı için koyduğu şartları beğenmedim.</p>

  <p>Böylece Eragon kılıcı yerine koyarken Lord Fiolr'a onu neden alamayacağını açıklayıp özür diledi. İnce yüzlü Elf fazla mutsuz olmuş gibi görünmüyordu; tam tersine lordun gözlerinde bir tatmin parıltısı gördü.</p>

  <p><br /></p>

  <p>Valtharos ailesinin evinden ayrılan Eragon ve Saphira, ormanın loş mağaralarından geçip Rhunön'un evinin bulunduğu açık alana geldiler. Tünelden çıkarlarken Eragon bir çekicin keskiye inerken çıkardığı sesi duydu. Meydanın ortasında, açık bir ocağın karşısında oturan Rhunön'u gördü. Elf kadın, önündeki cilalı çeliği oymakla meşguldü. Her ne yapıyorsa Eragon bunu tahmin edemedi, çünkü parça hâlâ kaba ve belirsizdi.</p>

  <p>"Demek hâlâ hayattasın, Shade Katili," dedi Rhunön, gözlerini işinden ayırmadan. Sesi değirmen taşı gibi çıkıyordu. "Oromis, Zar'rocu Morzan'ın oğluna kaptırdığını söyledi."</p>

  <p>Kadın, ona bakmasa da Eragon yüzünü buruşturup başını salladı. "Evet, Rhunön-elda. Yanan Ovalar'da benden aldı."</p>

  <p>"Hııı." Rhunön çekici indirmeye devam ediyor, keskinin arkasına insan üstü bir hızla vuruyordu. "Kılıç gerçek sahibini bulmuş demek ki. Adı neydi? Ah evet, Murtagh'ın Zar'roc'u kullanması hoşuma gitmiyor, ama her süvari gerçek bir kılıcı hak eder ve Morzan'ın oğlu için de Morzan'ın kılıcından başkasını düşünemiyorum. Elf kadın, düz kaşlarının altından Eragon'a baktı. "Beni anla Shade Katili, Zar'roc'un sende kalmasını tercih ederdim, ama senin için yapılmış bir kılıcın olması beni daha çok memnun eder. Zar'roc, sana iyi hizmet etmiş olabilir, ama bedenin için şekli yanlıştı. Ve bana, Tamerlein'den bahsetme bile. Onu kullanabileceğini düşünüyorsan aptalsın demektir."</p>

  <p>"Gördüğün gibi Lord Fiolr'dan alıp yanımda getirmedim onu."</p>

  <p>Rhunön başını sallayıp işine devam etti. "İyi o zaman, güzel."</p>

  <p>"Eğer Zar'roc, Murtagh için doğru kılıçsa, Brom'un kılıcı da benim için uygun olmaz mı?"</p>

  <p>Rhunön'un kaşları ortada birleşti. "Undbitr? Neden Bromu düşündün ki?"</p>

  <p>"Çünkü Brom, benim babamdı," dedi Eragon ve bunu söylerken büyük bir mutluluk hissetti.</p>

  <p>"Öyle mi?" Çekicini ve keskisini bıraktı, ocağın çatısının altından çıkıp Eragon'un karşısına geldi. Yüzlerce yıldır eğilerek çalıştığı için kamburu çıkmıştı ve Erâgon'dan birkaç santim daha kısa duruyordu. "Hııı... evet, benzerliği görebiliyorum. Brom kaba biriydi; ne istediğini açıkça söyler ve zaman kaybetmezdi. Bu hoşuma giderdi. Irkımın bu hale gelmesine dayanamıyorum. Çok kibar, çok ince, çok kırılganlar. Ha! Elflerin normal yaratıklar gibi gülüp savaştığını hatırlıyorum. Şimdi o kadar içlerine çekildiler ki bazılarında mermer bir heykelde olandan daha fazla duygu yoktur!"</p>

  <p>Irklarımız birbirine katılmadan önce Elflerin öyle olduğunu mu söylüyorsun?</p>

  <p>Rhunön çatık kaşlarını Saphira'ya çevirdi. "Parlak Pullar. Hoş geldin. Evet, Elfler ve ejderhalar arasındaki bağdan önceki zamanlardan bahsediyorum. O zamandan beri ırklarımızda gördüğüm değişikliklerin mümkün olduğunu bile düşünemezsin, ama oldu işte. Daha önce nasıl olduğumuzu hatırlayacak kadar yaşlı olan benim gibi çok az insan var."</p>

  <p>Rhunön bakışlarını Eragon'a çevirdi. "Undbitr sorunun cevabı değil,Brom kılıcını süvarilerin düşüşü sırasında kaybetti. Eğer Galbatorix'in koleksiyonunda değilse tahrip olmuş ya da savaş alanında bir yerlerde toprağın altına gömülmüştür. Bulunsa bile düşmanlarınla yeniden yüzleşmen gereken zamandan önce onu alamazsın."</p>

  <p>"O zaman ne yapmalıyım Rhunön-elda?" diye sordu Eragon. Varden'deyken seçtiği falsiyonu ve onu güçlendirmek için kullandığı büyüleri, ama Farthen Dûr'un altındaki savaşta kendisini nasıl başarısız kıldığını anlattı.</p>

  <p>Rhunön homurdandı. "Hayır, o işe yaramazdı. Kılıç bir kez dövülüp suyu verildikten sonra istediğin kadar büyü yap, kılıç her zamanki gibi zayıf kalır. Bir süvarinin daha fazlasına ihtiyacı vardır: en şiddetli darbelere dayanan ve büyülerden etkilenmeyen bir silaha. Yapman gereken şey, maden cevherinden çıkarırken ve şekillendirirken sıcak metale şarkı söylemektir, böylece metalin yapısını değiştirip güçlendirirsin."</p>

  <p>"Ama böyle bir kılıcı nereden bulabilirim? Benim için yapar mısın Rhunön-elda?"</p>

  <p>Rhunön'un yüzündeki ince kırışıklar derinleşti. Uzanıp sol dirseğini ovuşturdu, çıplak kolundaki kaslar dalgalandı. "Yaşadığım sürece başka bir kılıç daha yapmayacağıma yemin ettiğimi biliyorsun."</p>

  <p>"Biliyorum."</p>

  <p>"Yeminim beni bağlıyor; ne kadar istersem isteyeyim yeminimi bozamam." Dirseğini tutmaya devam ederek, yaptığı heykelin önüne geri döndü. "Hem böyle bir şeyi neden yapayım ki Ejderha Süvarisi? Söyle bana. Neden dünyaya bir tane daha ruh öldürücü getireyim ki?"</p>

  <p>Eragon sözcüklerini doğru bir şekilde seçerek, "Çünkü bunu yaparsan Galbatorix'in saltanatına son vermeye yardım edebilirsin," dedi. "O ve Tövbekârlar bu kadar çok ejderha ve süvarisini senin yaptığın kılıçlarla öldürmüşken bunu yapman uygun olmaz mı? Silahlarının şu anda böyle kullanılması hiç hoşuna gitmiyor. O zaman Galbatorix'in sonunu getirmek için de bir silah yapıp teraziyi dengelemen iyi olmaz mı?"</p>

  <p>Rhunön kollarını göğsünde kavuşturup, gökyüzüne baktı. "Bir kılıç... yeni bir kılıç. Bunca zaman sonra yeniden sanatımı yapmak..." Bakışlarını indirip çenesini Eragon'a doğru uzattı. "Sana yardım etmemin bir yolu olmalı, ama spekülasyon yapmak anlamsız, çünkü bunu deneyemem bile."</p>

  <p>Ama neden, diye sordu Saphira.</p>

  <p>"Çünkü ihtiyacım olan metal yok!" diye gürledi Rhunön. "Süvarilerin kılıçlarını sıradan çelikle yaptığımı düşünmüyorsunuz, değil mi?" Hayır! Uzun zaman önce, Du Weldenvarden'de dolaşırken, dünyaya düşen bir meteorun kalıntılarını buldum. Parçalar daha önce hiç görmediğim bir maden filizi içeriyordu. Bu yüzden onu demirhaneme götürdüm, saflaştırdım ve dünyadakinden daha güçlü, daha sert ve daha esnek bir çelik karışımı buldum. Metale sıra dışı parlaklığı yüzünden parlak çelik adını verdim. Kraliçe Tarmunora benden ilk süvari kılıcını yapmamı istediğinde parlak çeliği kullandım. Ondan sonra ne zaman fırsatım olsa ormanda bu yıldız metalin parçalarını aradım. Fazla bulamadım, ama bulduklarımı süvariler için sakladım.</p>

  <p>"Yüzyıllar boyunca bu parçalardan nadiren bulmaya başladım, sonunda hiç kalmadığına karar verdim. Son depoyu bulmam dört yüz yirmi yıl sürdü. Ondan aralarında Undbirt ve Zar'roc'un da bulunduğu yedi kılıç yaptım. Süvariler yenildiğinden beri yalnızca bir kez daha parlak çelik aradım, o da dün gece Oromis, benimle senin hakkında konuştuktan sonra." Başını yana eğdi, sulu gözleri Eragon'a delercesine baktı. Çok geniş bir alanı taradım, bulmak için bir sürü büyü yaptım, ama tek bir kırıntı bile bulamadım. Eğer birisi bulabilirse senin için bir kılıç yapmayı düşünebiliriz Shade Katili. Aksi halde bu konuşmanın hiçbir anlamı yok."</p>

  <p>Eragon yaşlı kadına selam verip, zaman ayırdığı için teşekkür etti, Saphira'yla birlikte yeşil yapraklı tünelden geçip oradan ayrıldı.</p>

  <p>Saphira'nın havalanabileceği meydana doğru yan yana yürürlerken Eragon,parlak çelik dedi; Solembum'un kastettiği bu olmalı, Menoa ağacının altında parlak çelik olmalı.</p>

  <p>O bunu nereden bilebilir ki?</p>

  <p>Belki ağaç kendisi söylemiştir. Fark eder mi?</p>

  <p>Parlak çelik ya da değil, Menoa ağacının köklerinin altından herhangi bir şeyi nasıl alabiliriz? Kökleri kesemeyiz. Nereyi keseceğimizi bile bilmiyoruz.</p>

  <p>Bu konuyu düşünmem gerek.</p>

  <p><br /></p>

  <p>Rhunön'un evinin yanındaki meydandan Ellesmera'ya, Tel'naeir Kayalıklarına, Oromis ve Glaedr'in beklediği yere geri döndü. Saphira yere İnip, Eragon'u bıraktıktan sonra Glaedr'le birlikte tekrar havalandı. Havada daireler çizerek aslında bir yere gitmeden birbirlerinin varlığının keyfini çıkardılar.</p>

  <p>İki ejderha bulutların arasında dans ederken, Oromis, Eragon'a bir nesneyi başka bir yere nasıl aktarabileceğini öğretti. "Çoğu büyüde seninle hedef arasındaki mesafe arttıkça kullanman gereken enerji artar. Ama burada durum böyle değil. Elimdeki bu taşı nehrin karşısına göndermekle Güney Adaları'na göndermek arasında enerji bakımından bir fark yok. Bu nedenle bir nesneyi normalde boşluk yoluyla taşıdığında seni öldürebilecek kadar enerji gerektiren bir mesafeye göndermek istediğinde bu büyü çok işe yarar. Yine de zor bir büyüdür ve ancak başka her şey etkisiz kalırsa denemelisin. Örneğin, Saphira'nın yumurtası kadar büyük bir şeyin yerini değiştirmek seni hareket edemeyecek kadar yorar."</p>

  <p>Oromis, Eragon'a büyü için kullanması gereken sözcükleri ve birkaç farklı türünü öğretti. Eragon sözleri Oromis'i memnun edecek şekilde öğrendikten sonra Elf, ondan elindeki taşı başka bir yere iletmesini istedi.</p>

  <p>Eragon büyünün tamamını söyler söylemez taş Oromis'in avucundan kaybolup bir süre sonra mavi bir ışık halinde meydanın ortasında belirdi ve yeri göğü sarsarak patlayarak etrafa sıcak hava saçtı. Eragon gürültü yüzünden yüzünü buruşturup yakındaki bir ağacın dalına tutunmak zorunda kaldı. Dizlerinin bağı çözülmüş, uzuvlarına bir soğukluk yayılmıştı. Yanmış ve düzleşmiş çimenlerin arasında duran taşa bakarken kafatası karıncalandı, Saphira'nın yumurtasını ilk gördüğü anı hatırladı.</p>

  <p>"Aferin," dedi Oromis. "Şimdi bana taşın çimende belirirken neden böyle ses çıkardığını söyleyebilir misin?"</p>

  <p>Eragon, Oromis'in söylediği her şeye dikkat ederken, aynı zamanda ders boyunca Menoa ağacını düşünmeye devam etti. Ama düşündükçe bir çözüm bulacağına dair umudunu kaybetti.</p>

  <p>Oromis nesneleri nasıl taşıyacağını öğrettikten sonra, "Lord Fiolrün Tamerlein teklifini reddettiğine göre burada daha uzun kalmayı düşünüyor musunuz?" diye sordu.</p>

  <p>"Bilmiyorum hocam," diye cevap verdi Eragon. "Menoa ağacıyla ilgili denemek istediğim bir şey daha var, ama eğer başaramazsam Varden'e eli boş dönmekten başka çarem yok."</p>

  <p>Oromis başını salladı. "Gitmeden önce Saphira'yla birlikte buraya bir kez daha uğrayın."</p>

  <p>"Tamam hocam."</p>

  <p><br /></p>

  <p>Saphira, sırtında Eragon'la Menoa ağacına doğru giderken, daha önce işe yaramadı. Neden şimdi yarasın, diye sordu.</p>

  <p>İşe yarayacak, çünkü yaramak zorunda. Hem senin daha iyi bir fikrin mi var?</p>

  <p>Hayır, ama bu hoşuma gitmiyor. Nasıl tepki vereceğini bilmiyoruz. Unuttun mu, Linnea şarkı söyleyerek kendini ağacın içine almadan önce kendisine ihanet eden genç adamı öldürmüş. Tekrar şiddete başvurabilir.</p>

  <p>Buna cesaret edemez. Özellikle sen yanımdayken.</p>

  <p>Mmm.</p>

  <p>Saphira rüzgârın belli belirsiz uğultusuyla Menoa ağacının tabanından birkaç yüz metre uzaktaki boğumlu köklerine indi. Muazzam büyüklükteki çam ağacında bulunan sincaplar geleni görünce çığlıklarla kardeşlerine haber verdi.</p>

  <p>Kayarak kökün üstüne inen Eragon avuçlarını pantolonuna sildi. "Tamam, hadi zaman kaybetmeyelim." Hafif adımlarla kökün üstünden gövdeye doğru yürürken dengesini sağlamak için kollarını iki yana açtı. Saphira daha yavaş yürüyor, pençeleri altındaki kabuğu yarıp çatlatıyordu.</p>

  <p>Eragon kaygan bir parçanın üstünde çömelip, devrilmemek için parmaklarını ağacın gövdesindeki bir yarığa soktu. Saphira'nın yanında dikilmesini bekleyerek gözlerini kapattı. Serin, nemli havayı içine çekerek düşüncelerini ağaca yöneltti.</p>

  <p>Menoa ağacı, onun zihnine dokunmasını engellemeye çalışmadı, çünkü bilinci o kadar geniş ve yabancı, ormandaki diğer bitkilerle o kadar iç içe geçmişti ki kendini koruması gerekmiyordu. Ağacın kontrolünü ele geçirmeye çalışan herkes bütün Du Weldenvarden üzerinde hâkimiyet kurmak zorundaydı ki bu de tek kişinin başarabileceği bir iş değildi.</p>

  <p>Eragon ağaçtan sıcaklık, ışık ve her yöne yüzlerce metre boyunca uzana köklerine bastıran toprağı hissetti. Ağacın karmaşık dalları arasından rüzgârın kıpırtısını ve kabuğundaki küçük bir kesikten yapışkan lizsuyun akışını hissetti. Menoa ağacının koruduğu diğer bitkilerden de benzer izlenimler edindi. Kan-yemini Kutlamaları sırasında hissettiği farkındalığa kıyasla ağaç şu anda uyuyor gibi görünüyordu; Eragonün tespit ettiği tek duygu o kadar uzun ve ağır hareketliydi ki anlaması mümkün değildi.</p>

  <p>Eragon bütün kaynaklarını toplayarak Menoa ağacına zihinsel bir çığlık gönderdi. Lütfen dinle beni. Oh yüce ağaç! Yardımına ihtiyacım var! Bütün ülke savaş halinde, Elfler; Du Weldenvarden'in güvenliğinden ayrıldı ve onlarla savaşacak kılıcım yok! Lütfen beni dinle, oh ormanın anası! Aramamda bana yardımcı ol! Eragon konuşurken ağacın bilincine Thorn ve Murtagh'ın ve imparatorluğun görüntülerini gönderdi. Saphira da karışıma birkaç hatıra daha ekleyerek bu çabaları kendi zihniyle güçlendirdi.</p>

  <p>Eragon yalnızca sözcükler ve görüntülerle yetinmedi. Kendisinin ve Saphira'nın içinden ağaca sabit bir enerji akışı da gönderdi: bu Menoa ağacının merakını uyandırabileceğini umduğu bir iyi niyet armağanıydı.</p>

  <p>Birkaç dakika geçtiği halde ağaç hâlâ varlıklarını fark etmemişti, amaa Eragon bu girişimden vazgeçmek istemiyordu. Ağacın insanlar veya ağaçlardan daha yavaş hareket ettiğini düşünüyordu; ricalarına hemen karşılık vermesi beklenemezdi zaten.</p>

  <p>Varden'e zamanında dönmek istiyorsak enerjimizi daha fazla harcayamayız, dedi Saphira.</p>

  <p>Eragon bunu kabul edip isteksizce enerji akışını kesti.</p>

  <p>Menoa ağacına yalvarmaya devam ederlerken, güneş zirveye ulaşıp inişe geçti. Bulutlar gök kubbede dalgalanıp dağılmaya başladı. Kuşlar ağaçların üstünde uçuşuyor, öfkeli sincaplar ötüşüyor, kelebekler bir yerden bir yere konuyor, kırmızı karıncalar kıskaçlarında küçük beyaz larvalarla ayaklarının dibinden geçiyorlardı.</p>

  <p>Derken Saphira hırlayınca işitme mesafesinde olan bütün kuşlar korkuyla kaçıştı. Yeter bu kadar yaltaklanmak, dedi. Ben bir ejderhayım ve kimse beni görmezden gelemez, bir ağaç bile.</p>

  <p>"Dur, bekle!" diye bağırdı Eragon, onun niyetini sezerek, ama Saphira ona aldırmadı.</p>

  <p>Saphira, Menoa ağacından geri çekilerek çömeldi, pençelerini altındaki köklere batırdı, büyük bir güçle çekip üç parça kök çıkardı. Dışarı çık, bizimle konuş, Elfağaç!" diye kükredi. Başını saldırmaya hazır bir yılan gibi geri çekti, çenesinin arasından bir alev çıktı, gövdesini mavi ve beyaz alevle yaladı.</p>

  <p>Eragon yüzünü örtüp sıcaktan kaçmaya çalıştı.</p>

  <p>"Saphira dur!" diye bağırdı dehşet içinde.</p>

  <p>Bize cevap verdiğinde duracağım.</p>

  <p>Kalın su damlacıkları yere düştü. Eragon başını kaldırıp bakınca çamın dallarının artan bir huzursuzlukla titreyip sarsıldığını gördü. Ağacın ağaca sürtünürken çıkardığı ses havayı doldurdu. Aynı zamanda Eragon'un yanaklarını buz gibi bir esinti yaladı, Eragon ayaklarının altından alçak bir homurtu hissetti. Etrafına bakınınca meydanı saran ağaçların öncekinden daha uzun ve köşeli olduğunu gördü. İçeri doğru eğiliyor, çarpık dalları pençe gibi onlara uzanıyor gibiydi.</p>

  <p>Eragon korkmaya başlamıştı.</p>

  <p>Saphira... dedi. Kaçmaya ya da dövüşmeye hazır biçimde çömelmidi. Çenesini kapatıp ateşi bitiren Saphira bakışlarını Menoa ağacından uzaklaştırdı. Kötücül ağaçların oluşturduğu halkaya bakarken pulları dalgalanıyor, pulların ucu bir kedinin tüyleri gibi dikiliyordu. Ormana bakıp gürleyerek başını iki yana salladı, kanatlarını açıp. ağaçtan uzaklaşmayı! başladı. Çabuk, sırtıma bin.</p>

  <p>Eragon kıpırdayamadan kolu kadar kalın bir kök, yerden uzananıp ayak bileğine dolandı, onu hareketsiz hale getirdi. Saphira'nın iki yanındaysa daha da kalın kökler belirdi. Onu bacaklarından ve kuyruğundun yakalayıp olduğu yere sabitledi. Saphira öfkeyle kükreyip yeni bir alev dalgası başlatmak için başını geriye attı.</p>

  <p>Onun ve Eragon'un zihninde hışırdayan yaprakları andıran alçak, fısıltıyı andıran bir ses belirince ağzındaki alevler titreşip kesildi: Huzuru mu kaçırmaya kinın cüret ediyor? Beni ısırıp yakmaya kim cüret ediyor? Adınızı söyleyin de kimi öldürdüğümü bileyim.</p>

  <p>Ayak bileğine dolanan kök daha da sıkılırken, Eragon yüzünü acıyla buruşturdu. Biraz daha basınçla ayak bileği kırılabilirdi. Ben, Eragon Shade Katili ve bu da bağlı olduğum Saphira Parlak Pullar.</p>

  <p>İyi, öl Eragon Ejderha Katili ve Saphira Parlak Pullar.</p>

  <p>Durun, dedi Eragon. Kendimizi tanıtmayı bitirmedim.</p>

  <p>Uzun bir sessizliğin ardından, devam et, sesi duyuldu.</p>

  <p>Ben Alagaesia'daki son süvariyim ve Saphira da son dişi ejderha. Süvarilere ihanet edip, Alagaesia'nın yarısını ele geçiren Galbatorix'i yenebilecek tek kişi belki de bizleriz.</p>

  <p>Bana neden zarar verdin ejderha, diye sordu ses iç çekerek.</p>

  <p>Saphira dişlerini gösterip cevap verdi: Çünkü bizimle konuşmadın Elf-ağaç, çünkü Eragon kılıcını kaybetti ve bir kedi adam bize silaha ihtiyacımız olduğunda Menoa ağacının altına bakmamızı söyledi. Baktık baktık ve kendi başımıza bulamadık.</p>

  <p>O zaman boş yere öleceksin ejderha, çünkü köklerimin altında bir silah yok.</p>

  <p>Eragon umutsuzca ağacı konuşturmaya çalışarak, kedi adamın parlak çeliği kast ettiğini düşünüyoruz, Rhunön'un eskiden kılıç yapmak için kullandığı metali. Bu metal olmadan Rhunön, bana kılıç yapamıyor.</p>

  <p>Açıklığı kaplayan kökler, hafifçe kıpırdanırken toprağın yüzeyi dalgalandı. Bu hareket yüzlerce tavşanın, farenin, kemirgenin ve diğer küçük hayvanların yuvalarından çıkıp panik halinde kaçışmasına ve açık alandan geçip ormanın derinliklerine girmeye çalışmasına neden oldu.</p>

  <p>Eragon gözünün ucuyla düzinelerce Elf in saçları ipek flamalar gibi dalgalanarak meydana doğru koştuğunu gördü. Hayalet kadar sessiz Elfler, etraftaki ağaçların altında durup ona ve Saphira'ya baktı, ama ne yaklaştılar, ne de yardım etmek için bir girişimde bulundular.</p>

  <p>Eragon zihniyle Oromis ve Gleadr'i çağırmak üzereydi ki ses geri döndü. Kedi adam doğruyu söylemiş; köklerimin kıyısında gömülü bir parlak çelik filizi var, ama onu alamayacaksınız. Beni ısırıp yaktınız, sizi bağışlamayacağım.</p>

  <p>Metalin orada olduğunu öğrenen Eragon'un heyecanı paniğim bastırdı. Ama Saphira son dişi ejderha! Onu öldüremezsin!</p>

  <p>Ejderhalar'ateş çıkarıyor, diye fısıldadı ses ve meydanın kıyısındaki ağaçlarda bir ürperti dolaştı. Ateşler söndürülmeli.</p>

  <p>Saphira tekrar gürleyip, Ejderha Süvarilerini yok eden adamı durdumazsak buraya gelip bu ormanı yakacak ve seni de yok edecek Elf-ağaç. Ama eğer bize yardım edersen onu durdurabiliriz.</p>

  <p>İki dal birbirine sürtünürken ağaçların arasında bir ses duyuldu. Eğer yavrularımı öldürmeye kalkarsa o da ölür, dedi ses. Kimse bütün orman kadar güçlü değildir. Kimse ormanı yok edemez.</p>

  <p>Sana verdiğimiz enerji yaralarını tedavi etmiyor mu, diye sordu Eragon. Bu yeterli bir telafi değil mi?</p>

  <p>Menoa ağacı hemen cevap vermeyip Eragon'un zihnini kurcaladı, düşüncelerini bir rüzgâr gibi taradı. Nesin sen süvari, dedi ağaç. Bu ormanda yaşayan her yaratığı tanıyorum, ama senin gibi biriyle hiç karşılaşmadım.</p>

  <p>Ben ne insanım, ne de Elf, dedi Eragon. Arada bir şeyim. Kan-yemini Kutlamaları sırasında ejderhalar beni değiştirdi.</p>

  <p>Neden değiştirdiler süvari?</p>

  <p>Galbatorix ve imparatorluğuyla daha iyi savaşabilmem için.</p>

  <p>Kutlamalar sırasında dünyada bir çarpılma hissettim, ama önemli olduğunu düşünmedim... Artık güneş ve yağmur dışında çok az şey önemli görünüyor.</p>

  <p>Eğer seni tatmin edecekse köklerini ve yaralarını iyileştiririz, ama lütfen, parlak çeliği alabilir miyiz?</p>

  <p>Öteki ağaçlar terk edilmiş ruhlar gibi çatırdayıp inledi. Sonra yumuşak, titrek ses tekrar duyuldu. Karşılığında istediğim şeyi verecek misin, Ejderha Süvarisi?</p>

  <p>Vereceğim, dedi Eragon tereddütsüz. Karşılığı neyse süvari kılıcı için seve seve verirdi.</p>

  <p>Menoa ağacının yeşilliği hareketsiz kaldı. Birkaç dakika boyunca meydandaki bütün sesler kesildi. Ardından yer sarsılmaya başladı ve Eragon'un önündeki kökler kıvrılıp büküldü. Kökler kabukları sıyrılarak çıkarken çıplak bir toprak parçası ortada kaldı. Biraz sonra bu toprak parçasından kabaca altmış santim uzunluğunda onun yarısı kadar genişliğinde aşınmış bir demir parçası ortaya çıktı. Demir cevheri verimli kara toprağın yüzeyinde dururken Eragon karnında bir sancı hissetti. Yüzünü buruşturup bu noktayı ovuşturdu, ama bir anlık rahatsızlık zaten geçmişti Sonra ayak bileklerindeki kökler gevşeyip tekrar toprağa girdi, Saphira'yu tutanlar da aynı şekilde çekildi.</p>

  <p>İşte aradığınız metal, dedi Menoa ağacı. Alın ve gidin...</p>

  <p>Ama... diye sormaya çalıştı Eragon.</p>

  <p>Gidin... dedi Menoa ağacı, sesi hafifleyerek. Ağacın bilinci ondan geri çekildi ve Eragon'un artık onu hissedemeyeceği kadar derinlere indi. Etraflarındaki çamlar gevşeyip eski durumlarını aldılar.</p>

  <p>"Ama..." dedi Eragon yüksek sesle. Menoa ağacının ona istediğini vermesine şaşırmıştı.</p>

  <p>Şaşkın bir halde demir cevherine doğru eğildi, parmaklarını metal taşın altına sokup biçimsiz kitleyi kaldırıp kollarının arasına alınca çok ağır olduğunu fark edip homurdandı. Göğsüne bastırıp Rhunön'un evine doğru yürümeye başladı.</p>

  <p>Saphira, ona katılırken parlak çeliği kokladı. Haklıydın. Ona saldırmamalıydım.</p>

  <p>En azından parlak çeliği aldık, dedi Eragon. Ve Menoa ağacı... eh, o ne aldı bilmiyorum, ama buraya almak için geldiğimiz şeyi aldık ve önemli olan da bu.</p>

  <p>Elfler, Eragon'un yürüdüğü patikanın yanına toplanıp büyük bir dikkatle onlara bakmaya başlayınca Eragon hızını arttırdı. Ensesindeki tüyler diken diken olmuştu. Elfler bir kez bile konuşmamıştı, yalnızca tehlikeli bir hayvan evlerinden geçiyormuş gibi çekik gözleriyle dik dik bakıyorlardı.</p>

  <p>Saphira'nın burnundan bir duman bulutu çıktı. Eğer Galbatorix, bizi daha önce öldürmezse, bence buna pişman olacağız.</p>
</body>
</html>
