<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kaçıp Kurtulma</h1>

  <p>Eragon inanılmaz bir hızla koşuyordu.</p>

  <p>Adımlarının şiddeti topuklarından başlayıp bacaklarına doğru çıkıyor, kalçalarına, oradan da omurgasına yükselip kafatasının arkasında sona eriyordu. Tekrarlayan darbe dişlerini sarsıyor, geride kalan her mille daha da kötüleşiyor gibi görünen baş ağrısını şiddetlendiriyordu. Koşusunun monoton müziği başta onu rahatsız etmiş, ama kısa süre sonra düşünmeden hareket ettiği, transa benzer bir hale sokmuştu.</p>

  <p>Eragon çizmeleri yere değerken kurumuş dallar gibi çatırdayan kırılgan çimenlerin sesini duyuyor, çatlamış topraktan yükselen tozu görüyordu. Alagaesia'nın bu tarafında en azından bir aydır yağmur yağmadığını tahmin ediyordu. Kuru hava nefesindeki nemi emerek boğazını tahriş ediyordu. Ne kadar su içerse içsin güneşin ve rüzgârın ondan çaldığı su miktarını telafi edemiyordu.</p>

  <p>Bu yüzden başı ağrıyordu.</p>

  <p>Helgrind çok geride kalmıştı. Ama umduğundan daha yavaş ilerliyordu. Galbatorix'in asker ve büyücülerden oluşan yüzlerce devriyesi ülkenin dörtbir köşesinde dolanıyorlardı. Onlardan kaçmak için sık sık gizlenmek zorunda kalıyordu. Onu aradıklarına hiç kuşku yoktu. Önceki akşam batı ufkunda alçaktan uçan Thorn'u görmüştü. Zihnini hemen korumaya alıp kendini bir hendeğe atmış, Thorn ufukta gözden kaybolana dek yarım saat orada kalmıştı.</p>

  <p>Eragon mümkün oldukça mevcut yollarda ve patikalarda yürümeye karar vermişti. Geçen haftanın olayları onu fiziksel ve duygusal dayanmanın sınırına getirmişti. Çalıların, tepelerin, çamurlu nehirlerin arasında ilerlemeye çalışmak yerine bedeninin dinlenip iyileşmesine izin vermeyi tercih ediyordu. Çaresiz, şiddetli yorgunluk zamanı gelecekti, ama şimdi değildi.</p>

  <p>Yollarda kaldığı sürece becerebildiği kadar hızlı koşmaya cesaret edemiyordu; aslında koşmaktan tamamen uzak durması iyi olurdu. Bölgeye yayılmış çok sayıda köy ve ahırlar vardı. Eğer bölgede yaşayanlardan biri yolda peşinde bir kurt sürüsü varmış gibi koşan birini görse bu merak ve şüphe uyandırır, hatta korkak bir köylü durumu İmparator'a bile rapor edebilirdi. Eragon'un tanınmaması gerekiyordu, yoksa yaşamını yitirebilirdi.</p>

  <p>Şu anda bir fersahtan uzun bir süredir uzun bir yılan hariç hiçbir canlıyla karşılaşmadığı için koşuyordu.</p>

  <p>Eragon için en büyük öncelik Varden'e dönmekti. Sıradan bir haydut gibi gizlenerek ilerlemeye çalışmak canını çok sıkıyordu. Yine de yalnız olma fırsatını yakaladığına seviniyordu. Spine'da Saphira'nın yumurtasını bulduğu günden beri yalnız, gerçekten yalnız kalmamıştı hiç. Her zaman Saphira'nın, Brom'un, Murtagh'ın ya da onun tarafında olan bir başkasının zihinleri kendi düşüncelerine dokunmuştu. Yanında sürekli birisinin bulunmasının yanı sıra, aynı zamanda Palancar Vadisi'nden ayrıldıktan sonraki ayların tamamını zorlu eğitimlerle geçirmiş, yalnızca seyahate çıkmak veya savaşa katılmak için bu eğitimlere ara vermişti. Daha önce hiç dikkatini bu kadar yoğunlaştırması veya bu kadar büyük endişe veya korkuyla mücadele etmesi gerekmemişti.</p>

  <p>Bu nedenle yalnızlığın ve beraberinde getirdiği huzurun tadını çıkarıyordu. Kendisininki dâhil seslerin yokluğu, kısa bir süre için gelecek korkusunu unutturan tatlı bir ninni gibiydi. Saphira'yı kristal görüşle görmek –birbirlerinin zihnine dokunamayacak kadar uzak olsalar da onunla olan bağı sayesinde eğer Saphira'ya bir zarar gelse bunu bilirdi– gibi bir arzusu da yoktu. Arya ve Nasuada'yla temas kurup öfkeli sözlerine maruz kalmayı da istemiyordu. Uçuşan kuşların şarkılarını, çimenlerin ve dalların arasında esen rüzgârın nefesini dinlemeyi tercih ediyordu.</p>

  <p>Koşum takımlarının şıngırtısını, nal seslerini ve adamların konuşmalarını duyunca Eragon daldığı düşüncelerden sıyrıldı. Telaşla durup etrafına bakındı, adamların hangi yönden geldiğini anlamaya çalıştı. Yakındaki vadiden bir çift karga dönerek yukarı yükseliyordu.</p>

  <p>Eragon'un saklanabileceği tek yer bodur, sık çalılıklarının arasıydı. Tam altı adam, vadiden ortaya çıkıp en fazla üç metre uzağmdaki ince toprak yola doğru ilerlerken Eragon çalılıklara doğru koşup arasına daldı. Aslında, Eragon, onların varlığını bu kadar yakınma gelmeden çok önce fark ederdi, ama civarda dolaşan Thorn yüzünden zihnini etrafa karşı kapamıştı.</p>

  <p>Askerler dizginleri çekip yolun ortasında durarak aralarında tartışmaya başladılar. "Sana söylüyorum, bir şey gördüm!" diye bağırdı içlerinden biri. Orta boylu, kırmızı yanaklı, sarı sakallı bir adamdı.</p>

  <p>Kalbi deli gibi çarpan Eragon nefesini yavaşlatıp sakinleşmeye çabaladı. Alnına dokunup başına sardığı mendilin kalkık kaşlarını ve sivri kulaklarını örttüğünden emin olmaya çalıştı. Keşke zırhım hâlâ üstümde olsaydı, diye düşündü. İstemeden dikkat çekmemek için kendine bir çıkın yapmış –ölü dalları ve bir satıcıdan aldığı bir parça kanvas kumaşı kullanarak yapmıştı– ve zırhını içine koymuştu. Şimdi askerler varlığını fark edebilir korkusuyla hareket edip zırhını giymeye cesaret edemiyordu.</p>

  <p>Sarı sakallı asker, atından inip yolun kenarına kadar geldi, yeri ve ötesindeki çalılıkları inceledi. Galbatorix'in ordusunun bütün üyeleri gibi altın iplikle alev deseninin işlenmiş olduğu kırmızı tunik giyiyordu. Adam hareket ettikçe iplik kıvılcımlar saçıyordu. Bir miğfer, sivri bir kalkan ve deri yelekten oluşan zırhı basitti ve onun sıradan bir piyadeden daha önemli biri olmadığını gösteriyordu. Silahlarına gelince sağ ellerinde bir mızrak, sol kalçalarında uzun bir kılıç taşıyorlardı.</p>

  <p>Asker mahmuzlarını şangırdatarak ona doğru yaklaşırken Eragon antik dilde karmaşık bir büyü fısıldadı. Sözcükler dilinden sel gibi dökülüyordu, fakat oldukça zor, ünlü seslerden oluşan bir grubu yanlış telaffuz edince telaşlanarak bütün büyüyü tekrarlamak zorunda kaldı.</p>

  <p>Asker, ona doğru bir adım attı.</p>

  <p>Ve bir adım daha.</p>

  <p>Asker tam önünde durdu. Eragon büyüyü tamamladı ve büyü etkisini gösterirken gücünün azaldığını hissetti. Ama yakalanmaktan tamamen kurtulmak için bir saniye geç kalmıştı, çünkü asker, "Aha!" dedi ve dalları ayırıp Eragon'u ortaya çıkardı.</p>

  <p>Eragon kıpırdamadı.</p>

  <p>Adam doğruca Eragon'a bakıp kaşlarını çattı. "Neler oluyor," diye mırıldandı. Çalıların arasına soktuğu mızrağı Eragon'un burnunun ucundan bir karış uzağa saplandı. Eragon tırnaklarını avuçlarına batırdı korkudan gerilen kasları seyiriyordu. "Kahretsin," dedi asker. Dalları bırakınca gevşeyen dallar eski halini alıp Eragon'u bir kez daha gizledi.</p>

  <p>"Neydi o?" diye sordu diğeri.</p>

  <p>"Hiçbir şey," dedi asker, arkadaşının yanına dönerek. Miğferini çıkarıp alnını sildi. "Gözlerim bana oyun oynuyor."</p>

  <p>"O serseri Braethan bizden ne bekliyor ki? Son iki gündür hiç uyumadık sayılır."</p>

  <p>"Evet. Kral bizi bu kadar zorluyorsa çok çaresiz olmalı.. Dürüst olmak gerekirse aradığımız her kimse bulmamayı tercih ederim. Korktuğumdan değil, ama Galbatorix'i huzursuz eden birinden bizim gibilerin uzak durması gerek. Bırakalım da şu esrarengiz kaçağı Murtagh ve ejderha canavarı yakalasın, ne dersin?"</p>

  <p>"Eğer biz, Murtagh'ı aramıyorsak," dedi üçüncü adam. "Morzan'ın yavrusunun ne dediğini duydun."</p>

  <p>Askerlerin üstüne huzursuz bir sessizlik çöktü. Sonra yerdeki adam atının sırtına atlayıp dizginleri sol eline sardı. "Kapa çeneni, Denvood! Çok fazla konuşuyorsun."</p>

  <p>Altı kişilik grup, atlarını sürüp kuzeye doğru yollarına devam etti.</p>

  <p>Atların nal sesleri uzaklaşınca Eragon büyüyü bozdu, sonra gözlerini yumruklarıyla silip ellerini dizlerinin üstüne koydu. Dudaklarından uzun, alçak sesli bir kahkaha koparken başını iki yana salladı. İçinde bulunduğu bu çıkmazın Palancar Vadisi'nde büyüdüğü günlere göre bu kadar tatsız olması onu çok eğlendirmişti. Bunun benim başıma geleceği hiç aklıma gelmezdi.</p>

  <p>Yaptığı büyü iki kısımdan oluşuyordu: birincisi bedeninin etrafındaki ışığı büküyor, bu yüzden görünmüyordu, ikincisi etraftaki büyü kullanıcıların onun varlığını tespit etmesini engellemeye yönelikti. Büyünün en büyük dezavantajı ayak izlerini gizleyememesiydi, bu yüzden büyüyü yapan kişinin taş gibi hareketsiz kalması gerekiyordu. Ve genellikle kişinin gölgesini yok etmek yetmiyordu.</p>

  <p>Ağaçların arasından çıkıp kollarını yukarıya kaldırdı, askerlerin geldiği vadiye baktı. Yolculuğuna devam ederken aklında tek bir soru vardı:</p>

  <p>Murtagh ne demişti?</p>

  <p><br /></p>

  <p>"Ahh!"</p>

  <p>Havayı elleriyle yararken Eragon'un bulanık rüyaları kayboldu. Yattığı yerden dönerek uzaklaşırken neredeyse ikiye bölündü. Geriye doğru giderek ayağa kalktı, gelen darbeleri savuşturmak için silahlarını önüne doğru kaldırdı.</p>

  <p>Karanlık gece etrafını kuşatıyordu. Yukarıda yıldızlar bitmek bilmez danslarına devam ediyordu. Aşağıda tek bir yaratık bile kıpırdamıyor, çimenleri okşayan yumuşak rüzgâr dışında hiçbir şey duyulmuyordu.</p>

  <p>Eragon, birisinin kendisine saldırmak üzere olduğuna inanıp zihniyle dışarıya saldırdı. Her yöne doğru etrafı kilometrelerce taradı ama civarda kimseyi bulamadı.</p>

  <p>Sonunda ellerini indirdi. Göğsü inip kalkıyor, derisi yanıyor, ter kokuyordu. Zihninde bir bora kükredi: bıçak parıltıları girdabı ve kopan uzuvlar. Bir an için Farthen Dûr'da olduğunu, Urgallarla savaştığını sandı, sonra da Yanan Ovalar'da kılıçla savaştığını. Her yer o kadar gerçekti ki garip bir büyünün kendisini zaman ve uzayda geri götürdüğüne yemin edebilirdi. Karşısında öldürdüğü adamları ve Urgalları gördü; o kadar gerçektiler ki konuşup konuşamayacaklarını merak etti. Artık yaralarının izlerini taşımasa da bedeni, yaralarını hatırlıyordu. Etini delen kılıçları ve okları hissederken ürperdi.</p>

  <p>Eragon anlamsız bir ulumayla dizlerinin üstüne çöktü, kollarını karnına dolayıp ileri geri sallandı. Tamam geçti... geçti. Alnını yere bastırıp sert, sıkı bir top halini aldı. Karnına çarpan nefesi sımsıcaktı.</p>

  <p>"Neyim var benim?"</p>

  <p>Brom'un Carvahall'de anlattığı hikâyelerden hiçbiri bu hayallerin eski kahramanların başına bela olduğundan bahsetmiyordu. Eragon'un Varden'de tanıştığı savaşçılardan hiçbiri döktükleri kandan rahatsız olmuyordu. Roran öldürmekten hoşlanmadığını söylese de gecenin bir yarısı çığlıklar atarak uyanmıyordu.</p>

  <p>Ben zayıfım, diye düşündü. Bir erkeğin böyle hissetmemesi gerekir. Bir süvari böyle hissedemez. Garrow ve Brom sorun yaşamazdı, biliyorum. Yapılması gerekeni yaptılar, hepsi bu kadar. Durmadan ağlayıp zırlama, diş gıcırdatma yoktu... Ben zayıfım.</p>

  <p>Ayağa fırlayıp çimenlerin arasındaki yuvasının etrafında dolaşmaya, sakinleşmeye çalıştı. Yarım saat sonra endişe göğsünü demir mengeneyle sıkarken, derisi, binlerce karınca üzerinde geziniyormuş gibi kaşınırken, en ufak bir gürültüde irkilen Eragon, çıkınını alıp ölümcül bir koşuya başladı. Bilinmeyen karanlıkta önüne neyin çıktığına ya da koştuğunu kimin gördüğüne aldırmıyordu.</p>

  <p>Yalnızca kâbuslarından kaçmak istiyordu. Zihni ona karşı dönmüş, hissettiği paniğini bastırmak için ne yapması gerektiğini bilmiyordu. Bu durumda yapması gereken tek şey teninde ki, kendisine hareket etmesini söyleyen antik hayvan bilgeliğine güvenmekti. Eğer yeterince hızlı ve zorlu bir şekilde koşarsa belki kendisini o anda tutabilirdi. Belki kollarının hareketi, ayaklarının yere çarpması, koltukaltlarındaki kaygan ter ve çeşitli başka hislerini baskılarıyla zihninin kendisine oynadığı oyunu unutabilirdi.</p>

  <p>Belki.</p>

  <p><br /></p>

  <p>Bir sığırcık sürüsü öğleden sonra gökyüzünde okyanustaki balıklar gibi dalışa geçiyordu.</p>

  <p>Eragon gözlerini kısıp onlara baktı. Palancar Vadisi'nde sığırcık kuşları kış aylarından sonra ortaya çıktıklarında genellikle o kadar büyük gruplar oluştururlardı ki günü geceye çevirirlerdi. Bu sürü o kadar büyük değildi, ama ona Garrow ve Roran'la birlikte evlerinin verandasında nane çayı içip yukarıdaki siyah bulutların döndüğü akşamları hatırlatmıştı.</p>

  <p>Çizmelerinin bağcıklarını bağlamak için oturduğu taşın üstünde anılarına dalıp gitti.</p>

  <p>Hava değişmişti; artık serindi ve batıdaki gri bulanıklık fırtına olasılığını gösteriyordu. Burada bitkiler daha bol, yosunlar, sazlar ve yeşil çimenler yoğundu. Birkaç kilometre uzaktaki düz olan arazide beş tepe yükseliyordu. Ortadaki tepeyi meşe ağaçları süslüyordu. Yeşilliğin bulanık perdesinin üstünde uzun zaman önce terk edilmiş, geçmişteki ırklar tarafından yapılmış bir bina vardı.</p>

  <p>Merakı uyanarak yemeğini bu harabelerin arasında yemeye karar verdi. Orada bol bol av hayvanı olduğuna emindi. Yiyecek aramak, yoluna devam etmeden önce biraz etrafı keşfetmesi için bir mazeret bulmuştu.</p>

  <p>İlk tepenin eteğine ulaşması bir saat sürdü. Orada kare taşlarla döşeli antik bir yolun kalıntılarını buldu. Bildiği hiçbir insan, Elf veya Cüce işine benzemediği için ilginç yapısını düşünerek harabelere doğru giden yolu takip etti.</p>

  <p>Ortadaki tepeye tırmanırken meşe ağaçlarının altındaki gölgeler Eragon'dan ürktü. Zirveye yaklaşırken altındaki zemin düzleşti, çalılar aralandı ve geniş bir meydana çıktı. Harap kule oradaydı. Kulenin alt kısmı bir ağacın gövdesi gibi geniş ve damarlıydı. Sonra yapı daralıyor ve gökyüzüne doğru on metre kadar yükselip, çentikli bir çizgi halinde sona eriyordu. Kulenin üst yarısı sayısız parçalara ayrılmış, yerde yatıyordu.</p>

  <p>Eragon'un içini bir heyecan kapladı. Süvarilerin tükenmesinden önce dikilmiş olan bir Elf karakolu bulduğunu düşünüyordu. Başka hiçbir ırkta böyle bir yapı inşa etme becerisi ya da hevesi yoktu.</p>

  <p>Sonra meydanın karşı tarafındaki sebze bahçesini fark etti. Bir adam sebze tarhlarının arasına eğilmiş bezelyelerin yabani otlarını ayıklıyordu. Yere bakan yüzünü gölgeler kaplamıştı. Gri sakalı o kadar uzundu ki taranmamış bir yün yığını gibi kucağına yığılmıştı.</p>

  <p>Adam başını kaldırıp bakmadan, "Şu otları ayıklamama yardım edecek misin etmeyecek misin? Eğer edersen Sana da yemek çıkar," diye söylendi.</p>

  <p>Eragon ne yapacağını bilemeyerek durakladı. Sonra neden yaşlı bir münzeviden korkayım ki, diye düşünerek bahçeye yürüdü. "Ben Bergan... Garrow'un oğlu Bergan."</p>

  <p>Adam homurdandı. "Tenga, Ingvar'ın oğlu."</p>

  <p>Çıkınını yere bırakırken Eragon'un zırhı tıngırdadı. Sonraki bir saat Tenga'yla birlikte sessizlik içinde çalıştı. O kadar uzun süre kalmaması gerektiğini biliyordu, ama iş hoşuna gitmişti; düşünmesine engel oluyordu. Otları ayıklarken zihnini uzatıp açıklıktaki canlılarınkine dokundu. Onlarla paylaştığı birlik duygusundan hoşlanmıştı.</p>

  <p>Bezelyelerin etrafındaki bütün otları, karahindibaları ayıkladıktan sonra Eragon, Tenga'yı takip ederek kulenin alt kısmındaki kapıya doğru gitti. Kapının ardında geniş bir mutfak ve yemek odası vardı. Odanın ortasında döner merdivenler ikinci kata doğru yükseliyordu. Odanın büyük bir bölümü dâhil her yerde kitaplar, parşömenler, ciltleri kopmuş kitaplar ve kâğıt ruloları vardı.</p>

  <p>Tenga şöminedeki dal yığınlarını işaret etti. Odunlar çatırdayıp yanmaya başladı. Eragon, Tenga'yla fiziksel ve zihinsel olarak mücadele etmeye hazır bir şekilde gerildi.</p>

  <p>Adam, onun tepkisini fark etmemiş gibi mutfakta dolaşıp, yemek için tabak çıkarıyordu. Bunu yaparken kendi kendine konuşuyordu.</p>

  <p>Her duyusu tetikte olan Eragon yakındaki bir koltuğun kenarına oturdu. Antik dil kullanmadı, diye düşündü. Büyüyü içinden söylediyse, yalnızca bir ateş yakmak için kendini öldürme ya da daha kötü bir riske girdi. Oromis'in Eragon'a öğrettiğine göre insan sözcükler sayesinde büyüyü kontrol edebiliyordu. Dili kullanmadan büyü yapmak araya giren bir düşüncenin ya da duygunun sonucu çarpıtmasına neden olabilirdi.</p>

  <p>Eragon etrafına bakınıp ev sahibi hakkında bilgi edinmeye çalıştı. Antik dilden sözcükleri gösteren açık bir parşömen gördü ve bunun kendisinin Ellesmera'da çalıştığına benzer gerçek isimler kitabı olduğunu anladı. Büyücüler bu tür kitaplar ve parşömenlere imrenir, bunları elde etmek için neredeyse her şeyi feda edebilirlerdi, çünkü böyle bir kitapla bir büyü için yeni sözcükler öğrenebilir, ayrıca kendilerinin keşfettiği sözcükleri kaydedebilirlerdi. Ama çok nadir bulundukları için çok az büyücü böyle bir kitaba sahip olurdu. Ve onu asla yanından ayırmazdı.</p>

  <p>Bu yüzden Tenga'nın böyle bir kitabı olması çok sıra dışı bir durumdu, ama Eragon'u şaşırtan şey, odada bunun gibi altı kitabın daha olmasıydı. Ayrıca tarihten matematiğe, astronomiden botaniğe çeşitli konularda yazılar da vardı.</p>

  <p>Tenga, tabakları burnuna doğru uzatınca Eragon ekmek, peynir ve soğuk etli börekten oluşan bir yemek tabağı ve zencefilli bira bardağını gördü.</p>

  <p>"Teşekkür ederim," dedi Eragon.</p>

  <p>Tenga, ona aldırmayıp şöminenin yanına bağdaş kurup oturdu. Yemeğini yerken sakalına doğru homurdanıp konuşmaya devam etti.</p>

  <p>Eragon tabağını temizleyip iyi hasattan yapılmış içeceğinin son damlalarını yudumladıktan ve Tenga da yemeğini neredeyse bitirdikten sonra elinde olmadan sordu. "Bu kuleyi Elfler mi dikti?"</p>

  <p>Tenga, bu soru Eragon'un zekâsından şüphe etmesine neden olmuş gibi anlamlı bir şekilde baktı. "Evet. Edur Ithindra'yı dalavereci Elfler dikti."</p>

  <p>"Burada ne yapıyorsunuz? Yalnız mısınız, yoksa..."</p>

  <p>"Cevap arıyorum!" dedi Tenga. "Açılmamış kapının anahtarını, ağaçların ve bitkilerin sırrını. Ateş, ısı, şimşek, ışık... Çoğu kişi, soruyu bilmez ve cehalet içinde gezer durur'. Diğerleri soruyu bilir, ama cevabın anlamından korkar. Peh! Binlerce yıldır vahşiler gibi yaşadık. Vahşiler! Ben buna son vereceğim. Işık çağını getireceğim ve herkes yaptığım işi övecek."</p>

  <p>"Lütfen söyleyin, tam olarak ne arıyorsunuz?"</p>

  <p>Tenga'nın yüzü asıldı. "Soruyu bilmiyor musun? Bileceğini sanıyordum. Ama hayır, yanılmışım. Yine de araştırmamı kavradığını biliyorum. Sen farklı bir cevap arıyorsun, ama yine de arıyorsun. Senin kalbinde benimki gibi aynı ateşle dağlanmış. Cevabı bilmek için neyi feda etmemiz gerektiğini başka bir hacıdan başka kim bilebilir?"</p>

  <p>"Neyin cevabını?"</p>

  <p>"Seçtiğimiz sorunun."</p>

  <p>Bu deli, diye düşündü Eragon. Tenga'nın dikkatini dağıtabileceği bir şey ararken bakışları gözyaşı biçimindeki pencerenin pervazına sıralanmış olan küçük ahşap hayvan heykellerine kaydı. "Ne kadar güzeller," dedi heykelleri işaret ederek. "Kim yaptı?"</p>

  <p>"O yaptı... gitmeden önce. Hep bir şeyler yapardı." Tenga doğrulup sol işaret parmağını heykellerden ilkine dokundurdu. "İşte bu sincap, kuyruğunu hızla sallayınca çok komik oluyor." Parmağı sıradaki diğer heykele gitti. "Bu vahşi ayı, ölümcül pençelere sahip... Burada bir..."</p>

  <p>Eragon geri çekilip kapıyı açarak Edur Ithindra'dan çıkıp giderken Tenga, ona aldırmadı. Eragon çıkınını omzuna atarak meşe ağaçlarının arasından aşağıya indi, beş tepenin oluşturduğu gruptan ve aralarında yaşayan bunamış büyücüden uzaklaştı.</p>

  <p><br /></p>

  <p>O ve sonraki gün yoldaki insan sayısı arttı. Eragon'a tepenin üstünden hep yeni bir grup çıkıyormuş gibi geliyordu. Çoğu göçmendi, ama aralarında askerler ve işadamları da vardı. Eragon sürekli başı önde yürüyerek onlardan mümkün olduğunca kaçınıyordu.</p>

  <p>Ama bu yüzden geceyi Melian'dan otuz iki kilometre kuzeydeki Eastcroft köyünde geçirmek zorunda kaldı. Eastcroft'a gelmeden uzun zaman önce yoldan çıkmak ve sabaha kadar dinlenebileceği korunaklı bir mağara bulmak niyetindeydi, ama araziyi tanımadığı için, mesafeyi yanlış hesaplamış, üç silahlı adamın eşliğinde köye varmıştı. Eastcroft'un duvarlarının ve kapılarının güvenliğine, sıcak yatağın rahatlığına bir saat kala yoldan ayrılmak en ahmak insanın bile neden köyden kaçmaya çalıştığını sormasına yol açardı. Bu yüzden Eragon dişlerini sıkıp sessizce yolculuğunu açıklayan hikâyelerin provasını yapmıştı.</p>

  <p>Eragon yüksek surlarla çevrili Eastcroft'u ilk gördüğünde güneş ufkun iki parmak üstündeydi. Sonunda köye varıp kapıdan geçene kadar alacakaranlık çökmüştü. Arkasından bir nöbetçinin silahlı adamlara yolda yakınlarında başka kimse olup olmadığını sorduğunu duydu.</p>

  <p>"Gördüğüm kadarıyla yoktu."</p>

  <p>"Bu iyi," dedi nöbetçi. "İçeri girmek için yarını beklemek zorundalar." Kapının karşı tarafındaki başka bir adama bağırdı. "Kapıyı kapat!" Birlikte beş metre yüksekliğindeki demir kapıları kapatıp Eragon'un göğsü kadar kalın olan dört meşe kütüğüyle sürgülediler.</p>

  <p>Kuşatma bekliyor olmalılar, diye düşündü. Sonra kendi körlüğüne şaşırdı. Eh, bu zamanlarda kim bir bela beklemiyor ki? Birkaç ay önce Eastcroft'ta kapana kısılmaktan endişelenirdi, ama şimdi surlara çıplak elle tırmanabileceği ve eğer kendini sihirle gizlerse gecenin karanlığında fark edilmeden kaçabileceği konusunda kendine güveniyordu. Orada kalmaya karar vermişti, çünkü yorgundu ve büyü yapmak eğer varsa yakınlardaki büyücülerin dikkatini çekebilirdi.</p>

  <p>Köy meydanına giden çamurlu yolda birkaç adım atamadan bir nöbetçi ona doğru yaklaşıp feneri yüzüne tuttu. "Dur bakalım! Sen daha önce Eastcroft'a gelmedin, değil mi?"</p>

  <p>"Bu ilk gelişim," dedi Eragon.</p>

  <p>Kısa boylu adam başını salladı. "Burada seni karşılayacak bir ailen ya da arkadaşın var mı?"</p>

  <p>"Hayır, yok."</p>

  <p>"O zaman seni Eastcroft'a getiren nedir?"</p>

  <p>"Hiçbir şey. Kız kardeşimin ailesine yetişmek ve onları Dras-Leona'ya getirmek için güneye yolculuk yapıyorum." Eragon'un hikâyesi nöbetçinin üzerinde bir etki yaratmamış gibiydi. Belki bana inanmamıştır, dedi Eragon. Ya da belki benimki gibi çok hikâye duyduğu için artık onun için bir anlam ifade etmiyordur.</p>

  <p>"O zaman ana kuyunun yanındaki yolcu hanına gitmek istersin. Orada yiyecek ve kalacak yer bulabilirsin. Ve bu arada kaldığın sürece cinayete, hırsızlığa ve sarkıntılığa katlanmayacağımızı bilmeni isterim. Sağlam kazıklarımız ve darağaçlarımız var. Yeterince açık mı?"</p>

  <p>"Evet, efendim."</p>

  <p>"O halde git. İyi şanslar. Ama dur! Adın ne yabancı?"</p>

  <p>"Bergan."</p>

  <p>Bunun üzerine nöbetçi yürüyüp akşam turuna başladı. Eragon, nöbetçinin feneri evlerin arasında kaybolana kadar bekleyip kapıların sol tarafına yerleştirilmiş olan duyuru panolarına yöneldi.</p>

  <p>Beş altı tane suçlu posterinin üstünde neredeyse bir metre boyunda iki tabaka parşömen kâğıdı asılıydı. Bir tanesi Eragonu, bir tanesi Roran'ı tasvir ediyor, ikisini de taca karşı hainler olarak adlandırıyordu. Eragon posterleri ilgiyle inceleyip teklif edilen ödüle hayranlıkla baktı: yakalayana her biri için kontluk verilecekti. Roran'ın resmi çok benzemişti ve hatta Carvahall'den beri bıraktığı sakalı da eklenmişti, ama Eragon'un portresi Kan Yemini Kutlaması'ndan önce tamamen insan gibi göründüğü döneme aitti.</p>

  <p>Her şey nasıl değişmiş, diye düşündü Eragon.</p>

  <p>Köyü geçip yolcu hanını buldu. Ortak kullanılan odanın katran lekeli kerestelerle kaplı alçak bir tavanı vardı. Sarı mumlar yumuşak, titrek bir ışık yayıyor, duman katmanlarının yardığı havayı ağırlaştırıyordu. Yerdeki kum ve kül kaplı karışım Eragon'un ayaklarının altında gıcırdıyordu. Sol tarafında masalar, sandalyeler ve şişte bir domuzun kızardığı büyük bir şömine vardı. Bunların karşısında uzun bir bar vardı ve dörtbir yandan saldıran içkicilere karşı, bira fıçılarını koruyan yüksek aşmalı köprüleri olan bir kale gibiydi.</p>

  <p>Tam altmış kişi tıklım tıkış odaya doluşmuştu. Konuşmaların gürültüsü tek başına yolda geçirdiği onca zamandan sonra Eragon'u rahatsız edebilirdi, ama hassas işitme duyusu nedeniyle kendisini gümbürdeyen bir şelalenin ortasında dikiliyormuş gibi hissediyordu. Tek bir sese odaklanması zordu. Bir sözcüğü yakalar yakalamaz başka bir ses diğerini yok ediyordu. Bir köşedeki halk ozanı üçlüsü "Sweet Aethdir o' Dauth" şarkısının komik versiyonunu çalıp söylüyor, ama bu da şamatayı düzeltme konusunda bir işe yaramıyordu.</p>

  <p>Eragon gürültü yüzünden yüzünü buruşturup kalabalığın arasından kıvrılarak bara ulaştı. Servis yapan kadınla konuşmak istiyordu, ama kadın o kadar meşguldü ki Eragon'a bakıp, "Sizin isteğiniz?" diye sorana kadar beş dakika geçti. Saçları terli yanaklarına yapışmıştı.</p>

  <p>"Odanız ya da geceyi geçirebileceğim bir köşe var mı?"</p>

  <p>"Bilemem. Han sahibiyle konuşmanız gerek. Tam aşağıda," dedi kadın, parmağıyla loş merdivenleri işaret etti.</p>

  <p>Eragon beklerken bara yaslanıp odadaki insanları inceledi. Hepsi çeşit çeşitti. Konukların yarısı oraya eğlenmek için gelen Eastcroft'lu köylülerdi. Geri kalanın içindeki büyük çoğunluk güvenli yerlere göç eden kadın ve erkeklerden oluşuyordu. Yıpranmış gömleklerinden ve kirli pantolonlarından, sandalyelerine oturma ve yaklaşanlara bakma şekillerinden onları kolayca ayırt edebiliyordu. Ama hana son giren en küçük müşteri grubuna bakmaktan özenle kaçınıyorlardı: yani Galbatorix'in askerlerine. Kırmızı tunikli adamlar herkesten daha fazla gürültü yapıyorlardı. Kahkahalar atıp bağırıyor, zırhlı yumruklarını masaya indiriyor, biraları kana kana içerken yanlarından geçecek kadar aptal olan garson kızları taciz ediyorlardı.</p>

  <p>Kimsenin kendilerine karşı çıkmayacağını bildikleri ve güçlerini göstermekten zevk aldıkları için mi böyle davranıyorlar, diye merak etti Eragon. Yoksa Galbatorix'in ordusuna katılmak zorunda kaldıkları için utanç ve korku hislerini gürültü yaparak bastırmaya mı çalışıyorlardı.</p>

  <p>Ozanlar şarkı söylemeye başlamışlardı:</p>

  <blockquote style="margin: 20px 0 20px 40px; border: none; padding: 0px;">
    <p>Tatlı Aethrid o' Dauth saçları uçuşarak<br />
    Lord Edel'e koşup ağlamış, "Sevgilimi serbest bırakın<br />
    Yoksa bir cadı sizi tüylü bir keçiye çevirecek!"<br />
    Lord Edel gülerek, "Hiçbir cadı beni tüylü bir keçiye çeviremez!"</p>
  </blockquote>

  <p>Kalabalık hareket edince Eragon duvara yaslanmış bir masa gördü. Yüzü koyu renk pelerininin başlığıyla gizlenmiş bir kadın tek başına oturuyordu. Dört adam etrafını çevirmişti, alkolün etkisiyle yanakları kızarmış iriyarı, yağlı boyunlu çiftçiler. İkisi kadının iki yanında duvara yaslanıp ona doğru eğilmişti. Bir diğeri ters çevrilmiş sandalyede oturmuş sırıtıyor, dördüncüsü sol ayağını masanın kenarına dayamış, dizinin üstüne eğilmişti. Adamlar konuşurken kayıtsız hareketler yapıyorlardı. Eragon, kadının söylediğini duyamadığı halde cevabının onları öfkelendirdiği belliydi, çünkü kaşlarını çatıp göğüslerini şişirmiş, horoz gibi kabarmışlardı. Bir tanesi parmağını kadına doğru salladı.</p>

  <p>Eragon'a göre edepli, çok çalışan adamlar gibi görünüyorlardı, ama alkolün etkisiyle terbiye sınırlarını aşıyorlardı. Carvahall'deki festival günlerinde bu görüntüye sık sık tanık olurdu. Garrow birayı kaldıramayacaklarını bildikleri halde kendilerini halkın içinde rezil eden adamlara hiç saygı duymazdı. "Bu çok çirkin... eğer zevk için değil, hayattaki durumunu unutmak için içiyorsan bunu kimseyi rahatsız etmeyeceğin yerde yapmalısın," derdi.</p>

  <p>Kadının solundaki adam, birden aşağıya uzanıp geriye atmak istiyormuş gibi parmağını kadının başlığına taktı. Kadının eli o kadar hızlı kalkıp adamın bileğini yakaladı ki Eragon bu hareketi zor görebildi. Kadın sonra adamın bileğini bırakıp eski pozisyonuna döndü. Eragon odadaki başka kimsenin, hatta adamın bile bu hareketi fark ettiğini sanmıyordu.</p>

  <p>Başlık kadının ensesine düştü ve Eragon şaşkınlıktan donakaldı. Kadın insandı, ama Arya'ya benziyordu. Aralarındaki tek fark gözleri –yuvarlak ve düzdü, bir kedininkiler gibi çekik değildi– ve Elflerinki gibi sivri olmayan kulaklarıydı. Bu kadın da Eragon'un tanıdığı Arya kadar güzeldi, ama daha az egzotik, daha tanıdık bir şekilde.</p>

  <p>Eragon hiç tereddüt etmeden kadının zihnini araştırdı. Gerçekten kim olduğunu bilmek zorundaydı.</p>

  <p>Kadının zihnine dokunur dokunmaz zihinsel bir darbe Eragonu geri savurup bütün dikkatini dağıttı. Sonra kafatasının içinde sağır edici bir sesin Eragon, dediğini duydu.</p>

  <p>Arya?</p>

  <p>Kalabalık tekrar sıklaşıp Arya'yı gizleyene dek gözleri bir an için buluştu.</p>

  <p>Eragon kalabalığın arasında kendine yol açıp hızla onun masasına gitti. Kalabalığın arasından çıktığında çiftçiler ona küçümsercesine baktılar. Bir tanesi, "Davetsiz bir şekilde böyle aramıza katılman büyük kabalık. Kaybolsan iyi olur," dedi.</p>

  <p>Eragon becerebildiği kadar diplomatik bir sesle, "Beyler, bence bayan yalnız kalmak istiyor. Siz namuslu bir bayanın dileğine aldırmazlık edemezsiniz, değil mi?" dedi.</p>

  <p>"Namuslu bir bayan mı?" diye güldü en yakındaki adam. "Namuslu bir kadın yalnız yolculuk yapmaz."</p>

  <p>"O halde endişelerinizi gidereyim, çünkü ben onun kardeşiyim ve Dras-Leona'ya amcamızın yanına gidiyoruz."</p>

  <p>Dört adam huzursuz bir şekilde birbirine baktı. Üçü Arya'dan uzaklaşmaya başladı, ama en iri olanı Eragon'un önünde durup, yüzüne doğru eğildi. "Sana inanmıyorum, dostum. Onu kendine saklamak için bizi uzaklaştırmak istiyorsun o kadar," diye homurdandı.</p>

  <p>Haksız sayılmaz, diye düşündü Eragon.</p>

  <p>Yalnızca adamın duyabileceği kadar alçak sesle, "Sizi temin ederim ki o benim kız kardeşim. Kavga etmek istemiyorum. Şimdi lütfen gider misiniz?"</p>

  <p>"Sen bir muhallebi çocuğu gibi yalan söylerken olmaz."</p>

  <p>"Bayım, lütfen makul olun. Tatsızlığa gerek yok. Gece yeni başlıyor, içki ve bol müzik. Böyle önemsiz bir yanlış anlama için tartışmayalım. Bu bizi küçültür."</p>

  <p>Neyse ki adam birkaç saniye sonra rahatlayarak suratsız bir şekilde homurdandı. "Senin gibi küçük bir çocukla kavga etmem zaten." Dönüp bara arkadaşlarına doğru yürüdü.</p>

  <p>Eragon bakışlarını kalabalıktan ayırmadan masanın arkasına kayıp Arya'nın yanına oturdu. "Burada ne arıyorsun?" diye sordu dudaklarını neredeyse hiç kıpırdatmadan.</p>

  <p>"Seni."</p>

  <p>Eragon şaşırarak ona bakınca Arya kavisli kaşlarını kaldırdı. Eragon gülümsüyormuş gibi yapıp tekrar kalabalığa baktı. "Yalnız mısın?"</p>

  <p>"Artık değilim... Gece için oda tuttun mu?"</p>

  <p>Eragon başını iki yana salladı.</p>

  <p>"Güzel. Benim zaten bir odam var. Orada konuşabiliriz."</p>

  <p>Birlikte kalktılar. Eragon merdivenlere doğru onu takip etti. İkinci kattaki koridora çıkarlarken ayaklarının altındaki yıpranmış basamaklar çatırdıyordu. Kirli, ahşap lambrili koridoru tek bir mum aydınlatıyordu. Arya sağdaki son odaya giden yolu gösterdi. Pelerininin geniş kolundan demir bir anahtar çıkardı. Kapıyı açıp odaya girdi. Eragon'un da peşinden eşiği geçmesini bekleyip kapıyı tekrar kapatıp kilitledi.</p>

  <p>Eragon'un karşısındaki kenarları kurşun kaplı pencereden turuncu bir parıltı içeriye giriyordu. Turuncu ışık Eastcroft'un kasaba meydanının diğer tarafında asılı olan fenerden geliyordu. Eragon bu ışıkla sağ tarafındaki sehpanın üstünde duran gaz lambasını seçebildi.</p>

  <p>"Brisingr," diye fısıldadı. Parmağından çıkan kıvılcımla fitili yaktı.</p>

  <p>Lambanın ışığı bile odayı aydınlatmamıştı. Oda da koridordaki gibi lambriyle kaplıydı ve kestane rengi ahşap üzerine çarpan ışığın çoğunu emiyor, odanın küçük ve kasvetli görünmesine neden oluyordu. Odada masanın dışındaki tek mobilya üzerinde tek bir battaniyenin olduğu dar yataktı. Yatağın üstünde küçük bir erzak torbası vardı.</p>

  <p>Eragon ve Arya karşı karşıya duruyorlardı. Eragon uzanıp başına sardığı bezi çıkardı. Arya omuzlarındaki pelerinin yakalarını tutturan broşu açıp pelerini yatağın üstüne bıraktı. Orman yeşili bir elbise giymişti. Eragon onu ilk kez elbiseli görüyordu.</p>

  <p>Görünüşlerinin tersine dönmesi Eragon için garip bir deneyimdi. Artık Elf gibi görünen kendisi, insan olan Arya'ydı. Bu değişiklik ona olan saygısında bir azalma yaratmamıştı, ama onun yanında daha rahat olmasını sağlıyordu, çünkü artık kendisine o kadar yabancı değildi.</p>

  <p>Sessizliği bozan Arya oldu. "Saphira, senin Ra'zac'ı öldürmek ve Helgrind'i keşfetmek için geride kaldığını söyledi. Bu doğru mu?"</p>

  <p>"Gerçeğin bir kısmı."</p>

  <p>"Bütün gerçek nedir?"</p>

  <p>Eragon daha azının onu tatmin etmeyeceğini biliyordu. "Sana anlatacaklarımı ben izin vermeden kimseye söylemeyeceğine söz ver."</p>

  <p>"Söz veriyorum," dedi Arya antik dilde.</p>

  <p>Bunun üzerine Eragon, Sloan'ı nasıl bulduğunu, onu neden Varden'e geri getirmemeye karar verdiğini, kasabı nasıl lanetlediğini, kendisini düzeltmesi –en azından kısmen– ve görme yeteneğini yeniden kazanması için ona verdiği şansı anlattı. "Ne olursa olsun Roran ve Katrina, Sloan'ın yaşadığını asla öğrenmeyecekler. Yoksa sorunlar asla bitmez," diyerek sözlerini bitirdi.</p>

  <p>Arya yatağın kenarına oturup uzun süre lambaya ve alevine baktı. "Onu öldürmeliydin," dedi.</p>

  <p>"Belki, ama öldüremedim."</p>

  <p>"İşin tatsız olduğunu düşünmen ondan kaçman için bir neden değil. Sen bir korkaksın."</p>

  <p>Eragon, onun bu suçlamasına kızarak çenesini kaldırdı. "Öyle mi? Bıçağı olan herkes Sloan'ı öldürebilirdi. Benim yaptığım daha zordu."</p>

  <p>"Fiziksel olarak belki, ama ahlâken değil."</p>

  <p>"Onu öldürmedim, çünkü bunun yanlış olduğunu düşündüm." Eragon kendini ifade etmek için uygun sözcükleri ararken kaşlarını çattı. "Ben korkmadım... sorun o değildi. Savaştıktan sonra böyle bir şey olamaz... Başka bir şeydi. Savaşta adam öldürürüm. Ama kimin yaşayıp kimin öleceğine ben karar veremem. Bu deneyim ya da bilgeliğe sahip değilim... Her insanın geçemeyeceği bir çizgi vardır Arya. Ben, Sloan'a baktığımda kendi çizgimi buldum. Esirim Galbatorix olsaydı onu da öldüremezdim. Onu Nasuada ve Kral Orrin'e götürürdüm ve eğer ölüme mahkûm ederlerse kafasını rahatlıkla uçururdum, ama ondan önce değil. Eğer istersen buna zayıflık diyebilirsin, ama ben böyleyim ve bunun için özür dilemeyeceğim."</p>

  <p>"O halde başkalarının maşası mı olacaksın?"</p>

  <p>"İnsanlara elimden geldiğince hizmet edeceğim. Hiçbir zaman liderlikte gözüm olmadı. Alagaesia'nın başka bir zorbaya ihtiyacı yok."</p>

  <p>Arya şakaklarını ovuşturdu. "Seninle her şey neden bu kadar karmaşık olmak zorunda Eragon? Nereye gidersen git kendini zor durumlara sokuyorsun. Sanki ülkedeki her dikenli çalıya girmeyi iş edinmiş gibisin."</p>

  <p>"Annen de aynı şeyi söyledi."</p>

  <p>"Şaşırmadım... Pekâlâ, öyle olsun bakalım. İkimiz de fikirlerimizi değiştirecek değiliz. Adalet ve ahlâk konusunda tartışmaktan daha önemli konular var bizi bekleyen. Ama gelecekte kim olduğunu ve Alagaesia'daki ırklar için ne anlam ifade ettiğini hatırlarsan iyi olur."</p>

  <p>"Bunu hiç unutmuyorum." Eragon duraklayıp onun cevabını bekledi, ama Arya bir yorumda bulunmadı. Masanın kenarına oturan Eragon, "Beni aramaya gelmen gerekmezdi. Ben iyiyim."</p>

  <p>"Elbette gerekirdi."</p>

  <p>"Beni nasıl buldun?"</p>

  <p>"Helgrind'den sonra hangi yolu izlediğini tahmin ettim. Neyse ki tahminim beni buranın altmış dört kilometre batısına getirdi ve bu kadarı ülkenin fısıltılarını dinlemek için yeterince yakındı."</p>

  <p>"Anlamadım."</p>

  <p>"Bir süvari bu dünyada fark edilmeden dolaşamaz Eragon. Kulakları ve gözleri olanlar işaretleri kolayca yorumlayabilirler. Kuşlar şarkılarıyla senin gelişini anlatıyor, topraktaki yaratıklar kokunu duyuyor, ağaçlar ve çimenler dokunuşunu hatırlıyor. Süvari ve ejderhası arasındaki bağ o kadar güçlüdür ki doğanın güçlerine karşı duyarlı olanlar bunu hissedebilir."</p>

  <p>"Bir gün bu numarayı bana da öğretmelisin."</p>

  <p>"Bu numara değil, yalnızca etrafındakilere dikkat etme sanatı."</p>

  <p>"Ama neden Eastcroft'a geldin? Benimle köyün dışında buluşmak daha güvenli olurdu."</p>

  <p>"Şartlar beni buna zorladı, seni zorladığı gibi. Buraya isteyerek gelmedin, değil mi?"</p>

  <p>"Hayır..." Gün boyu yolculuk etmekten yorulmuş bir şekilde omuzlarını oynattı. Uykusunu dağıtmaya çalışarak Arya'nın elbisesini işaret etti. "Sonunda gömlek ve pantolonu bıraktın mı?"</p>

  <p>Arya'nın yüzünde hafif bir gülümseme belirdi. "Yalnızca bu yolculuk için. Varden'de hatırlayamadığım kadar uzun yıllardır yaşıyorum, ama insanların kadınları erkeklerden ayırma konusunda nasıl ısrarcı olduklarını hep unutuyorum. Tamamen bir Elf gibi davranmasaydım bile sizin âdetlerinize asla alışamazdım. Bana kim evet ve hayır diyecekti? Annem mi? O Alagaesia'nın diğer tarafındaydı." Arya birden istediğinden daha fazla şey söylemiş gibi kendini tuttu. "Her neyse, Varden'den ayrıldıktan sonra bir çift sığır çobanıyla talihsiz bir karşılaşma yaşadım ve hemen ardından bu elbiseyi çaldım."</p>

  <p>"Sana çok yakışmış."</p>

  <p>"Büyücü olmanın avantajlarından biri hiçbir zaman terzi beklemek zorunda olmayışındır."</p>

  <p>Eragon bir an güldü. "Şimdi ne olacak?" diye sordu.</p>

  <p>"Şimdi dinleneceğiz. Yarın, güneş doğmadan önce Eastcroft'tan çıkacağız."</p>

  <p>O gece Eragon kapının önünde Arya da yatakta yattı. Bu ayarlamanın nedeni Eragon'un nezaketi ya da saygısı değil –gerçi Eragon zaten yatağı Arya'ya vermekte ısrar ederdi– güvenlikti. Birisi odaya dalacak olsa bir kadının yerde yattığını görmesi garip olurdu.</p>

  <p>Boş saatler geçerken Eragon başının üstündeki kirişlere bakıyor, odunlardaki yarıkları izliyor, ama birbiriyle yarışan düşüncelerini bir türlü yatıştıramıyordu. Rahatlamak için bildiği her yöntemi denedi, ama zihni durmadan Arya'ya, onu görünce yaşadığı şaşkınlığa, Sloan'a davranış biçimiyle ilgili yorumlarına ve her şeyden öte ona karşı duyduğu hislere dönüyordu. Bunların tam olarak ne olduğundan emin değildi. Onunla olmayı çok özlemişti, ama Arya, onun yaklaşımını reddetmiş ve bu da Eragon'u incitmiş ve kızdırmıştı. Ayrıca düş kırıklığı da vardı, çünkü Eragon davasının umutsuz olduğunu reddetse de nasıl ilerlemesi gerektiğini bilmiyordu.</p>

  <p>Arya'nın hafif soluklarını dinlerken göğsünde bir acı hissetti. Ona bu kadar yakın olup yaklaşamamak işkence gibiydi. Tuniğinin kenarını parmaklarının arasında büküp tatsız bir kadere boyun eğmektense yapabileceği bir şeyler olmasını diledi.</p>

  <p>Ele avuca sığmaz duygularıyla gecenin ilerleyen saatlerine kadar mücadele etti, sonunda yorgunluğa teslim olarak kendini bekleyen rüyaların kucağına bıraktı. Huzursuz birkaç saat boyunca bu rüyalarda dolaştıktan sonra yıldızlar solmaya başladı. Arya'yla birlikte Eastcroft'tan ayrılmasının zamanı gelmişti.</p>

  <p>Birlikte camı açıp üç buçuk metre aşağıdaki zemine atladılar. Elf yeteneklerine sahip biri için alçak bir inişti bu. Arya atlarken açılmasını engellemek için eteklerinin ucunu tuttu. Birkaç santim arayla inip evlerin arasından surlara doğru koştular.</p>

  <p>"İnsanlar nereye gittiğimizi merak edecektir," dedi Eragon yola devam ederken. "Belki de bekleyip oradan gerçek yolcular gibi ayrılmalıydık."</p>

  <p>"Kalmak daha riskliydi. Odamın parasını ödedim. Hanın sahibinin umursadığı tek şey budur, erken kaçmamız değil." Çürümüş bir arabanın etrafından dolaşırken bir süre için birbirlerinden ayrıldılar. Arya devam etti. "En önemli şey hareket halinde kalmak. Eğer oyalanırsak kral bizi kesinlikle bulur."</p>

  <p>Dış duvara vardıklarında Arya diğerlerinden biraz daha çıkık olan bir direk buldu. Elleriyle direğe sarınıp çekti, ağırlığına dayanıp dayanmayacağını kontrol etti. Direk sarsıldı, diğerlerine çarptı, ama yine de dayandı.</p>

  <p>"Önce sen," dedi Arya.</p>

  <p>"Lütfen, senden sonra."</p>

  <p>Arya sabırsızlıkla elbisesine vurdu. "Elbise pantolona göre biraz daha fazla dalgalanıyor Eragon."</p>

  <p>Ne demek istediğini anlayınca Eragon'un yanaklarına ateş bastı. Başının yukarısına uzanarak sıkıca tutundu ve tırmanmaya başladı. Ayakları ve dizleriyle çıkışına yardımcı oldu. Tepeye varınca durup sivri direklerin üstünde dengesini sağlamaya çalıştı.</p>

  <p>"Devam et," diye fısıldadı Arya.</p>

  <p>"Sen de gelene kadar olmaz."</p>

  <p>"Yapma..."</p>

  <p>"Nöbetçi," diye işaret etti Eragon. Yakındaki evlerin arasında fener ışığı dolaşıyordu. Işık yaklaşırken karanlığın arasından etrafı yaldızlı bir adam görüntüsü çıktı. Bir elinde çekili bir kılıç vardı.</p>

  <p>Bir hayalet kadar sessiz olan Arya direğe sarıldı, yalnızca kollarının gücünü kullanarak kendini Eragon'a doğru çekti. Büyüyle yukarıya doğru kayıyor gibiydi. Yeterince yaklaşınca Eragon, onun kolunu tuttu, yukarı çekip yanına oturttu. Nöbetçi altlarından geçerken savunma duvarının üstüne iki garip kuş gibi tüneyip nefeslerini tuttular. Nöbetçi feneri iki yana sallayıp davetsiz misafir arıyordu.</p>

  <p>Yere bakma, diye yalvardı Eragon. Yukarıya bakma.</p>

  <p>Bir dakika sonra nöbetçi kılıcını kınına sokup kendi kendine bir şeyler mırıldanarak turuna devam etti.</p>

  <p>Eragon ve Arya tek kelime bile etmeden savunma duvarının diğer tarafına indiler. Aşağıdaki çimenlere atlayıp darbenin etkisini dağıtmak için yuvarlanırken Eragon'un çıkınındaki zırh tıngırdadı. Ayağa fırlayıp eğildi. Peşinde Arya'yla alacakaranlıkta Eastcroft'tan hızla uzaklaşmaya başladı. Köyü kuşatan çiftliklerin yakınından geçmek zorunda kaldıklarında çukurlardan ve kurumuş dere yataklarından geçmeye dikkat ediyorlardı. En az altı kez bölgelerini korumaya çalışan kızgın köpekler havlayarak peşlerine düştü. Eragon onları zihniyle sakinleştirmeye çalıştı, ama köpeklerin havlamasına engel olmanın tek yolu korkunç dişlerinin ve pençelerinin onu ve Arya'yı korkutup kaçırdığını göstermekti. Başarılarından memnun olan köpekler kuyruklarını sallayarak nöbet tuttukları ahırlara, sundurmalara ve verandalara geri döndüler. Kendilerinden memnun halleri Eragon'un hoşuna gitmişti.</p>

  <p>Eastcroft'tan sekiz kilometre sonra, tamamen yalnız oldukları ve kimsenin onları takip etmediği açıkça belli olunca kavrulmuş bir ağaç kökünün yanında durdular. Arya çömelerek önündeki topraktan birkaç avuç aldı. "Adurna risa," dedi. Etraftaki topraktan sızan belli belirsiz su Arya'nın açtığı çukurda birikti. Su iyice birikene dek bekledikten sonra, "Letta," dedi.</p>

  <p>Kristal görüşle hareketsiz suyun yüzeyinde Nasuada'nın yüzü belirdi. Arya, onu selamladı. Sonra Eragon, "Leydim," diyerek selam verdi.</p>

  <p>"Eragon." Nasuada yorgun görünüyordu ve uzun bir hastalıktan çıkmış gibi yanakları çökmüştü. Topuzundan fırlayan bir tutam saç bukleler halinde alnına düştü. Nasuada elini saçına götürüp asi bukleleri geriye itmeye çalışınca Eragon kolundaki geniş bandajları fark etti. "Gokukara'ya şükür iyisin. Seni çok merak ettik."</p>

  <p>"Seni üzdüğüm için özür dilerim, ama nedenlerim vardı."</p>

  <p>"Geldiğinde bana açıklayacaksın."</p>

  <p>"Nasıl istersen," dedi. "Sen nasıl yaralandın? Biri mi saldırdı? Neden Du Vrangr Gata, seni iyileştirmedi?"</p>

  <p>"Beni rahat bırakmalarını söyledim. Ben de durumumu sen geldiğinde anlatacağım." Eragon şaşırsa da başını sallayıp soru sormaktan vazgeçti. Nasuada, Arya'ya baktı. "Çok etkilendim; onu bulmuşsun. Bulabileceğinden emin değildim."</p>

  <p>"Şanslıydım."</p>

  <p>"Belki, ama senin becerilerinin de, şansın cömertliği kadar önemli olduğuna inanıyorum. Bize ne zaman katılacaksınız?"</p>

  <p>"Beklenmedik bir zorlukla karşılaşmazsak iki üç gün sonra."</p>

  <p>"Güzel. Sizi bekleyeceğiz. Şu andan itibaren bir kez öğleden önce, bir kez de akşam olmak üzere benimle en az iki kez bağlantı kurmanızı istiyorum. Eğer sizden haber alamazsam esir düştüğünüze inanacak ve kurtarma gücüyle birlikte Saphira'yı göndereceğim."</p>

  <p>"Büyü yapmak için her zaman yalnız kalamıyoruz."</p>

  <p>"Bir yolunu bulun. İkinizin nerede olduğunu ve güvende olup olmadığınızı bilmem gerekiyor."</p>

  <p>Arya bir an düşünüp, "Bunu mümkün olduğunda yapacağım, ama eğer Eragonu tehlikeye atacaksa yapmayacağım."</p>

  <p>"Anlaştık."</p>

  <p>Eragon sohbetin duraklamasından yararlanıp araya girdi. "Nasuada, Saphira yakınlarda mı? Onunla konuşmak istiyorum... Helgrind'den beri konuşmuyoruz."</p>

  <p>"Bir saat önce etrafı keşfe çıktı. Ben geri dönüp dönmediğini öğrenene kadar büyüyü tutabilir misiniz?"</p>

  <p>"Evet," dedi Arya.</p>

  <p>Tek bir adım Nasuada'yı onların görüş açısından çıkardı, geride kırmızı çadırdaki masanın ve sandalyelerin statik görüntüsü kaldı. Eragon uzun bir süre çadırın içindekileri inceledi, ama sonra içini bir huzursuzluk kaplayınca gözlerini su havuzundan çekip Arya'nın ensesine baktı. Sık siyah saçları bir yana dökülmüş, elbisesinin hemen üstündeki pürüzsüz teni ortaya çıkmıştı. Bu görüntüye bir dakika kadar büyülenmiş gibi baktı. Sonra silkinip kendine geldi, arkasındaki kütüğe yaslandı.</p>

  <p>Kırılan dal seslerinin ardından Saphira çadıra girmeye çalışırken parlak mavi pullar su birikintisini doldurdu. Çok küçük bir parça olduğu için Eragon, onun neresini gördüğünü anlayamıyordu. Saphira, Nasuada'nın gizli iletişim için kullandığı aynayı düzgün bir şekilde göreceği uygun bir pozisyon ararken Eragon, onun bacağının iç kısmını, kuyruğundaki dikeni, katlanmış kanadının kabarık kısmını gördü. Saphira'nın arkasından gelen telaşlı seslerden Eragon, Saphira'nın pek çok mobilyayı kırdığını anladı. Sonunda yerleşip başını aynaya yaklaştırdı –böylece safir mavisi tek bir göz bütün su birikintisini kapladı– ve Eragon'a baktı.</p>

  <p>İkisi de kıpırdamadan uzun bir süre birbirlerine baktılar. Eragon, onu görünce bu kadar rahatlamasına şaşırdı. Birbirlerinden ayrıldıklarından beri Eragon kendini tamamen güvende hissetmemişti.</p>

  <p>"Seni özledim," diye fısıldadı.</p>

  <p>Saphira bir kez göz kırptı.</p>

  <p>"Nasuada, hâlâ orada mısın?"</p>

  <p>Saphira'nın sağından boğuk bir ses geldi: "Evet, sayılır."</p>

  <p>"Saphira'nın söylediklerini bana aktarma nezaketini gösterebilir misin?"</p>

  <p>"Bunu memnuniyetle yaparım, ama şu anda bir kanatla direk arasında sıkıştım ve bir kurtuluş yolu yok. Beni duymada zorlanabilirsin. Ama beni dinlemeyi istersen denerim."</p>

  <p>"Lütfen."</p>

  <p>Nasuada birkaç saniye sessiz kaldı, sonra Sapharia'nınkine çok benzeyen bir sesle, "Sen iyi misin?" deyince Eragon elinde olmadan güldü. "Bir öküz kadar sağlıklıyım. Ya sen?"</p>

  <p>"Kendimi bir öküzle karşılaştırmam saçma ve aşağılayıcı olur, ama eğer sorduğun buysa her zamanki gibi zindeyim. Arya'nın da yanında olduğuna sevindim. Arkanı kollamak için akıllı birinin yanında olması iyi."</p>

  <p>"Katılıyorum. Tehlikedeyken yardım her zaman iyidir." Eragon, Saphira'yla dolaylı da olsa konuşabildiği için müteşekkirdi, ama sözlü konuşmanın, yakındayken yaptıkları düşünce ve duygu alışverişi kadar iyi olmadığını düşünüyordu. Üstelik konuşmalarını Arya ve Nasuada da dinliyordu. Eragon kendisini affedip affetmediği gibi özel konuları onların yanında konuşmak istemiyordu. Saphira da onun isteksizliğini paylaşıyor olmalıydı ki bu konuyu o da açmıyordu. Başka önemsiz konularda konuşup birbirlerine veda ettiler. Eragon birikintiden ayrılmadan önce parmaklarını dudaklarına koyup sessizce, üzgünüm, dedi.</p>

  <p>Saphira'nın gözünün etrafındaki küçük pulların her birinin etrafında küçük bir açıklık meydana geldi. Saphira ağır ağır göz kırptı. Eragon, onun mesajı aldığını ve ona kızmadığını anladı.</p>

  <p>Eragon ve Arya, Nasuada'dan izin istedikten sonra Arya büyüyü sona erdirdi. Elinin tersiyle elbisesindeki toprağı temizledi.</p>

  <p>O bunu yaparken Eragon kıpır kıpırdı, daha önce hiç olmadığı kadar sabırsızdı; o anda Saphira'nın kucağına koşup ateşin karşısında onunla oturmaktan başka bir şey istemiyordu.</p>

  <p>"Hadi gidelim," dedi ve yürümeye başladı.</p>
</body>
</html>
