<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Soyağacı</h1>

  <p>Eragon ve Saphira Farthen Dûr'dan ayrılmalarının dördüncü gününde Ellesmera'ya vardılar.</p>

  <p>Şehir binalarından ilki –üç uzun çam ağacının arasında duran, ağacın birbirine dolanmış dallarından dışarı uzanan parlak pencereli, dar, döner kule– görüş açılarına girdiğinde güneş tepelerinde pırıl pırıl parlıyordu. Eragon, ağaç kabuğuyla kaplı kulenin ötesinde yayılan şehrin binalarını ve parkları görebiliyordu.</p>

  <p>Saphira ormanın üstünde pike yaparken Eragon, Vândil'in Beyaz Alevi'nin kullanıcısı olarak iki bin beş yüz yıldır Ellesmera'yı Elflerin düşmanlarından koruyan Bilge Gilderien'in zihnini araştırdı. Düşüncelerini şehre doğru yayarak antik dilde, Gilderien-elda, geçebilir miyiz, diye sordu.</p>

  <p>Eragon'un zihninde derin, sakin bir ses belirdi. Geçebilirsiniz, Eragon Shade Katili ve Saphira Parlak Pullar. Huzuru koruduğunuz sürece Ellesmera 'da kalabilirsiniz.</p>

  <p>Teşekkürler, Gilderien-elda, dedi Saphira.</p>

  <p>Saphira çam ağaçlarından yapılan şehrin üstünde uçup Ellesmera'nın diğer tarafındaki yamaca doğru alçalırken pençeleri, yerden doksan metre yukarıya uzanan kara iğneli ağaçların tepelerine sürtündü. Eragon aşağıda dalların arasından canlı ağaçlardan yapılma binaları, renkli çiçek yataklarını, dalgalı akıntıları, alevsiz fenerlerin parıltısını ve bir iki kez bir şimşek gibi hızla geçen bir Elf in yukarı dönük yüzünü gördü.</p>

  <p>Saphira kanatlarını yana eğerek eğimli yamaçta yükseldi, çıplak beyaz kayalıkların dibindeki ormana doğru inen bin metre yüksekliğindeki Tel'naeir Kayalıkları'na ulaştı. Sonra sağa dönüp yalçın kayaların kenarından kuzeye uçtu, hızını ve yüksekliğini kaybetmemek için iki kez kanat çırptı.</p>

  <p>Kayalıkların dibinde çimenlerle kaplı bir meydan göründü. Çevredeki ağaçların arka planında dört farklı çak ağacından büyümüş tek katlı, mütevazı bir ev vardı. Yosunlu ormandan bir dere çağıldıyor, çamlardan birinin köklerinin altından geçerek tekrar Du Weldenvarden'de gözden kayboluyordu. Ve evin dışında altın ejderha Glaedr kıvrılmış yatıyordu. Devasa gövdesi pırıl pırıl parlıyordu. Dişleri, Eragon'un göğsü kadar kalın, pençeleri tırpan gibi keskin. Katlanmış kanatları süet kadar kaslı, kuyruğu neredeyse Saphira'nın boyu kadar uzundu. Görünen tek gözünün katları yıldız safirin içindeki ışınlar gibi parlıyordu. Eksik ön ayağının bulunması gereken yer gövdesinin altında kaybolmuştu. Glaedr'in önünde yuvarlak bir masa ve iki sandalye vardı. Oromis, Glaedr'e yakın olan sandalyeye oturmuş, gümüş saçları gün ışığında metal gibi parlıyordu.</p>

  <p>Saphira şaha kalkıp yavaşlarken Eragon eyerde öne doğru eğildi. Yeşil çimenlerin üstüne inip, birkaç adım koştu, kanatlarını geriye doğru itip durdu.</p>

  <p>Parmakları yorgunluktan uyuşan Eragon bacağındaki kayışları gevşetti, Saphira'nın sağ ön bacağından yere inmeye çalıştı. İnerken dizleri büküldü ve düştü. Yüzünü korumak için ellerini kaldırınca ellerinin ve dizlerinin üstüne düştü, dizi, çimenlerin arasındaki bir kayaya çarpıp yüzüldü. Acıyla homurdanıp yaşlı bir adam gibi kaskatı ayağa kalkmaya çalıştı.</p>

  <p>Birden görüş alanına bir el girdi.</p>

  <p>Eragon başını kaldırınca Oromis'in tepesinde dikildiğini gördü. Yaşı olmayan yüzünde belli belirsiz bir gülümseme vardı. Oromis antik dilde, "Ellesmera'ya hoş geldin, Eragon-finiarel. Sen de öyle Saphira Parlak Pullar. İkiniz de hoş geldiniz," dedi.</p>

  <p>Eragon, onun elini tuttu. Oromis, büyük bir çaba göstermeden onu kaldırdı. Eragon, Farthen Dûr'dan ayrıldıklarından beri bu dili yüksek sesle konuşmadığı için önce tam hatırlayamadı. Üstelik yorgunluk zihnini bulandırmıştı. Sağ elinin ilk iki parmağını dudaklarına götürüp antik dilde, "İyi şans hep yanında olsun, Oromis-elda," dedi ve Elflerin kullandığı nezaket ve saygı ifadesiyle elini göğsünün üstünde çevirdi.</p>

  <p>"Yıldızlar seni korusun Eragon," dedi Oromis.</p>

  <p>Eragon aynı işlemi Glaedr'le de tekrarladı. Ejderhanın iyimser bilincine dokunmak her zaman olduğu gibi Eragon'un büyük bir saygı duymasını ve kendini aciz hissetmesine neden oldu.</p>

  <p>Saphira ne Glaedr'i ne de Oromis'i selamladı; olduğu yerde kaldı. Boynunu sarkıtıp burnunu yere sürdü, omuzları üşüyormuş gibi titredi. Açık ağzının kenarlarını kurumuş sarı köpükler kaplamıştı. Dikenli dili dişlerinin arasından sarktı.</p>

  <p>Eragon açıklamak için, "Farthen Dûr'dan ayrıldıktan sonra baş rüzgârıyla karşılaştık ve..." dedi. Glaedr devasa başını kaldırıp Saphira'nın olduğu yere doğru çevirirken durdu. Glaedr nefesini Saphira'ya üfledi, burun deliklerinden alevden parmaklar fırladı. Saphira'nın içine enerji dolduğunu hisseden Eragon büyük bir rahatlama hissetti. Saphira titremelerini bastırıp uzuvlarını düzeltti.</p>

  <p>Glaedr'in burun delikleri duman içindeydi. Bu sabah avlanmaya gittim, dedi. Glaedr'in zihinsel sesi Eragon'un bütün varlığında yankılanıyordu. Tarlanın diğer ucundaki beyaz dallı ağacın altında avımdan kalanları bulacaksın. İstediğini ye.</p>

  <p>Saphira'dan sessiz bir minnet duygusu yükseldi. Sarkık kuyruğunu çimenlerde sürükleyerek Glaedr'in gösterdiği ağacın altına gitti, oturup geyiği parçalamaya başladı.</p>

  <p>"Gel," dedi Oromis. Masayı ve sandalyeleri işaret etti. Masada meyve, kuruyemiş, bir somun ekmek, yarım kalıp peynir, bir sürahi şarap ve iki kristal kadeh vardı. Eragon otururken Oromis kadehi işaret etti. "Boğazındaki tozları yıkamak için şarap ister misin?"</p>

  <p>"Evet, lütfen," dedi Eragon.</p>

  <p>Oromis zarif bir hareketle sürahinin tıpasını açtı, iki kadehi de doldurdu. Birini Eragon'a uzattı, sonra arkasına yaslandı, uzun, pürüzsüz parmaklarıyla tuniğini düzeltti.</p>

  <p>Eragon şarabını yudumladı. Yıllanmış şarapta, vişne ve erik tadı vardı. "Efendim, ben..."</p>

  <p>Oromis bir parmağını kaldırıp onu susturdu. "Çok acil değilse sizi buraya neyin getirdiğini konuşmak için Saphira'yı beklemek isterim. Benimle aynı fikirde misin?"</p>

  <p>Eragon bir anlık tereddütten sonra başını salladı, dikkatini yemeye verip, taze meyvenin tadını çıkardı. Oromis yanında sessizlik içinde oturup şarabını yudumlamaktan, Tel'naeir Kayalıkları'na bakmaktan memnun görünüyordu. Arkasındaki Glaedr altından canlı bir heykel gibi olanları seyrediyordu.</p>

  <p>Saphira'nın yemeğinin başından kalkıp dereye gitmesi bir saat sürdü, ardından on dakika da su içti. Yanlarına gelip içini çekerek gözkapakları ağırlaşmış bir şekilde Eragon'un yanına uzanırken çenesinde hâlâ su damlaları vardı. Dişlerini göstererek esnedi, sonra Oromis ve Glaedr'le selamlaştı. İstediğiniz gibi konuşun, dedi. Ama benim fazla bir şey söylememi beklemeyin. Her an uykuya dalabilirim.</p>

  <p>Eğer uyursan, devam etmeden önce senin uyanmanı bekleriz, dedi Glaedr.</p>

  <p>Bu çok... nazik bir davranış, diye cevap verdi Saphira. Gözkapakları biraz daha kapandı.</p>

  <p>"Biraz daha şarap ister misin?" diye sordu Oromis. Sürahiyi masadan hafifçe kaldırdı, Eragon olumsuzca başını sallayınca tekrar bıraktı. Sonra parmaklarını birbirine bastırınca yuvarlak tırnakları cilalı opal gibi parladı. "Geçen haftalarda başına gelenleri bana anlatmak zorunda değilsin, Eragon. Islanzâdi ormandan ayrıldığından beri Arya ülkeyle ilgili haberleri ona bildirdi. Islanzâdi de üç günde bir ordumuzdan bir ulağı Du Weldenvarden'e gönderdi. Bu yüzden Yanan Ovalar'ın üstünde Murtagh ve Thorn'la yaptığınız mücadeleyi biliyorum. Helgrind'e yolculuğunu, köyün kasabını nasıl cezalandırdığını biliyorum. Farthen Dûr'da Cücelerin klan toplantısına katıldığını ve sonucu da biliyorum. Bu yüzden bana ne söylemek istiyorsan son olanları anlatmak zorunda olmadan söyleyebilirsin."</p>

  <p>Eragon bir eriği ellerinde yuvarladı. "Elva'yı ve onu lanetinden kurtarmaya çalıştığımıda olanları biliyor musun?"</p>

  <p>"Evet, onu bile biliyorum. Bütün büyüyü kaldırmayı başaramamış olabilirsin, ama çocuğa olan borcunu ödedin ve bir Ejderha Süvarisi'nin yapması gereken de budur: ne kadar önemsiz ya da zor olursa olsun yükümlülüklerini yerine getirmek."</p>

  <p>"Ama hâlâ etrafındakilerin acılarını hissediyor."</p>

  <p>"Ama artık bu onun kendi seçimi," dedi Oromis. "Artık senin büyün onu etkilemiyor... Buraya Elva hakkındaki görüşümü sormaya gelmedin. Canını sıkan nedir, Eragon? İstediğini sor, bildiğim bütün sorularını yanıtlayacağıma söz veriyorum."</p>

  <p>"Ya sormam gereken doğru soruyu bilmiyorsam?"</p>

  <p>Oromis'in gri gözlerinde bir parıltı yanıp söndü. "Ah, bir Elf gibi düşünmeye başlamışsın. Bize, sana ve Saphira'ya bilmediklerinizi öğretecek akıl hocalarınız olarak güvenmelisin. Aynı zamanda bu konulara ne zaman girmemiz gerektiği konusunda da bize güvenmelisin, çünkü her şeyin bir sırası var."</p>

  <p>Eragon eriği tepsinin tam ortasına yerleştirdi, sonra alçak, ama kararlı bir sesle, "Söylemediğin çok şey var gibi," dedi.</p>

  <p>Bir an için yalnızca dalların hışırtısı, derenin şarıltısı ve uzaktaki sincapların ötüşü duyuldu.</p>

  <p>Eğer bizimle bir kavgan varsa, bunu dile getir Eragon ve öfkeni kurumuş, eski bir kemik gibi kemirip durma.</p>

  <p>Saphira pozisyon değiştirirken Eragon, onun hırladığını sandı. Ona baktı, içinden geçen duyguları kontrol etmeye çalışarak sordu. "Buraya son gelişimde, babamın kim olduğunu biliyor muydunuz?"</p>

  <p>Oromis başını bir kez salladı. "Biliyorduk."</p>

  <p>"Ve Murtagh'ın kardeşim olduğunu?"</p>

  <p>Oromis bir kez daha başını salladı. "Biliyorduk, ama..."</p>

  <p>"O zaman neden bana söylemediniz!" dedi Eragon heyecanlı bir şekilde. Aynı anda ayağa fırlayıp sandalyesini devirdi. Yumruğunu kalçasına vurup birkaç adım uzaklaştı, kalabalık ormanın içindeki gölgelere baktı. Kendi etrafında dönerken Oromis'in önceki gibi sakin olduğunu görünce öfkesi daha da büyüdü. "Bunu bana söyleyecek miydiniz? Ailemle ilgili sırrı dikkatimi dağıtır diye mi gizlediniz? Yoksa babam gibi olmamdan mı korkuyordunuz?" Eragon'un aklına daha da kötü bir düşünce geldi. "Yoksa bahsedilecek kadar önemli görmediniz mi? Peki, ya Brom? O biliyor muydu? Carvahall'de gizlenmeyi benim yüzümden mi tercih etti, düşmanının oğlu olduğum için mi? Brom'la benim birbirimizden yalnızca birkaç kilometre uzakta oturmamızın ve Arya'nın Saphira'nın yumurtasını Spine'da bana göndermesinin bir tesadüf olduğuna inanmamı beklemeyin."</p>

  <p>"Arya'nın yaptığı şey kazaydı," diye iddia etti Oromis. "O zamanlar seni tanımıyordu."</p>

  <p>Eragon kılıcının kabzasını sıkıca kavradı. "Brom, Saphira'yı ilk gördüğünde kendi kendine bunun bir trajedi mi yoksa komedi mi olduğuna karar veremediğini söylediğini hatırlıyorum. O sırada benim gibi bir çiftçinin aradan geçen yüz yıldan sonra ilk süvari olmamı kast ettiğini sanmıştım. Ama demek istediği bu değildi, öyle değil mi? Süvari gömleğini Morzan'ın en küçük oğlunun giymesini kast ediyordu!</p>

  <p>"Siz ve Brom, beni bu yüzden mi eğittiniz, babamın suçlarını telafi etmek için Galbatorix'e karşı bir silah haline gelmem için mi? Sizin için tek anlamım bu mu, terazi kefelerinin dengesi?" Oromis cevap veremeden Eragon küfredip devam etti. "Bütün hayatım bir yalanmış! Doğduğum andan itibaren Saphira dışında kimse beni istemedi: annem, Garrow, Marian Yenge, hatta Brom bile. Brom, benimle yalnızca Morzan ve Saphira yüzünden ilgilendi. Ben her zaman bir rahatsızlık kaynağıydım. Ama siz ne düşünürseniz düşünün, ben, babam değilim, ağabeyim deği lim ve onlar gibi olmayacağım." Eragon ellerini masanın kenarına koyup öne eğildi. "Endişelendiğiniz buysa Elflere, Cücelere ve Varden'e ihanet etmeyeceğim. Yapmam gerekeni yapacağım, ama şu andan itibaren size ne bağlılık duyuyorum ne de saygı. Ben..."</p>

  <p>Glaedr gürlerken yer ve gök sarsıldı, üst dudağı geriye doğru kıvrılarak bütün dişleri göründü. Bize herkesten daha fazla güvenmek için nedenlerin var yavrucuk, dedi. Sesi Eragon'un zihninde gürledi. Bizim çabalarımız olmasa uzun zaman önce ölmüş olurdun.</p>

  <p>Derken Saphira, Eragon'u şaşırtarak Glaedr ve Oromis'e bir şey söyledi. Ona söyleyin. Saphira'nın sesindeki sıkıntı Eragon'un telaşlanmasına neden oldu.</p>

  <p>Saphira, dedi şaşırarak. Neyi söylesinler?</p>

  <p>Saphira, ona aldırmadı. Bu tartışmanın anlamı yok. Eragon'u bu sıkıntıdan kurtarın.</p>

  <p>Oromis'in eğik kaşları kalktı. Sen biliyor musun?</p>

  <p>Biliyorum.</p>

  <p>"Neyi biliyorsun?" diye bağırdı Eragon. Kılıcım çekip ona açıklayana kadar hepsini tehdit etmenin eşiğindeydi.</p>

  <p>Oromis ince parmağıyla devrilmiş sandalyeyi işaret etti.</p>

  <p>"Otur." Eragon itaat edemeyecek kadar öfkeli ve kızgındı. Ayakta durmayı yeğledi, Oromis içini çekti. "Bunun senin için zor olduğunu biliyorum Eragon, ama soru sormaya devam edip cevapları dinlemezsen bu yalnızca düş kırıklığını arttırır. Şimdi, lütfen otur, bu konuyu medeni bir şekilde konuşalım."</p>

  <p>Eragon öfkeyle sandalyeyi düzeltip üstüne çöktü. "Neden?" diye sordu"Neden babamın ilk Tövbekâr Morzan olduğunu bana söylemediniz?"</p>

  <p>"İlk başta şunu söylemeliyim ki baban gibi olursan çok şanslıyız demektir, ki zaten öyle olduğuna inanıyorum. Ve sen sözümü kesmeden önce söylemeye çalıştığım gibi Murtagh, senin kardeşin değil, üvey kardeşin."</p>

  <p>Dünya Eragon'un altından kayıyor gibiydi; başı sanki fırıldak gibi dönüyordu, dengesini bulmak için masanın kenarına tutunmak zorunda aldı. "Üvey kardeşim mi... Ama o zaman kim?..."</p>

  <p>Oromis tepsiden bir böğürtlen alıp inceledikten sonra yedi. "Glaedr ve ben bunu senden gizlemek istemiyorduk, ama başka seçeneğimiz yoktu. İkimiz de en bağlayıcı yeminlerle söz vermiştik. Sen kendi başına öğrenmediğin ya da akrabalığınız yüzünden hayatın tehlikede olmadığı takdirde babanın veya üvey kardeşinin kimliğini sana asla söylemeyecek, soyunu seninle tartışmayacaktık. Yanan Ovalar Savaşı'nda seninle Murtagh arasında geçenler artık bu zorunlulukları ortadan kaldırdığına göre açık konuşmakta bir sakınca yok."</p>

  <p>Eragon zorlukla bastırdığı duygularla titreyerek, "Oromis-elda, eğer Murtagh, benim üvey kardeşimse babam kim?" diye sordu.</p>

  <p>Kalbine bak, Eragon, dedi Glaedr. Kim olduğunu zaten biliyorsun ve uzun zamandır da biliyordun.</p>

  <p>Eragon başını iki yana salladı. "Bilmiyorum! Bilmiyorum! Lütfen..."</p>

  <p>Glaedr'in burnunun deliklerinden dumanlar ve alevler çıktı. Bu çok açık değil mi? Senin baban Brom.</p>
</body>
</html>
