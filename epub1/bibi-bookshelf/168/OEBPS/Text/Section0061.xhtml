<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Uçuş</h1>

  <p>Ellesmera'dan havalanan Saphira ve Glaedr, Elf ormanlarının üstünden hiç durmadan uçtular. Bazen bir açıklıktan göl veya kıvrılarak ilerleyen bir nehir görüyordu Eragon. Suyun kenarında genellikle küçük bir karaca sürüsü oluyor, hayvanlar durup başlarını kaldırarak yüksekten geçen ejderhalara bakıyorlardı. Ama Eragon aşağıdaki manzaraya pek dikkat etmiyordu, çünkü Oromis'in kendisine öğrettiği antik dili tekrarlamakla meşguldu. Eğer unuttuğu ya da yanlış telaffuz ettiği bir sözcük olursa Oromis, ezberleyene kadar sözcüğü tekrarlattırıyordu.</p>

  <p>Birinci gün öğleden sonra Du Weldenvarden'in kıyısına vardılar. Glaedr ve Saphira, ağaçlar ve ötesindeki çimenlik alan arasındaki gölgeli sınırın üstünde birbirinin etrafında döndüler. Kalbini güvende tut Saphira ve benimkini de, dedi Glaedr.</p>

  <p>Tutacağım efendim, diye karşılık verdi Saphira.</p>

  <p>Oromis, Glaedr'in sırtından bağırdı. "Güzel rüzgârlar size eşlik etsin Eragon, Saphira! Bir dahaki buluşmamız Urû'baen'in kapısında olsun."</p>

  <p>"Size de güzel rüzgârlar eşlik etsin!" diye karşılık verdi Eragon.Glaedr dönüp ormanı batıya doğru takip etti. Böylece Isenstar Gölü'nün en kuzeydeki ucuna varıp oradan Gil'ead'a gideceklerdi. Saphira da daha önceki gibi güneybatıya devam edecekti.</p>

  <p>Saphira, bütün gece uçtu. Yalnızca su içmek, Eragon'un bacaklarını açması ve tuvalet ihtiyacını gidermesi için yere indi. Ellesmera'ya uçuşlarının tersine baş rüzgârıyla karşılaşmadılar; hava berrak ve pürüzsüzdü, sanki doğa onların Varden'e varmaları için sabırsızlanıyordu. Güneş ikinci gün doğduğunda Hadarac Çölünün derinliklerindeydiler. İmparatorluğun güney sınırından geçmek için iyice güneye iniyorlardı. Karanlık ülkeyi ve gökyüzünü tekrar kuşatıp onları soğuk kucağıyla sarmalarken Saphira ve Eragon, kumlu arazinin sınırlarından kurtulmuş, tekrar imparatorluğun yeşil alanlarına girmişlerdi. Rotalarına göre Feinster'e giderken Urû'baen'le Tödosten Gölü arasından geçeceklerdi.</p>

  <p>Saphira hiç uyumadan, iki gün iki gece uçtuktan sonra daha fazla devam edemeyecek hale geldi. Bir gölün yanındaki beyaz kayın ağaçlarından oluşan bir koruda alçalıp gölgelerine kıvrıldı. Eragon nöbet tutup Brisingr'la talim yaparken Saphira birkaç saat kestirdi.</p>

  <p>Oromis ve Glaedr'den ayrıldıklarından beri Feinster'de kendilerini nelerin beklediğini düşünürken hissettiği sürekli kaygı canını sıkıyordu. Ölüm ve yaralanmadan çoğu savaşçının olduğundan daha iyi korunduklarını bilmesine rağmen Yanan Ovalar'ı ve Farthen Dûr Savaşını düşündüğünde, kesilen uzuvlardan fışkıran kanları, yaralı adamların çığlıklarını, kendi bedenine saplanan kılıcın akkor acısını hatırladığında karnı bir yumru halini alıyor, kasları bastırılmış enerjiyle titriyor ve ülkedeki her askerle savaşmak mı istiyor yoksa tam aksi yöne dönüp kaçmak mı istiyor bilemiyordu.</p>

  <p>Saphira'yla yolculuklarına devam ederken aşağıdaki tarlalarda yürüyen askerleri görünce korkusu daha da şiddetlendi. Orada burada yağmalanan şehirlerden soluk duman sütunları yükseliyordu. Bu kadar çok nedensiz tahribat midesini bulandırıyordu. Bakışlarını kaçırarak, önündeki dikene sıkıca sarıldı, gözlerini iyice sıktı.</p>

  <p>Ufaklık, dedi Saphira. Düşünceleri yorgun ve yavaştı. Bunu daha önce de yaptık. Seni rahatsız etmesine izin verme.</p>

  <p>Eragon, onun uçuşunu engellediğine üzülerek, üzgünüm... dedi. Oraya vardığımızda düzelirim. Yalnızca bu iş bitsin istiyorum.</p>

  <p>Biliyorum.</p>

  <p>Eragon burnunu çekip, tuniğinin koluna sildi. Bazen dövüşmekten senin kadar hoşlanmak istiyorum. O zaman bu iş çok daha kolay olurdu.</p>

  <p>Eğer hoşlansaydm bütün dünya ayaklarına kapanırdı, Galbatorix'de dâhil. Hayır, benim kan sevgimi paylaşmaman çok iyi. Biz birbirimizi degeliyoruz Eragon... Birbirimizden ayrıyken yarımız, ama birlikte bütünüz. Şimdi aklını bu zehirli düşüncelerden temizle de bana uyanık kalmamı sağlayacak bir bilmece sor.</p>

  <p>Pekâlâ, dedi bir süre sonra. Kırmızı, mavi, sarı ve gökkuşağının bütün renkleriyim. Uzun, kısa, kalın ve inceyim. Genellikle kıvrılıp uyurum. Bir k e rede yüz koyun yiyebilirim ve karnım yine de açtır. Kimim ben?</p>

  <p>Ejderha tabii ki, dedi Saphira, hiç tereddütsüz.</p>

  <p>Hayır, yün bir kilim.</p>

  <p>Peh!</p>

  <p><br /></p>

  <p>Yolculuklarının üçüncü günü de acı veren bir yavaşlıkla geçti. Duydukları tek ses Saphira'nın kanat sesleri, hışırtılı solukları ve Eragon'un kulaklarının dibinden hızla geçen havanın donuk kükreyişiydi.bacakları ve sırtı eyerde uzun süre oturmaktan ağrıyordu, ama rahatsızlığı Saphira'nınkine kıyasla çok hafifti; Saphira'nın uçarken kullandığı kasları dayanılmaz bir acıyla yanıyordu. Yine de devam ediyor ve şikâyet etmiyordu. Gücüne oraya vardığımızda daha çok ihtiyacın olacak, diyerek Eragon'un acısını büyüyle hafifletmesine de izin vermiyordu.</p>

  <p>Karanlık çöktükten saatler sonra Saphira, yalpalayıp mide bulandırıcı tek bir sarsıntıyla birkaç metre düştü. Eragon telaşla doğruldu, bu rahatsızlığa neyin neden olduğunu görmek için etrafına bakındı. Ama aşağıda yalnızca karanlık ve yukarıda parlayan yıldızlar vardı.</p>

  <p>Galiba Jiet Nehri'ne vardık, dedi Saphira. Buradaki hava nemli ve soğuk.</p>

  <p>O zaman Feinster çok uzakta olamaz. Şehri karanlıkta bulabileceğinden emin misin? Yüz kilometre kuzeyinde ya da güneyinde olabiliriz.</p>

  <p>Hayır, olamayız. Yön bulma hissim kusursuz olmayabilir, ama seninkinden ya da toprağa bağlı yaratıkların hepsinden kesinlikle daha iyidir. Eğer gördüğümüz Elf haritaları doğruysa, Feinster'in elli kilometreden kuzeyinde ya da güneyinde olamayız. Ve bu yükseklikten şehri kolayca görebiliriz. Bacalarından çıkan dumanın kokusunu bile alabiliriz.</p>

  <p>Gerçekten de öyle oldu. O gece geç saatte, şafağa yalnızca birkaç saat kalmışken batı ufkunda donuk, kırmızı bir parıltı belirdi. Bunu gören Eragon dönüp eyer torbalarındaki zırhını çıkardı. Zırh gömleğini ve başlığını geçirip miğferini, kol ve bacak zırhlarını taktı. Kalkanının yanında olmasını diledi, ama Nar Garzhvog'la birlikte Thardûr Dağı'na koşmadan önce Varden'de bırakmıştı.</p>

  <p>Eragon tek eliyle çantasındakileri karıştırıp Oromis'in kendisine verdiği gümüş Faelnirv şişesini buldu. Metal şişe soğuktu. Eragon büyülü likörden bir yudum aldı. Böğürtlen, alkol ve elma suyu tadındaki içki ağzını yaktı. Yüzüne ateş bastı. Faelnirv'in iyileştirici özellikleri etkisini gösterirken birkaç saniye içinde yorgunluğu azalmaya başladı.</p>

  <p>Şişeyi salladı. Endişelenerek içkinin üçte birinin bitmiş olduğunu gördü. Oysa daha önce yalnızca küçük bir yudum almıştı. Gelecekte daha dikkatli olmalıyım, diye düşündü.</p>

  <p>O ve Saphira, şehre yaklaşırken ufuktaki parıltı ayrı ayrı binlerce ışık noktacığına dönüştü. Bu ışık noktacıklarının kimisi elde taşınan bir fenere, kimisi yemek ateşine, kimi gökyüzüne siyah bulutlar yayan katran ateşlerine aitti. Eragon ateşlerin kırmızı ışığında parlayan mızrak uçlarını, güçlendirilmiş şehrin duvarlarının dibinde dalgalanan miğferleri, aşağıdaki orduya oklar atmakla, kaynar yağ kazanları devirmekle, duvarların üstüne atılan ipleri kesmekle ve kuşatmacıların surlara dayadığı merdivenleri itmekle meşgul minik figürleri seçebildi. Aşağıdan belli belirsiz çığlıklar yükseliyor, şehrin demir kapılarına vurulan koç başlarının gümbürtüsü geliyordu.</p>

  <p>Savaş alanını, adamların, binaların ve çeşitli savaş makinelerinin yerlerini incelerken Eragon'un kalan yorgunluğu da kayboldu. Feinster surlarının dışında yüzlerce harap olmuş kulübe birbirine yapışmış durumdaydı, aralarından bir atın bile geçmesi mümkün değildi. Burada şehrin ana kısmında yaşayamayacak kadar yoksul olanlar yaşıyordu. Kulübelerin çoğu boştu. Büyük bir bölümü de yıkıldığı için Varden'liler surlara kolayca yaklaşabiliyordu. Kulübelerin yirmi kadarı yanıyordu. Eragon bakmaya devam ederken yangın yayılıyor, bir kulübeden diğerine sıçrıyordu. Kulübelerin doğusunda Varden'lilerin kampını korumak için açılmış hendekler vardı. Şehrin diğer tarafında limanlar ve Eragon'un Teirm'den hatırladığına benzer iskeleler bulunuyor, karanlık ve huzursuz görünümlü okyanus sonsuzluğa uzanıyordu.</p>

  <p>Eragon'un içinden vahşi bir heyecan duygusu geçti. Altındaki Saphira'nın da aynı anda ürperdiğini hissetti. Brisingr'ın kabzasını kavradı. Henüz bizi fark etmediler. Geldiğimizi haber verelim mi?</p>

  <p>Saphira, Eragon'un dişlerini takırdatan bir şekilde kükreyip önlerindeki gökyüzünü kalın mavi bir ateş tabakasına boyadı.</p>

  <p>Aşağıda, şehrin dibindeki Varden'liler ve surların üstündeki savunmacılar durakladı, bir an için savaş alanını sessizlik kapladı. Birden Varden'liler sevinç çığlıkları atıp mızraklarını ve kılıçlarını kalkanlarına vurmaya başladı. Şehir halkından büyük umutsuzluk iniltileri yükseldi.</p>

  <p>Ah, dedi Eragon gözlerini kırparak. Keşke bunu yapmasaydın. Şimdi hiçbir şey göremiyorum.</p>

  <p>Pardon.</p>

  <p>Eragon gözlerini kırpmaya devam ederek, yapmamız gereken ilk şey yeni ölmüş bir at ya da başka bir hayvan bulmak olmalı, dedi. Böylece onların enerjisiyle senin deponu yenileyebilirim.</p>

  <p>Bunu yapmak zorunda...</p>

  <p>Başka bir zihin onlarınkine dokunurken Saphira sustu. Yarım saniyelik bir panikten sonra Eragon bunun Trianna olduğunu anladı. Eragon, Saphira, diye bağırdı büyücü heyecanla. Tam zamanında geldiniz! Arya ve başka bir Elf surlara tırmandı, ama büyük bir asker grubu onları kapana kıstırdı. Birisi onlara yardım etmezse bir dakika bile dayanamazlar! Acele edin!</p>
</body>
</html>
