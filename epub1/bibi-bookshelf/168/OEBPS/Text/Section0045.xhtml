<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kavuşma</h1>

  <p>Eragon'un başladığı yerde Tronjheim'in güney kapısına yalnızca bir kilometre vardı. Ayakları taş zemine gürültüyle çarparken mesafeyi yalnızca birkaç dakika içinde aldı. Koşarken gözü iki yandaki koridorlara açılan kemerli girişlerin üstünde asılı duran zengin goblenlere, sütunların arasındaki yeşimtaşı kakmalı duvarların önünde duran heykel ve canavar heykellerine çarptı. Dört kat yüksekliğindeki bir yapı kadar geniş olan işlek yolda Eragon, orayı dolduran Cücelerden kaçmada pek zorluk yaşamadı, ama bir keresinde önündeki Knurlcarathn kuyruğu o kadar uzundu ki Cücelerin üstünden atlamaktan başka seçeneği yoktu. Cüceler başlarını eğip şaşkın sesler çıkardılar. Eragon üzerlerinden uçarken şaşkın bakışların tadını çıkardı.</p>

  <p>Eragon, şehir-dağın güney girişini koruyan geniş kereste kapının altından uzun, tek bir adımla geçerken muhafızların bağırdığım duydu. "Selam Argetlam!" Yirmi metre ötede kapı Tronjheim'in tabanına girdiği için görmeyen gözlerle ufka bakan iki altın hayvan heykelinin arasından hızla geçip açık havaya çıktı.</p>

  <p>Hava serin ve nemliydi, yağmur yeni yağmış gibi kokuyordu. Sabah olmasına rağmen Tronjheim'in etrafını kuşatan disk şeklindeki araziyi gri alacakaranlık kaplamıştı. Bu arazide hiç çimen olmazdı, yalnızca yosunlar, likenler ve ara sıra pis kokulu mantarlar çıkardı. Yukarıda Farthen Dûr on kilometre boyunca yükselip dar bir açıklığa ulaşıyor, oradan soluk, bir ışık büyük kratere iniyordu. Eragon yukarı bakınca dağın boyutunu kavramada zorluk çekiyordu.</p>

  <p>Koşarken kendi soluklarının ve hafif, hızlı ayak seslerinin monoton sesini dinliyordu. Tepede dolaşıp arada bir çığlık atan birkaç yarasa dışında yalnızdı. Boş dağa yayılan sakin ruh hali onu rahatlatıyor ve her zamanki endişelerinden kurtarıyordu.</p>

  <p>Tronjheim'in güney kapısından çıkan parke taşı kaplı yolda ilerleyip Farthen Dûr'un güney tabanına yerleştirilmiş olan dokuz metre boyundaki iki büyük siyah kapıya ulaştı. Eragon dururken gizli muhafız odalarından iki Cüce çıkıp kapıları açtı, ötedeki uçsuz bucaksız gibi görünen tüneli ortaya çıkardı.</p>

  <p>Eragon ilerlemeye devam etti. Tünelin ilk on beş metresindeki sütunlar yakutlar ve ametistlerle kaplanmıştı. Onların dışında tünel çıplak ve ıssızdı. Duvarların pürüzsüzlüğü yirmi metrede bir yerleştirilmiş alevsiz fenerler ve rastgele konmuş kapılarla bozuluyordu. Acaba bu kapılar nereye açılıyor, diye merak etti Eragon. Sonra metrelerce yükseklikte bir taş üstüne bastırıyormuş gibi hissetti ve bir an için tünel dayanılmaz derecede boğucu göründü. Bu görüntüyü hemen zihninden sildi.</p>

  <p>Eragon tünelin yarısında onu hissetti.</p>

  <p>Saphira, diye hem zihniyle hem de yüksek sesle bağırdı. Adı düzinelerce çığlığın gücüyle taş duvarlarda yankılandı.</p>

  <p>Eragon, bir süre sonra uzaktan gelen gök gürültüsünü andıran bir homurtu tünelin diğer tarafından ona doğru yankılandı.</p>

  <p>Eragon hızını iki katına çıkararak zihnini Saphira'ya açtı. Hiç engel olmadan kavuşabilmeleri için etrafındaki her türlü korumayı kaldırdı. Saphira'nın bilinci ılık bir su gibi Eragon'a aktı, Eragon'unki de Saphira'ya. Eragon yutkunurken ayağı takıldı, neredeyse düşüyordu. Birbirlerini düşünceleriyle sarmaladılar, birbirlerine hiçbir fiziksel kucaklaşmanın eşdeğer olamayacağı bir yakınlıkla kucaklaşıp kimliklerinin tekrar birleşmesine izin verdiler. Çok basit bir huzur hissi ikisinin de üstüne çöktü. Artık yalnız değildiler. Sizi önemseyen ve varlığınızın her parçasını anlayan, sizi en umutsuz şartlarda bile terk etmeyecek biriyle olduğunuzu bilmek, bu bir kişinin sahip olabileceği en değerli ilişkiydi ve hem Eragon hem de Saphira ona çok değer veriyorlardı.</p>

  <p>Kısa bir süre sonra Eragon, Saphira'nın kafasını tavana çarpmamaya, pullarını duvara sürtmemeye çalışarak olabildiğince hızlı koşarak kendisine doğru geldiğini gördü. Eragon'un karşısında ateşli, parlak, görkemli bir şekilde durmaya çalışırken pençeleri yerde kaydı.</p>

  <p>Eragon sevinçle haykırarak yukarı fırladı, keskin pullarına aldırmayarak kollarını boynuna doladı, olabildiğince sıkı sarıldı. Ayakları birkaç santim havada kaldı. Ufaklık, dedi Saphira, sıcak bir ses tonuyla. Saphira onu yere bırakıp, ufaklık, beni boğmak istemiyorsan kollarını gevşet, dedi.</p>

  <p>Özür dilerim. Eragon sırıtarak geri çekildi. Sonra bir kahkaha atarak alnını onun burnuna dayadı, çenesinin iki köşesini kaşıdı.</p>

  <p>Saphira'nın mırıltısı tüneli doldurdu.</p>

  <p>Yorgunsun, dedi Eragon.</p>

  <p>Hiç bu kadar hızlı uçmamıştım. Varden'den ayrıldıktan sonra yalnızca bir kez durdum ve devam edemeyecek kadar susamasaydım durmazdım da.</p>

  <p>Yani üç gündür yemek yemediğini ve uyumadığını mı söylüyorsun?</p>

  <p>Saphira, ona göz kırpıp parlak safir gözlerini bir an için gizledi.</p>

  <p>Açlıktan ölüyor olmalısın, dedi Eragon endişeyle. Herhangi bir yara izi olup olmadığını görmek için ona iyice baktı. Hiçbir iz bulamayınca rahatladı.</p>

  <p>Yorgunum, diye itiraf etti Saphira. Ama aç değilim. Henüz değilim. Dinlendikten sonra yemek isterim. Şu anda bir tavşanı bile yiyebileceğimi sanmıyorum... Altımdaki toprak sallanıyor gibi; hâlâ uçuyormuş gibi hissediyorum.</p>

  <p>Bu kadar uzun süre ayrı olmasaydılar Eragon, onu bu pervasızlığı yüzünden azarlayabilirdi, ama şu anda kendini bu kadar zorladığı için çok etkilenmişti. Ve ona minnettardı. Teşekkür ederim, dedi. Tekrar bir arada olmak için bir gün daha bekleyemezdim.</p>

  <p>Ben de. Saphira gözlerini kapatıp, başını çenesini kaşımaya devam eden Eragon'un ellerine bastırdı. Üstelik taç giyme törenine geç kalamazdım, değil mi? Kim kazan...</p>

  <p>Daha o sözünü bitiremeden Eragon, ona, Orik'in görüntüsünü gönderdi.</p>

  <p>Ah, dedi Saphira büyük bir memnuniyetle. İyi bir kral olacak.</p>

  <p>Umarım.</p>

  <p>Yıldız Safir, onarmam için hazır mı?</p>

  <p>Cüceler parçaları henüz birleştirmedilerse bile eminim yarına kadar bitirirler.</p>

  <p>Bu iyi. Saphira bir gözünü açarak ona delici bir şekilde baktı. Nasuada bana, Az Sweldn rak Anhûin'in girişimini anlattı. Ne zaman yanında olmasam başın belaya giriyor.</p>

  <p>Eragon'un yüzünde kocaman bir gülümseme belirdi. Peki, ya sen yanımdayken?</p>

  <p>Bela seni yemeden ben onu yiyorum.</p>

  <p>Öyle diyorsun. Peki, ya Urgalların Gil'ead'da bizi pusuya düşürüp beni esir almalarına ne diyorsun?</p>

  <p>Saphira'nın dişlerinin arasından bir duman bulutu çıktı. O sayılmaz. O zaman küçüktüm ve bu kadar deneyimli değildim. Ama şimdi böyle bir şey olamaz. Ve sen bir zamanlar olduğun kadar çaresiz değilsin.</p>

  <p>Ben hiçbir zaman çaresiz olmadım, diye itiraz etti. Yalnızca güçlü düşmanlarım vardı.</p>

  <p>Saphira nedense onun bu sözünü son derece komik buldu; derinlerden gelen bir kahkaha attı, Eragon da ona katıldı. Eragon sırtüstü yatıp hava almaya, Saphira da burun deliklerinden fışkıran alevlere engel olmaya çalışana dek ikisi de gülmeye devam etti. Sonra Saphira, Eragon'un daha önce hiç duymadığı bir ses çıkardı. Garip hırıltı yüzünden Eragon aralarındaki bağda farklı bir şey hissetti.</p>

  <p>Saphira sesi tekrar çıkardı, sonra bir sinek sürüsünden kurtulmaya çalışıyormuş gibi başını iki yana salladı. Oh, galiba hıçkırık tuttu beni, dedi.</p>

  <p>Eragon'un ağzı açık kaldı. Bir an böyle durdu, sonra iki büklüm olup gözleri yaşarana dek güldü. Ne zaman kendini toparlasa Saphira hıçkırıyor, başını bir leylek gibi ileri oynatıyor, Eragon tekrar gülme krizine tutuluyordu. Sonunda kulaklarını parmaklarıyla tıkadı ve tavana bakıp hatırladığı bütün metallerin ve taşların gerçek isimlerini düşünmeye çalıştı.</p>

  <p>Bitince bir nefes alıp ayağa kalktı.</p>

  <p>Daha iyi misin, diye sordu Saphira ve omuzları yeni bir hıçkırıkla sarsıldı.</p>

  <p>Eragon dilini ısırdı. Daha iyiyim... Hadi, Tronjheim'e gidelim. Biraz su içmelisin. İşe yarayabilir. Sonra da uyursun. Hıçkırığı büyüyle gideremez misin?</p>

  <p>Belki. Olabilir. Ama ne Brom ne de Oromis, bana bunu öğretmediler. Saphira homurdanarak anladığını belirtti ve bir süre sonra yeni bir hıçkırık başladı. Eragon dilini biraz daha sertçe ısırarak çizmelerinin ucuna baktı. Gidelim mi?</p>

  <p>Saphira davetkâr bir şekilde sağ ön ayağını uzattı. Eragon hevesle onun sırtına tırmandı ve boynunun arkasındaki eyere oturdu.</p>

  <p>Birlikte Tronjheim'e doğru devam ettiler. İkisi de mutluydu ve ikisi de birbirlerinin mutluluğunu paylaşıyorlardı.</p>
</body>
</html>
