<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Tatlı Bir Öpücük Ver</h1>

  <p>Roran uyanıp Katrina'nın pürüzsüz kollarından ayrıldı ve paylaştıkları yatağın kenarına oturdu. Esneyip gözlerini ovuşturdu, sonra iki giriş kapısının arasında parlayan ateşin solgun ışığına baktı. Günlerin yorgunluğunu üstünden atamamıştı. Kendini donuk ve aptal gibi hissediyordu. Birdenbire ürperdi ve kımıldamadan oturdu.</p>

  <p>"Roran?" diye seslendi Katrina uykulu bir sesle. Bir dirseğinin üstünde doğrulurken diğeriyle ona uzandı. Roran, Katrina'nın kendisine dokunmasına, elini sırtından yukarı doğru çıkarıp ensesini ovuşturmasına tepki vermedi. "Uyu. Dinlenmeye ihtiyacın var. Kısa bir süre sonra tekrar gideceksin."</p>

  <p>Roran, ona bakmadan başını iki yana salladı.</p>

  <p>"Ne oldu?" Katrina doğrulup oturdu. Battaniyeyi Roran'ın omuzlarına doğru örtüp ona yaslandı, koluna değen yüzü sıcacıktı. "Yeni komutanın ya da Nasuada'nın seni nereye göndereceğini mi düşünüyorsun?"</p>

  <p>"Hayır."</p>

  <p>Katrina bir süre sessiz kaldı. "Ne zaman gitsen, geri döndüğünde benden biraz daha uzaklaştığını hissediyorum. O kadar haşin ve sessiz oldun ki.. Canını neyin sıktığını söylemek istersen söyleyebilirsin, biliyorsun, ne kadar korkunç olursa olsun. Ben bir kasabın kızıyım ve savaşta ölen yeterince adam gördüm."</p>

  <p>"İstemek mi!" dedi Roran boğulacakmış gibi. "Ben bir daha düşünmek bile istemiyorum." Yumruklarını sıktı, solukları düzensizleşti. "Gerçek bir savaşçı böyle hissetmez."</p>

  <p>"Gerçek bir savaşçı, istediği için değil zorunlu olduğu için savaşır. Savaş isteyen bir adam, öldürmekten hoşlanan bir adam, acımasız bir canavardır. Savaş alanında nasıl bir zafer kazanırsa kazansın, düşmanları gibi ailesine ve arkadaşlarına da sırtını dönecek olan kudurmuş bir kurttan başka bir şey olduğu gerçeğini değiştirmez." Saçlarını alnından çekip hafif ve yavaş hareketlerle başının üstünde topladı. "Bir keresinde Brom'un hikâyelerinden 'Gerand Şarkısı'nı çok sevdiğini ve bu yüzden kılıç yerine çekiçle savaştığını söylemiştin. Gerand'ın öldürmekten hiç hoşlanmadığını ve silahını tekrar eline almak istemediğini hatırlıyor musun?"</p>

  <p>"Evet."</p>

  <p>"Ve yine de çağının en büyük savaşçısıydı." Roran'ın çenesini eliyle kavrayıp yüzünü kendisine doğru çevirdi, gözlerine bakmaya zorladı. "Ve sen de benim tanıdığım en büyük savaşçısın Roran, burada ve başka her yerde."</p>

  <p>Roran ağzı kurumuş bir şekilde, "Ya Eragon veya..."</p>

  <p>"Onlar senin yarın kadar cesur bile değil. Eragon, Murtagh, Galbatorix, Elfler... hepsi savaşa dudaklarında büyüler ve bizimkini fazlasıyla aşan bir güçle çıkıyorlar. Ama sen –burnunu öptü– sen yalnızca bir insansın. Düşmanlarınla kendi iki ayağın üstünde karşılaşıyorsun. Büyücü değilsin, ama İkizler'i öldürdün. Yalnızca bir insan kadar hızlı ve güçlüsün, ama Ra'zac'a kendi inlerinde saldırıp hiç tereddüt etmeden beni zindandan kurtardın."</p>

  <p>Roran yutkundu. "Eragon'un büyüleri koruyordu."</p>

  <p>"Ama artık korumuyor. Üstelik Carvahall'de da büyü yoktu. O zaman Ra'zac'ın elinden kurtulmamış miydin?" Roran cevap vermeyince devam etti. "Sen yalnızca bir insansın, ama Eragon ve Murtagh'ın yapamayacağı şeyler yaptın. Bana göre bu seni Alagaesia'nın en büyük savaşçısı yapar.. Carvahall'de senin beni kurtarmak için yaptıklarını yapacak başka hiç kimse yok."</p>

  <p>"Baban yapardı."</p>

  <p>Katrina'nın ürperdiğini hissetti. "Evet, yapardı," diye fısıldadı. "Ama senin gibi diğerlerini de kendisini takip etmeye asla ikna edemezdi." Katrina, ona biraz daha sıkı sarıldı. "Ne görürsen gör, ne yaparsan yap, ben hep senin olacağım."</p>

  <p>"İhtiyacım olan tek şey bu," dedi. Onu kollarının arasına alıp biraz tuttu. Sonra içini çekti. "Yine de bu savaşın bitmesini diliyorum. Keşke yeniden tarla sürebilsem, tohum eksem ekinler olgunlaşınca hasat yapsam. Çiftçilik insanı yoran, ama en azından dürüst bir iştir. Bu öldürme işi dürüst değil. Hırsızlık... İnsanların hayatlarını çalıyorsun ve aklı başında hiçbir insan bunu istemez."</p>

  <p>"Dediğim gibi."</p>

  <p>"Dediğin gibi." Zor da olsa gülümsedi. "Kendimi kaybettim. Senin zaten bir sürü sıkıntın varken oturmuş kendi sıkıntılarımı sana yıkıyorum." Elini yuvarlak karnına koydu.</p>

  <p>"Evli olduğumuz sürece senin sıkıntıların her zaman benim sıkıntılarım olacak," diye mırıldanıp burnunu koluna sürttü.</p>

  <p>"Bunlar kimsenin katlanmak zorunda olmaması gereken sıkıntılar, özellikle de sevdiklerinin."</p>

  <p>Katrina ondan bir iki adım uzaklaşınca Roran karısının gözlerinin soğuk ve neşesiz olduğunu gördü. Ne zaman Helgrind'de geçirdiği zamanı düşünse böyle bakıyordu. "Evet," diye fısıldadı Katrina. "Kimsenin katlanmaması gereken sıkıntılar."</p>

  <p>"Ah, üzülme." Katrina'yı kendine çekip ileri geri salladı ve bütün gücüyle Eragon'un Saphira'nın yumurtasını Spine'de bulmamış olmasını diledi. Bir süre sonra, kollarının arasındaki Katrina gevşedi. Hatta Roran da artık kendini o kadar gergin hissetmiyordu. Katrina'nın ensesini okşadı. "Gel bana tatlı bir öpücük ver de yatalım, çünkü yorgunum ve uykum var."</p>

  <p>Katrina gülüp ona en tatlısından bir öpücük verdi ve birbirlerine sarılıp yattılar. Jiet Nehri'nin dışında her yer sessizdi. Güldür güldür akan nehir Roran'ın rüyalarına girdi. Roran, yanında Katrina'yla birlikte bir geminin pruvasında dikiliyordu. Birlikte devasa bir girdaba, Domuz Gözüne bakıyorlardı.</p>

  <p>Kaçmayı nasıl umabiliriz ki, diye düşündü.</p>
</body>
</html>
