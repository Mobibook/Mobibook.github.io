<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Güneşin Doğuşu</h1>

  <p>Eragon ve Arya, Leydi Lorana'yı kuledeki odadan aşağıya indirirken merdivenleri dörder dörder çıkan Blödhgarm ve on bir Elf le karşılaştı.</p>

  <p>"Shade Katili! Arya!" dedi uzun siyah saçlı dişi Elf. "Yaralı mısınız? Saphira'nın feryadını duyduk ve ikinizden birinin öldüğünü sandık."</p>

  <p>Eragon, Arya'ya baktı. Kraliçe Islanzadi'ye verdiği gizlilik yemini yüzünden, kraliçenin, Arya'nın veya Islanzadi den sonra tahta kim çıkacaksa ondan izin almadan Leydi Lorana gibi Du Weldenvarden'den olmayan birinin yanında Oromis ve Glaedr hakkında konuşmaması gerekiyordu.</p>

  <p>Arya başını salladı. "Yemininizi kaldırıyorum Eragon, ikinizin de. Onlardan istediğiniz kişiye bahsedebilirsiniz."</p>

  <p>"Hayır, yaralanmadık," dedi Eragon. "Ama Oromis ve Glaedr, Gil'ead'ın üstündeki çarpışmada öldüler."</p>

  <p>Elfler aynı anda şok geçirircesine çığlık atıp Eragon'a birçok soru yöneltmeye başladı. Arya elini kaldırdı. "Kendinize hâkim olun. Şimdi merakınızı tatmin etmenin yeri ve zamanı değil. Etrafta hâlâ askerler var ve bizi kimlerin dinlediğini bilmiyoruz. Hepimiz güvende olana kadar kederinizi yüreklerinizde saklayın." Duraklayıp Eragon'a baktı. "Ben öğrenince ölümleriyle ilgili durumu size aktaracağım."</p>

  <p>"Nen ono weohnata, Arya Dröttningu," diye mırıldandılar.</p>

  <p>"Çağrımı duydun mu?" diye sordu Eragon, Blödhgarm'a.</p>

  <p>"Duydum," dedi kürk kaplı Elf. "Olabildiğince çabuk geldik, ama arada pek çok asker vardı."</p>

  <p>Eragon, Elfler gibi elini göğsünde döndürdü. "Sizi geride bıraktığım için özür dilerim Blödhgamrelda. Savaşın şiddeti beni aptallaştırdı ve kendime aşırı güvenmeme yol açtı. Bu hatam yüzünden neredeyse ölüyorduk."</p>

  <p>"Özür dilemenize gerek yok, Shade Katili. Bugün biz de hata yaptık ve tekrarlamayacağımıza söz veriyorum. Şu andan itibaren sizin ve Varden'in yanında savaşacağız."</p>

  <p>Hep birlikte avluya giden merdivenlerden indiler. Varden kalenin içindeki askerlerin çoğunu ele geçirmiş ya da öldürmüştü. Hâlâ savaşmakta olan birkaç asker de, Leydi Lorana'nın Varden'in gözetiminde olduğunu görünce teslim oldu. Merdivenler kendisi için çok dar olduğundan Saphira avluya uçarak inmişti ve aşağıya vardıklarında onları avluda bekliyordu.</p>

  <p>Varden'den biri Jörmundurü bulurken Eragon, Saphira ve Arya'nın yanında dikildi. Jörmundur, onlara katıldığında ona kulede olanları anlatarak çok şaşırttılar. Ardından Leydi Lorana'yı onun gözetimine teslim ettiler.</p>

  <p>Jörmundur, ona selam verdi. "Size konumunuzun gerektirdiği saygıyı göstereceğimizden emin olabilirsiniz Leydi Lorana. Düşmanınız olabiliriz, ama yine de medeni insanlarız."</p>

  <p>"Teşekkür ederim," dedi Leydi Lorana. "Bunu duyduğuma sevindim. Ancak şimdi benim en büyük endişem tebaamın güvenliği. Eğer mümkünse lideriniz Nasuada'yla konuşup onlar hakkındaki planlarını öğrenmek istiyorum."</p>

  <p>"Sanırım o da sizinle konuşmak istiyor."</p>

  <p>Ayrılırlarken Leydi Lorana, "O canavarı Feinster'e keder ve tahribat getirmeden önce öldürdüğünüz için sana minnettarım Elf ve sana da Ejderha Süvarisi. Kader bizi bu çarpışmanın karşı saflarına koydu, ama bu cesaretinize ve becerinize hayran olmadığım anlamına gelmez. Bir daha asla görüşmeyebiliriz, bu yüzden ikinize de iyilikler diliyorum."</p>

  <p>Eragon selam verip, "Biz de size iyilikler diliyoruz, Leydi Lorana," dedi.</p>

  <p>"Yıldızlar sizi korusun," dedi Arya.</p>

  <p>Feinster'de Nasuada'yı ararlarken Blödhgarm ve komutasındaki Elfler Eragon ve Arya'ya eşlik ettiler. Onu gri caddelerde atıyla dolaşıp hasar tespiti yaparken buldular.</p>

  <p>Nasuada, Eragon ve Saphira'yı belirgin bir rahatlamayla selamladı. "Sonunda geri döndüğünüze sevindim. Son birkaç gündür burada size ihtiyacımız vardı. Görüyorum ki yeni bir kılıcın var Eragon, bir Ejderha Süvarisi kılıcı. Onu sana Elfler mi verdi?"</p>

  <p>"Dolaylı olarak evet." Eragon yakınlardaki insanlara bakıp sesini alçaktı. "Nasuada, yalnız konuşmamız gerek. Önemli."</p>

  <p>"Tamam." Nasuada caddede sıralanan binaları inceleyip terk edilmiş gibi görünen bir evi işaret etti. "İçeride konuşalım."</p>

  <p>Nasuada'nın korumalarından ikisi koşup binaya girdi. Birkaç dakika sonra dışarı çıkıp Nasuada'ya selam verdiler. "İçerisi boş, leydim."</p>

  <p>"Güzel. Teşekkür ederim." Nasuada atından inip dizginleri maiyetindeki adamlardan birine verdi, içeri yürüdü. Eragon ve Arya da onu takip etti.</p>

  <p>Üçü eski püskü binaya girip penceresi Saphira'nın başının sığacağı kadar büyük olan bir oda buldular. Eragon kepenkleri açtı, Saphira başını ahşap tezgâha yasladı, Nefesi mutfağı yanmış et kokusuyla doldurdu.</p>

  <p>"Korkusuzca konuşabiliriz," dedi Arya, kendilerini kimsenin dinlememesi için gereken büyüyü yaptıktan sonra.</p>

  <p>Nasuada kollarını ovuşturup ürperdi. "Neler oluyor Eragon?"</p>

  <p>Eragon yutkunurken Oromis ve Glaedr'in kaderi hakkında konuşmak zorunda olmamasını diliyordu. "Nasuada.. Saphira ve ben, yalnız değildik... Galbatorix'e karşı olan bir ejderha ve süvarisi daha vardı."</p>

  <p>"Biliyordum," dedi Nasuada gözleri parlayarak. "Mantıklı tek açıklama buydu. Ellesmera'daki öğretmenleriniz onlardı, değil mi?"</p>

  <p>Evet, ama artık değiller, dedi Saphira.</p>

  <p>"Değiller mi?"</p>

  <p>Eragon dudaklarını birbirine bastırıp başını iki yana salladı, yaşlar yüzünden görüşü bulanıklaşmıştı. "Bu sabah Gil'ead'da öldüler. Galbatorix onları öldürmek için Thorn ve Murtagh'ı kullandı; Galbatorix'in Murtagh aracılığıyla onlarla konuştuğunu duydum."</p>

  <p>Nasuada'nın yüzündeki heyecan söndü, yerini donuk, boş bir ifade aldı. En yakın sandalyeye çöküp, soğuk şöminedeki küllere baktı. Oda sessizdi. Sonunda kıpırdanıp, "Öldüklerine emin misiniz?" diye sordu.</p>

  <p>"Evet."</p>

  <p>Nasuada kolunun ucuyla gözlerini sildi. "Bana onları anlat Eragon. Lütfen."</p>

  <p>Eragon sonraki yarım saat boyunca Oromis ve Glaedr'i anlattı. Süvarilerin çöküşünde nasıl hayatta kaldıklarını ve sonrasında neden gizlendiklerini açıkladı. Sakatlıklarını, kişiliklerini ve onlardan ders almanın nasıl bir şey olduğunu anlattı. Tel'naeir Kayalıklarında Oromis'le geçirdiği uzun saatleri, Elf in o ve Saphira için yaptığı onca şeyi düşünürken Eragon'un kayıp hissi daha da şiddetlendi. Gil'ead'da Thorn ve Murtagh'la karşılaşmalarına yaklaşırken Saphira başını tezgâhtan kaldırıp yeniden ağıt yakmaya başladı. Kederli iniltisi yumuşak ve ısrarlıydı.</p>

  <p>Nasuada daha sonra içini çekip, "Keşke Oromis ve Glaedr'le tanışabilseydim," dedi. "Ama artık bu mümkün değil... Ama hâlâ anlamadığım bir şey var Eragon. Galbatorix'in onlarla konuştuğunu duyduğunu söyledin. Bu nasıl olabildi?"</p>

  <p>"Evet, bunu ben de öğrenmek istiyorum," dedi Arya.</p>

  <p>Eragon içecek bir şeyler arandı, ama mutfakta içecek su ya da şarap yoktu. Öksürüp Ellesmera'ya yaptıkları son yolculuğu anlatmaya başladı. Saphira ara sıra yorum yapıyordu, ama hikâyeyi anlatmayı çoğunlukla Eragon'a bıraktı. Eragon anne babasıyla ilgili gerçekten başlayıp orada kaldıkları süre içinde gelişen olayları, Menoa ağacının altında parlak çeliği buluşlarını, Brisingr'ı yapışını tek tek anlattı. Son olarak da Arya ve Nasuada'ya Kalplerin Kalbi'ni açıkladı.</p>

  <p>"Evet," dedi Nasuada ayağa kalkıp mutfağın bir ucundan diğerine yürüyerek. "Sen Brom'un oğlusun ve Galbatorix bedenleri ölen ejderhaların ruhlarını emiyor. Bütün bunlar akıl almayacak gibi..." Kollarını birbirine sürttü. "En azından artık Galbatorix'in gücünün gerçek kaynağını biliyoruz."</p>

  <p>Arya sersemlemiş bir ifadeyle hareket etmeden, hatta nefes bile almadan duruyordu. "Ejderhalar hâlâ hayatta," diye fısıldadı. Ellerini dua eder gibi birleştirip göğsüne koydu. Bunca yıl sonra hâlâ hayattalar. Oh, keşke ırkımın diğer üyelerine de söyleyebilsek. Buna ne kadar sevinirlerdi! Ve Eldunari'nin köleleştirildiğini duyduklarında nasıl öfkeden deliye dönerlerdi! Doğruca Urû'baen'e gider, bu arada kaçımız ölürsek ölelim Galbatorix'in kontrolündeki kalpleri ele geçirmeden rahat etmezdik."</p>

  <p>Ama onlara söyleyemeyiz, dedi Saphira.</p>

  <p>"Evet," dedi Arya başını eğerek. "Söyleyemeyiz. Ama keşke söyleyebilseydik."</p>

  <p>Nasuada, ona baktı. "Lütfen alınma, ama keşke annen bu bilgiyi bizimle paylaşsaydı. Uzun zaman önce kullanabilirdik."</p>

  <p>"Katılıyorum," dedi Arya kaşlarını çatarak. "Murtagh, Yanan Ovalar'da ikinizi yenmeyi başardı çünkü Galbatorix'in Murtagh ve Thorn'a Eldunari sinin bir kısmını verdiğini bilmiyordunuz ve buna uygun şekilde tedbirli davranmadınız. Murtagh'ın merhameti olmasa ikiniz de şimdi Galbatorix'in hizmetindeydiniz. Oromis, Glaedr'in ve annemin Eldunari'yi gizlemek için iyi nedenleri vardı, ama bu ketumlukları neredeyse sonumuzu getiriyordu. Bir dahaki karşılaşmamızda bu konuyu annemle konuşacağım."</p>

  <p>Nasuada tezgâhla şömine arasında gidip geldi. "Bana düşünmem gereken bir sürü şey anlattın Eragon..." Çizmesinin ucuyla yere vurdu. "Varden tarihinde ilk kez, Galbatorix'i nasıl öldürmemiz gerekiyor biliyoruz. Eğer onu Kalplerin "Kalplerinden ayırabilirsek gücünün büyük kısmını kaybeder, sonra da sen ve diğer büyücüler onu etkisiz hale getirebilirsiniz."</p>

  <p>"Evet, ama onu kalplerden nasıl ayıracağız?" diye sordu Eragon.</p>

  <p>Nasuada omuz silkti. "Bunu bilmiyorum, ama eminim mümkündür. Şimdi bunun için bir yöntem bulmak için uğraşacaksın. Daha önemli hiçbir şey yok."</p>

  <p>Eragon, Arya'nın olağanüstü bir dikkatle kendisini incelediğini hissetti. Rahatsız olarak ona sorarcasına baktı.</p>

  <p>"Her zaman merak etmişimdir," dedi Arya. "Saphira'nın yumurtası neden boş bir tarlada değil de senin karşında belirdi. Tamamen şans eseri olamayacak kadar büyük bir tesadüf bu, ama aklıma başka makul bir açıklama gelmiyor. Ama artık anlıyorum. Senin, Brom'un oğlu olduğunu tahmin etmeliydim. Bromu biraz tanıyordum, ama yine de ona çok benzediğini söyleyebilirim."</p>

  <p>"Öyle mi?"</p>

  <p>"Brom, baban olduğu için onur duymalısın," dedi Nasuada. "O her yönüyle olağanüstü bir adamdı. O olmasaydı Varden olamazdı. Onun görevini senin devralman çok uygun."</p>

  <p>"Eragon, Glaedr'in Eldunari'sini görebilir miyiz?" diye sordu Arya.</p>

  <p>Eragon biraz tereddüt ettikten sonra dışarı çıkıp Saphira'nın eyer torbasından Eldunari'yi getirdi. Ona dokunmamaya dikkat ederek üstteki ipleri çözdü, torbanın altın rengi, mücevhere benzer taşın etrafından sıyrılmasına izin verdi. Onu son gördüğü zamankinin tersine Kalplerin Kalbi soluk ve zayıftı.</p>

  <p>Nasuada öne eğilip Eldunari'nin ortasındaki girdaba benzer şekle baktı. Gözleri yansıyan ışıkla parlıyordu. "Glaedr gerçekten bunun içinde mi?"</p>

  <p>Evet, dedi Saphira.</p>

  <p>"Onunla konuşabilir miyim?"</p>

  <p>"Deneyebilirsin, ama cevap vereceğinden kuşkuluyum. Süvarisini yeni kaybetti. Bu şoktan kurtulması uzun sürecek, hatta belki de hiç kurtulamayacak. Lütfen, onu rahat bırakalım Nasuada. Eğer seninle konuşmak istese bunu şimdiye kadar yapardı."</p>

  <p>"Elbette. Bu yaslı döneminde onu rahatsız etmek istemem. Kendini toparlayana kadar beklerim."</p>

  <p>Arya, Eragon'a yaklaşıp ellerini Eldunari'nin iki yanına, yüzeyin birkaç santim uzağına koydu. Taşa büyük bir saygı ifadesiyle baktı. Derin düşüncelerde kaybolmuş bir halde antik dilde bir şeyler söyledi. Glaedr'in bilinci tepki veriyormuş gibi hafifçe parladı.</p>

  <p>Arya ellerini indirdi. "Eragon, Saphira, size çok ciddi bir sorumluluk verilmiş: başka bir hayatı saklama sorumluluğu. Ne olursa olsun Glaedr'i korumalısınız. Oromis gittiğine göre, Glaedr'in bilgeliğine ve gücüne her zamankinden fazla ihtiyacımız olacak."</p>

  <p>Endişelenme Arya, ona kötü bir şey olmasına izin vermeyiz, diye söz verdi Saphira.</p>

  <p>Eragon, Eldunari'yi tekrar torbasına koydu, iplerini bulmaya çalıştı. Yorgunluğu yüzünden sakarlaşmıştı. Varden önemli bir zafer kazanmıştı ve Elfler Gil'ead'ı almıştı, ama bu bilgi ona mutluluk getirmedi. Nasuda'ya baktı. "Şimdi ne olacak?"</p>

  <p>Nasuada çenesini kaldırdı. "Şimdi, kuzeye, Belatona'ya gideceğiz. Orayı alınca Dras'Leona'ya, ardından da Urû'baen'e geçecek ve Galbatorix'i devirmeyi deneyecek ya da bu uğurda öleceğiz. Şimdi yapacağımız şey bu, Eragon."</p>

  <p><br /></p>

  <p>Nasuada'nın yanından ayrıldıktan sonra Eragon ve Saphira, Feinster'den ayrılıp Varden'in kampına gitmeye karar verdiler. Böylece şehrin gürültüsünden rahatsız olmadan dinlenebileceklerdi. Blödhgarm ve Eragon'un diğer korumaları etraflarını sardı, birlikte Feinster'in ana kapılarına doğru yürüdüler. Glaedr'in Kalplerin Kalbi hâlâ Eragon'un kucağındaydı. İkisi de konuşmuyordu.</p>

  <p>Eragon yere, ayaklarının dibine bakıyor, yanlarından koşarak geçenlere aldırmıyordu; onun savaştaki rolü bitmişti. Bütün yapmak istediği yatıp günün üzüntülerini unutmaktı. Glaedr'den aldığı son duyumlar hâlâ zihninde çalkalanıyordu: Yalnızdı. Yalnız ve karanlıktaydı... Yalnızdı! Midesi bulanmaya başlarken Eragon'un nefesi kesilir gibi oldu. Demek süvarini ya da ejderhanı kaybetmek böyle bir şey. Galbatorix'in delirmesine şaşmamak gerek.</p>

  <p>Biz sonuncuyuz, dedi Saphira.</p>

  <p>Eragon anlamayarak kaşlarını çattı.</p>

  <p>Son özgür ejderha ve süvari, diye açıkladı Saphira. Geriye bir tek biz kaldık. Biz...</p>

  <p>Yalnızız.</p>

  <p>Evet.</p>

  <p>Eragon'un ayağı bir taşa takılıp sendeledi. Perişan bir halde bir an için gözlerini kapattı. Bunu kendi başımıza yapamayız, diye düşündü. Yapamayız! Hazır değiliz. Saphira aynı fikirdeydi. Kendisininkiyle birleşen Saphira'nın acısı, kaygısı onu neredeyse hareket edemez hale getiriyordu.</p>

  <p>Şehrin kapılarına vardıklarında Eragon durakladı. Feinster'den kaçmaya çalışan kalabalığın arasından kendine yol bulmaya çalışmak istemiyordu. Başka bir yol bulmak için etrafına bakındı. Gözleri dış duvarda gezerken aniden şehri gün ışığında görme arzusu içini kemirmeye başladı.</p>

  <p>Saphira'dan uzaklaşıp surların üstüne çıkan merdivenlere koştu. Saphira kısa bir memnuniyetsizlik homurtusu çıkarıp peşine düştü. Kanatlarını yarı açarak tek bir sıçrayışta caddeden siperliğe çıktı.</p>

  <p>Yaklaşık bir saat surlarda kalıp gün doğuşunu seyrettiler. Soluk altın ışıklar teker teker doğudaki yeşil tarlalara yayılıp, havada süzülen sayısız toz zerreciğini aydınlattı. Güneş ışınları duman bulutuna çarparken duman turuncu ve kırmızı bir renk aldı, yenilenmiş bir telaş hissiyle kabardı. Şehir surlarının dışındaki kulübelerdeki yangınlar neredeyse sönmüştü, ama Eragon ve Saphira geldiğinden beri Feinster'in içindeki yirmi kadar ev de yanmıştı. Dağılan evlerden yükselen alev sütunları şehir manzarasına ürkütücü bir güzellik katıyordu. Feinster'in arkasındaki titreşen deniz uzaklardaki ufka kadar uzanıyordu. Kuzeye doğru yol alan bir geminin yelkenleri zorlukla görülüyordu.</p>

  <p>Güneş zırhının altından Eragon'u ısıtırken içine düştüğü melankolik durum aşağıdaki nehrin üstündeki sis gibi yavaşça dağıldı. Derin bir nefes alıp içini çekti, kaslarını gevşetti.</p>

  <p>Hayır, dedi. Yalnız değiliz. Benim için sen varsın, senin için ben varım. Arya, Nasuada, Orik ve bize bu yolda yardım edecek daha pek çokları var.</p>

  <p>Ve de Glaedr.</p>

  <p>Evet.</p>

  <p>Eragon kollarındaki Eldunari'ye bakıp Kalplerin Kalbi'ne sıkışıp kalmış ejderhaya karşı büyük bir anlayışla koruyucusu olduğunu hissetti. Taşı göğsüne biraz daha bastırıp elini Saphira'ya uzattı. Varlığı için müteşekkirdi.</p>

  <p>Bunu başarabiliriz, diye düşündü. Galbatorix mağlup edilemez biri değil. Zayıf noktası var ve bu zayıflığı ona karşı kullanabiliriz... Bunu yapabiliriz.</p>

  <p>Yapabiliriz ve yapmalıyız, dedi Saphira.</p>

  <p>Dostlanmız ve ailemiz aşkına...</p>

  <p>...ve Alagaesia için...</p>

  <p>...bunu yapmalıyız.</p>

  <p>Eragon, Glaedr'in Eldunarisini başının üstüne kaldırıp güneşe ve yeni güne sundu. Yaklaşan yeni savaşlar için sabırsızlanarak gülümsedi. Sonunda o ve Saphira, Galbatorix'le karşılaşıp karanlık kralı öldürecekti.</p>
</body>
</html>
