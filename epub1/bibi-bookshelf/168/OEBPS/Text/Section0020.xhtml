<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Huzursuz Kalabalığın Ortasında</h1>

  <p>Sonunda öğleden sonra Varden göründü.</p>

  <p>Eragon ve Arya alçak bir tepenin zirvesinde durup önlerinde uzanan gri çadır şehrine baktılar. Binlerce insan, at ve dumanları tüten ocaklarla kıpır kıpırdı. Çadırların batısında yanlarında ağaçların uzandığı Jiet Nehri akıyordu. Bir kilometre doğuda daha küçük olan ikinci bir kent vardı. Kıyının biraz açığında, ana kıtanın yakınında adaya benzeyen topraklarda Nar Garzhvog'ün idaresindeki Urgallar yaşıyordu. Varden'in çevresinde birkaç kilometre boyunca sayısız atlı grup dolaşıyordu. Bazıları atlı devriyeler, kimileri sancak taşıyan haberciler, diğerleri bir göreve giden ya da görevden geri dönen istila gruplarıydı. Devriyelerden ikisi Eragon ve Arya'yı tespit etti. İşaret borusu çaldıktan sonra olanca hızla onlara yaklaştılar.</p>

  <p>Eragon'un yüzünde kocaman bir gülümseme belirdi, sonra rahatlayarak kahkaha attı. "Başardık!" dedi sevinçle. "Murtagh, Thorn, yüzlerce asker, Galbatorix'in büyücüleri, Ra'zac... hiçbiri bizi yakalayamaz. Ha! Kralla çok da alay ettik! Duyunca biraz canı sıkılacaktır."</p>

  <p>"O zaman tehlike bunun iki katı artacaktır," diye uyardı Arya.</p>

  <p>"Biliyorum," dedi Eragon, kocaman sırıtarak. "Belki o kadar kızar ki askerlerinin paralarını ödemeyi unutur ve hepsi üniformalarını çıkarıp Varden'e katılır."</p>

  <p>"Bugün keyfin yerinde."</p>

  <p>"Neden olmasın ki?" Parmak ucunda koşarak zihnini olabildiğince açtı, bütün gücünü toplayıp bağırdı, Saphira! Düşüncesini bir mızrak gibi arazinin üstünden savurdu.</p>

  <p>Cevap gecikmedi.</p>

  <p>Eragon!</p>

  <p>Zihinlerinde kucaklaşıp birbirlerini sevinçle, sevgi sözcüklerine boğ dular. Ayrı geçirdikleri zamana dair anıları paylaştılar. Saphira, öldürdüğü askerler konusunda Eragon'u rahatlattı. Olaydan beri içinde biriken öfkesini ve acısını azalttı. Eragon gülümsedi. Saphira bu kadar yakınındayken dünyadaki her şey yolunda görünüyordu.</p>

  <p>Seni özledim, dedi Eragon.</p>

  <p>Ben de seni ufaklık. Sonra Saphira'ya Arya'yla birlikte dövüştüğü askerlerin görüntüsünü gönderdi. Hep aynı şey senden ne zaman ayrılsam başını derde sokuyorsun. Her seferinde! Gözlerimi senden ayırdığımda ölümcül bir çatışmaya girmenden korkuyorum.</p>

  <p>Haksızlık etme: Seninleyken de başımı bir sürü derde soktum. Sadece yalnızken olmuyor böyle şeyler. Beklenmedik olayların madeni gibiyiz.</p>

  <p>Hayır, sen beklenmedik olayların madeni gibisin, burnunu çekti. Ben yalnızken sıra dışı bir şey olmuyor. Ama sen düelloları, pusuları, ölümsüz düşmanları, Ra'zac gibi anlaşılmaz yaratıkları, uzun zaman önce kaybolmuş aile üyelerini ve gizemli büyü hareketlerini kendine çekiyorsun. Sanki onlar açlıktan ölen bir gelincik, sen de dehlizlerine girmiş bir tavşansın.</p>

  <p>Galbatorix'in elinde geçirdiğin zamana ne diyorsun? O sıradan bir olay mıydı?</p>

  <p>Henüz yumurtadan çıkmamıştım. Onu sayamazsın. Seninle aramızdaki fark bir şeyler hep senin başına geliyor, ama ben bir şeylerin olmasına neden oluyorum.</p>

  <p>Olabilir, ama bunun nedeni hâlâ öğreniyor olmam. Bana birkaç yıl ver, ben de bir şeyleri yapmada Brom kadar iyi olurum? Sloan konusunda inisiyatif almadığımı söyleyemezsin.</p>

  <p>Hımm. Bu konuyu hâlâ konuşmamız gerekiyor. Eğer bana bir daha böyle bir sürpriz yaparsan seni yere yatırıp baştan ayağa yalarım.</p>

  <p>Eragon ürperdi. Saphira'nın dili bir geyiğin kıllı derisini ve etini bir seferde yüzebilecek kadar dikenlerle kaplıydı. Biliyorum, karşısına dikilene kadar Sloan'ı öldürecek miydim, yoksa gitmesine izin mi verecektim, emin değildim. Üstelik eğer sana geride kalacağımı söyleseydim beni durdurmakta ısrar ederdin.</p>

  <p>Eragon, Saphira'nın göğsünden geçen hırıltıyı belli belirsiz hissetti. Doğru şeyi yapma konusunda bana güvenmeliydin. Eğer birbirimizle açık konuşamazsak ejderha ve süvari olarak nasıl bütünleşeceğiz?</p>

  <p>Beni Helgrind'den zorla götürmen doğru mu olacaktı?</p>

  <p>Olmayabilirdi, dedi Saphira kendini savunarak.</p>

  <p>Eragon gülümsedi. Ama haklısın. Planımı seninle konuşmalıydım. Özür dilerim. Şu andan itibaren beklemediğin bir şey yapmadan önce seninle konuşacağıma söz veriyorum. Bunu kabul edilebilir misin?</p>

  <p>Ancak eğer silahlar, büyüler, krallar veya aile üyeleriyle ilgiliyse.</p>

  <p>Ya da çiçeklerle.</p>

  <p>Ya da çiçeklerle. Ama gecenin bir yarısında ekmek peynir yemeye karar verirsen bunu bilmem gerekmiyor.</p>

  <p>Ancak çadırımın dışında çok uzun bıçaklı bir adam bekliyorsa.</p>

  <p>Çok uzun bıçaklı bir adamı kendi başına halledemiyorsun gerçekten çok kötü bir ejderha müsveddesi olacaksın.</p>

  <p>Ölü olacağımı söylemiyorsun.</p>

  <p>Eh...</p>

  <p>Senin iddiana göre çoğu insandan daha fazla belayı üzerime çeksem de, çoğu insanı öldürecek durumlardan harika bir şekilde kaçabiliyor olmam seni rahatlatmak.</p>

  <p>En büyük savaşçılar bile kötü şans kurbanı olabilir. Cüce Kral Kaga'yı hatırla. Ayağı bir taşa takılmış, bu yüzden acemi bir kılıç savaşçısı tarafından öldürülmüştü. Her zaman tedbirli olmalısın, çünkü becerilerin ne olursa olsun kaderin yoluna çıkaracağı talihsizlikleri her zaman öngöremezsin.</p>

  <p>Katılıyorum. Şimdi, bu ağır konuşmayı bitirebilir miyiz lütfen? Son birkaç gündür kader, adalet, alın yazısı gibi düşünceler beni gerçekten yordu. Bana kalırsa felsefi sorgulamalar durumunu iyileştirdiği kadar kafanı karıştırıp seni depresyona da sokuyor. Başını döndürüp ovayı, gökyüzünü tarayarak Saphira'nın mavi pullarını aradı. Neredesin? Yakınlarda olduğunu hissedebiliyorum, ama seni göremiyorum.</p>

  <p>Tam üstündeyim!</p>

  <p>Saphira sevinçle birkaç bin metre tepedeki bulutun karnından çıktı, kanatlarını bedenine iyice yaslayıp dönerek alçaldı. Korkunç çenelerini açarak bir alev bulutu çıkardı, bulut yanan bir yele gibi başına, ensesine doğru uçtu. Eragon gülüp kollarını uzattı. Devriye atları dörtnala üstlerine gelirken Arya, Saphira'nın sesinden ve görüntüsünden kaçmak için aksi yöne doğru koşmaya başladı.</p>

  <p>"Kamp yerine dikkat çekmeden gireceğimizi umuyordum," dedi Arya. "Ama sanırım Saphira etraftayken dikkat çekmemek mümkün değil. Bir ejderhayı yok saymamak mümkün değil."</p>

  <p>Bunu duydum, dedi Saphira, kanatlarını açıp gürültülü bir şekilde yere inerken. Darbenin etkisini emen iri bacakları ve omuzları dalgalandı. Büyük bir hava dalgası Eragon'un suratına çarptı, altındaki toprak sarsıldı. Dengesini korumak için dizlerini esnetti. Saphira kanatlarını arkaya yapıştırarak, istersem gizlice hareket edebilirim, dedi. Sonra başını yana eğip gözlerini kırpıştırdı, kuyruğunun ucu bir o yana bir bu yana gidip geldi. Ama bugün gizli hareket etmek istemiyorum! Ben bir ejderhayım, bir ejderhaya görünmemeye çalışan bir güvercin değil.</p>

  <p>Ne zaman ejderha değilsin sen, diye sordu Eragon, ona doğru koşarken. Tüy kadar hafif bir şekilde sol ön bacağına atlayıp omzuna sıçradı, oradan da her zamanki yeri olan ensesine çıktı. Yerine oturup kollarını onun sıcak boynuna sardı, nefes alırken inip kalkan kaslarını hissetti. Büyük bir mutluluk hissiyle yeniden güldü. Ben buraya, senin yanına aidim. Saphira mutlulukla mırıldanırken derinlerdeki gümbürtüyü Eragon'un tanımadığı yabancı, gizli bir melodi izliyordu.</p>

  <p>"Selamlar Saphira," dedi Arya. Elini Elflerin selamlama hareketiyle ters çevirip göğsüne koydu.</p>

  <p>Saphira çömelip uzun boynunu büktü, burnunun ucuyla Arya'nın alnına dokundu. Selamlar alfa-kona. Hoş geldin, rüzgâr kanatlarının altında yükselsin. Arya'yla o zamana dek Eragon'a sakladığı şefkatli tonla konuşuyordu. Sanki artık Arya da küçük ailenin bir parçasıydı ve ikisinin paylaştığı saygı ve yakınlığa değerdi. Onun bu hareketi Eragon'u şaşırttı, ama ilk kıskançlık alevinden sonra bunu onayladı. Saphira konuşmaya devam etti: Eragon'un zarar görmeden geri gelmesine yardım ettiğin için sana minnettarım. Eğer yakalansaydı ne yapardım bilemiyorum!</p>

  <p>"Gönül borcun benim için çok anlamlı," dedi Arya ve onu selamladı. "Galbatorix, Eragon'u yakalasaydı ne yapacağına gelince, onu kurtarırdın ve Urûbaen'e gitmek gerekse bile ben de sana eşlik ederdim."</p>

  <p>Evet, seni kurtaracağımı düşünmek istiyorum Eragon, dedi başını ensesindeki Eragon'a doğru çevirerek, ama sonuçları Alagaesia için ne olursa olsun seni kurtarmak için İmparatora teslim olurdum diye endişeleniyorum. Sonra başını iki yana sallayıp pençelerini hafifçe yere bastırdı. Ah, bunlar anlamsız konuşmalar. Burada ve güvendesin, işte gerçek dünya bu. Olabilecek kötü şeyleri düşünerek zaman harcamak elimizdeki mutluluğu zehirlemek olur...</p>

  <p>O anda onlara doğru dörtnala gelen devriye atlarının Saphira'dan ürkmesi nedeniyle otuz metre ötede durup üçünü Nasuada'ya götürüp götüremeyeceklerini sordular. Bir tanesi yere inerek atını Arya'ya verdi. Güneybatıya inen çadır denizine doğru ilerlediler. Hızı Saphira belirliyordu: kampa vardıktan sonra etraflarını kuşatacak olan gürültü ve karmaşadan önce özlem gidermek için yavaş gidiyorlardı.</p>

  <p>Eragon, Roran ve Katrina'yı sorduktan sonra, ateş otu mu yiyorsun? Nefesin her zamankinden daha kötü kokuyor, dedi.</p>

  <p>Elbette. Uzun zaman yanımda olmadığın için fark ediyorsun. Bir ejderhanın kokması gerektiği gibi kokuyorum. Eğer seni tepetaklak aşağıya atmamı istemiyorsan nefesim hakkında yorum yapma. Üstelik yağlı, iğrenç kokulu olan siz insanların da övünecek bir şeyiniz yok. İnsanlar kadar kötü kokulu olan diğer tek yaratık keçiler ve kış uykusuna yatan ayılardır. Sana kıyasla bir ejderhanın nefesi, dağ çiçekleriyle dolu bir çayır kadar güzel bir parfüm sayılır.</p>

  <p>Hadi, abartma. Ama, dedi burnunu kırıştırarak, Agaeti Blödhren'den beri insanların biraz koktuğunu fark ettim. Ama beni diğerleriyle bir tutamazsın, çünkü ben artık tam bir insan değilim.</p>

  <p>Olabilir, ama yine de yıkanmaya ihtiyacın var.</p>

  <p>Ovayı geçerlerken gittikçe daha fazla sayıda adam etraflarına toplanıyor, onlara tamamen gereksiz, ama çok etkileyici bir şeref kıtası oluşturuyordu. Alagaesia'nın yabani bölgelerinde o kadar çok zaman geçirdikten sonra başka insanların bu kadar sıkı baskısı, yüksek, heyecanlı seslerin şamatası, korunmasız düşünce ve duygu fırtınası, inip kalkan kollar ve koşturan atlar Eragon için çok yorucuydu.</p>

  <p>Uyumsuz zihinsel koronun, uzaktaki dalgaların gürültüsünden daha yüksek olmadığı kendi içinin derinliklerine çekildi. Bariyer katmanlarına rağmen kampın diğer tarafından sarı gözlü dağ aslanları gibi hızlı, zinde ve belirli bir düzen içinde koşarak gelen on iki Elf'in varlığını hissetti. Etkileyici bir izlenim bırakmak isteyerek parmaklarını saçlarından geçirdi omuzlarını dikleştirdi, ama aynı zamanda Saphira'dan başka kimsenin düşüncelerini duyamaması için bilincinin etrafındaki zırhı da kuvvetlendirdi. Elfler, onları korumak için gelmiş olsalar da, Kraliçe Islanzadi'ye hizmet ediyorlardı. Geldikleri için minnettardı ve kibarlıklarının onu gizlice dinlemesine izin vereceğinden kuşku duysa da, Elflerin kraliçesine Varden'in sırlarını öğrenmek ya da onu kontrol etme fırsatı vermek istemiyordu. Kraliçenin eğer başarabilse onu Nasuada'dan koparacağını biliyordu. Elfler insanlara güvenmezdi. Galbatorix'in ihanetinden sonra böyle bir şey mümkün değildi. Bu ve başka nedenlerle Islanzadi'nin onu ve Saphira'yı kendi komutası altında isteyeceğinden emindi. Eragon tanıştığı hükümdarlar içinde en az Islanzadi'ye güveniyordu. Fazla buyurgan ve dengesizdi.</p>

  <p>On iki Elf, Saphira'nın önünde durdu. Selam verip ellerini Arya'nın yaptığı gibi büküp kendilerini teker teker tanıttılar. Elflerin geleneksel selamlaşma sözlerini söylediler, Eragon da aynı şekilde karşılık verdi. Sonra bütün vücudu mavimsi siyah parlak kürkle kaplı olan öndeki uzun boylu, yakışıklı Elf, duyabilecek herkese orada bulunma nedenlerini açıklayıp Eragon ve Saphira'y'a resmi bir şekilde görevlerini yerine getirip getiremeyeceklerini sordu.</p>

  <p>"Getirebilirsiniz," dedi Eragon.</p>

  <p>Getirebilirsiniz, dedi Saphira.</p>

  <p>Eragon sordu. "Blödhgarm-vodhr, sizi Agaetf-Blödhren'de görmüş olabilir miyim?" Çünkü festivaller sırasında benzer kürkü olan bir Elfin ağaçların arasında hoplayıp sıçradığını gördüğünü hatırlıyordu.</p>

  <p>Blödhgarm gülümseyerek hayvan dişlerini gösterdi. "Galiba kuzenim Liotha'yla tanıştınız. Çok benzeriz, ama onun kürkü kahverengi ve beneklidir, benimki ise lacivert."</p>

  <p>"Gördüğümün siz olduğunuza yemin edebilirim."</p>

  <p>"Ne yazık ki ben o sırada başka bir işle meşguldüm ve o kutlamaya katılamadım. Belki bir dahaki sefere katılırım, yüz yıl sonra."</p>

  <p>Sence de hoş bir kokusu yok mu, diye sordu Saphira, Eragon'a.</p>

  <p>Eragon havayı kokladı. Ben hiç koku almıyorum. Ve eğer bir koku olsaydı alırdım.</p>

  <p>Bu çok garip. Saphira aldığı kokuyu Eragon'a gönderdi ve Eragon onun ne demek istediğini hemen anladı. Blödhgarm'ın kokusu –ezilmiş ardıcı anımsatan yoğun ve baş döndürücü, onu ılık ve dumanlı bir bulut gibi kuşatmıştı. Saphira'nın burun delikleri gıdıklandı. Varden'deki bütün kadınlar ona âşık olmuş gibi, dedi Saphira. Nereye giderse takip ediyorlar, umutsuzca onunla konuşmaya çalışıyorlar, onlara bakınca hafif bir cıyaklamadan başka bir çıkaramıyorlar.</p>

  <p>Belki yalnızca dişiler alabiliyordur kokusunu. Arya'ya endişeyle baktı. Etkilenmiş görünmüyordu.</p>

  <p>Büyülü etkilere karşı koruması var.</p>

  <p>Umarım... Sence Blödhgarm'ı durdurmalı mıyız? Yaptığı şey sinsice... gizlice kadınların kalbini kazanmak.</p>

  <p>Sevdiğinin dikkatini çekmek için güzel elbiseler giymekten daha mı sinsice. Blödhgarm büyülediği kadınlardan yararlanmak için bir şey yapmıyor ve kokusunu yalnızca kadınları etkileyecek şekilde oluşturması mümkün değil. Bence bu beklenmedik bir sonuç ve bu kokuyu tamamen başka bir nedenle yarattı. Herhangi bir ahlâksızlık yapmadığı takdirde bence karışmamalıyız.</p>

  <p>Ya Nasuada? O da mı Blödhgarm'ın büyülerine karşı savunmasız?</p>

  <p>Nasuada akıllı ve tedbirli, Trianna'dan kendisini, Blödhgarm'ın etkisine karşı koruyacak bir engel koymasını istedi. Güzel.</p>

  <p>Çadırlara vardıklarında Varden'in yarısı Saphira'nın etrafında toplanınca kalabalık iyice büyüdü. İnsanlar, "Argetlam!" ve "Shade Katili!" diye bağırırken, Eragon karşılık olarak elini kaldırdı. Bazıları, "Nerelerdeydin Shade Katili? Bize maceralarını anlat!" diye bağırıyordu. Pek çok kişinin ona, Ra'zac'ın Belası demesi o kadar hoşuna gitmişti ki bunu içinden dört kez tekrarladı. İnsanlar aynı zamanda onun ve Saphira'nın sağlığına dua ediyor, yemeğe davet ediyor, altın ve mücevher sunuyor, yardım için acınacak ricalarda bulunuyorlardı; kör doğan oğluna yardım edebilir miydi, bir adamın karısını öldüren tümörü yok edebilir miydi, bir atın kırık bacağını iyileştirebilir miydi veya bir adamın eğilmiş kılıcını düzeltebilir miydi, çünkü kılıç büyükbabasına aitti! Bir kadının çığlığı iki kez duyuldu. "Shade Katili, benimle evlenir misin?" Ama Eragon bakınca sesin sahibini göremedi.</p>

  <p>Bu karmaşanın arasında on iki Elf yanlarından ayrılmıyordu. Onun göremediği şeyleri görmek, duyamadığı şeyleri duymak için orada olduklarını bilmek Eragon için bir rahatlık sağlıyor, böylece Varden'le geçmişte yapamadığı gibi bağlantı kurabiliyordu.</p>

  <p>Sonra kıl çadırların arasından Carvahall'li köylüler çıkmaya başladı. Eragon, Saphira'nın üstünden inip, çocukluk arkadaşlarının ve tanıdıklarının arasından geçti, el sıkışıp omuz sıvazladı, Carvahall dışında yaşayanlar için bir anlam taşımayan esprilere güldü. Horst da oradaydı. Eragon demircinin adaleli kolunu yakaladı. "Hoş geldin, Eragon. Aferin. Bizi evlerimizden eden yaratıklardan intikamımızı aldığın için sana minnettarız. Hâlâ tek parça olmana sevindim."</p>

  <p>"Benim bir parçamı koparabilmek için Ra'zac'ın biraz daha hızlı hareket etmesi gerekiyordu!" dedi Eragon. Horst'un oğulları Baldor ve Albriech'i gördü. Ardından ayakkabıcı Loring ve üç oğlu, Carvahall'in tavernasının sahibi Tara ve Morn, Fisk, Felda, Calitha, Dehvin'le Lenna ve haşin bakışlı Birgit.</p>

  <p>"Teşekkürler Eragon. Hiç Kimsenin Oğlu. Kocamı yiyenleri gerektiği gibi cezalandırdığın için teşekkür ederim. Sana minnettarım."</p>

  <p>Eragon cevap veremeden kalabalık onları ayırdı. Hiç Kimsenin Oğlu mu, diye düşündü. Ha! Bir babam var ve herkes ondan nefret ediyor!</p>

  <p>Sonra kalabalığın arasından çıkan Roran'ı ve yanındaki Katrina'yı gördüğünde keyfi yerine geldi, kucaklaşırken Roran homurdandı. "Geride kalman çok aptalcaydı. Bizi öyle bıraktığın için kafanı kırmalıyım. Bir dahaki sefere kendi başına çekip gideceğin zaman önceden haber ver. Bu sende alışkanlık haline geldi. Saphira'nın dönüş yolculuğunda ne kadar üzgün olduğunu görmeliydin."</p>

  <p>Eragon elini Saphira'nın sol ön bacağına koyup, "Kalmayı planladığım? önceden söylemediğim için üzgünüm, ama son dakikaya kadar bunun gerekli olduğunu düşünmüyordum."</p>

  <p>"Peki, o iğrenç mağaralarda tam olarak ne için kaldın?"</p>

  <p>Cevap veremeyince Roran'ın büyük yüzü sertleşti ve Eragon bir an için onun daha tatmin edici bir cevap için ısrar edeceğini sandı. Ama Roran, "Eh, benim gibi sıradan bir adamın, kuzenim bile olsa bir Ejderha Süvarisi'nin nedenlerini ve niçinlerini anlama konusunda ne gibi bir umudum olabilir ki?" dedi. "Önemli olan tek şey Katrina'yı kurtarmama yardım etmen ve şu anda sağ salim burada olman." Saphira'nın üstünde ne olduğunu görmek için boynunu kıvırdı, sonra birkaç metre gerideki Arya'ya baktı. "Asamı kaybettin! Ben bütün Alagaesia'yı onunla geçmiştim. Birkaç güncük elinde tutmayı başaramadın mı?"</p>

  <p>"Benden daha fazla ihtiyacı olan birine verdim," dedi Eragon.</p>

  <p>"Oh, bırak ona söylenmeyi," dedi Katrina, Roran'a. Ve bir anlık tereddütten sonra Eragon'a sarıldı. "Seni gördüğüne gerçekten sevindi, biliyorsun. Yalnızca nasıl söyleyeceğini bilmiyor."</p>

  <p>Roran mahcup bir şekilde gülümseyerek omuz silkti. "Her zamanki gibi haklı." İkisi de sevgiyle birbirlerine baktılar.</p>

  <p>Eragon, Katrina'yı yakından inceledi. Bakır rengi saçları her zamanki parlaklığını kazanmıştı. Geçirdiği zor günlerin izleri kaybolmuştu, ama yine de hâlâ zayıftı ve rengi solgundu.</p>

  <p>Etraflarındaki Varden'in duyamaması için ona yaklaşarak, "Sana bu kadar çok şey borçlu olacağımı hiç düşünmemiştim Eragon," dedi. "Yani bizim bu kadar borçlu olacağımızı. Saphira bizi buraya getirdiğinden beri beni kurtarmak için nasıl riske girdiğini öğrendim ve bunun için müteşekkirim. Helgrind'de bir hafta daha kalsaydım ölürdüm ya da aklımı kaçırırdım ki bu da yaşayan ölü olmak demek. Beni bu kaderden kurtardığın, Roran'ın omzunu iyileştirdiğin için sana çok teşekkür ederim, ama ondan da fazla ikimizi yeniden bir araya getirdiğin için teşekkürler. Sen olmasaydın asla bir araya gelemezdik."</p>

  <p>"Bence Roran, ben olmadan da bir şekilde seni Helgrind'den kurtarmanın bir yolunu bulurdu," dedi Eragon. "Başka bir büyücüyü –belki şifacı Angela'yı– kendisine yardım etmesi için ikna ederdi ve yine aynı şekilde başarılı olurdu."</p>

  <p>"Şifacı Angela mı?" diye çıkıştı Roran. "O geveze kadın, Ra'zac'la başa çıkamazdı."</p>

  <p>"Çok şaşırırdın. O göründüğünden... ya da konuştuğundan daha başka biri." Sonra Eragon, Palancar Vadisi'nde yaşarken hiç cesaret edemeyeceği, ama şimdi Ejderha Süvarisi olarak uygun olduğunu düşündüğü bir şey yaptı: Katrina'yı alnından öptü. "Roran, sen, benim kardeşim sayılırsın. Ve sen Katrina, sen de kız kardeşimsin. Eğer başınız derde girerse beni çağırın, ister çiftçi Eragon'a ihtiyacınız olsun, ister süvari Eragon'a,her şekilde yardıma hazırım."</p>

  <p>"Aynı şekilde, senin de başın derde girerse çağır yeter. Koşarak geliriz.”</p>

  <p>Eragon başını sallayarak teklifi kabul etti ve başını sokacağı dertlere kimsenin yardım edemeyeceğini söylemekten kaçındı. İkisini de omuzlarından tutup, "Uzun yaşayın, her zaman beraber ve mutlu olun ve bir sürü çocuk yapın." Katrina'nın gülümsemesi bir an azalınca Eragon bunun nedenini merak etti.</p>

  <p>Saphira'nın ısrarı üzerine kampın orta yerindeki Nasuada'nın kırmızı çadırına doğru devam ettiler. Sevinç çığlıkları atan Varden kalabalığryla birlikte, Nasuada'nın beklediği çadırın önüne vardılar. Kral Orrin, Nasuada'nın solunda, soylular ve diğer önemli kişiler iki taraftaki iki sıra korumanın arkasında duruyordu.</p>

  <p>Nasuada, güneşte koyu teniyle zıt bir şekilde parlayan yeşil renkli gümüş ipek elbisesini giymişti. Elbisenin kolları dirseklerine kadardı ve dantellerle sona eriyordu. Beyaz keten bandajlar, bileklerine kadar iniyordu. Karşısında duran adamların ve kadınların arasında Nasuada, kahverengi sonbahar yapraklarının arasında duran bir zümrüt gibi seçiliyordu. Yalnızca Saphira, onun görkemiyle rekabet edebilirdi.</p>

  <p>Eragon ve Arya, önce Nasuada'yı sonra da Kral Orrin'i selamladı. Nasuada, Varden adına onlara resmi bir şekilde hoş geldiniz dedikten sonra gösterdikleri kahramanlığı övdü. "Galbatorix'in kendisi için savaşan Eragon ve Saphira gibi bir ejderha ve süvarisi olabilir. Ülkeyi karartacak kadar ordusu olabilir. Garip ve korkunç büyüler konusunda çok yetenekli olabilir. Ama bütün bu kötü gücüne rağmen Eragon ve Saphira'nın krallığını istila etmesine, en sevdiği hizmetkârlarından dördünü öldürmesine ve Eragon'un başına bir şey gelmeden imparatorluğu geçmesine engel olamadı. Artık gerçekten gücünü yitirdi, sınırlarını bile korumaktan aciz."</p>

  <p>Varden'in coşkulu çığlıklarının arasında Eragon, kendi kendine gizlice gülümsedi. Nasuada, onların duygularını harekete geçirmeyi, onlara güven vermeyi, gerçek onun gösterdiğinden çok daha olumsuz olmasına rağmen keyiflerini yerine getirmeyi çok iyi biliyordu. Onlara yalan söylemiyordu, bildiği kadarıyla Nasuada yalan söylemiyordu, hatta Yaşlılar Konseyi ve diğer politik rakipleriyle uğraşırken bile. Yaptığı şey mevkini ve iddialarını en iyi destekleyen gerçekleri söylemekti. Bu bakımdan o da Elfler gibiydi.</p>

  <p>Varden'in heyecan gösterisi hafiflerken Kral Orrin, Eragon ve Arya'yı Nasuada gibi selamladı. Onun konuşması Nasuada'nınkine göre daha ağırbaşlıydı. Kalabalık onu dinleyip sözlerini bitirdiğinde kibarca alkışlarken, Eragon insanların Orrin'e saygı gösterseler de onu, Nasuada kadar sevemediklerini fark etti; ayrıca Orrin, hayal güçlerini Nasuada gibi harekete geçiremiyordu. Güler yüzlü kral çok zekiydi. Ama kişiliği Galbatorix'e karşı koyan insanların umudu olamayacak kadar durgun, garip ve sakindi.</p>

  <p>Eğer Galbatorix'i yenersek Urü'baen'in başına Orrin geçmesin, dedi Eragon, Saphira'ya. Nasuada'nın yaptığı gibi ülkede birliği sağlayamaz.</p>

  <p>Seninle aynı fikirdeyim.</p>

  <p>Kral Orrin bitirince Nasuada, "Şimdi ünlü Ejderha Süvarisi'ni görmek için toplanmış olan halka hitap etme sırası sende," diye Eragon'a fısıldadı.</p>

  <p>"Bende mi!"</p>

  <p>"Bunu bekliyorlar."</p>

  <p>Eragon bunun üzerine kalabalığa döndüğünde boğazı kupkuru, zihni bomboştu. Eragon birkaç saniye panik içinde konuşamayacağını, kendisini bütün Varden'e rezil edeceğini düşündü. Bir yerlerde bir at kişnedi, ama onun dışında bütün kamp, son derece sessizdi. Saphira burnuyla Eragon'un dirseğini dürtüp felç durumundan çıkmasını sağladı: Onlara desteklerinden ne kadar onur duyduğunu ve tekrar aralarına döndüğün için ne kadar mutlu olduğunu söyle. Eragon, onun verdiği cesaretle birkaç sözcük bulmayı başardı ve konuşması yeterli uzunluğa ulaşır ulaşmaz selam verip bir adım geri çekildi.</p>

  <p>Varden alkışlayıp sevinç çığlıkları atarak kılıçlarını kalkanlarına vururken, korkunçtu, dedi Eragon. Bunu bir daha yapmaktansa Shade'le dövüşmeyi tercih ederdim.</p>

  <p>Gerçekten mi! O kadar da zor değildi Eragon.</p>

  <p>Evet, zordu!</p>

  <p>Saphira eğlenerek burun deliklerinden duman çıkardı. Ne güzel bir Ejderha Süvarisi! Bir grup insana hitaben konuşmaktan korkuyor. Eğer Galbatorix bunu bilse askerlerine konuşma yapmanı isterdi. Ha ha!</p>

  <p>Hiç komik değil, diye homurdandı Eragon, ama Saphira hâlâ gülmeye devam ediyordu.</p>
</body>
</html>
