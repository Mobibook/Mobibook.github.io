<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Helgrind'e Saldırı</h1>

  <p>Eragon gün doğmadan on beş dakika önce uyandı. Roran'ı uyandırmak için parmaklarını iki kez şaklattı, battaniyelerini katlayıp sıkıca sardı.</p>

  <p>Yerden kalkan Roran da aynı şeyleri tekrarladı.</p>

  <p>Birbirlerine bakıp heyecanla ürperdiler.</p>

  <p>Roran, "Eğer ölürsem, Katrina'ya haber verir misin?" diye sordu.</p>

  <p>"Veririm."</p>

  <p>"Ona yüreğimde sevinç ve dudaklarımda onun ismiyle savaştığımı söyle."</p>

  <p>"Tamam."</p>

  <p>Eragon antik dilde bir dize söyledi. Bunun ardından, gücünde beliren azalma neredeyse fark edilmeyecek ölçüdeydi. "Tamam. Artık önümüzdeki hava temizlenecek ve bizi Ra'zac'ın nefesinin etkilerinden koruyacak."</p>

  <p>Eragon çantalarından zırhlı gömleğini çıkarıp içine koyduğu çuval bezini açtı. Yanan Ovalar'daki savaştan kalan kan bir zamanlar parlak olan zırhta kabuk bağlamış; kurumuş kan, ter ve ihmal pas lekeleri oluşturmuştu. Ama zırhta yırtık yoktu, çünkü Eragon imparatorluğa doğru yola çıkmadan önce onarmıştı.</p>

  <p>Eragon sırtı deriden olan gömleği giyip üzerine yapışmış, ölüm ve kan kokusu karşısında yüzünü buruşturdu. Kollarının ve bacaklarının korumalarını taktı. Başına yastıklı koruma kepini, zırh başlığını geçirip üstüne çelik miğferi oturttu. Saphira ve Thorn arasındaki hava düellosunda kalkanıyla birlikte, Farthen Dûr'da kazandığı ve Cücelerin Dûrgrimst Ingeitum sorgucunu işledikleri kendi miğferini kaybetmişti. Ellerine zırhlı eldivenlerini geçirdi.</p>

  <p>Roran da benzeri tarzda giyindi, ama zırhını yünlü bir kalkanla güçlendirdi. Kalkanın etrafına geçirilmiş ince, yumuşak demir şerit düşmanın kılıcını yakalayıp tutmada çok işe yarıyordu. Eragon sol kolunu engellememek için kalkan taşımıyordu. Asayı uygun şekilde kullanmak için iki eline ihtiyacı vardı.</p>

  <p>Eragon, Kraliçe Islanzadi'nin verdiği ok torbasını sırtına astı. Oklukta gri kaz tüylerinin takılı olduğu yirmi ağır okun yanı sıra kraliçenin onun için yaptığı gümüş saplı bir yay vardı. Yay gerilmiş ve fırlatmaya hazırdı.</p>

  <p>Saphira ayaklarının altındaki toprağı yoğurur gibi pençelerini bastırdı. Hadi havalanalım!</p>

  <p>Torbalarını ve malzemelerini ağacın dallarına asılı bırakan Eragon ve Roran, Saphira'nın sırtına tırmandılar. Onu eyerlerken hiç vakit kaybetmediler; koşum takımı gece boyunca üstünde kalmıştı. Eragon'un altındaki şekillenmiş deri ılık, neredeyse sıcaktı. Ani yön değişikliklerinde dengesini sağlamak için önündeki boyun dikenine tutundu. Roran'sa bir koluyla Eragon'a sarılıp diğeriyle çekicini tuttu.</p>

  <p>Saphira yere çömelince ayaklarının altındaki çamur tabakası çatırdadı. Dengesiz tek bir hareketle yarığın kenarına sıçrayıp dengesini sağladıktan sonra geniş kanatlarını açtı. Saphira kanatlarını gökyüzüne doğru kaldırırken ince zarlar çatırdadı. Dikey dururken iki şeffaf, mavi yelkene benziyorlardı.</p>

  <p>"O kadar sıkı değil," diye homurdandı Eragon.</p>

  <p>"Affedersin." Roran kolunu gevşetti.</p>

  <p>Saphira tekrar sıçrarken daha fazla konuşmadılar. En yüksek noktaya varınca Saphira kanatlarını güçlü bir foş sesiyle aşağıya indirdi, üçünü daha da yukarı kaldırdı. Sonraki her kanat çırpışıyla düz, ince bulutlara biraz daha yaklaştılar.</p>

  <p>Saphira, Helgrind'e doğru alçalırken Eragon soluna baktı ve birkaç kilometre uzaktaki geniş Leona Gölü'nü gördü. Alacakaranlıkta suyun yüzeyi cehennem ateşi gibi parlıyordu. Kalın sis tabakası da gri bir hayalet gibi ağır ağır yükseliyordu. Eragon bütün çabalarına ve kartal görüşüne rağmen, gölün uzak kıyısını, daha ilerisinde bulunan Spine'ın güney eteklerini seçemiyordu. Bu onu çok üzdü, ama çocukluğunun geçtiği sıradağları görmeyeli çok uzun zaman olmuştu.</p>

  <p>Kuzeyde Dras-Leona vardı. Eragonun tanıyabildiği tek bina Ra'zac'ın ona saldırdığı katedraldi; kule dikenli bir mızrak başı gibi şehrin üstünde yükseliyordu.</p>

  <p>Eragon, aşağıda hızla kayan manzaranın bir yerlerinde Ra'zac'ın Brom'u öldürdüğü kamp yerinin olduğunu da biliyordu. Ra'zac'la karşılaşma cesaretini, hayır isteğini kendinde bulmak için o güne, ayrıca Garrow'un öldürülmesi ve çiftliklerinin tahribatına dair bütün öfke ve acının yüzeye çıkmasına izin verdi.</p>

  <p>Eragon, dedi Saphira. Bugün zihnimizi korumamız ve düşüncelerimizi birbirimizden saklamamız gerekmiyor, değil mi?</p>

  <p>Başka bir büyücü ortaya çıkmazsa buna gerek yok.</p>

  <p>Güneş altın ışık yelpazesi parlayarak ufukta belirdi. Bir anda bütün renkler önceden kasvetli olan dünyayı canlandırdı: havadaki pus bembeyaz parlıyordu, su koyu maviye dönmüştü, Dras-Leona'nın merkezini kuşatan çamur sıvalı kirli sarı duvar göze çarpıyordu, ağaçlar yeşilin her tonuna bürünmüştü, toprak kırmızı ve turuncuydu. Ama Helgrind her zamanki gibi simsiyahtı.</p>

  <p>Onlar yaklaştıkça taş dağı hızla büyüdü. Havadan bile ürkütücü görünüyordu.</p>

  <p>Helgrind'in tabanına doğru dalışa geçen Saphira sola doğru iyice yatınca, Eragon ve Roran eğer bacaklarını daha önceden eyere bağlamamış olsalardı yere düşeceklerini hissettiler. Helgrind rahiplerinin törenlerini yaptıkları sunağın üstünden hızla geçerken rüzgârın etkisiyle Eragon'un miğferi onu neredeyse sağır edecek şekilde uludu.</p>

  <p>"Eee?" diye bağırdı Roran. Önünü göremiyordu.</p>

  <p>"Köleler gitmiş!"</p>

  <p>Saphira dalışı bırakıp Helgrind'in etrafında yeniden yükselip Ra'zac'ın ininin girişini ararken Eragon'un üstüne büyük bir ağırlık çöktü.</p>

  <p>Bir sıçanın geçebileceği genişlikte bir delik bile yok, dedi Saphira. Yavaşlayıp dört tepenin en alçak olan üçüncüsünü dördüncüye bağlayan kabartının önünde havada asılı durdu. Her kanat çırpışı girintili çıkıntılı kayalarda yüksek sesle yankılanıyordu. Sonunda yankılanan sesler gök gürültüsüne dönüştü. Yüzüne çarpan sert rüzgâr Eragon'un gözlerini sulandırdı.</p>

  <p>Kar beyaz örümcek ağı gibi yalçın kayaların tepelerini örtmüştü. Helgrind'in kasvetli lacivert sırtlarını rüzgâr ölesiye dövüyordu. Eğimli taşların arasında büyüyen bir ağaç, çalı, çimen ya da liken yoktu. Hatta kartallar bile kulenin kırık çıkıntılarının üstüne yuva yapmaya cesaret edemiyordu. Helgrind adına yaraşır şekilde ölüm yeriydi. Dik yamaçları ve aralardaki derin yarıklarıyla, jilet keskinliğinde testere gibi dişleri olan, dünyayı rahatsız etmek için gelmiş bir hayalet gibi görünüyordu.</p>

  <p>Eragon zihniyle bir gün önce Helgrind'de hapsolduğunu keşfettiği iki insanın varlığını doğruladı, ama kölelerle ilgili bir şey hissetmedi. Ra'zac veya Lethrblaka'nın yerini hâlâ bulamamış olması da onu endişelendiriyordu. Eğer burada değillerse, neredeler, diye merak etti. Yeniden araştırmaya devam ederek daha önce dikkatinden kaçan bir şey fark etti: on beş metre kadar önlerinde, yalnızca kaya olması gereken yerde açmış tek bir çiçek, bir menekşe vardı. Burada yaşayacak kadar ışığı nereden buluyor?</p>

  <p>Saphira sağa doğru birkaç metre gidip taşları ufalanan çıkıntıya tünedi ve Eragon'un aradığı cevabı verdi. Bunu yaparken bir an dengesini kaybetti ve kendini yeniden toparlayabilmesi için kanatlarını açtı. Sağ kanadının ucu Helgrind'in gövdesine sürünmek yerine kayaya girip tekrar çıktı.</p>

  <p>Saphira, bunu gördün mü?</p>

  <p>Gördüm.</p>

  <p>Saphira öne doğru eğilerek burnunu kayaya doğru uzattı –bir iki santim ötede bir tuzak varmış gibi durdu– sonra tekrar ilerlemeye devam etti. Saphira'nın başı santim santim Helgrind'in içine girdi. Eragon artık yalnızca onun boynunu, göğsünü ve kanatlarını görebiliyordu.</p>

  <p>Bu bir illüzyon, dedi Saphira heyecanla.</p>

  <p>Güçlü kaslarının etkisiyle dikkati elden bırakıp vücudunu da başının peşinden içeri soktu. Eragon tüm özdenetimini kullanarak üzerine doğru hızla yaklaştıkları yalçın kayalardan korunabilmek için yüzünü örtme ihtiyacına direndi.</p>

  <p>Bir süre sonra kendini ılık sabah ışığıyla dolu, geniş, tonozlu bir mağarada buldu. Saphira'nın pulları ışığı yansıtıyor, kayaların üzerine durmadan değişen binlerce mavi benek düşürüyordu. Eragon dönüp bakınca arkalarında duvar olmadığını gördü. Yalnızca mağaranın ağzı ve ötesinde uzanan geniş manzara vardı.</p>

  <p>Eragon yüzünü buruşturdu. Galbatorix'in, Ra'zac'ın inini büyüyle gizleyeceği hiç aklına gelmemişti. Ahmak! Daha iyi olmalıyım, diye düşündü. Galbatorix'i küçümsemek hepsinin ölüm fermanını imzalamak için iyi bir nedendi.</p>

  <p>Roran küfretti. "Bir daha böyle bir şey yapmadan önce beni uyarın."</p>

  <p>Eragon öne doğru eğilip bacaklarını eyere bağlayan bağları çözmeye başladı. Bir yandan da tehlikelere karşı dikkatle etrafını inceliyordu.</p>

  <p>Mağaranın girişi on beş metre yüksekliğinde, on sekiz metre genişliğinde düzensiz oval şeklindeydi. İçerisi onun iki katı genişliğindeydi ve bir okun gidebileceği kadar uzakta sona eriyordu. Mağaranın sonunda değişik açılarda birbirine dayanmış kaim taşlardan oluşan bir duvar vardı. Yerdeki çizikler Lethrblaka'nın defalarca oradan havalandığının ya da iniş yaptığının ve mağarada yürüdüğünün kanıtıydı. Mağaranın yan taraflarındaki beş tane alçak tünel gizemli anahtar deliklerine benziyordu. Aynı şekilde Saphira'nın sığabileceği genişlikte sivri tavanlı bir geçit de vardı. Eragon tünelleri dikkatle inceledi, ama zifiri karanlıktı ve boş görünüyorlardı. Zihniyle hızla bir arama yaparak bunu doğruladı. Helgrind'in içinden garip kopuk kopuk mırıltılar yankılanıyor, bu karanlıkta bazı şeylerin oradan oraya koşturduğunu akla getiriyordu. Bu fısıltılara ek olarak bir de Saphira'nın düzenli şekilde yükselip alçalan nefesi vardı. Boşlukta bu ses aşırı derecede yüksek yankı yapıyordu.</p>

  <p>Bununla birlikte mağaranın en belirgin özelliği koku karışımıydı. Soğuk taş kokusu havaya hâkimdi, ama Eragon, onun altında nem ve küfün yanı sıra çok daha kötü bir şeyin kokusunu alıyordu: çürümüş etin mide bulandırıcı tatlı kokuşuydu bu.</p>

  <p>Son bağı da çözen Eragon, sağ bacağını Saphira'nın omurgasının üstünden aşırdı. Eyere yanlamasına oturup Saphira'nın üstünden atlamaya hazırlandı. Roran da karşı tarafta aynı şeyi yapıyordu.</p>

  <p>Eragon kendini bırakmadan önce kulağını tırmalayan pek çok hışırtının arasında, aynı anda birkaç çekiçle kayaya vuruluyormuş gibi klik sesleri duydu. Ses yarım saniye sonra tekrarladı.</p>

  <p>Sesin geldiği yöne baktı. Saphira da o yöne bakıyordu.</p>

  <p>Devasa, çarpık bir şekil sivri tavanlı tünelden fırladı. Patlak siyah gözleri ve iki metre uzunluğunda bir gaga. Yarasayı andıran kanatlar. Çıplak, kılsız, kaslarla dalgalanan göğüs. Demir dikenleri andıran pençeleri vardı.</p>

  <p>Saphira, sendeleyerek Lethrblaka'dan kaçmaya çalıştı, ama bir işe yaramadı. Yaratık, Saphira'nın sağ böğrüne Eragon'a çığ gibi gelen bir kuvvetle çarptı.</p>

  <p>Eragon altüst olmuş beyninde yarı biçimlendirilmiş bir düşünce bile olmadan boşluğa fırladığı için daha sonra olanları bilmiyordu. Sert ve düz bir şey sırtına çarpınca kör uçuşu başladığı gibi bitti. Yere düşüp başını ikinci kez çarptı.</p>

  <p>Bu çarpışma Eragon'un ciğerlerinde kalan son nefesi de boşalttı. Nefes almaya ve tepkisiz uzuvları üzerinde biraz kontrol kazanmaya çalışarak yan tarafına kıvrılıp yattı.</p>

  <p>Eragon, diye bağırdı Saphira.</p>

  <p>Saphira'nın sesindeki endişe, Eragon'un çabalarını başka hiçbir şeyin yapamayacağı kadar güçlendirdi. Kollarına ve bacaklarına yeniden can gelirken uzanıp yanına düşen asasını aldı. Asanın alt kısmındaki sivri ucu yakındaki bir çatlağa sokarak ayağa kalkmayı başardı. Yalpalıyordu. Gözlerinin önünde kırmızı kıvılcımlar uçuşuyordu.</p>

  <p>Durum o kadar sersemleticiydi ki önce nereye bakması gerektiğini bilmiyordu.</p>

  <p>Saphira ve Lethrblaka yerde yuvarlanıyorlardı. Birbirlerini tekmeliyor, pençeliyor, altlarındaki kayalarda oyuk açacak bir güçle birbirlerine saldırıyorlardı. Dövüşürken çok gürültü çıkarıyorlardı, ama Eragon'a sessizlik içinde mücadele ediyorlarmış gibi geliyordu; kulakları duymuyordu. Ama yine de devasa yaratıklar önlerine çıkanı ezip geçme tehdidiyle bir yandan diğerine savrulurken de ayaklarının altındaki sarsıntıyı hissedebiliyordu.</p>

  <p>Birden Saphira'nın ağzından mavi bir ateş fırtınası çıkarak Lethrblaka'nın başının sol tarafını, çeliği eritecek sıcaklıktaki açgözlü bir cehennem aleviyle sarmaladı. Ama Lethrblaka'yı kuşatan alevler ona zarar vermedi. Saldırmaya devam eden yaratık, Saphira'nın boynuna hamle yapıp onu durup kendini savunmaya zorladı.</p>

  <p>İkinci bir Lethrblaka, sivri kemerli geçitten bir ok gibi hızla fırladı. Saphira'nın böğrüne çarpınca ince gagasını açıp insanın tüylerini diken diken eden, midesinde soğuk bir korku yumrusu oluşturan korkunç bir çığlık kopardı ve huzursuzca homurdandı; işte Eragon bu sesi duyabildi.</p>

  <p>İki Lethrblaka'dan yayılan koku yaz günü kanalizasyon çukurunda bir haftadır çürüyen etin kokusuna benziyordu.</p>

  <p>Eragon eliyle ağzını kapatıp öğürmemek için dikkatini başka bir yöne çevirmeye çalıştı.</p>

  <p>Birkaç adım ötedeki Roran düştüğü yerde yan yatıp kalmıştı. Eragon, kuzeninin bir kolunu kaldırıp ellerinin ve dizlerinin üstünde doğrulduktan sonra ayağa kalktığını gördü. Roran'ın gözlerinde garip bir pırıltı yanıp söndü ve sarhoş gibi iki yana yalpaladı.</p>

  <p>Roran'ın arkasındaki tünelden iki Ra'zac ortaya çıktı. Biçimsiz ellerinde antik tasarımlı, uzun, soluk renkli palalar vardı. Ra'zac, anne babasının tersine insanlarla yaklaşık aynı boyda ve biçimdeydi. Abanoz rengi iskeletleri onları baştan aşağı kaplıyor, ama bunun çok az kısmı görünüyordu, çünkü Ra'zac,. Helgrind'de bile koyu kaftanlar ve pelerinler giyiyordu.</p>

  <p>Ürkütücü bir hızla ilerlerken hareketleri böceklerinki gibi keskin ve kesik kesikti.</p>

  <p>Ama Eragon hâlâ ne Ra'zac'ı ne de Lethrblaka'yı hissedebiliyordu. Onlar da mı illüzyon, diye merak etti. Ama bu çok saçmaydı; Saphira'nın pençeleriyle yırttığı etler yeterince gerçekti. Aklına başka bir açıklama daha geldi: belki varlıklarını tespit etmek olanaksızdı. Belki Ra'zac kendilerini insanların, yani avlarının zihninden gizleyebiliyordu, tıpkı örümceklerin kendilerini sineklerden gizledikleri gibi. Eğer öyleyse, Eragon sonunda Ra'zac'ın kendileri büyü yapamadıkları halde, büyücüleri Galbatorix için avlamada nasıl bu kadar başarılı olduklarını anlamaya başlamıştı.</p>

  <p>Kahretsin, Eragon daha renkli küfürler savurabilirdi, ama artık harekete geçme zamanıydı, kötü şansına küfretme değil. Brom, Ra'zac'ın gün ışığında Eragon'a eşdeğer olamayacağını söylemişti. Bromun uzun yıllar boyunca Ra'zac'a karşı kullanabileceği bir büyü icat etme girişimlerini düşünerek bunu doğru kabul etse bile, sürpriz unsurunu kullanmadığı takdirde, Katrina'yı kurtarmak bir yana ancak kendi hayatlarını kurtarmak için kaçmaları gerekeceğini biliyordu.</p>

  <p>Sağ elini başının üstüne kaldırıp, "Brisingr!" diye bağırarak kükreyen alev topunu Ra'zac'a fırlattı. Ra'zac eğilince alev topu yere düşüp birkaç saniye içinde eridi. Bu büyü aptalca ve çocuksuydu. Eğer Galbatorix, Ra'zac'ı da Lethrblaka gibi korumaya aldıysa böyle büyüler onlara çok fazla zarar veremezdi. Yine de Eragon bu saldırıyı son derece tatmin edici buldu. Üstelik bu saldırı Ra'zac'ın dikkatini dağıttığı için Eragon hızla kuzeninin yanına koşup sırtını onunkine dayadı.</p>

  <p>Roran'ın kendisini duymasını umarak, "Onları bir dakika oyala," diye bağırdı. Roran, onu duysa da, duymasa da Eragon'un ne demek istediğini anladı ve kalkanıyla kendisini koruyarak kavgaya hazır şekilde çekicini kaldırdı.</p>

  <p>Lethrblaka'nın korkunç darbelerinin gücü, Eragon'un Saphira'nın etrafına fiziksel saldırılara karşı koyduğu koruma kalkanının gücünü tüketmişti bile. Bu koruma kalkanı olmayınca Lethrblakalar Saphira'nın bacaklarında uzun, ama derin olmayan birkaç çizik açmayı, birkaç kez gagalamayı başarmışlardı; bu yaralar kısa ama derindi ve büyük acı veriyordu.</p>

  <p>Saphira da karşılık olarak bir Lethrblaka'nın kaburgalarını kırmış, diğerinin kuyruğunun son bir metresini ısırıp koparmıştı. Eragon şaşkınlıkla Lethrblaka'nın kanının, eski bakırın üstündeki pasa benzer metalik mavimsi yeşil renkte olduğunu gördü.</p>

  <p>Lethrblaka artık Saphira'nın üstünden geri çekilmişti. Saphira'yı yormak ya da gaga darbeleriyle onu öldürmeyi başarmak için etrafında dönerek ara sıra ileri atılıyorlardı.</p>

  <p>Saphira, Lethrblaka'nın gri derisinden daha sert ve dayanıklı pulları ve Lethrblaka'nın gagalarından çok daha ölümcül olan dişleri sayesinde uzak dövüşe Lethrblaka'dan daha uygundu. Ama buna rağmen ikisini birden uzaklaştırmada zorluk çekiyordu, özellikle de tavan sıçrayıp etrafta uçmasına ve düşmanlarını atlatacak manevralar yapmasına izin vermediği için. Eragon, onlardan daha güçlü olsa da Saphira onları öldüremeden Lethrblaka'nın onu sakatlamalarından korkuyordu.</p>

  <p>Eragon derin bir nefes alıp Oromis'in kendisine öğrettiği on iki öldürme tekniğinden her birini içeren tek bir büyü yaptı. Büyünün sözlerini bir dizi halinde söylemeye dikkat ediyordu, böylece Galbatorix'in koruması yüzünden başarısız olursa büyünün akışını bozabilecekti. Yoksa büyü onu öldürene kadar gücünü tüketebilirdi.</p>

  <p>Bu önlemi almış olması iyiydi. Büyüyü serbest bırakmasıyla birlikte Lethrblaka'nın üstünde hiçbir etki yapmadığını gördü ve saldırmayı bıraktı. Geleneksel ölüm sözcükleriyle başarılı olmayı beklememişti, ama Galbatorix'in, Lethrblaka ve yavrularını korumaya alırken dikkatsizlik etmiş olabilir, diye düşünerek denemek zorundaydı.</p>

  <p>Roran arkasından bağırdı. "Yah!" Bir süre sonra bir kılıç kalkanına çarptı, ardından dalgalanan zincir, zırhın ve Roran'ın miğferinden seken ikinci kılıcın çanı andıran sesi duyuldu.</p>

  <p>Eragon işitme duyusunun geri geldiğini fark etti.</p>

  <p>Ra'zac tekrar tekrar vurdu, ama ne kadar hızlı saldırırlarsa saldırsınlar her seferinde silahları Roran'ın zırhından sekip, yüzünü ya da uzuvlarını kıl payı kaçırdı. Roran karşılık vermede çok yavaştı, ama Ra'zac da ona bir zarar veremiyordu. Düş kırıklığı içinde tıslayıp art arda çirkin sözler sıraladılar. Yaratıkların sert, takırdayan çeneleri, sözleri çarpıttığı için söyledikleri kulağa daha da çirkin geliyordu.</p>

  <p>Eragon gülümsedi. Roran'ın etrafına sardığı büyü kozası işe yarıyordu. Görünmez enerji ağının kendisi, Lethrblaka'yı durdurana dek işe yaraması için dua etti.</p>

  <p>İki Lethrblaka aynı anda çığlık atınca Eragon ürperip her şeyin griye döndüğünü hissetti. Bir an için kararlılığı onu terk etti, hareket etme becerisini kaybetti, ama sonra kendini toparlayıp ölümcül etkilerinden kurtulmak için bir köpek gibi silkindi. Bu ses ona acı içinde çığlık atan çocukları hatırlatıyordu.</p>

  <p>Sonra Eragon antik dili hatasız telaffuz ederek olabildiğince hızlı bir şekilde büyü sözlerini sıraladı. Söylediği her sözün, ki sayıları hiç de az değildi, ani ölüme yol açma potansiyelleri vardı ve her biri diğerleri arasında eşsizdi. O kendi kendine doğaçlama yaparken Saphira'nın sol böğründe yeni bir kesik açıldı. O da karşılık olarak rakibinin kanadını kırdı, pençeleriyle ince kanat zarını parçalayarak şeritlere ayırdı. Ra'zac şimşek hızıyla Roran'a saldırmaya devam ederken ağır darbelerin etkisi Roran'ın sırtından Eragon'a yansıyordu. Ra'zac'ın iri olanı, Eragon'a direkt olarak saldırabilmek için Roran'ın etrafından dolaşmaya başladı.</p>

  <p>Derken çeliğin çeliğe, çeliğin tahtaya, pençenin taşa çarparken çıkardığı gürültünün ortasında zırhtan geçen kılıcın sesi ve ıslak çatırtı duyuldu. Roran çığlık atarken, Eragon sağ bacağına sıçrayan kanı hissetti.</p>

  <p>Gözünün ucuyla kambur bir figürün ince kılıcını ona saplamak üzere üstüne atıldığını gördü. Dünya, bu ince, sivri ucun etrafına büzülmüş gibiydi; kılıcın ucu kristal parçası gibi parlıyor, şafak ışığında gümüşi ışıltılar saçıyordu.</p>

  <p>Ra'zac'ın kılıcını karaciğeriyle böbreklerinin arasına sokmasını engellemeye başlamadan önce tek bir büyü için zamanı vardı. Çaresizlik içinde Lethrblaka'yı direkt olarak durdurmaya çalışmaktan vazgeçip bağırdı. "Garjzla, letta!"</p>

  <p>Bu acımasız bir büyüydü, aceleyle ve kötü bir şekilde söylenmişti,ama işe yaramıştı. Eragon'un büyüsü Lethrblaka'nın gözbebeklerine girecek olan ışığı yansıtırken, kırık kanatlı Lethrblaka'nın patlak gözleri, her biri yarımküre olan aynalara döndü. Kör olan yaratık tökezleyip, Saphira'ya vurmak için boş yere saldırdı.</p>

  <p>Eragon elindeki asayı döndürüp kaburgalarına girmek üzere olan kılıcı savuşturdu. Ayaklarının dibine düşen Ra'zac boynunu uzattı. Kısa, kalın gaga pelerin başlığının derinliklerinden çıkarken Eragon geri çekildi. Salyalı uzantı sağ gözünün hemen önünde kapandı. Eragon biraz kayıtsız bir şekilde Ra'zac'ın dilinin dikenli ve mor renkte olup başsız bir yılan gibi kıvrıldığını fark etti.</p>

  <p>Eragon ellerini asanın ortasında birleştirip kollarını ileri savurdu, Ra'zac'ın boş göğsüne vurup, canavarı birkaç metre geriye uçurdu. Yaratık ellerinin ve dizlerinin üstüne düştü. Eragon, sol tarafı kandan kayganlaşmış Roran'ın etrafında dönüp diğer Ra'zac'ın kılıcını savuşturdu. Asasıyla Ra'zac'ın kılıcına vuruyormuş gibi yaptı, Ra'zac kılıcı boğazına saplamaya kalkınca asanın diğer ucunu döndürüp darbeyi geçiştirdi. Hiç duraksamadan ileri atılıp asanın tahta sapını Ra'zac'ın karnına geçirdi.</p>

  <p>Eğer Eragon'un elindeki Zar'roc olsaydı, Ra'zac hemen oracıkta ölürdü. Yine de Ra'zac'ın içinde bir şey çatırdayarak kırıldı ve yaratık on, on iki adım kadar geriye yuvarlandı. Ama kayalık zeminde mavimsi kan izi bırakarak hemen ayağa fırladı.</p>

  <p>Bir kılıca ihtiyacım var, diye düşündü Eragon.</p>

  <p>İki Ra'zac üzerine gelirken duruşunu genişletti; olduğu yerde durup aynı anda gelen saldırıya karşı koymaktan başka çaresi yoktu, çünkü kanca pençeli leş kargalarıyla Roran arasında duran tek şey kendisiydi. Lethrblaka'ya karşı işe yarayan büyüyü tekrarlamaya başladı, ama daha o tek hece bile söyleyemeden Ra'zac yüksek ve alçak hamlelerle saldırıya geçti.</p>

  <p>Kılıçlar tok bir sesle asadan sektiler ve büyülü asada bir çentik bile açamadılar.</p>

  <p>Sol, sağ, yukarı, aşağı. Eragon hiç düşünmüyor, Ra'zac'la karşılıklı birbiri ardına hamle yapıyordu. Asa birden fazla rakiple mücadele için idealdi, çünkü iki ucuyla ve genellikle aynı anda saldırıp engelleyebiliyordu. Yeteneği artık ona çok iyi hizmet ediyordu. Kısa kısa soluk alıp veriyor, terler alnından süzülüp gözlerinin kenarında toplanıyor, sırtında ve koltuk altlarında yağlı bir ter katmanı oluşuyordu. Çarpışmanın kırmızı bulanıklığı görüşünü karartıyor, zonklayan kalbine eşlik ediyordu.</p>

  <p>Kendini hiçbir zaman dövüşürken olduğu kadar canlı veya korkmuş hissetmiyordu.</p>

  <p>Eragon'un kendi koruma kalkanı yetersizdi. Dikkatini daha çok Saphira ve Roran'ın korunmasına ayırdığı için Eragon'un büyülü savunmaları kısa süre içinde zayıfladı ve ufak tefek olan Ra'zac, onu sol dizinden yaraladı. Yarası ölümcül bir yara değildi, ama yine de ciddiydi, çünkü artık sol bacağı bütün ağırlığını kaldırmıyordu.</p>

  <p>Asanın uç kısmındaki sivri ucu kavrayıp sopa gibi sallayarak Ra'zac'ın kafasına yandan vurdu. Ra'zac çöktü, ama Eragon, onun ölü mü yoksa yalnızca baygın mı olduğunu anlayamıyordu. Diğer Ra'zac'a yaklaşarak yaratığın kollarına ve omuzlarına vurdu, ani bir hamleyle kılıcı elinden düşürmeyi başardı.</p>

  <p>Eragon, Ra'zac'ın işini bitiremeden önce kırık kanatlı, kör Lethrblaka mağarada uçup uzaktaki duvara çarptı, tavandaki taşların ufalanarak yere dökülmesine neden oldu. Bu görüntü ve ses o kadar şiddetliydi ki Eragon, Roran ve Saphira'nın içgüdüsel olarak irkilerek dönmesine neden oldu.</p>

  <p>Saphira az önce tekmelediği sakat Lethrblaka'nın peşinden sıçrayıp dişlerini yaratığın kaslı boynuna geçirdi. Lethrblaka, kendini kurtarmak için son bir gayretle çırpınırken Saphira başını iki yana sallayarak yaratığın omurgasını kırdı. Kanlı avından ayrılan Saphira, mağarayı vahşi bir zafer çığlığıyla doldurdu.</p>

  <p>Diğer Lethrblaka hiç tereddüt etmeden Saphira'yı yakalayıp pençelerini pulların altındaki ete gömdü, onunla kontrol edilemez bir şekilde yuvarlandı. Birlikte mağaranın ağzına kadar yuvarlandılar, yarım saniye orada asılı kalıp mücadeleye devam ederek gözden kayboldular. Bu zekice bir taktikti, çünkü Lethrblaka'yı Eragon'un duyularının ötesine taşımıştı. Eragon hissedemediği bir şeye karşı büyü yapamazdı.</p>

  <p>Saphira, diye bağırdı.</p>

  <p>Kendine bak. Bu benim elimden kurtulamaz.</p>

  <p>Eragon tam zamanında dönüp bakınca iki Ra'zac'ın en yakın tünelde gözden kaybolduklarını gördü. Ufak tefek olanı diğerini destekliyordu. Eragon gözlerini kapatarak Helgrind'deki hapis tutulanların zihinlerinin yerini buldu, antik dilde bir şeyler mırıldanıp Roran'a, "Katrina'nın hücresini açtım," dedi: "Artık Ra'zac onu esir olarak kullanamaz. Kapıyı artık yalnızca sen ve ben açabiliriz."</p>

  <p>"Güzel," dedi Roran, dişlerinin arasından. "Bunun için bir şey yapabilir misin?" Çenesiyle sağ eliyle kapattığı noktayı işaret ediyordu. Parmaklarının arasından kan sızıyordu. Eragon yarayı inceledi. Dokunur dokunmaz Roran irkilip ondan uzaklaştı.</p>

  <p>"Şanslısın," dedi Eragon. "Kılıç kaburgana çarpmış." Bir elini yaraya, diğerini belindeki Bilge Beloth Kemeri'nin içinde gizlenen on iki elmasa koyup taşlara depoladığı gücü çekti. "Waise heill!" Büyü derisini dikerken Roran'ın yan tarafı dalgalandı ve kasları yeniden birleşti.</p>

  <p>Sonra Eragon kendi yarasını, sol dizindeki kesiği iyileştirdi.</p>

  <p>İşini bitirince Eragon doğrulup Saphira'nın gittiği yöne baktı. Saphira, Lethrblaka'yı Leona Gölü'ne doğru kovalarken onunla bağlantısı gittikçe azalıyordu. Ona yardım etmeyi çok istiyordu, ama Saphira'nın şimdilik kendi başının çaresine bakması gerektiğini biliyordu.</p>

  <p>"Acele et," dedi Roran. "Kaçıyorlar!"</p>

  <p>"Doğru."</p>

  <p>Eragon asasını alıp karanlık tünele yaklaştı, Ra'zac'ın birinin ardından çıkmasını bekleyerek bakışlarını bir çıkıntıdan diğerine yöneltti. Ayak seslerinin kıvrımlı boşlukta yankılanmaması için yavaşça hareket ediyordu. Dengesini bulmak için bir taşa dokunduğunda kaygan bir şeyle kaplı olduğunu gördü.</p>

  <p>Birkaç metre sonra geçitteki birkaç dönüş, ana mağarayı gizler hale gelmişti. İçine girdikleri derin karanlıkta Eragon'un bir şey görmesi mümkün değildi.</p>

  <p>"Belki sen farklısındır, ama ben karanlıkta dövüşemem," diye fısıldadı Roran.</p>

  <p>"Eğer ışık yakarsam Ra'zac yanımıza gelmez. Artık onlarda işe yarayan büyüyü bulduğum için bunu yapmazlar. Yalnızca biz gidene kadar gizleneceklerdir. Hâlâ şansımız varken onları öldürmek zorundayız."</p>

  <p>"Ne yapmam gerekiyor? Bir duvara çarpıp burnumu kırma olasılığım o iki böceği bulmaktan daha yüksek... Arkamıza dolanıp bizi sırtımızdan bıçaklayabilirler."</p>

  <p>"Şşttt... Kemerime tutun, beni takip et ve başını eğmeye hazır ol."</p>

  <p>Eragon da göremiyordu, ama hâlâ duyabiliyor, koku alabiliyor, dokunabiliyor ve tat alabiliyordu. Bu duyular yeterince hassas olduğu için ileride neler olduğu konusunda iyi bir fikri vardı. En büyük tehlike Ra'zac'ın uzaktan, belki bir okla saldırması olabilirdi, ama Eragon reflekslerinin, kendisini ve Roran'ı. böyle bir saldırıdan koruyacak kadar keskin olduğuna inanıyordu.</p>

  <p>Bir hava dalgası Eragon'un derisini yaladı, sonra dışarıdan gelen basınç artıp azalınca hava dalgası da durup kendi üstüne döndü. Bu döngü istikrarsız aralıklarla devam ederek, onlara su fıskiyesi gibi sürtünen görünmez girdaplar yarattı.</p>

  <p>Eragon'un ve Roran'ın solukları, tünelden yayılan garip seslere kıyasla gürültülü ve boğuktu. Eragon soluklarının hışırtısının arasından, dallanan tünellerin bir yerinden düşen taşların çıkardığı tink, klink ve takırt seslerini ve yeraltı havuzunun davulu andıran yüzeyine düşen yoğun damlaların çıkardığı doink... doink... doink.. seslerini duyabiliyordu. Topuklarının altında ezilen bezelye büyüklüğündeki çakıl taşlarının gıcırtısını da duyabiliyordu. Uzaklardan bir yerden uzun, ürkütücü bir inilti geldi.</p>

  <p>Kokulara gelince, hiçbiri yeni değildi: ter, kan, nem ve küf.</p>

  <p>Helgrind'in içlerine adım adım ilerlerken Eragon öncülük etmeye devam ediyordu. Tünel aşağıya doğru meyilleniyor ve genellikle ikiye ayrılıyordu. Bu yüzden eğer Eragon, Katrina'nın zihnini referans noktası olarak almasa çoktan kaybolurdu. Delikler alçak ve sıkışıktı. Eragon bir keresinde başını tavana çarpınca ani bir klostrofobi hissi içini kapladı.</p>

  <p>Ben geldim, dedi Saphira, Eragon altındaki kayadan uzanan çıkıntıya ayak basmak üzereyken. Eragon durakladı. Saphira'nın yara almadan kurtulması onu çok rahatlatmıştı.</p>

  <p>Ya Lethrblaka?</p>

  <p>Leona Gölünde Karınüstü yatıyor. Korkarım bazı balıkçılar kavgamızı gördü. Onları son gördüğümde Dras-Leona'ya doğru hızla kürek çekiyorlardı.</p>

  <p>Eh, bu konuda yapılacak bir şey yok. Bak bakalım, Lethrblaka 'nın geldiği tünelde bir şey bulabilecek misin? Ra'zac için de gözünü açık tut. Bizim yanımızdan geçip içeri girdiğimiz tünelden kaçmaya çalışabilirler.</p>

  <p>Zemin katta bir kaçış delikleri vardır.</p>

  <p>Olabilir, ama henüz kaçtıklarını sanmıyorum.</p>

  <p>Karanlıkta bir saat gibi gelen –ama Eragon on ya da on beş dakikadan fazla olmadığını biliyordu– bir süre için kapalı kaldıktan ve Helgrind'in içinde aşağıya doğru otuz metre kadar indikten sonra Eragon düz bir taşın üstünde durdu. Düşüncelerini Roran'a aktararak, Katrina'nın hücresi on beş metre ileride, sağda, dedi.</p>

  <p>Ra'zac ölene ya da gidene kadar onu dışarı çıkaramayız.</p>

  <p>Biz, onu ortaya çıkarana kadar kendilerini göstermezlerse ne olacak? Nedense onları hissedemiyorum. Burada kıyamet gününe kadar benden saklanabilirler. Bu yüzden kim bilir ne kadar bir süre için burada bekleyeceğiz ya da elimizde hâlâ şansımız varken onu kurtaracak mıyız? Katrina'nın etrafına onu saldırılardan koruyacak bir kalkan oluşturabilirim.</p>

  <p>Roran bir saniye sessiz kaldı. Hadi onu kurtaralım o zaman.</p>

  <p>Alçak koridorda el yordamıyla yollarını bularak tekrar ilerlemeye başladılar. Eragon dengesini koruyabilmek için bütün dikkatini bastığı yere veriyordu.</p>

  <p>Bu yüzden sağ tarafından gelen kumaşın kumaşa sürterken çıkardığı hışırtıyı ve sonra da belli belirsiz vın sesini neredeyse kaçırıyordu.</p>

  <p>Roran'ı da geriye iterek arkasındaki duvara yaslandı. Aynı anda bir şey yüzünü delip geçerken sağ yanağında bir oyuk açtı. İnce oyuk sanki dağlanmış gibi yanıyordu.</p>

  <p>"Kveykva!" diye bağırdı Eragon.</p>

  <p>Gün ortası kadar parlak, kırmızı bir ışık meydana geldi. Kaynağı olmadığı için her yüzeyi aynı şekilde ve hiç gölge olmaksızın aydınlatıyordu, ama önündeki yalnız Ra'zac için etkisi daha büyüktü; yaratık yayını bırakıp kapüşonlu yüzünü örttü, tiz bir çığlık attı. Benzer bir çığlık Eragon'a diğer Ra'zac'ın da arkalarında olduğunu gösterdi.</p>

  <p>Roran!</p>

  <p>Eragon hızla arkasına dönünce Roran'ın çekicini kaldırmış öteki Ra'zac'a hücum ettiğini gördü. Dengesini kaybeden yaratık geriye doğru sendeledi, ama çok yavaştı. Olanca gücüyle çekici indirirken, "Bu babam için!" diye bağırdı Roran. Tekrar bağırdı.</p>

  <p>"Bu evimiz için!" Ra'zac zaten ölmüştü, ama Roran çekici bir kez daha kaldırdı. "Carvahall için!" Son darbesi Ra'zac'ın koruyucu kabuğunu kurumuş kabak gibi parçaladı. Yayılan kan havuzu acımasız kırmızı ışıkta mor bir renk almıştı.</p>

  <p>Eragon üzerine geldiğinden emin olduğu ok ya da kılıcı savuşturmak için asasıyla bir daire çizince geriye kalan Ra'zac'la karşılaştı. Önlerindeki tünel boştu. Bir küfür savurdu.</p>

  <p>Yerdeki çarpık figüre doğru yürüdü. Asasını başının üstünde çevirip ölü Ra'zac'ın göğsüne indirdi.</p>

  <p>"Bunun için çok uzun zaman bekledim," dedi.</p>

  <p>"Ben de öyle."</p>

  <p>İkisi birbirine baktı.</p>

  <p>"Ahh!" diye bağırdı Eragon yanağını tutarak, acısı artıyordu.</p>

  <p>"Köpürüyor!" dedi Roran heyecanla. "Bir şey yap!"</p>

  <p>Ra'zac okunun başına Seithr yağı sürmüş olmalı, diye düşündü Eragon. Eğitimini hatırlayarak yarayı ve etrafındaki dokuyu büyüyle temizledikten sonra yüzündeki tahribatı giderdi. Kasların gerektiği gibi çalışıp çalışmadığını görmek için ağzını birkaç kez açıp kapadı. Haşin bir gülümsemeyle, "Büyü olmasaydı halimiz ne olurdu bir düşünsene," dedi.</p>

  <p>"Büyü olmasaydı endişelenmemiz gereken bir Galbatorix olmazdı."</p>

  <p>Daha sonra konuşun, dedi Saphira. O balıkçılar Dras-Leona 'ya varır varmaz kral, şehirdeki büyücülerinden yaptıklanmızı öğrenebilir ve biz hâlâ buradayken Galbatorix'in Helgrind'e kristal bakışla bakmasını istemeyiz.</p>

  <p>Evet evet, dedi Eragon. Her yere yayılan kırmızı ışığı söndürüp, "Brisingr raudhr," dedi ve bir gün önceki gibi kırmızı bir ışık yaktı, ama bu ışık Eragon'a gittiği her yerde eşlik etmek yerine tavana on beş santimetre mesafede asılı duruyordu.</p>

  <p>Artık tüneli ayrıntılı bir şekilde inceleme fırsatı bulan Eragon taş koridorun iki tarafında yirmi kadar demir kapı olduğunu gördü. "Sağdan dokuzuncu. Sen git. Ben diğer hücreleri kontrol edeceğim. Ra'zac buralarda ilginç bir şeyler bırakmış olabilir."</p>

  <p>Roran başını salladı. Çömelip yerdeki cesedin üstünü aradı, ama anahtar bulamadı. Omuz silkti. "Ben de zor yolu denerim." Eragon'un gösterdiği kapıya koşup kalkanını indirdi, çekiciyle menteşelere vurmaya başladı. Her darbe korkunç bir ses çıkarıyordu.</p>

  <p>Eragon, ona yardım teklif etmedi. Kuzeni artık yardım istemezdi ve üstelik Eragon'un yapması gereken başka bir şey vardı. İlk kapıya gidip üç sözcük fısıldadı, kilit açılınca kapıyı itti. Küçük odada yalnızca siyah bir zincir ve çürümüş kemik yığınları vardı. Bu üzücü kalıntılar görmeyi beklediği bir şeydi; araştırmasının hedefinin nerede olduğunu biliyordu, ama Roran'ın şüphelerini uyandırmamak için bilmiyormuş gibi yapmıştı.</p>

  <p>Eragon'un parmaklarının dokunuşuyla iki kapı daha açılıp kapandı. Derken dördüncü hücrede kapı, ışığı içeri kabul etmek için açılınca Eragon bulmayı hiç istemediği birini buldu: Sloan.</p>
</body>
</html>
