<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Gece Fısıltıları</h1>

  <p>Roran gözlerini açıp tepedeki sarkan kanvasa baktı.</p>

  <p>Çadırın içini kaplayan hafif grimsi ışığın gölgesi ürkütücü bir hava yaratıyordu. Roran ürperdi. Üstündeki battaniye beline kadar kaymış, göğsünü açıkta bırakmıştı. Örtüyü tekrar üstüne çekerken Katrina'nın yanında olmadığını fark etti.</p>

  <p>Onun çadırın girişine oturmuş, yıldızlara baktığını gördü. Bir pelerine sarınmış, saçları karışık bir çalı gibi sırtına iniyordu.</p>

  <p>Onu incelerken Roran'ın boğazında bir yumru oluştu.</p>

  <p>Örtüyü de beraberinde çekerek yanına oturdu. Kolunu omzuna attı, Katrina da ona yaslandı. Göğsüne yaslanan başı ve boynu sıcaktı. Roran onu alnından öptü. Uzun bir süre için onunla birlikte parlayan yıldızları düşündü, uyuyan dünyada kendi soluklarının dışındaki tek ses olan Katrina'nın soluklarının düzenli ritmini dinledi.</p>

  <p>Katrina fısıldadı. "Buradaki takımyıldızlarının şekli değişik. Fark ettin mi?"</p>

  <p>"Evet." Kolunu karısının beline sararken büyüyen karnındaki hafif şişkinliği hissetti. "Neden uyandın?"</p>

  <p>Katrina ürperdi. "Düşünüyordum."</p>

  <p>"Oh."</p>

  <p>Roran'ın kollarının arasında dönüp kocasının yüzüne bakan Katrina'nın gözleri yıldızlar gibi parıldıyordu. "Seni ve bizi.. ve geleceğimizi düşünüyordum."</p>

  <p>"Gecenin bu saati için çok ağır düşünceler."</p>

  <p>"Artık evli olduğumuza göre bana ve çocuğumuza nasıl bakmayı düşünüyorsun?"</p>

  <p>"Seni endişelendiren bu mu?" Gülümsedi. "Aç kalmayacaksın; bunu sağlamaya yetecek kadar altınımız var. Üstelik Varden, Eragon'un kuzeninin yiyecek ve kalacak yeri olmasını her zaman dikkat edecektir. Bana bir şey olsa bile, sana ve bebeğimize bakmaya devam ederler."</p>

  <p>"Evet, ama sen ne yapmayı planlıyorsun?"</p>

  <p>Roran şaşkınlıkla Katrina'nın yüzüne baktı. "Askerlerin bizi yakalayıp Urû'baen'e götürecekleri korkusu olmadan Palancar Vadisi'ne geri dönebilmemiz için Eragon'a bu savaşı bitirmesinde yardım edeceğim. Başka ne yapabilirim?"</p>

  <p>"Varden'le birlikte savaşacaksın o halde?"</p>

  <p>"Öyle olduğunu biliyorsun."</p>

  <p>"Nasuada izin verseydi bugün de savaşacaktın."</p>

  <p>"Evet."</p>

  <p>"Peki, ama ya bebeğimiz? Savaş halindeki bir ordu bir bebeğin büyümesi için iyi bir yer değil."</p>

  <p>"Kaçıp İmparator'dan gizlenemeyiz Katrina. Varden kazanmazsa Galbatorix, bizi bulup öldürecek ya da çocuklarımızı bulup öldürecek veya çocuklarımızın çocuklarını. Ve herkes onlara yardım etmek için elinden geleni yapmadığı takdirde Varden'in kazanacağını sanmıyorum."</p>

  <p>Katrina parmağını onun dudaklarına koydu. "Sen, benim tek aşkımsın. Başka hiçbir erkek kalbimi çalamaz. Yükünü hafifletmek için elimden geleni yapacağım. Yemeklerini pişirip giysilerini onaracağım ve zırhını temizleyeceğim... Ama doğum yaptıktan sonra bu ordudan ayrılacağım."</p>

  <p>"Ayrılmak mı!" Roran kaskatı kesildi. "Bu çok saçma! Nereye gideceksin?"</p>

  <p>"Dauth'a belki. Unutma, Leydi Alarice bize ve hâlâ orada olan bazı insanlara kalacak yer sundu. Yalnız olmayacağım."</p>

  <p>"Senin ve yeni doğmuş bebeğimizle birlikte Alagaesia'yı tek başınıza geçmenize izin vereceğimi sanıyorsan..."</p>

  <p>"Bağırmana gerek yok."</p>

  <p>"Bağırmıyorum..."</p>

  <p>"Evet, bağırıyorsun." Roran'ın elini ellerinin arasına alıp kalbine bastırdı. "Burası güvenli değil. Yalnızca ikimiz olsaydık tehlikeyi kabul edebilirdim, ama bebeğimizin ölebileceği bir ortamı kabul edemem. Seni seviyorum Roran. Seni çok seviyorum, ama bebeğimiz kendimiz için istediğimiz her şeyden önce gelmeli. Aksi halde bize anne baba denmesini hak etmeyiz." Katrina'nın gözleri yaşlarla parlarken Roran kendi gözlerinin de yaşardığını hissetti. "Sonuç olarak askerler saldırdığında Carvahall'den ayrılmaya ve Spine'da saklanmaya beni ikna eden sendin. Bu da farklı değil."</p>

  <p>Roran'ın gözleri gökyüzündeki yıldızlar gibi bulanıklaştı. "Senden yeniden ayrılmaktansa kolumu kaybetmeye razı olurum."</p>

  <p>Katrina ağlamaya başlayınca sessiz hıçkırıkları bedenini sarstı. "Ben de seni bırakmak istemiyorum."</p>

  <p>Roran, ona daha da sıkı sarılıp ileri geri sallanmaya başladı. Katrina'nın ağlaması sona erince kulağına fısıldadı. "Senden ayrılmaktansa kolumu kaybetmeyi tercih ederim, ama sana ya da çocuğumuza birinin zarar verdiğini görmektense ölürüm. Eğer gideceksen şimdi gitmelisin. Hâlâ yolculuk yapabilecek durumdayken."</p>

  <p>Katrina başını iki yana salladı. "Hayır. Ebemin Gertrude olmasını istiyorum. Bir tek ona güveniyorum. Üstelik eğer zorluk çekeceksem şifacılıkta ustalaşmış büyücülerin olduğu yerde, yani burada doğum yapmayı tercih ederim."</p>

  <p>"Hiçbir şey kötü gitmeyecek," dedi. "Çocuğumuz doğana kadar Aberon'a gideceksin, Dauth'a değil; oraya saldırı olasılığı daha düşük. Eğer Aberon çok tehlikeli olursa Beor Dağları'na gidip Cücelerle yaşarsın. Eğer Galbatorix Cücelere saldırırsa Du Weldenvarden'deki Elflere gidersin."</p>

  <p>"Eğer Galbatorix, Du Weldenvarden'e saldırırsa aya uçup çocuğumuzu gökte yaşayan ruhlarla birlikte büyütürüm."</p>

  <p>"Ve onlar da seni selamlayıp hak ettiğin gibi seni kraliçeleri ilan ederler."</p>

  <p>Katrina, ona biraz daha sokuldu. Birlikte oturup gökyüzünün doğusunda ağır ağır kaybolan yıldızları seyrettiler. Yalnızca sabah yıldızı kaldığında, "Bunun ne anlama geldiğini biliyorsun, değil mi?" diye sordu Roran.</p>

  <p>"Ne?"</p>

  <p>"Senin doğum zamanın gelene kadar Galbatorix'in bütün askerlerini öldürmek, imparatorluğun bütün şehirlerini ele geçirmek, Murtagh ve Thorn'u yenmek, Galbatorix'in ve hain ejderhasının kafasını uçurmak zorundayız. O zaman bir yere gitmen gerekmez."</p>

  <p>Katrina bir an sessiz kaldı. "Eğer bunu yapabilirseniz çok memnun olurum."</p>

  <p>Yataklarına dönmek üzereyken titreşen gökyüzünden kuru çimen yapraklarından örülmüş minyatür bir gemi geçti. Gemi çadırlarının üstünde durup görünmez hava dalgasında sallanırken ejderha başlı pruvasıyla onlara bakıyor gibiydi.</p>

  <p>Roran ve Katrina donup kaldı.</p>

  <p>Gemi canlı bir yaratık gibi çadırlarının önünden hızla uzaklaştı. Sonra ani bir dalışla başıboş bir pervaneyi kovaladı. Pervane kaçınca gemi çadıra doğru döndü, Katrina'nın yüzünden yalnızca birkaç santim ötede durdu.</p>

  <p>Roran gemiyi yakalayıp yakalamaması gerektiğine karar vermeye çalışırken gemi dönüp sabah yıldızına doğru uçtu. Bir kez daha gökyüzü okyanusunda kaybolurken geride şaşkınlık içinde kendisine bakan iki çift göz bıraktı.</p>
</body>
</html>
