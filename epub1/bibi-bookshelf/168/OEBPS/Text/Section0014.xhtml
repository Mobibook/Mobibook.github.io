<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Kanatlı Haber</h1>

  <p>Sonra Nasuada'nın hafızasında bir gedik oluştu: duyusal bilgi yoksunluğu o kadar büyüktü ki, kaçırdığı zamanı ancak Jörmundur omzunu sarsıp ona yüksek sesle bir şey söylerken fark etti. Jörmundurün söylediklerini anlayabilmesi birkaç dakikasını aldı. "...bana bakmaya devam et, kahretsin! İşte böyle! Yine uykuya dalma. Eğer dalarsan bir daha uyanmayacaksın."</p>

  <p>"Beni bırakabilirsin Jörmundur," dedi. Zayıf bir şekilde gülümsemeyi başardı.</p>

  <p>"Artık iyiyim."</p>

  <p>"Benim amcam Undset de bir Elfti."</p>

  <p>"Öyle mi?"</p>

  <p>"Peh! Sen de baban gibisin: iş kendi güvenliğin olunca tedbir almazsın. Kabileler eski gelenekleri içinde çürüyebilir. Bırak da bir şifacı baksın sana. Karar verecek durumda değilsin."</p>

  <p>"Bu yüzden akşam olana kadar bekledim. Görüyorsun, güneş neredeyse battı. Artık dinlenebilirim ve yarın ilgilenmem gereken işlere bakabilirim."</p>

  <p>Farica gelip Nasuada'nın başında durdu. "Oh efendim, bizi çok korkuttunuz."</p>

  <p>"Hâlâ korkutuyor." Nasuada kollarının yanmasına aldırmadan kolluğunda doğruldu. "İkiniz de gidebilirsiniz; ben iyi olacağım. Jörmundur, Fadawar'a haber gönder. Bana sadakat yemini ettiği sürece kabilesinin başında kalabilir. Harcanamayacak kadar iyi bir lider o. Ve Farica, çadırına giderken şifalı otlar satıcısı Angela'ya onun yardımına ihtiyacım olduğunu söyle. Benim için tonik ve lapa hazırlamayı kabul etmişti."</p>

  <p>"Seni bu durumda yalnız bırakmayacağım," dedi Jörmundur.</p>

  <p>Farica başını salladı. "Beni bağışlayın leydim, ama ben de aynı fikirdeyim. Yalnız kalmanız güvenli değil."</p>

  <p>Nasuada çadırın girişine bakıp Gece Şahinleri'nin kendisini duyamayacaklarından emin olduktan sonra alçak bir fısıltıyla konuştu. "Yalnız olmayacağım." Jörmundur'un kaşları çatıldı, Farica'nın yüzünde telaşlı bir ifade belirdi. "Ben hiç yalnız değilim. Anlıyor musunuz?"</p>

  <p>"Bazı önlemler mi aldınız, leydim?" diye sordu Jörmundur.</p>

  <p>"Evet."</p>

  <p>Nasuada'nın kendine olan güveni ikisini de tedirgin etmişti. Jörmundur dayanamadı. "Nasuada, güvenliğin benim sorumluluğumda; hangi ilave önlemleri aldığını ve sana kimlerin ulaşabileceğini bilmem gerekiyor."</p>

  <p>"Hayır," dedi Nasuada yavaşça. Jörmundur'un gözlerinde beliren incinmişlik ve kızgınlık ifadesini görünce devam etti. "Senin sadakatinden kuşku duyuyor değilim, ilgisi yok. Yalnızca bunu kendime saklamalıyım. Kendi iç huzurum için kimsenin görmeyeceği bir hançerim olması gerekiyor: koluma gizlenmiş bir silah. Bunu karakterimdeki bir boşluk olarak görebilirsin, ama seçimimin senin görevlerini nasıl yaptığına dair bir eleştiri olduğunu hayal edip kendine işkence etme."</p>

  <p>"Leydim." Jörmundur başıyla selam verdi. Daha önce hiç böyle resmi davranmazdı.</p>

  <p>Nasuada çenesini kaldırıp ikisine de gitmeleri için izin verdiğini gösterdi. Jörmundur ve Farica kırmızı çadırdan hızla çıktı.</p>

  <p>Nasuada'nın bir iki dakika boyunca duyduğu tek ses Varden'in kampının üstünde dolaşan leş kargalarının kulak tırmalayan çığlıklarıydı. Derken yiyecek arayan bir farenin hışırtısına benzer bir ses duydu. Başını çevirince Elva'nın gizlendiği yerden çıktığını gördü.</p>

  <p>Nasuada, onu inceledi.</p>

  <p>Kızın doğal olmayan gelişimi devam ediyordu. Nasuada kısa bir süre önce onunla ilk tanıştığında Elva üç ya da dört yaşındaydı. Şimdi altıya yakın görünüyordu. Siyah sade elbisesinin yakasında ve omuzlarında mor fırfırlar vardı. Uzun, düz saçları simsiyahtı: beline doğru inen sıvı bir boşluk gibiydi. Köşeli yüzü kemik beyazıydı, çünkü nadiren dışarı çıkıyordu. Alnındaki ejderha izi gümüş renkteydi. Menekşe rengi gözlerinde alaycı, bıkkın bir hava vardı. Eragon'un aslında lanet olan bir kutsaması yüzünden insanların acılarına katlanmak ve önlemeye çalışmak zorunda kalıyordu. Son savaşta Du Vrangr Gata'dan biri onu korumak için savaş boyunca yapay bir uykuya sokmuş olsa da binlerce insanın acısının zihnine üşüşmesiyle neredeyse ölüyordu. Kız kısa bir süre önce kendine gelmiş ve etrafında olanlarla ilgilenmeye başlamıştı.</p>

  <p>Elinin tersiyle gül tomurcuğunu andıran ağzını sildi. "Hasta mıydın?" diye sordu Nasuada.</p>

  <p>Elva omzunu silkti. "Alıştığım acı, ama Eragon'un büyüsüne direnmek hiç kolay değil... Beni etkilemek zordur Nasuada, ama bu kadar çok kesiğe dayandığın için çok güçlü bir kadınsın."</p>

  <p>Nasuada daha önce defalarca duymuş olmasına rağmen Elva'nın sesi hâlâ içinde bir alarm çığlığına neden oluyordu, çünkü bu bir çocuğun değil, yaşamaktan bıkmış bir yetişkinin yorgun, alaycı sesiydi. Sese aldırmamaya çalışarak karşılık verdi: "Sen güçlüsün. Ben, Fadawar'ın da acısına katlanmak zorunda değildim. Benimle kaldığın için teşekkür ederim. Bunun sana neye mal olduğunu anlayabiliyorum ve bunun için müteşekkirim."</p>

  <p>"Müteşekkir mi? Ha! Bu içi boş bir sözcük, Leydi Gece Yürüyen." Elva'nın dudakları biçimsiz bir gülümsemeyle çarpıldı. "Bir şey yedin mi? Açlıktan ölüyorum."</p>

  <p>"Farica şurada biraz ekmek ve şarap bıraktı," dedi Nasuada çadırın diğer köşesini işaret etti. Kızın ekmeğe doğru gidip ağzına büyük lokmalar tıkışını izledi. "En azından uzun süre böyle yaşamak zorunda kalmayacaksın. Eragon geri döner dönmez büyüyü kaldıracak."</p>

  <p>"Belki." Yarım somun ekmeği mideye indirdikten sonra durdu. "Uzun Bıçaklar Düellosu konusunda yalan söyledim."</p>

  <p>"Ne demek istiyorsun?"</p>

  <p>"Senin kaybedeceğini hissettim, kazanacağını değil."</p>

  <p>"Ne!"</p>

  <p>"Eğer olayların kendi seyri içinde gitmesine izin verseydim yedinci kesiği hiç atamazdın ve şu anda yerinde Fadawar oturuyor olurdu. Bu yüzden kazanmak için duyman gereken şeyi söyledim."</p>

  <p>Nasuada'nın içini bir ürperti kapladı. Eğer Elva'nın söylediği doğruysa cadı çocuğa her zamankinden daha fazla borçlanmıştı. Yine de kendi iyiliği için bile olsa manipüle edilmekten hoşlanmamıştı. "Anlıyorum. Bunun için sana bir kez daha teşekkür etmeliyim."</p>

  <p>Elva gülerek kırılgan bir sesle, "Ve bunun her anından nefret ediyorsun, değil mi?" dedi. "Önemli değil. Beni gücendirmekten korkmamalısın Nasuada. Birbirimize alıştık artık."</p>

  <p>O nöbetin sorumlusu Cücelerden biri çekicini kalkanına vurunca Nasuada rahatladı. "Şifalı otlar satıcısı sizinle görüşmek istiyor, Leydi Gece Yürüyen."</p>

  <p>"Kabul edildi," dedi Nasuada, daha yüksek sesle.</p>

  <p>Angela iki kolunda birkaç çanta ve sepetle birlikte çadıra daldı. Kıvırcık saçları, endişeli yüzünün etrafında her zamanki gibi karmakarışık bir bulut oluşturuyordu. Ayaklarının dibinde, kedi adam Solembum vardı. Hemen Elva'ya doğru gidip sırtını dikleştirerek bacaklarına sürtünmeye başladı.</p>

  <p>Angela kollarındakileri yere bırakarak omuzlarını oynattı. "Gerçekten! Zamanımın büyük bir bölümü, seninle Eragon arasında ve küçük parçalara doğranmaktan kaçınmaları gerektiğini fark edemeyecek kadar aptal insanları tedavi etmeye çalışmakla geçiyor." Bir yandan konuşurken, bir yandan da Nasuada'nın yanına gelip, sağ kolundaki bandajları açmaya başladı. Onaylamayan bir ifadeyle dilini şaklattı. "Normalde böyle bir anda şifacı hastasına nasıl olduğunu sorar ve hasta dişlerinin arasından yalan söyleyip, 'Oh, çok kötü değil,' der. Şifacı da, 'Güzel, güzel. Neşeli ol ve çabuk iyileş,' diye yanıt verirdi. Ama hemen ayağa fırlayıp İmparator'a karşı akınlar düzenleyemeyeceğin çok açık. Mümkün değil."</p>

  <p>"Ama iyileşeceğim, değil mi?"</p>

  <p>"Yaraları iyileştirmek için büyü kullanabilsem iyileşirdin. Kullanamayacağım için bunu söylemek biraz zor. İnsanların yaptığı gibi öylece bekleyecek ve yaralarının mikrop kapmamasını umut edeceksin." Durup Nasuada'nın gözlerine baktı. "Bunların iz bırakacağının farkındasın değil mi?"</p>

  <p>"Ne olacaksa olacak."</p>

  <p>"Doğru."</p>

  <p>Angela her yarayı dikip, kalın bitki lapasıyla kapatırken Nasuada iniltisini bastırdı. Yan gözle Solembumun masanın üstüne sıçrayıp Elva'nın yanına oturduğunu gördü. Uzun, saçaklı pençesini uzatıp Elva'nın tabağından bir ekmek parçası alıp beyaz dişleri parlayarak yemeye başladı. Başını iki yana çevirip kırmızı çadırın önünden geçen metal giysili savaşçıları dinlerken aşırı iri kulaklarının üstündeki siyah püsküller titreşiyordu.</p>

  <p>"Barzûl," diye mırıldandı Angela. "Kimin sürü lideri olacağını belirlemek için yalnızca erkekler kendilerini kesmeyi düşünebilir. Aptallar!"</p>

  <p>Gülmek canını acıtıyordu, ama Nasuada'nın elinde değildi. "Gerçekten," dedi gülmesi geçtikten sonra.</p>

  <p>Angela son bez parçasını Nasuada'nın koluna bağlamayı bitirirken çadırın dışındaki Cüce yüzbaşı bağırdı. "Durun!" İnsan muhafızlar kılıçlarını çekip içeri her kim girmek istiyorsa onu durdururken çan sesine benzer sesler duyuldu.</p>

  <p>Nasuada hiç düşünmeden on santimetrelik bıçağını korsesine dikilmiş kınından çıkardı. Parmakları şiş ve beceriksiz durumda olduğu için kabzayı kavraması zordu, kollarındaki kaslar da yavaş karşılık veriyordu. Etine kazınmış keskin, yanan çizgiler hariç sanki kolu uykuya dalmıştı.</p>

  <p>Angela da elbiselerinin arasından bir hançer çıkardı. Kendini Nasuada'nın önüne atıp antik dilde bir şeyler mırıldandı. Yere atlayan Solembum, Angela'nın yanına çömeldi. Tüyleri dimdik olmuş, çoğu köpekten daha büyük görünmesine neden oluyordu. Boğazından alçak sesli bir hırıltı yükseldi.</p>

  <p>Elva kargaşadan rahatsız olmamış bir şekilde yemeye devam ediyordu. Elinde tuttuğu lokmayı ilginç bir böceği incelermiş gibi inceledikten sonra şaraba batırıp ağzına attı.</p>

  <p>"Leydim!" diye bağırdı bir adam. "Eragon ve Saphira kuzeydoğudan hızla yaklaşıyor!"</p>

  <p>Nasuada bıçağını kınına soktu. Koltuğundan kalkıp Angela'ya, "Giyinmeme yardım et," dedi.</p>

  <p>Angela kolayca giymesi için elbiseyi önünde tuttu. Angela elbisenin kollarını yavaşça giydirdi, daha sonra iplerini bağlamaya başladı. Elva da ona yardım etti. Birlikte kısa bir süre içinde Nasuada'yı giydirdiler.</p>

  <p>Nasuada kollarına baktı. Bandajlar yoktu. "Yaralarımı gizlemeli miyim, açıkta mı tutmalıyım?"</p>

  <p>"Duruma bağlı," dedi Angela. "Sence yaraların senin duruşunu mu güçlendirecek, yoksa zayıf ve savunmasız göründüğün için düşmanlarını mı cesaretlendirecek? Aslında bu felsefi bir soru. Ayak başparmağını kaybetmiş bir adama bakıp, 'Oh, bir kötürüm,' veya 'Oh, daha kötü bir yaradan kurtulacak kadar akıllı, güçlü ya da şanslıymış,' diye düşünmene bağlı."</p>

  <p>"Garip karşılaştırmalar yapıyorsun."</p>

  <p>"Teşekkür ederim."</p>

  <p>"Uzun Bıçaklar Düellosu güç yarışmasıdır," dedi Elva. "Varden ve Surda'lılar arasında bu çok iyi bilinir. Gücünle gurur duyuyor musun Nasuada?"</p>

  <p>"Kolları kesin," dedi Nasuada. Onlar tereddüt edince, "Hadi! Dirseklerden. Elbiseye, boş verin; daha sonra düzelttiririm."</p>

  <p>Angela birkaç becerikli hareketle Nasuada'nın gösterdiği yerleri çıkarıp, artan parçaları masaya koydu.</p>

  <p>Nasuada çenesini kaldırdı. "Elva, eğer bayılacağımı hissedersen Angela'ya söyle, beni tutsun. Çıkalım mı o zaman?" Üç kadın önde Nasuada'yla sıkı bir grup oluşturdu. Solembum tek başına yürüyordu.</p>

  <p>Kırmızı çadırdan çıkarlarken Cüce yüzbaşı bağırdı. "İstasyonlar!" Gece Şahinleri'nin altı üyesi Nasuada'nın etrafındaki yerlerini aldı: insanlar ve Cüceler önde ve arkada, iri Kull –iki metre arkada ve daha uzun olan Urgallar– iki yanda.</p>

  <p>Alacakaranlık Varden'in kamp yerinin üstüne altın ve mor kanatlarını yayıyor, Nasuada'nın görüş alanının dışına ulaşan çadır sıralarına bir gizem hissi veriyordu. Derinleşen gölgeler gecenin yaklaştığını haber veriyor, sayısız fener ve ateş ışığı ılık alacakaranlıkta parlıyordu. Gökyüzünün doğu tarafı açıktı. Güneyde uzun, alçak bir kara bulut, bir buçuk fersah uzaktaki ufku ve Yanan Ovalar'ı gizliyordu. Batıda, kayınlar ve kavaklar, Jeon, Roran ve diğer köylülerin Carvahall'den kaçırdığı Ejderha Kanadı adındaki geminin yüzdüğü Jiet Nehri'nin kenarında sıralanıyordu. Ama Nasuada yalnızca Saphira'nın parlak gövdesinin alçaldığı kuzeye bakıyordu. Solan güneşin ışığı Saphira'yı hâlâ aydınlatıyor, mavi bir haleyle kuşatıyordu. Gökyüzünden düşen bir yıldız takımına benziyordu.</p>

  <p>Görüntü o kadar görkemliydi ki Nasuada bir an büyülenmiş gibi kaldı. Buna tanık olduğu için kendini çok şanslı hissediyordu. Güvendeler, diye düşündü. Rahatlayarak derin bir nefes aldı.</p>

  <p>Saphira'nın gelişini haber veren savaşçı –geniş, dağınık sakallı zayıf bir adam– başıyla selam verip işaret etti. "Leydim, gördüğünüz gibi gerçeği söylüyorum."</p>

  <p>"Evet. İyi iş çıkardın. Saphira'yı çok uzaktan görebildiğine göre keskin gözlerin olmalı. Adın ne?"</p>

  <p>"Harden'in oğlu Fletcher, leydim."</p>

  <p>"Teşekkür ederim Fletcher. Artık nöbet yerine dönebilirsin."</p>

  <p>Adam bir selam daha verip kampın kıyısına doğru yürüdü.</p>

  <p>Nasuada bakışlarını Saphira'ya odaklayıp çadırların arasından Saphira'nın inmesi için ayrılan açıklığa doğru yürüdü. Muhafızları ve arkadaşları da ona eşlik ediyordu, ama Nasuada Saphira ve Eragon'la buluşmak için sabırsızlandığı için onlara aldırmadı. Son birkaç gündür hem Varden'in lideri hem de bir arkadaş olarak onlar için endişelenerek geçirdiğini fark etmişti.</p>

  <p>Saphira, Nasuada'nın gördüğü atmaca ya da şahinler kadar hızlı uçuyordu, ama hâlâ kamptan kilometrelerce uzaktaydı. Geriye kalan mesafeyi alması neredeyse on dakika sürdü. Bu süre içinde büyük bir savaşçı kalabalığı meydana toplanmıştı: insanlar, Cüceler ve hatta yakınındaki adamlara tüküren Nar Garzhvog yönetimindeki gri derili bir grup Urgal. Topluluğun arasında Nasuada'nın karşısına yerleşen Kral Orrin ve maiyeti; Orik Farthen Dûr'a gittiği için Orik'in görevlerini üstlenen Cüce elçi Narheim, Jörmundur, Yaşlılar Konseyi'nin diğer üyeleri ve Arya da vardı.</p>

  <p>Uzun boylu Elf kadın, kalabalığın arasından geçip Nasuada'ya doğru yürüdü. Saphira üzerlerine iyice yaklaştığında bile adamlar ve kadınlar son derece çarpıcı bir görüntü sergileyen Arya'nın yürüyüşünü seyretmek için bakışlarını Saphira'dan uzaklaştırdılar. Siyahlar içindeki Arya, erkekler gibi külot pantolon giymiş, kalçasına kılıç, sırtına ok ve yay takmıştı. Derisi açık bal rengiydi. Yüzü bir kedininki gibi köşeliydi. Kılıç kullanmadaki maharetini ve doğaüstü güçlerini ima eden bir zarafetle hareket ediyordu.</p>

  <p>Nasuada, onun kendine özgü giyimini biraz ahlâka aykırı bulurdu; vücudunu çok fazla sergiliyordu. Ama Nasuada Arya'nın paçavra bile giyse ölümlü soyluların çoğundan daha soylu ve onurlu göründüğünü kabul ediyordu.</p>

  <p>Nasuada'nın önünde duran Arya, yaralarını işaret etti. "Şair Earne'nin söylediği gibi sevdiğin halkın ve ülkenin iyiliği için kendini tehlikeye atmak yapılacak en iyi şeydir. Varden'in bütün liderlerini tanıdım. Hepsi güçlü kadınlar ve erkeklerdi, ama hiçbiri Ajihad değildi. Yine de senin bu yaptığınla onu bile geride bıraktığına inanıyorum."</p>

  <p>"Beni onurlandırıyorsun Arya, ama korkarım bu kadar parlak bir şekilde ışıldarsam çok az kişi babamı hak ettiği şekilde hatırlayacak."</p>

  <p>"Çocukların yaptıkları işler, anne babalarının yetiştirme tarzlarını kanıtlarlar. Güneş gibi ışılda Nasuada, çünkü sen ne kadar parlarsan, sana böyle genç bir yaşta, komuta sorumluluklarını üstlenmeyi öğrettiği için o kadar çok insan Ajihad'a saygı duyacaktır."</p>

  <p>Nasuada başını eğip Arya'nın tavsiyesini kabul etti. Sonra gülümseyip, "Genç bir yaş mı? Bizim değerlerimize göre ben yetişkin bir kadınım."</p>

  <p>Arya'nın yeşil gözlerinde eğlenceli bir ifade belirdi. "Doğru. Ama bilgeliğe değil de yıllara göre değerlendirecek olursak benim türümün arasında hiçbir insan yetişkin kabul edilmez. Galbatorix hariç."</p>

  <p>"Ve ben," diye Angela araya girdi.</p>

  <p>"Hadi," dedi Nasuada. "Sen, benden daha yaşlı olamazsın."</p>

  <p>"Ha! Görünüşle yaşı karıştırıyorsun. Arya'nın yanında bu kadar durduktan sonra bundan daha mantıklı bir cevap beklerdim."</p>

  <p>Nasuada, Angela'nın gerçekten kaç yaşında olduğunu soramadan elbisesinin arkasının çekildiğini hissetti. Etrafına bakındı, hareketi yapanın Elva olduğunu gördü. Nasuada eğilerek kulağını Elva'ya yaklaştırdı. "Eragon, Saphira'nın üstünde değil."</p>

  <p>Nasuada'nın göğsü daraldı, nefesi sıkıştı. Yukarıya baktı: Saphira birkaç metre yukarıda, kampın üstünde dolaşmaya başladı. Yarasaya benzer devasa kanatları gökyüzünde simsiyah görünüyordu. Nasuada, Saphira'nın alt kısmını görebiliyordu. Karnının pullarına değen pençeleri beyazdı, ama üzerindeki binicilerini göremiyordu.</p>

  <p>"Nereden biliyorsun?" diye sordu alçak sesle.</p>

  <p>"Rahatsızlığını ve korkularını hissetmiyorum. Roran ve bir kadın, sanırım Katrina da orada.</p>

  <p>Nasuada doğrulup el çırpıp, "Jörmundur," diye bağırdı.</p>

  <p>Beş altı metre uzaktaki Jörmundur önüne çıkanları iterek koşup geldi; ne zaman acil durum olduğunu bilirdi. "Leydim."</p>

  <p>"Alanı boşalt. Saphira inmeden herkesi uzaklaştır."</p>

  <p>"Orrin, Narheim ve Garzhvog dâhil mi?"</p>

  <p>Nasuada yüzünü buruşturdu. "Hayır, ama başka kimse kalmasın. Acele et!"</p>

  <p>Jörmundur emir yağdırmaya başlarken Arya ve Angela, Nasuada'nın yanına geldi. Onlar da telaşlı görünüyordu. "Eragon yaralanmış ya da ölmüş olsa Saphira bu kadar sakin olmazdı," dedi Arya.</p>

  <p>"O zaman Eragon nerede?" diye sordu Nasuada. "Acaba şimdi başını nasıl bir belaya soktu?"</p>

  <p>Jörmundur ve adamları seyircileri çadıra yönlendirirken meydanda bir karmaşa oldu. Bazı izleyiciler direnirken birkaç tartışma çıktı, ama Jörmundur'un adamları kavganın yayılmasını hemen önlediler. Neyse ki savaş komutanları Garzhvog'ün sözü üzerine oradan olaysız ayrıldılar, ama Garzhvog, Kral Orrin ve Cüce Narheim Nasuada'ya doğru yürüdüler.</p>

  <p>Boyu iki metreden uzun olan Urgal kendisine doğru yaklaşırken Nasuada ayaklarının altındaki yerin sarsıldığını hissediyordu. Urgal ırkının âdeti olduğu üzere kemikli çenesini kaldırıp boğazını gösterdi. "Bu ne anlama geliyor Leydi Gece Yürüyen?" Çenesinin ve dişlerinin biçimi, aksanıyla birleşince Nasuada, konuşmasını anlamakta iyice zorlandı.</p>

  <p>"Evet, ben de bir açıklama istiyorum," dedi Orrin. Yüzü kıpkırmızıydı.</p>

  <p>"Ve ben de," dedi Narheim.</p>

  <p>Nasuada, onlara bakarken Alagaesia'nın ırklarının bu kadar çok üyesinin binlerce yıldır ilk kez barış içinde bir araya geldiklerini fark etti. Bir tek Ra'zac ve binek hayvanları eksikti. Nasuada aklı başında hiç kimsenin o iğrenç yaratıkları gizli konseylerine çağırmayacağını biliyordu. Saphira'yı işaret etti. "İstediğiniz cevapları o verecek."</p>

  <p>Son meraklılar da meydanı boşaltırken bir hava dalgası Nasuada'ya doğru esti. Alçalan Saphira kanatlarını yavaşça sallayarak arka ayaklarının üstüne indi. Dört ayağının üstüne inince kampta bir gümbürtü yankılandı Bağlarını çözen Roran ve Katrina hemen Saphira'nın sırtından indiler.</p>

  <p>Öne çıkan Nasuada, Katrina'yı inceledi. Nasıl bir kadın ki, bir erkeğin onu kurtarmak için böylesi olağanüstü bir çabaya girmesine neden olmuştu. Karşısındaki genç kadının güçlü kemikleri, soluk teni, bakır rengi saçları ve daha önce nasıl göründüğünü anlamanın mümkün olmadığı yırtılmış ve leş gibi bir elbisesi vardı. Esaretinin etkilerine rağmen Nasuada, onun yeterince çekici bir kız olduğunu görebiliyordu, ama ozanların harika bir güzellik diyeceği kadar değildi. Bununla birlikte öyle bir duruşu ve bakışlarında öyle bir güç vardı ki Nasuada, esir düşen Roran olsa Katrina'nın da sevgilisinin uğruna Carvahall'li köylüleri toparlayıp Surda'ya götüreceğini, Yanan Ovalar'da savaşıp Helgrind'e devam edeceğini görebiliyordu. Garzhvog'ü fark ettiğinde bile Katrina ne irkildi ne de sindi, Roran'ın yanında durmaya devam etti.</p>

  <p>Roran başıyla Nasuada'yı selamladı. "Leydim," dedi ciddi bir yüzle. "Majesteleri. Size nişanlım Katrina'yı tanıştırayım." Katrina ikisini de reveransla selamladı.</p>

  <p>"Varden'e hoş geldin Katrina," dedi Nasuada. "Roran'ın pek sık rastlanmayan sadakati sayesinde adını hepimiz duyduk. Sana duyduğu aşkın şarkıları ülkeye yayıldı bile."</p>

  <p>"Hoş geldiniz," diye ekledi Orrin. "Gerçekten hoş geldiniz."</p>

  <p>Nasuada, kralın, Cüceler dâhil olmak üzere oradaki bütün erkekler gibi yalnızca Katrina'ya baktığını fark etti. Gece bitmeden Katrina'nın çekiciliğine dair hikâyelerini diğer adamlara da anlatacağından emindi. Roran'ın onun için yapmış olduğu şey, Katrina'yı diğer kadınların üstüne tutuyordu; bu olay Katrina'yı savaşçılar için gizemli, büyüleyici ve çekici biri haline getiriyordu. Birisinin bir başkası için böyle bir fedakârlıkta bulunması, ödenen bedel nedeniyle o kişiyi olağanüstü değerli hale getiriyordu.</p>

  <p>Katrina kızarıp gülümsedi. "Teşekkür ederim." Gördüğü bu ilginin verdiği mahcubiyetin yanı sıra, Alagaesia'daki onca kadın arasından Roran'ın kalbini çalan o olduğu için hissettiği gururu da yüzünü renklendiriyordu. Roran'ın ne kadar olağanüstü biri olduğunun farkındaydı. Roran onundu ve Katrina'nın istediği tek statü ya da hazine buydu.</p>

  <p>Nasuada'nın içinden bir yalnızlık hissi geçti. Keşke ben de onların yaşadıklarını yaşıyor olsam, diye düşündü. Varden'in iyiliği için bir anlaşma evliliği yapmadığı takdirde sorumlulukları onun genç kızlara ait aşk ve evlilik –ve kesinlikle çocuk– hayalleri kurmasını engelliyordu. Sık sık bu anlaşmalı evliliği Orrin'le yapmayı düşünürdü, ama bunu teklif etmeye cesaret edemezdi. Yine de elindekilerle mutluydu. Katrina ve Roran'ı sahip oldukları şey yüzünden kıskanmıyordu. Davasını daha fazla umursuyordu; Galbatorix'i yenmek evlilik kadar basit bir şeyden daha önemliydi. Hemen hemen herkes evlenirdi, ama kaç kişinin yeni bir çağı başlatma fırsatı olurdu?</p>

  <p>Bu akşam kendimde değilim, diye düşündü Nasuada. Yaralarım düşüncelerimin arı kovanı gibi uğuldamasına neden oluyor. Kendini toparlayıp Roran ve Katrina'nın gerisindeki Saphira'ya baktı. Saphira'nın söyleyeceklerini duymak için genellikle zihninin etrafına yerleştirdiği bariyerleri kaldırdı. "O nerede?" diye sordu.</p>

  <p>Saphira pulların pullara sürterken çıkardığı kuru hışırtıyla yaklaşıp başını tam Nasuada, Arya ve Angela'nın önüne gelecek şekilde uzattı. Ejderhanın sol gözü mavi ateşle parlıyordu. İki kez burnunu çekti, kırmızı dili ağzından dışarı fırladı. Sıcak, nemli nefesi Nasuada'nın elbisesindeki dantel yakayı dalgalandırdı.</p>

  <p>Saphira'nın bilinci kendisininkine dokunurken Nasuada yutkundu. Saphira, Nasuada'nın daha önce karşılaştığı hiç kimseye benzemiyordu: yaşlı, yabancı ve hem yırtıcı hem nazik. Bunun yanı sıra Saphira'nın heybetli fiziksel varlığı, Saphira'nın isterse kendilerini yiyebileceğini hatırlatıyordu. Bir ejderhanın yanında rahat olmanın mümkün olmadığına inanıyordu.</p>

  <p>Kan kokusu alıyorum, dedi Saphira. Sana kim zarar verdi Nasuada? Adını söyle, boynundan kafasına kadar parçalayıp kafalarını hatıra olarak sana getireyim.</p>

  <p>"Kimseyi parçalamana gerek yok. En azından şimdilik. Bıçağı ben kullandım. Ama bu konuyu konuşmak için yanlış bir zaman. Şu anda umurumda olan tek şey Eragon'un nerede olduğu."</p>

  <p>Eragon, dedi Saphira, imparatorlukta kalmaya karar verdi.</p>

  <p>Nasuada birkaç saniye için ne kıpırdayabildi ne de düşünebildi. Giderek artan bir felaket hissi Saphira'nın şaşırtıcı açıklamasının etkisini yok etti. Diğerlerinin verdiği çeşitli tepkilerden Nasuada, hepsinin adına konuştuğunu anladı.</p>

  <p>"Nasıl.. kalmasına nasıl izin verebildin?"</p>

  <p>Homurdanırken Saphira'nın burun deliklerinden küçük alevler çıktı. Eragon kendi seçimini yaptı. Onu durduramadım. Sonuçlar kendisi ve Alagaesia için ne olursa olsun doğru olduğunu düşündüğü şeyi yapmakta ısrar etti... Onu bir yavru gibi silkeleyebilirdim, ama onunla gurur duyuyorum. Korkmayın; kendine bakabilir. Şimdiye kadar başına hiçbir talihsizlik gelmedi. Yaralansaydı bunu bilirdim.</p>

  <p>Arya söze girdi. "Peki, neden böyle bir seçim yaptı Saphira?"</p>

  <p>Sözlerle açıklamak yerine göstermem daha kolay olacak. Olur mu?</p>

  <p>Hepsi onayladı.</p>

  <p>Saphira'nın hatıraları bir nehir gibi Nasuada'ya aktı. Bulut katmanlarının üstünde siyah Helgrind'i gördü; Eragon, Roran ve Saphira'nın nasıl saldırmaları gerektiğine dair tartışmalarını duydu; Ra'zac'ın inini bulmalarını gördü; Saphira'nın Lethrblaka'yla yaptığı destansı savaşı yaşadı. Görüntüler Nasuada'yı büyüledi. İmparatorlukta doğmuştu, ama orasıyla ilgili hiçbir şey hatırlayamıyordu. Bir yetişkin olarak, Galbatorix'in elinde tuttuklarının vahşi eteklerinden başka bir yeri ilk kez görüyordu.</p>

  <p>Son olarak Eragon'la Saphira'nın tartışmasını gördü. Saphira gizlemeye çalışıyordu, ama Eragon'u geride bıraktığı için hissettiği acı hâlâ canını yakıyordu. Nasuada yanaklarını bandajlarıyla kurulamak zorunda kaldı. Ama Eragon'un geride kalmak için gösterdiği nedenler –Ra'zac'ı öldürmek ve Helgrind'in gerisini keşfetmek– Nasuada'ya göre yetersizdi.</p>

  <p>Kaşlarını çattı. Eragon atılgan bir çocuk olabilir, ama yalnızca birkaç mağarayı ziyaret etmek ve geri kalan intikamını almak için başarmayı umduğumuz her şeyi tehlikeye atacak kadar aptal değildir. Saphira'yı doğruyu söylemesi için zorlamayı istedi, ama daha sonra Saphira'nın böyle bir bilgiyi gizlemeyeceğine karar verdi. Belki gizlice konuşmak istiyordur, diye düşündü.</p>

  <p>"Kahretsin!" diye patladı Kral Orrin. "Eragon kendi başına yola çıkmak için daha kötü bir zaman bulamazdı. Galbatorix'in ordusu bizden yalnızca birkaç kilometre ötedeyken tek bir Ra'zac'ın ne önemi var ki?... Onu geri getirmeliyiz."</p>

  <p>Angela bir kahkaha attı. Kemikten yapılma beş şiş kullanarak çorap örüyordu. Şişler klik klak diye sesler çıkarıyor, garip olsa da sabit bir ritimle birbirine sürtüyordu. "Nasıl? Eragon gündüz yolculuk yapacaktır, ama Saphira birisi görüp Galbatorix'e haber verir diye gündüz açıkta uçmaya cesaret edemez."</p>

  <p>"Evet, ama o bizim süvarimiz! O düşmanlarımızın arasında kalırken biz boş boş oturamayız."</p>

  <p>"Katılıyorum," dedi Narheim. "Nasıl olacaksa onun güvenli bir şekilde geri dönmesini sağlamalıyız. Grimstnzborith Hrothgar, Eragon'u ailesine ve klanına dâhil etmişti –artık bildiğiniz gibi bu benim klanım– ve ona kanunumuzun ve kanımızın sadakatini borçluyuz."</p>

  <p>Arya çömelip Nasuada'yı şaşırtarak çizmelerinin iplerini çözüp yeniden bağlamaya başladı. İplerden birinin ucunu dişlerinin arasında tutarak, "Saphira, zihnine son dokunduğunda Eragon neredeydi?" diye sordu.</p>

  <p>Helgıind'in girişinde.</p>

  <p>"Peki, hangi yolu takip etmeye karar verdiğini biliyor musun?"</p>

  <p>Henüz kendisi de bilmiyordu.</p>

  <p>Arya ayağa kalkarak, "O zaman mümkün olan her yere bakmalıyım," dedi.</p>

  <p>Bir geyik gibi ileri atılıp meydanı geçti, rüzgâr gibi hızlı ve hafif bir şekilde kuzeye koşarken çadırların gerisinde gözden kayboldu.</p>

  <p>"Arya, hayır!" diye bağırdı Nasuada, ama Elf çoktan gitmişti bile. Onun peşinden bakan Nasuada umutsuzluğa kapılmak üzereydi. Merkez çöküyor, diye düşündü.</p>

  <p>Garzhvog göğsünü örten birbiriyle uyumsuz zırh parçalarını kavrayarak Nasuada'ya baktı. "Onu takip etmemi ister misiniz Leydi Gece Yürüyen? Küçük Elfler kadar hızlı koşamam, ama onlar kadar uzun süre koşabilirim."</p>

  <p>"Hayır.. hayır, sen kal. Arya uzaktan insan sanılabilir, ama bir çiftçi seni gördüğü an askerler seni avlarlar."</p>

  <p>"Avlanmaya alışığım."</p>

  <p>"Ama Galbatorix'in yüzlerce askerinin dolaştığı imparatorluğun ortasında değil. Hayır, Arya kendini korumak zorunda. Eragonu bulup güvenliğini sağlamasını umuyorum, yoksa sonumuz geldi demektir."</p>
</body>
</html>
