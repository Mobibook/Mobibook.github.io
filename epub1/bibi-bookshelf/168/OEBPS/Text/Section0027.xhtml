<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Beklenmedik Konuklar</h1>

  <p>Eragon ertesi sabah çadırının arkasına gidip kalın giysilerini çıkardı, Elflerin icat ettiği egzersiz serisi olan Rimgar'ın ikinci seviyesinin duruşlarını çalışmaya başladı. Kısa süre içinde ilk andaki üşümesi geçti. Gösterdiği gayretle nefes nefese kaldı, kollarını ve bacaklarını ter kaplamaya başladı. Bu da kaslarını kemiklerinden ayıracakmış gibi hissettiren pozisyonları yapmak için ellerini veya ayaklarını tutmasını zorlaştırıyordu.</p>

  <p>Bir saat sonra Rimgar egzersizlerini bitirdi. Avuçlarını çadırın köşesine silip falsiyonunu çıkardı, yarım saat de onunla çalıştı. Günün geri kalanını da kılıcı tanıyarak geçirmeyi isterdi –çünkü hayatının bu silahla ilgili becerilerine bağlı olduğunu biliyordu– ama Roran'ın düğünü hızla yaklaşıyordu ve hazırlıkları zamanında tamamlayabilmek için köylülerin yardıma ihtiyacı olmalıydı.</p>

  <p>Soğuk suyla yıkanıp giyindi. Saphira'yla birlikte Elain'in, Roran ve Katrina'nın düğün ziyafetini denetlediği yere gitti. Blödhgarm ve diğer Elfler on metre kadar geriden geliyor, sinsi bir rahatlıkla çadırların arasında süzülüyorlardı.</p>

  <p>"Ah, güzel, Eragon," dedi Elain. "Geleceğini umuyordum." Ellerini beline koyup hamileliğinin yükünü biraz hafifletmeye çalıştı. Çenesiyle kömür yataklarının üstünde duran şişlerin ve kazanların, bir domuzu kesen adamların, çamur ve taştan yapılma eğreti ocağın, altı kadının tezgâh olarak kullandığı kütüklerin üstüne konmuş kontraplakların ötesini işaret edip, "Hâlâ yoğrulması gereken yirmi ekmek hamuru var. İlgilenir misin lütfen?" diye rica etti. Sonra ellerindeki nasırları görüp, "Ama şunları hamura sokmamaya çalış, olur mu?" diye ekledi.</p>

  <p>Aralarında Felda ve Birgit'in de bulunduğu altı kadın kontraplakların başında dikiliyordu. Eragon da aralarına katılınca sessiz kaldılar. Onlarla sohbet etme çabası başarısız oldu, ama bir süre sonra onları rahatlatma çabasından vazgeçip dikkatini hamur yoğurmaya verince kendiliğinden sohbete devam ettiler. Roran ve Katrina hakkında konuştular, ikisinin ne kadar şanslı olduğundan, köylülerin kamptaki hayatından, yaptıkları yolculuktan söz ettiler. Felda bir girişe gerek duymadan Eragon'a baktı. "Hamurun biraz yapışkan görünüyor. Biraz daha un eklemen gerekmiyor mu?"</p>

  <p>Eragon kontrol etti. "Haklısın. Teşekkür ederim." Felda gülümsedi ve ondan sonra kadınlar da Eragon'u sohbetlerine dâhil ettiler.</p>

  <p>Eragon ılık hamurla uğraşırken Saphira yakındaki çimenlerde güneşleniyordu. Carvahall'li çocuklar onun üstünde ve etrafında oyun oynuyor, sevinçli çığlıkları yetişkinlerin konuşmalarını bölüyordu. Bir çift sokak köpeği Saphira'ya havlamaya başlayınca başını yerden kaldırıp onlara gürledi. Köpekler viyaklayarak kaçtı.</p>

  <p>Meydandaki herkes Eragon'un büyürken tanıdığı kişilerdi. Horst ve Fisk etlerin şişle pişirildiği yerin karşısında ziyafet için masaları hazırlıyorlardı. Kiselt kolundaki domuz kanlarını temizliyordu. Albriech, Baldor, Mandel ve bazı genç adamlar kurdelelerle sarılmış direkleri Roran ve Katrina'nın evlenmek istediği tepeye taşıyorlardı. Tavernacı Morn karısı Tar'a'nın tuttuğu fıçıdan kupalara düğün içkisi dolduruyordu. Birkaç metre ötede Roran yükünü meydandan geçirmeye çalışan bir katır sahibine bağırıyordu. Loring, Dehvin ve Nolfavrell yakınlarına gelmiş onları seyrediyorlardı. Roran gürültülü bir şekilde küfrederek katırın dizginlerini kaptı, hayvanı döndürmeye çalıştı. Bu görüntü Eragon'u çok eğlendirmişti; Roran'ın hiç böyle heyecanlı ve çabuk öfkelendiğini görmemişti.</p>

  <p>"Güçlü savaşçı müsabakadan önce heyecanlı," dedi Isold. Grup kahkaha attı.</p>

  <p>"Belki," dedi Birgit suya un katarak. "Kılıcının savaşta kırılmasından korkuyordur." Kadınların arasında bir kahkaha fırtınası esti. Eragon'un yanakları kızardı. Byrd'i, Quimby'yi, Parr'ı, Hida'yı, genç Elmund'u, Kelby'yi ve İmparator yüzünden ölen diğerlerini düşündü. Ama en çok da Garrow'un hayatta olup tek oğlunun köylüler ve Varden tarafından kahraman ilan edildiğini, Katrina'nın elini tutup tam bir erkek olduğunu görmesini istiyordu.</p>

  <p>Gözlerini kapatarak yüzünü öğlen güneşine kaldırıp mutlulukla gökyüzüne gülümsedi. Hava güzeldi. Maya, un, kızarmış et, taze doldurulmuş şarap, kaynayan çorba, tatlılar ve erimiş şekerleme kokusu meydanı dolduruyordu. Arkadaşları ve ailesi yaş için değil kutlama için etrafına toplanmışlardı. O an için Saphira ve kendisi güvendeydi. Hayat böyle olmalı, diye düşündü.</p>

  <p>O anda doğal olmayan biçimde yüksek tek bir boru sesi duyuldu.</p>

  <p>Sonra bir daha.</p>

  <p>Ve bir daha.</p>

  <p>Üç boru sesinin ne anlama geldiğini bilmeyen herkes donup kaldı.</p>

  <p>Kısa bir an için hayvanlar hariç bütün kamp sessiz kaldı, ardından Varden'in savaş trampetleri çalmaya başladı. Birden bir karmaşa çıktı. Anneler çocuklarına koştular, aşçılar ateşleri söndürdü, geriye kalan adamlar ve kadınlar silahlarını kaptılar.</p>

  <p>Eragon, Saphira'ya doğru koşarken Saphira da ayağa kalkıyordu. Zihniyle uzanarak savunmalarını biraz indirmiş olan Blödhgarm'ı bulup, bizimle kuzey girişinde buluş, dedi.</p>

  <p>Sizi duyduk, Shade Katili. Hemen gidiyoruz.</p>

  <p>Eragon, Saphira'nın sırtına atladı. Bacağını boynundan geçirir geçirmez Saphira, dört çadır boyu sıçrayıp indi, sonra kanatlarını yarı açarak ikinci kez sıçradı. Uçmuyor, hızla akan bir nehirden geçen dağ aslanı gibi zıplıyordu. Her inişte Eragon'un dişleri ve omurgası sarsılıyor, düşecekmiş gibi oluyordu. Yükselip alçalırlarken ürkmüş savaşçılar yollarından kaçıyordu. Eragon, Triarina ve Du Vrangr Gata'nın diğer üyeleriyle bağlantı kurdu. Her büyücünün yerini öğrenip çarpışma için onları hazırladılar.</p>

  <p>Du Vrangr Gata'dan olmayan biri zihnine dokundu. Hemen kaçıp bilincinin duvarlarını yükseltirken bunun şifacı Angela olduğunu anlayıp bağlantı kurmasına izin verdi. "Nasuada ve Elva'yla birlikteyim. Nasuada, senin ve Saphira'nın kuzey girişine gelmenizi istiyor..."</p>

  <p>Mümkün olduğunca çabuk geliyoruz. Evet, evet, yoldayız. Elva ne diyor? Bir şey hissediyor mu?</p>

  <p>Acı. Büyük acı. Senin. Varden'in ve diğerlerinin. Üzgünüm, şu anda pek tutarlı konuşmuyor. Başa çıkamayacağı kadar çok fazla şey var. Şiddet sona erene kadar onu uyutacağım. Angela bağlantıyı kesti.</p>

  <p>Eragon, yeni bir projeye başlamadan önce bütün aletlerim önüne seren bir marangoz gibi kendisinin, Saphira'nın, Nasuada'nın, Arya'nın ve Roran'ın etrafına koyduğu korumaları yeniden gözden geçirdi. Hepsi yerinde görünüyordu.</p>

  <p>Saphira, Eragon'un çadırının önünde kayarak dururken yerde pençeleriyle oyuklar açtı. Eragon yere atlayıp yuvarlandı. Hemen doğrulup içeri daldı, bir yandan çıkardığı kemerini ve ona takılı falsiyonu bıraktı, yatağın altına uzanıp zırhını aldı. Zırh yeleğin soğuk, ağır halkaları başının üstünden geçip düşen madeni paralar gibi ses çıkararak omuzlarına indi. Başlığını bağlayıp üzerine miğferini geçirdi. Kemerini kapıp yeniden beline taktı. Kalkanının kayışlarını koluna geçirip, Saphira'nın eyerini kaptı, çadırdan dışarı fırladı.</p>

  <p>Zırhını yere atıp, eyeri Saphira'nın omuzlarına fırlattı, arkasından tırmandı. Heyecan, endişe ve telaşla kayışları bağlamayı beceremedi.</p>

  <p>Saphira duruşunu değiştirdi. Acele et, çok uzun sürüyor.</p>

  <p>Evet! Mümkün olduğunca hızlı hareket ediyorum! Bu kadar iri olman işimi kolaylaştırmıyor.</p>

  <p>Saphira homurdandı.</p>

  <p>Kampta herkes bir yana koşturuyordu. Adamlar ve Cüceler kuzeye doğru bir nehir akıyor, savaş trampetlerinin çağrısına cevap vermek için koşuyordu.</p>

  <p>Eragon bıraktığı zırhını yerden alıp, Saphira'ya bindi, eyere yerleşti. Saphira havalandı. Kampın kuzey girişine doğru giderlerken Eragon, Saphira'ya yalnızca bacaklarıyla tutunarak bacak kayışlarını bağladı. Kol askılarını karnıyla eyer kayışının arasına sıkıştırdı. Kalkanı bir dikene astı. Bacak kayışlarını sağlamlaştırdıktan sonra bacaklarını eyerin iki yanındaki halkalara geçirdi, her birini sıkılaştırdı.</p>

  <p>Bu arada eli Beloth Kemeri'ne süründü. Helgrind'de Saphira'yı iyileştirirken kemeri boşalttığını hatırlayıp inledi. Ahhl Kemere enerji biriktirmeliydim.</p>

  <p>İyi olacağız, dedi Saphira.</p>

  <p>Eragon omuz askılarıyla uğraşırken Saphira kanatlarını kavislendirip şeffaf zarların arasına hava doldurdu, kampın etrafındaki yükseltilerden birinin tepesine inerken yavaşladı. Nasuada gelmişti bile. Büyük savaş atı, Savaş Fırtınası'nın üstünde oturuyordu. Jörmundur da ata binmişti; ayakta duran Arya; Eragon'un Yanan Ovalar'da tanıştığı Urgallardan biri olan Khagra yönetimindeki Gece Şahinleri oradaydı. Blödhgarm ve diğer Elfler arkalarındaki çadırların arasından çıkıp Eragon ve Saphira'nın yakınında yerlerini aldılar. Kampın farklı bir bölümünden Kral Orrin ve maiyeti dörtnala geliyordu. Nasuada'ya yaklaşırken atların dizginlerini çekti. Hemen arkalarından Cücelerin şefi Narheim ve üç savaşçısı, deri ve zincir zırhla kaplı midillilerin üstünde geldiler. Naz Garzhvog tarlalardan doğuya doğru koşuyor, Kull'un ayak sesleri gelişlerini haber veriyordu. Nasuada bir emir verdi ve kuzey girişindeki muhafızlar Garzhvog'u kampa almak için basit tahta kapıyı açtı, ama Kull eğer isteseydi kapıyı kendi başına kırıp da girebilirdi.</p>

  <p>"Kim meydan okuyor?" diye gürledi Garzhvog. İnsana ait olmayan dört uzun adımda tepeye tırmandı. Atlar devasa Urgaldan ürkerek uzaklaştı.</p>

  <p>"Bakın." Nasuada işaret etti.</p>

  <p>Eragon düşmanlarını incelemeye başlamıştı bile. Kabaca üç kilometre uzakta simsiyah beş parlak tekne Jiet Nehri'nin kıyısına inmişti. Teknelerden Galbatorix'in askerleri oldukları anlaşılan adamlar iniyordu. Kılıçlar, mızraklar, kalkanlar, miğferler ve zırh zincirleri ışığı yakalayıp yansıtırken kalabalık, güneşin altında rüzgârla çalkalanan su gibi parlıyordu.</p>

  <p>Arya eliyle gözlerini gölgeleyip askerlere baktı. "Sayıları iki yüz yetmişle üç yüz arasında."</p>

  <p>"Neden o kadar az?" diye sordu Jörmundur.</p>

  <p>Kral Orrin kaşlarını çattı. "Galbatorix bu kadar az kuvvetle bizi yok edeceğine inanacak kadar deli olamaz!" Orrin taç biçimindeki miğferini çıkardı, alnını tuniğinin ucuyla sildi. "Bütün grubu tahrip edip tek bir adam bile kaybetmeyiz."</p>

  <p>"Belki evet," dedi Nasuada. "Belki hayır."</p>

  <p>Garzhvog sözcükleri ezerek ekledi. "Ejderha kralı güvenilmez bir hain, hilekâr bir adam olabilir, ama kafası çalışır. Kana susamış bir gelincik gibi kurnazdır."</p>

  <p>Askerler uygun saflara geçip, Varden'e doğru ilerlemeye başladı.</p>

  <p>Bir haberci çocuk, Nasuada'nın yanına koştu. Nasuada, çocuğu dinlemek için atından eğildi, sonra onu gönderdi. "Nar Garzhvog, halkın kampımız içinde güvende. Onları yönetmen için doğu kapısında toplandılar."</p>

  <p>Garzhvog homurdandı, ama olduğu yerde kaldı.</p>

  <p>Nasuada yaklaşan askerlere bakarak, "Onlarla açık alanda çarpışmak için bir neden göremiyorum. Menzile girdikten sonra okla avlayabiliriz. İyice yaklaşınca hendekler ve çukurlarda dağılırlar. Bir tanesi bile kaçamayacak," dedi açık bir tatminle.</p>

  <p>"Açığa çıktıklarında ben ve adamlarım dolaşıp arkalarından saldırabiliriz. O kadar şaşıracaklar ki kendilerini savunacak şansları bile olmayacak."</p>

  <p>Nasuada, "Savaşın gidişi..." demeye başlamıştı ki askerlerin gelişini duyuran boru sesi bir kez daha öyle tiz bir şekilde çaldı ki Eragon, Arya ve Elflerin geri kalanı kulaklarını kapamak zorunda kaldı. Eragon acıyla yüzünü buruşturdu.</p>

  <p>Bu nereden geliyor, diye sordu Saphira.</p>

  <p>Bence daha da önemli olan soru, eğer bu sesin kaynağı askerlerse neden bize saldırılarını bildirmek istiyorlar?</p>

  <p>Belki bu bir saptırmacadır veya...</p>

  <p>Eragon, Jiet Nehri'nin uzak kenarında, kederli görünüşlü söğüt ağaçlarının oluşturduğu perdenin arkasında bir hareket fark ederken ne söylediğini unuttu. Kana batırılmış yakut kadar kırmızı, kızgın demir kadar kırmızı, yanan nefret ve öfke közü kadar kırmızı Thorn, ağaçların arasından yükseldi. Parlak ejderhanın arkasında parlak çelik zırhıyla Murtagh oturmuş, Zar'roc'u havaya kaldırmıştı.</p>

  <p>Bizim için geldiler, dedi Saphira. Eragon midesi düğümlenirken Saphira'nın korkusunu zihninde hissetti.</p>
</body>
</html>
