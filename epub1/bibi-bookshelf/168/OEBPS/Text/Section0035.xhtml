<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Taş Ormanı</h1>

  <p>Kalabalıktan bir sevinç çığlığı yükseldi.</p>

  <p>Eragon, Cücelerin Bregan Hold'un dış surlarının tabanı boyunca inşa ettiği tahta banklarda oturuyordu. Bregon Hold, Thardûr Dağı'nın yamacında, puslu vadinin bir kilometre üstündeydi. Orada duran birisi iki yönü de fersahlarca görebilirdi. Tronjheim ve Eragon'un ziyaret ettiği diğer Cüce kentleri gibi Bregan Hold da tamamen taş ocağından çıkarılan taşlarla inşa edilmişti. Kırmızımsı granit, içindeki odalara ve koridorlara bir sıcaklık hissi veriyordu. Sığınağın kendisi, çan kulesine çıkan beş kat yüksekliğinde, kaim, sağlam bir binaydı. Tepesinde, iki Cüce genişliğinde olan ve üstte birleşen dört granit şeritle olduğu yerde sabitlenen gözyaşı damlası biçiminde bir cam vardı. Orik'in Eragon'a söylediğine göre gözyaşı Cücelerin alevsiz fenerlerinin daha büyük bir modeliydi. Önemli olaylarda ve acil durumlarda bütün vadiyi altın bir ışıkla aydınlatmak için kullanılabiliyordu. Cüceler buna Az Sindriznarrvel.veya Sindri Mücevheri diyordu. İki yanına sayısız müştemilat yapılmıştı. Dûrgrimst Ingeitum'un hizmetkârları ve savaşçılarının kaldığı yerlerin yanı sıra ahırlar, demirci ocakları ve Cücelerin ateş tanrısı ve demircilerin koruyucu tanrısı Morgothal'a adanmış bir kilise burada bulunuyordu. Bregan Hold'un yüksek, pürüzsüz duvarlarının aşağısında, ormandaki açıklığın etrafına düzinelerce çiftlik yayılmış, taş evlerin bacalarından duman kıvrılarak yükseliyordu.</p>

  <p>Üç Cüce çocuk Eragon'u Bregan Hold'un avlusuna sokup, "Argetlam!" diye bağırdıktan sonra, Orik, Eragon'a burasını ve daha başka pek çok şeyi gösterip açıklamalar yapmıştı. Orik, Eragonu kardeşi gibi karşılamış, yıkanıp temizlendikten sonra koyu mor renkli bir kaftan giyip alnına altın bir halka takılmasını sağlamıştı.</p>

  <p>Orik daha sonra onu elma suratlı, parlak gözlü, uzun saçlı bir kadın olan Hvedra'yla tanıştırıp iki gün önce evlendiklerini söyleyerek şaşırtmıştı. Eragon şaşkınlığını ve tebriklerini iletirken Orik ağırlığını bir ayağından diğerine geçirip, "Törene katılamaman bana acı verdi, Eragon," dedi. "Büyücülerimden birinden Nasuada'yla temas kurmasını sana ve Saphira'ya davetimi iletmesini istedim, ama o bundan sana söz etmedi; bu davetin senin dikkatini dağıtabileceğini söyledi. Bunun için onu suçlayamam, ama keşke bu savaş olmasaydı da sen bizim düğünümüze, biz de kuzenininkine gelebilseydik, çünkü artık biz kanla olmasa da kanunla akrabayız."</p>

  <p>Hvedra yoğun aksanıyla, "Lütfen artık beni akraban olarak kabul et, Shade Katili. Benim gücüm dâhilinde olduğu takdirde Bregan Hold'da her zaman aileden biri olarak kabul edileceksin. Peşindeki Galbatorix bile olsa ne zaman ihtiyacın olursa bize sığınabilirsin."</p>

  <p>Eragon teklifinden etkilenerek onu selamladı. "Çok naziksiniz." Sonra sordu. "Merakımı mazur görürseniz, Orik ve siz neden şimdi evlendiniz?"</p>

  <p>"Ellerimizi baharda birleştirmeyi planladık, ama..."</p>

  <p>"Ama..." Orik sert sesle açıklamaya devam etti. "Urgallar Farthen Dûr'a saldırdı ve Hrothgar, beni seninle birlikte gizlice Ellesmera'ya gönderdi. Buraya döndüğümde klanın aileleri beni yeni grimstborith'leri olarak kabul edince düğünümüzü ilan edip karıkoca olmaya karar verdik. Bu yılın sonunu hiçbirimiz göremeyebiliriz. Bu yüzden neden gecikelim, diye düşündük?"</p>

  <p>"Yani sen klan şefi oldun?" dedi Eragon.</p>

  <p>"Evet. Dûrgrimst Ingeitum'un bir sonraki liderini seçmek zorlu bir iş –bir haftadan uzun süredir uğraşıyoruz– ama sonunda ailelerin çoğu Hrothgar'ın adımlarını takip etmemi ve onun pozisyonunu almamı istediler, çünkü onun adını taşıyan tek vârisi benim."</p>

  <p>Eragon, Orik ve Hvedra'nın yanına oturup Cücelerin getirdiği ekmek ve kuzu etini yerken, masaların önündeki müsabakayı seyrediyordu. Orik bunun bir âdet olduğunu söylemişti. Eğer Cüce ailesinin altını varsa, düğün konuklarının eğlencesi için oyunlar sergilerdi. Hrothgar'ın ailesi o kadar zengindi ki mevcut oyunlar şimdiden üç gün sürmüştü ve dört gün daha sürmesi planlanıyordu. Oyunlar pek çok olayı içeriyordu: güreş, okçuluk, kılıç müsabakaları, güç mücadeleleri ve şu anda olduğu gibi Ghastgar.</p>

  <p>Çimenlik alanın karşısında iki Cüce beyaz Feldûnost'un üzerinde birbirine doğru ilerliyordu. Boynuzlu dağ keçileri her biri yirmi metre uzunluğunda olan sıçramalarla ilerliyordu. Sağdaki Cüce'nin koluna küçük bir kalkan bağlıydı, ama hiç silah taşımıyordu. Soldaki Cüce'ninse kalkanı yoktu, ama sağ elinde fırlatılmaya hazır bir cirit vardı.</p>

  <p>Feldûnostların arasındaki mesafe daralırken Eragon nefesini tuttu. Aralarında dokuz metreden az kalınca mızraklı Cüce mızraklı kolunu kaldırıp silahı rakibine fırlattı. Diğer Cüce, kalkanıyla korunmak yerine uzanıp büyük bir ustalıkla mızrağı sapından yakaladı. Başının üstünde sallarken toplanmış olan kalabalık büyük bir sevinç çığlığı kopardı. Eragon da onlara katılıp deli gibi alkışladı.</p>

  <p>"Bu çok iyiydi!" dedi Orik heyecanla. Gülüp içki bardağındakini bitirirken cilalı zırhı akşam güneşinde parlıyordu. Altın, gümüş ve yakutla süslü bir miğfer giymiş, parmaklarına beş büyük yüzük takmıştı. Belinde hiç yanından ayırmadığı baltası vardı. Hvedra daha da gösterişli giyinmiş, şatafatlı elbisesinin üstüne nakışlı bir şal koymuş, boynuna inci ve altın dizileri takmış, saçlarına üzerinde Eragon'un başparmağı kalınlığında bir elmas bulunan tarak yerleştirmişti.</p>

  <p>Sıra sıra Cüceler ayağa kalkıp, kıvrık boynuzlara üfledi, tiz ses dağlardan yankılandı. Fıçı göğüslü bir Cüce öne çıkıp Cüce diliyle son müsabakanın galibini ve bir sonraki Ghastrga müsabakasında yarışacak olan çiftin isimlerini duyurdu.</p>

  <p>Duyurular bitince Eragon eğilip, "Farthen Dûr'a kadar bize eşlik edecek misin Hvedra?" diye sordu.</p>

  <p>Hvedra başını iki yana sallayıp kocaman gülümsedi. "Gelemem. Burada kalıp Orik yokken Ingeitum'un işleriyle ilgilenmeliyim. Böylece geri geldiğinde savaşçılarını açlıktan ölmüş, altınlarımızın hepsini tükenmiş olarak bulmaz."</p>

  <p>Orik gülerek kupasını birkaç adım ötede dikilen hizmetkârlardan birine doğru kaldırdı. Cüce aceleyle gelip kupayı içkiyle doldururken Orik, Eragon'a eğildi. "Hvedra abartmıyor. Yalnızca benim karım değil, aynı zamanda... Ah, sizde böyle bir sözcük yok. Dûrgrimst Ingeitum'un grimstcarvlorss'udur. Grimstcaıvlorss... 'evin bakıcısı', 'evin düzenleyicisi' demek. Klanımızın ailelerinin Bregan Hold'a önceden kabul ettikleri vergiyi ödemelerini, sürülerimizin uygun zamanlarda otlamaya çıkmasını, yiyecek stoklarımızın çok azalmamasını, Ingeitum kadınlarının yeterince dokuma yapmalarını, savaşçılarımızın iyi donanımlı olmasını, demircilerimizin yeterli demir filizlerinin olmasını ve kısacası klanımızın iyi bakılıp gelişmesini sağlamak Hvedra'nın görevidir. Halkımızın arasında bir söz vardır: iyi bir grimstcarvlorss bir klanı klan yapar..."</p>

  <p>"Ve kötüsü bir klanı yok eder," dedi Hvedra.</p>

  <p>Orik gülümseyip onun elini tuttu. "Ve Hvedra en iyi grimstcarvlorss'lardan biridir. Bu miras olarak alınmış bir unvan değildir. Bu göreve layık olduğunu kanıtlaman gerek. Bir grimstborith'in karısının grimstcarvlorss olması nadir görülen bir durumdur. Bu konuda ben çok şanslıyım." Orik ve Hvedra birbirine doğru eğilip burunlarını birbirine sürttü. Eragon kendini yalnız ve dışlanmış hissederek bakışlarını çevirdi. Orik arkasına yaslanıp içkisinden bir yudum aldıktan sonra, "Tarihimizde pek çok ünlü grimstcarvlorsslar vardır," dedi. "Biz klan liderlerinin işe yaradığı tek şeyin birbirine savaş ilan etmek olduğu ve grimstcarvlorssların bizim birbirimizle çekişmeye devam etmemizi tercih ettikleri, böylece klanın işlerine müdahale edecek zamanımızın olmayacağını düşündükleri söylenir."</p>

  <p>"Hadi ama Skilfz Delva," dedi Hvedra. "Bunun doğru olmadığını biliyorsun. Ya da bizim için doğru olamaz."</p>

  <p>"Hımm," dedi Orik alnını Hvedra'nın alnına dayadı ve tekrar birbirinin burnuna dokundular.</p>

  <p>Eragon dikkatini tıslayıp alaycı çığlıklar atan kalabalığa çevirdi. Ghastgar'da yarışan Cücelerden birinin cesaretini kaybettiğini ve son dakikada Feldûnostünu yana çektiğini ve rakibinden kaçmaya çalıştığını gördü. Mızraklı Cüce, onu pistin etrafında iki kez kovaladı. Birbirlerine yaklaştıklarında üzengisinde yükselip mızrağı fırlattı, korkak Cüce'yi omzundan vurdu. Cüce düşüp yan yattı, etine gömülen mızrağı kavradı. Bir şifacı ona doğru koştu. Bir süre sonra herkes bu manzaraya sırtını döndü.</p>

  <p>Orik'in üst dudağı tiksintiyle kıvrıldı. "Peh! Ailesinin oğlunun bu onursuzluğunu temizlemesi yıllar sürecek. Bu aşağılık harekete tanık olduğun için üzgünüm Eragon."</p>

  <p>"Birinin kendini utanç verici duruma düşürmesini seyretmek hiçbir zaman hoş değildir."</p>

  <p>Sonraki iki müsabaka boyunca sessizlik içinde oturdular. Ardından Orik, omzunu yakalayarak Eragon'u korkuttu. "Bir taş ormanı görmeye ne dersin Eragon?"</p>

  <p>"Oyma değilse öyle bir şey yoktur."</p>

  <p>Orik gözleri parlayarak başını iki yana salladı. "Oyma değil ve öyle bir şey var. Bu yüzden tekrar soruyorum, taş ormanı görmeyi istiyor musun?"</p>

  <p>"Eğer şaka yapmıyorsan... evet, istiyorum."</p>

  <p>"Ah, bunu kabul etmene sevindim. Şaka yapmıyorum. Yarın sen ve ben granit taşlarının arasında dolaşacağız. Beor Dağları'nın güzelliklerinden biri de budur. Dûrgrimst Ingeitum'da konuk olan herkesin orayı ziyaret etme fırsatı olmalı."</p>

  <p><br /></p>

  <p>Ertesi sabah Eragon alçak tavanlı, normalden daha kısa mobilyalı taş odasındaki fazlasıyla küçük yatağında uyandı. Yüzünü soğuk suyla yıkayıp alışkanlığı olduğu üzere zihniyle Saphira'ya uzandı. Yalnızca Cücelerin ve etraflarındaki hayvanların düşüncelerini hissetti. Eragon yalnızlık hissinden fazlasıyla etkilenerek sendeledi, öne doğru eğilerek lavabonun kenarına tutundu. Kıpırdamadan, düşünemeden bir süre bu pozisyonda kaldı. Görüşü kırmızıya döndü ve gözlerinin önünde yanıp sönen noktalar belirdi. Yutkunarak ciğerlerini boşalttı, sonra yeniden doldurdu.</p>

  <p>Helgrind'den gelirken onu özledim, diye düşündü, ama en azından ona olabildiğince çabuk döndüğümü biliyordum. Şimdiyse ondan uzaklaşıyorum ve ne zaman bir araya geleceğimizi bilmiyorum.</p>

  <p>Silkelenip giyindi. Bregan Hold'un kıvrımlı koridorlarında ilerledi. Yanından geçtiği Cüceleri selamlarken onlar enerjik bir şekilde, "Argetlam!" diye karşılık verdiler.</p>

  <p>Orik ve on iki Cüce'yi avluda buldu. Güçlü görünüşlü midillilere binmişler, solukları soğuk havada beyaz bulutları andırıyordu. Kısa boylu, yapılı adamlar etrafında dolaşırken Eragon kendini bir dev gibi hissediyordu.</p>

  <p>Orik, ona el salladı. "Binmek istersen ahırlarımızda eşek de var."</p>

  <p>"Hayır, sizin için fark etmezse ben yürürüm."</p>

  <p>Orik omuz silkti. "Nasıl istersen."</p>

  <p>Harekete hazır olduklarında Hvedra, Bregan Hold'un ana salonunun girişine giden taş basamaklardan indi. Elbisesinin eteklerini sürükleyerek gelip, Orik'e üzeri altın filigranla kaplı fildişi bir boynuz sundu. "Grimstborith Aldhrim'le yolculuk ettiğinde babama aitmiş. Gelecek günlerde beni hatırlaman için bunu sana veriyorum." Cüce dilinde bir şeyler daha söyledi, ama o kadar yumuşak konuşuyordu ki Eragon, onu anlamadı. Sonra Hvedra ve Orik birbirinin alınlarına dokundular. Orik eyerinde doğrulup boynuzu dudaklarına götürdü, üfledi. Derin, canlandırıcı bir ses duyuldu, avludaki hava rüzgârdaki bir ip gibi titreşti. Yukarıdaki kuleden bir çift kuzgun öterek havalandı. Boynuzun sesi Eragon'un kanını dondurdu. Gitmek için sabırsızlanarak kıpırdandı.</p>

  <p>Orik boynuzu başının üstüne kaldırıp Hvedra'ya son bir bakışla midillisini sürdü. Bregan Hold'un ana kapısından çıkarak doğuya, vadinin başına doğru döndü. Eragon ve on iki Cüce yakından onu takip ediyordu.</p>

  <p>Üç saat boyunca Thardûr Dağı'nın yan tarafındaki çok yürünmekten aşınmış patikada ilerleyerek vadi tabanından gittikçe yükseldiler. Cüceler, midillileri yaralamadan mümkün olduğunca hızlı gitmeye zorluyorlardı, ama ne kadar hızlı koşarlarsa koşsunlar hızları Eragon'dan daha azdı. Eragon düş kırıklığı yaşasa da şikâyet etmiyordu, çünkü Elf ya da Kull dışında kiminle yolculuk yaparsa yapsın daha yavaş olacağını biliyordu.</p>

  <p>Titreyip pelerinine biraz daha sıkı sarındı. Güneş henüz Beor Dağları'ndan yükselmemişti. Öğlene yalnızca birkaç saat kalmış olmasına rağmen vadiye nemli bir soğuk hâkimdi.</p>

  <p>Derken bin metre genişliğinde bir granit düzlüğüne vardılar. Düzlüğün sağ tarafı doğal bir şekilde oluşmuş sekizgen sütunların eğimli yamacına dayanıyordu. Yer değiştiren sis perdeleri taş alanın uzak ucunu gizliyordu.</p>

  <p>Orik elini kaldırdı. "Az Knurldrâthn'a bakın."</p>

  <p>Eragon kaşlarını çattı. İstediği kadar baksın çıplak arazide ilginç bir şey göremiyordu. "Taş ormanı filan görmüyorum."</p>

  <p>Orik atından inerek dizginleri arkasındaki savaşçıya uzattı. "Benimle yürü Eragon."</p>

  <p>Birlikte oynaşan sis kümesine doğru yürüdüler. Eragon, adımlarını Orik'inkilere uydurmak için yavaşlattı. Soğuk ve nemli sis, Eragon'un yüzünü yaladı. Su buharı o kadar yoğundu ki vadinin geri kalanını gözden gizliyor, onları özelliksiz gri arazide sarmalıyor, meyilin aşağı veya yukarı oluşu bile kişiye bağlı görünüyordu. Orik yılmaz bir şekilde emin adımlarla yürümeye devam etti. Ama Eragon yön hissini ve dengesini kaybetmişti. Siste gizlenen bir şeye çarpabilirmiş gibi elini önüne uzatarak yürüyordu.</p>

  <p>Orik üzerinde durdukları granitin yüzünü kaplayan ince çatlağın kenarında durdu. "Ne görüyorsun şimdi?"</p>

  <p>Eragon gözlerini kırparak bakışlarını ileri geri oynattı, ama sis her zamanki gibi tekdüze görünüyordu. Bunu söylemek için ağzını açtı, ama sonra sağ tarafında sisin dokusunda hafif bir düzensizlik olduğunu fark etti. Sis akıp geçerken bile biçimini koruyan belli belirsiz bir ışık ve karanlık görüntüsü vardı. Bu kadar durağan olan başka alanlar da fark etti: garip, tanımlanabilir bir nesnesi olmayan soyut zıtlık alanları.</p>

  <p>"Ben..." derken rüzgârın nefesi saçlarını dalgalandırdı. Yeni esintinin yumuşak teşvikiyle sis seyreldi ve birbirinden kopuk gölge görüntüleri, kırık ve çıplak dalları olan büyük, kül rengi ağaçlara dönüştü. Etraflarında düzinelerce ağaç vardı, antik bir ormanın solgun iskeletleri. Eragon elini bir ağacın gövdesine koydu. Kabuğu bir kaya kadar soğuk ve sertti. Eragon'un ensesindeki tüyler diken diken oldu. Kendini batıl inançlı biri olarak görmese de hayaleti andıran sis ve ürkütücü alacakaranlıkla ağaçların haşin, kötü bir şey olacakmış hissi veren ve esrarengiz görüntüsü içinde bir korku hissi yarattı.</p>

  <p>Dudaklarını ıslattı. "Bunlar nasıl oluşmuş?"</p>

  <p>Orik omuz silkti. "Bazıları Alagaesia'yı bir hiçten yaratırken bu ormanı Gûntera'nın yarattığını söylüyor. Başkalarıysa bunları Helzvog'un yaptığını söylüyor, çünkü taş onun en sevdiği elementtir. Taş tanrısı bahçesinde taştan ağaçlar olsun istemez mi? Başkaları buna hayır diyor, ama bir zamanlar bunlar da diğerleri gibi ağaçmış. Yüzyıllarca önce büyük bir felaket onları yere gömmüş ve zamanla odun toprağa, toprak da taşa dönüşmüş."</p>

  <p>"Bu mümkün mü?"</p>

  <p>"Bunu yalnız tanrı kesin olarak bilebilir. Onların dışında kim dünyanın nedenini niçinini bilebilir ki?" Orik duruşunu değiştirdi. "Atalarımız ağaçların ilkini bin yıl önce buradaki ocaktan granit çıkarırken bulmuşlar. O zamanın Dûrgrimst Ingeitum'unun grimstborith'i Hvalmar Lackhand burada madenciliği yasaklamış ve taş ustalarından etraftaki taşlardan keskiyle ağaçları çıkarmalarını istemiş. Elliye yakın ağaç çıkardıklarında Hvalmar Thardûr Dağı'nın yamacına gömülmüş olan yüzlerce, hatta binlerce ağaç olabileceğini fark etmiş. Bu yüzden adamlarının projeye son vermelerini istemiş. Ama bu yer ırkımızın hayal gücünü hapsetmiş ve o zamandan beri her ırktan knurlan buraya yolculuk edip granitin elinden daha fazla ağacı kurtarmaya çalışmış. Hatta hayatlarını bu işe adayan knurlan bile olmuş. Hatta sorun çıkaran çocukları buraya gönderip usta taşçının gözetiminde bir veya iki ağaç çıkarmasını istemek gelenek haline gelmiş."</p>

  <p>"Bu kulağa çok sıkıcı geliyor."</p>

  <p>"Bu onlara yaptıkları yüzünden pişman olma fırsatı veriyor." Orik bir eliyle örgülü sakalını sıvazladı. Ben bile delişmen bir gençken burada birkaç ay geçirdim."</p>

  <p>"Peki, yaptıklarından pişman oldun mu?"</p>

  <p>"Hayır. Çok... sıkıcıydı. Onca hafta sonra granitten yalnızca tek bir dal kurtarabilmiştim, bu yüzden kaçıp bir grup Vrenshrrgn'a rastladım..."</p>

  <p>"Vrenshrrgn klanından Cücelerle mi?"</p>

  <p>"Evet, Vrenshrrgn klanından knurlagn, Savaş Kurtları. Onlarla birlikte sarhoş oldum ve onlar Nagran avlarken ben de bir yabandomuzu öldürüp Hrothgar'ın bana olan öfkesini hafifletmeyi istedim. Yaptığım en akıllıca iş değildi. En deneyimli avcılarımız bile Nagran avlamaktan korkardı ve ben hâlâ çocuk sayılırdım. Sarhoşluğum geçtikten sonra bu yaptığım aptallık için kendime küfrettim, ama bunu yapacağıma yemin etmiştim. Bu yüzden başka çarem yoktu."</p>

  <p>Orik duraksaymca Eragon sordu. "Peki, ne oldu?"</p>

  <p>"Oh, Vrenshrrgn'in yardımıyla bir Nagra öldürdüm, ama domuz benim omzumu yaralayıp en yakındaki ağacın dallarına fırlattı. Vrenshrrgn, Nagra'yı da beni de Bregan Hold'a kadar taşımak zorunda kaldı. Domuz Hrothgar'ı memnun etti ve ben.. ben en iyi şifacılarımızın uygulamalarına rağmen sonraki ayı yatakta geçirmek zorunda kaldım ve Hrothgar bunun emirlerine uymamanın cezası olduğunu söyledi."</p>

  <p>Eragon, Cüce'yi bir süre izledi. "Onu özlüyorsun."</p>

  <p>Orik bir an çenesini göğsüne bastırarak bekledi. Baltasını kaldırıp granite sapıyla vurdu, ağaçların arasında ses sert bir şekilde yankılandı. "Ülkemizi sarsan son dûrgrimstvren, yani son klan savaşından beri iki yüz yıla yakın bir zaman geçti. Morgothal'ın kara sakalı adına şu anda yeni bir savaşın eşiğindeyiz."</p>

  <p>"Şimdi mi?" dedi Eragon dehşet içinde. "Gerçekten o kadar kötü mü?"</p>

  <p>Orik kaşlarını çattı. "Daha kötü. Klanların arasındaki gerilim hiç olmadığı kadar yüksek. Hrothgar'ın ölümü ve Nasuada'nın imparatorluğu istilası eski düşmanlıklarının uyanmasına neden oldu ve Varden'le birleşmemizin aptallık olduğuna inananlara güç kazandırdı."</p>

  <p>"Galbatorix, Urgallarla, Tronjheim'e saldırmışken buna nasıl inanabilirler?"</p>

  <p>"Çünkü," dedi Orik. "Galbatorix'i yenmenin olanaksız olduğuna inanıyorlar ve iddiaları halkımız tarafından kabul görüyor. Bana dürüstçe söyleyebilir misin Eragon, eğer Galbatorix şu anda size saldırsa sen ve Saphira onu yenmeyi başarabilir misiniz?"</p>

  <p>Eragon'un boğazını biri sıkıyormuş gibi oldu. "Hayır."</p>

  <p>"Ben de öyle düşünmüştüm. Varden'e karşı çıkanlar Galbatorix'in tehditlerine karşı gözlerini kapattılar. Eğer Varden'i saklamayı reddetseydik, seni ve Saphira'yı Tronjheim'e almasaydık, Galbatorix'in bizimle savaşmak için bir nedeni olmazdı diyorlar. Mağaralarımızda ve tünellerimizde kendi başımıza kalsaydık Galbatorix'ten korkmak için nedenimiz de olmazmış. Galbatorix'in güç için duyduğu açlığın doymak bilmediğini ve bütün Alagaesia ayaklarına kapanana kadar da durmayacağını anlamıyorlar." Orik başını iki yana salladı. Baltasını iri parmaklarının arasında tutarken kollarındaki kaslar sertleşti. "Dışarıdaki kurt içeri girip hepimizi yiyene kadar ırkımın tünellerde korkak tavşanlar gibi gizlenmesine izin vermeyeceğim. Bir şekilde Galbatorix'i öldürmenin bir yolunu bulabiliriz umuduyla savaşa devam etmeliyiz. Ve ülkemin klan savaşıyla dağılmasına da izin vermeyeceğim. Şartlar böyleyken başka bir dûrgrimstvren medeniyetimizi ve büyük olasılıkla Varden'inkini de yok edebilir." Orik çenesini sıkıp Eragon'a doğru döndü. "Halkımın iyiliği için tahta çıkmaya çalışacağım. Dûrgrimstn Gedthrall, Ledvvonnû ve Nagra, beni desteklediklerini belirttiler. Ama benimle tahtın arasında duran pek çok kişi var; kral olmak için yeterince oy toplamak kolay olmayacak. Eragon, şunu bilmek istiyorum, bu konuda beni destekleyecek misin?"</p>

  <p>Eragon kollarını göğsünde kavuşturup bir ağaçtan diğerine yürüdü, sonra geri geldi. "Eğer desteklersem, desteğim diğer klanların senin aleyhine dönmesine neden olabilir. Halkından yalnızca Varden'i desteklemelerini istemekle kalmayacak, bir Ejderha Süvarisi'ni kendilerinden biri olarak kabul etmelerini de isteyeceksin. Bu daha önce hiç yapmadıkları bir şey ve şu an böyle bir şeye hazır olduklarını sanmıyorum."</p>

  <p>"Evet, bazılarını aleyhime döndürebilir," dedi Orik. "Ama başkalarının oyunu kazanmamı sağlayabilir. Bırak da buna ben karar vereyim. Bilmek istediğim tek şey beni destekleyip desteklemeyeceğin... Eragon, neden tereddüt ediyorsun?"</p>

  <p>Eragon, Orik'in bakışlarından kaçarak ayaklarının dibindeki granitten çıkan köke baktı. "Haklı olarak halkının iyiliğini düşünüyorsun. Ama benim endişelerim daha geniş kapsamlı; Elflerin, Varden'in ve Galbatorix'e karşı çıkan herkesin iyiliğini içeriyor. Eğer... eğer sen tacı kazanamayacak gibiysen, Varden'e karşı olumlu bakan bir başkası varsa..."</p>

  <p>"Hiç kimse benden daha olumlu bir grimstnzborith olamaz!"</p>

  <p>"Dostluğunu sorgulamıyorum," diye itiraz etti Eragon. "Ama eğer söylediğim gibi olur ve benim desteğim böyle bir klan şefinin kazanmasını sağlayacak olursa, senin halkının ve Alagaesia'daki herkesin iyiliği için başarma şansı en yüksek olan Cüce'yi desteklememeli miyim?"</p>

  <p>Orik ölümcül, kısık bir sesle, "Knurlnien'de kan yemini ettin, Eragon. Kraliyetimizin bütün kanunlarıyla başkaları onaylamasa da sen Dûrgrimst Ingeitum'un bir üyesisin. Hrothgar, seni evlat edinmesinin eşi gibi bir olay tarihte yok ve grimstborith olarak ben, seni klandan sürmediğim sürede bu değiştirilemez. Eğer aleyhime dönersen Eragon, beni bütün ırkımızın önünde küçük düşüreceksin ve kimse liderliğime bir daha güvenmeyecek. Seni kötüleyenlere bir Ejderha Süvarisi'ne güvenemeyeceğimizi kanıtlamış olacaksın. Klan üyeleri, bir başka klan için, birbirlerine ihanet etmezler Eragon. Böyle bir şey hiç olmadı. Sabah kalbinde bir hançerle uyanmak istemiyorsan sen de yapma."</p>

  <p>"Beni tehdit mi ediyorsun?" diye sordu Eragon sessizce.</p>

  <p>Orik küfredip baltasını granite vurdu. "Hayır! Sana asla parmağımı bile kaldırmam Eragon! Sen, benim manevi üvey kardeşimsin, Galbatorix'in etkisinden kurtulan tek süvarisin ve birlikte yaptığımız yolculuklarda senden hoşlanmasam da canı cehenneme. Ama ben, sana zarar veremesem de bu Ingeitum'un geri kalanının bu kadar merhametli olacağını düşünmüyorum. Bu bir tehdit değil, gerçeği söylüyorum. Şunu anlamalısın Eragon. Eğer klan, senin bir başkasına destek verdiğini duyarsa onları durduramam. Konuğumuz olsan ve misafirperverlik kurallarımız seni korusa da, eğer Ingeitum'un aleyhine konuşursan klan onlara ihanet ettiğini düşünecektir. Hainleri aramızda tutmak âdetlerimiz arasında yoktur. Beni anlıyor musun, Eragon?"</p>

  <p>"Ne yapmamı istiyorsun?" diye bağırdı Eragon. Kollarını iki yana açıp Orik'in önünde ileri geri yürüdü. "Nasuada'ya da yemin ettim. Bana verdiği emirler böyle."</p>

  <p>"Ve bir de Dûrgrimst Ingeitum'a söz verdin!" diye gürledi Orik.</p>

  <p>Eragon durup Cüce'ye baktı. "Klanlar arasındaki mevkini sürdürmek için bütün Alagaesia'yı kötü bir sona terk etmemi mi isterdin?"</p>

  <p>"Bana hakaret etme!"</p>

  <p>"O zaman benden imkânsızı isteme! Tahta çıkabilecek gibi görünüyorsan seni destekleyeceğim, ama eğer çıkamazsan desteklemeyeceğim. Sen yalnız Dûrgrimst Ingeitum'u ve ırkını düşünüyorsun, bense bütün Alagaesia'yı." Eragon soğuk ağaç gövdesine yaslandı. "Seni ya da senin –yani bizim– klanımızı veya geri kalan Cüceleri gücendirmek istemem."</p>

  <p>Orik daha yumuşak bir tonla, "Bir yol daha var Eragon," dedi. "Senin için daha zor olacak, ama ikilemini çözecek."</p>

  <p>"Oh? Nedir bu harika çözüm?"</p>

  <p>Baltasını kemerine sokup, Eragon'a doğru yürüdü, kollarından tutup gür kaşlarının altından ona baktı. "Doğru şeyi yapma konusunda bana güven Eragon Shade Katili. Dûrgrimst Ingeitum'da doğsaydın yapacağın gibi sadakat göster bana. Benim klanımdan biri başka bir klanın lehine kendi grimstborith'lerinin aleyhine konuşmazlar. Eğer grimstborith taşı yanlış fırlatırsa bu yalnız onun sorumluluğu olur, ama bu endişelerinden habersiz olduğum anlamına gelmez." Bir an için yere baktı. "Kral olamazsam, girişimim başarısız olduğu için sahip olamadığım güce karşı kör olacağımı sanma. Eğer bu olursa, ki olacağını sanmıyorum kendi isteğimle desteğimi bir başkasına vereceğim, çünkü ben de Varden'in aleyhinde olan birinin kazanmasını senin kadar istemiyorum. Eğer ben, başka birinin tahta çıkmasına yardım edersem, o klan şefinin hizmetine sunacağım saygınlık ve statü yapısı gereği seninkini de içerecektir, çünkü sen de Ingeitum'sun. Bana güvenecek misin Eragon? Tövbekâr bütün tebaam gibi sen de beni grimstborith'in olarak kabul edecek misin?"</p>

  <p>Eragon inleyip başını sert ağaca yasladı. Siste kıvrılarak yükselen çarpık, kemik beyazı dallara baktı. Güven. Orik'in ondan isteyebileceği şeyler arasında bu en zoruydu. Eragon, Orik'i seviyordu, ama Cüce'nin otoritesine boyun eğmek, bunca şey tehlike altındayken özgürlüğünden biraz daha vazgeçmesi anlamına geliyordu, ki bu olasılık hiç hoşuna gitmiyordu. Ve özgürlüğüyle birlikte Alagaesia'nın kaderi konusundaki sorumluluğunun bir kısmından da feragat etmiş olacaktı. Eragon kendini bir uçurumdan aşağıya sarkıyormuş gibi hissediyordu ve Orik, kendisini yalnızca birkaç adım aşağıda bir çıkıntı olduğuna ikna etmeye çalışıyordu, ama Eragon felakete düşme korkusuyla elini bırakamıyordu.</p>

  <p>"Emirler verebileceğin bir hizmetkârın olamam. Konu Dûrgrimst Ingeitum'la ilgili olduğunda sana uyarım, ama başka konularda üzerimde söz hakkın olamaz."</p>

  <p>Orik ciddi bir yüzle başını salladı. "Nasuada'nın seni hangi görevlere göndereceği ya da İmparatorla savaşırken kimleri öldüreceğin umurumda değil. Ama derin bir uykuda olmam gereken zamanda beni uykusuz bırakacak şey, senin klan toplantılarındaki oylamayı etkilemeye çalışman olur. Soylu bir amaçla hareket ettiğini biliyorum, ama Nasuada seni ne kadar iyi eğitmiş olursa olsun politikamızı bilmiyorsun. Bu benim uzmanlık alanım Eragon. Uygun gördüğüm tarzda halletmeme izin ver. Hrothgar bütün hayatım boyunca beni bunun için hazırladı."</p>

  <p>Eragon içini çekerken düşüyormuş gibi bir hisse kapıldı. "Pekâlâ, senin başarılı olacağını düşündüğün şekilde davranacağım Grimstborith Orik."</p>

  <p>Orik'in yüzünü kocaman bir gülümseme kapladı. Eragon'un kollarını biraz daha sıktıktan sonra bırakıp, "Ah, teşekkür ederim, Eragon," dedi. "Bunun benim için ne anlama geldiğini bilemezsin. Çok iyisin, hem de çok iyi. Bunu unutmayacağım. İki yüz yaşıma gelsem ve sakalım yerlere sürünecek kadar uzasa bile."</p>

  <p>Eragon hiç keyfi olmamasına rağmen güldü. "Umarım o kadar uzamaz. Sürekli takılır durursun!"</p>

  <p>"Belki," dedi Orik gülerek. "Üstelik dizlerime kadar indikten sonra Hvedra'nın keseceğini düşünüyorum. Sakalın boyu konusunda oldukça kesin fikirleri var."</p>

  <p><br /></p>

  <p>Taş ormanından çıkıp, taşlaşmış gövdelerin arasında dönerek yükselen renksiz sisten geçerken Orik önde gidiyordu. Orik'in on iki savaşçısına katıldılar, sonra Thardûr Dağı'ndan aşağıya doğru inmeye başladılar. Vadiye inince düz bir çizgi halinde karşı tarafa doğru ilerlediler. Cüceler orada Eragon'a kayanın yüzünde çok zekice gizlendiği için kendi başına asla bulamayacağı bir tünele götürdüler.</p>

  <p>Eragon tünelin karanlığına dalınca soluk gün ışığını ve taze dağ havasını üzülerek geride bıraktı. Geçit iki buçuk metre genişliğinde, yüz seksen santimetre yüksekliğindeydi –ki Eragon'a çok alçak görünüyordu– ve ziyaret ettiği bütün Cüce tünelleri gibi ok kadar düz uzanıyordu. Omzunun üstünden geriye bakınca Cüce Farr'ın tünelin çıkışı olarak iş gören granit taşı kapattığını gördü. Bir dakika sonra Cüceler eyer torbalarından alevsiz fenerlerini çıkarırken farklı renklerde on dört parlak küre ortaya çıktı. Orik, Eragon'a da bir tane uzattı.</p>

  <p>Sonra dağın köklerinin altında ileri doğru yürümeye başladılar. Midillilerin nalları tünelin duvarlarında yankılanırken öfkeli perilerin onlara bağırmasını andırıyordu. Eragon, bütün bu gürültüye Farthen Dûr'a kadar katlanmak zorunda kalacaklarını bildiği için yüzünü buruşturdu. Tünel fersahlarca uzakta olan Farthen Dûr'da sona eriyordu. Omuzlarını kambur yapıp çantasının sapını sıkıca kavrarken Saphira'yla yükseklerde uçuyor olmayı diliyordu.</p>
</body>
</html>
