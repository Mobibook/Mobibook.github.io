<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>7 Ağustos</title>
</head>

<body>
  <h3 class="h31"><a id="a41"></a>7 Ağustos</h3>

  <p>Güzel Sanatlar Akademisi’ndeyken bir keresinde Peter, Misty’den bir renk söylemesini istedi. Herhangi bir renk.</p>

  <p>Gözlerini kapamasını ve kıpırdamamasını söyledi. Misty, Peter’ın yaklaştığını hissedebiliyordu. Sıcaklığını. Fırıncıların yaptığı yarı tatlı çikolatalar gibi acı olan ten kokusunun sindiği, sökülmüş kazağının kokusunu alabiliyordu. Peter’ın kendi otoportresi. Elleriyle Misty’nin bluzunu tuttu ve soğuk iğne Misty’nin tenini çizdi. “Kıpırdarsan iğneyi yanlışlıkla batırabilirim,” dedi Peter.</p>

  <p>Ve Misty nefesini tuttu.</p>

  <p>Bunu hissedebiliyor musun?</p>

  <p>Her buluşmalarında Peter ona sahte mücevherlerinden bir tane daha veriyordu. Broşlar, bilezikler, yüzükler ve kolyeler.</p>

  <p>Misty, gözleri kapalı bekliyordu. “Altın. Altın rengi,” dedi.</p>

  <p>İğneyi kumaşa takmaya çalışan Peter, “Şimdi de altın rengini anlatan üç kelime söyle bana,” dedi.</p>

  <p>Bunun eski bir psikanaliz yöntemi olduğunu söyledi Misty’ye. Carl Jung tarafından icat edilmişti. Evrensel arketiplere dayanıyordu. Partilerde insanların içyüzünü tanımak için oynanan bir oyun. Carl Jung. Arketipler. Tüm insanlığın ortak ve derin bilinçaltı. Caynacılar, yogiler ve çileciler; işte Peter’ın Waytansea Adası’nda aldığı kültür buydu.</p>

  <p>Gözleri hâlâ kapalı olan Misty, “Parlak. Zengin. Yumuşak,” dedi. Altın rengini anlatan kelimeleri bunlardı.</p>

  <p>Peter’ın parmakları broşun iğnesini minik kopçaya tutturdu ve Peter, “Güzel,” dedi.</p>

  <p>Güzel Sanatlar Akademisindeki geçmiş hayatlarında Peter, Misty’den bir hayvan adı söylemesini istedi. Herhangi bir hayvan.</p>

  <p>Sadece kayıtlarda bulunması açısından, broş yaldızlı bir kaplumbağa şeklindeydi, kabuğu da çatlamış, büyük yeşil bir taştan yapılmıştı. Kafası ve bacakları hareket edebiliyordu ama bacaklarından biri eksikti. Metali öyle kararmıştı ki, taktığı anda Misty’nin bluzunu kirletmişti.</p>

  <p>Misty göğsündeki broşu havaya kaldırarak baktı ve mantıklı bir sebebi olmaksızın broşu sevdi. “Güvercin,” dedi.</p>

  <p>Peter geriye doğru bir adım atıp Misty’ye kendisiyle yürümesi için eliyle işaret etti. Kampusta sarmaşıklarla örtülü tuğla binaların arasında yürüyorlardı ve Peter, “Şimdi de bana güvercini anlatan üç kelime söyle,” dedi.</p>

  <p>Peter’ın yanından yürüyen Misty, onun elini tutmaya çalıştı ama Peter ellerini ardında birleştirdi.</p>

  <p>Yürümeye devam ederken Misty, “Pis,” dedi. “Aptal. Çirkin.”</p>

  <p>Güvercini tanımlayan kelimeleri bunlardı.</p>

  <p>Peter ona baktı, altdudağını dişlerinin arasına sıkıştırmıştı, corrugator kası kaşlarının çatılmasına sebep olmuştu.</p>

  <p>Güzel Sanatlar Akademisindeki o geçmiş hayatlarında Peter, Misty’den bir su birikintisinin adını söylemesini istedi.</p>

  <p>Peter’ın yanından yürüyen Misty, “St. Lawrence Geçidi,” dedi.</p>

  <p>Peter dönüp ona baktı. Artık yürümüyordu. “Bunu anlatan üç tane sıfat söyle,” dedi.</p>

  <p>Misty gözlerini devirip, “İşlek, hızlı ve kalabalık,” dedi.</p>

  <p>Levator labii superioris kası harekete geçen Peter dudak büktü.</p>

  <p>Yürümeye devam ederlerken Peter son bir soru daha sordu. Misty’den bir odada olduğunu hayal etmesini istedi. Odanın bütün duvarları beyaz ve ne kapısı, ne de pencereleri var. “Üç kelimeyle bana o odada olmanın nasıl bir his olduğunu anlat,” dedi.</p>

  <p>Misty şimdiye kadar hiç kimseyle bu kadar uzun süre beraber olmamıştı. Tek bildiği, âşıkların birbirini tanımak için üstü kapalı olarak bu tür sorular sorduklarıydı. Peter’ın en çok balkabaklı dondurma sevdiğini nasıl biliyorsa, sorduğu soruların da bir anlamı olduğunu düşünmüyordu.</p>

  <p>Misty, “Geçici. Fani,” dedi. Durdu ve sonra, “Şaşırtıcı,” diye ekledi.</p>

  <p>Kapalı beyaz bir odayı tanımlayan kelimeleri bunlardı.</p>

  <p>Geçmiş yaşamında Peter’la yürürken, hâlâ el ele tutuşamamışken, Peter ona Carl Jung’un testinin nasıl işe yaradığım anlattı. Hepsi bilinçaltına ulaşmak için sorduğu bilinçli sorulardı.</p>

  <p>Bir renk. Bir hayvan. Bir su birikintisi. Bembeyaz bir oda.</p>

  <p>Peter bunların hepsinin Carl Jung’a göre birer arketip olduğunu söyledi. Bu imgelerin her biri kişinin bir yönünü temsil ediyordu.</p>

  <p>Misty’nin söylediği altın rengi, kendisini nasıl gördüğüyle ilgiliydi.</p>

  <p>Misty’nin kendini, “Parlak. Zengin. Yumuşak,” olarak tanımladığını söyledi Peter.</p>

  <p>Hayvan diğer insanları nasıl algıladığımızla ilgiliydi.</p>

  <p>Misty’nin insanları, “Pis. Aptal. Çirkin,” olarak algıladığını söyledi Peter.</p>

  <p>Su birikintisi Misty’nin cinsel yaşamını temsil ediyordu.</p>

  <p>İşlek, hızlı ve kalabalık. Carl Jung’a göre.</p>

  <p>Söylediğimiz her şey elimizi gösterir. Güncemiz.</p>

  <p>Peter, Misty’ye bakmadan, “Cevabını duymak tüylerimi ürpertmedi,” dedi.</p>

  <p>Bembeyaz odaya ilişkin son soruyla ilgili olarak, Peter pencereleri veya kapısı olmayan odanın ölümü temsil ettiğini söylüyor.</p>

  <p>Misty’ye göre ölüm geçici, fani ve şaşırtıcı olacak.</p>
</body>
</html>
