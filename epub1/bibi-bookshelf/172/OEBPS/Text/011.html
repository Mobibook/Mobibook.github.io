<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>25 Haziran</title>
</head>

<body>
  <h3 class="h31"><a id="a4"></a>25 Haziran</h3>

  <p>Küçük bir çocuğun balık kılçığı çizişini hayal et - bir uçta kafatası, diğerinde kuyruk olan bir balık iskeleti. Kafayla kuyruk arasında, üzerine kaburga kemikleri çizilmiş uzun kılçık var. Ancak çizgi filmlerdeki kedilerin ağzında görebileceğin türden bir balık iskeleti.</p>

  <p>Bu balığın evlerle dolu bir ada olduğunu hayal et. Karavan kampında yaşayan küçük bir kızın çizeceği şato gibi evleri hayal et - her birinde bir sürü baca, her biri farklı ve dağ gibi yüksek çatılar, ek bina, kule ve tepeliklerin en uçtaki paratonere kadar uzandığı büyük taş evler. Arduaz çatılar. Dövme demir süslü çitler Cumba ve çatı pencereleriyle devasa görünen düş evleri. Hepsinin etrafın da mükemmel çanı ağaçları, gül bahçeleri ve kırmızı tuğladan kaldırımlar var.</p>

  <p>Ayaktakımından, fakir, beyaz bir çocuğun burjuva hayalleri.</p>

  <p>Ada tam da –farzı misal Georgia’daki Tecumseh Gölü gibi boktan bir yerdeki– karavan kampında yetişmiş bir çocuğun hayal edeceği bir yerdi. Bu çocuk annesi işe gittiğinde karavandaki tüm ışıkları söndürürdü. Oturma bölümündeki solmuş, kaba tüylü turuncu halının üzerine sırtüstü yatardı. Halı sanki birisi köpek bokuna basmış gibi kokardı. Üzerinde turuncuyken siyaha dönüşmüş sigara yanığı lekeleri vardı. Tavanda ise rutubet lekeleri. Kollarını göğsünde kavuşturup, öyle bir yerdeki yaşamı hayal etmeye çalışırdı.</p>

  <p>Bunu o zaman –gece geç vakit– kulaklarının her türlü sesi kolaylıkla işitebileceği vakitlerde yapardı. Gözlerin kapalıyken, açık olduğundakinden daha fazlasını görebildiğin vakitlerde.</p>

  <p>Balık iskeleti. Eline ilk kez bir mumboyası alışından itibaren, bunu çizmişti.</p>

  <p>Bu çocuğun büyüdüğü bütün o süre boyunca, annesi belki de hiç evde yoktu. Babasını hiç tanımadı, annesi belki de iki işte birden çalışıyordu. Biri boktan bir fiberglas izolasyon fabrikası, diğeri bir hastanenin kafeteryasıydı. Haliyle bu çocuk kimsenin evin bakımıyla ilgilenmek ve dağ mersinlerini toplamaktan ve deniz kıyısında avare avare dolaşmaktan başka bir iş yapmadığı bu ada gibi yerlerin hayalini kuruyordu. Mendil işlemek. Çiçek düzenlemek. Her Allah’ın gününün çalar saatle başlayıp televizyonla sona ermediği yerler. Çocuk bu evleri düşlemişti, her evi, her odayı, her şömine rafının süslü kenarını hayal ediyordu. Parke döşemelerin şekillerini. Hiç yoktan uyduruyordu. Sabit lambaların veya muslukların kıvrımlarını. Resmedebileceği kiremitleri. Geceleri geç saatte hayal ediyordu bunları. Bütün duvar kâğıdı desenlerini. Tüm padavraları, merdivenleri ve olukları pastel boyalarla çiziyordu. Mumboyalarıyla boyuyordu. Tüm tuğla kaldırımların ve çalı çitlerin eskizini yapıyordu. Kırmızı ve yeşil suluboyayla içlerini boyuyordu. Onları gördü, resmetti, hayalini kurdu. O denli istedi bu evleri.</p>

  <p>Eline bir kalem alıp tutabildiği ilk andan itibaren böyle şeyler çiziyordu.</p>

  <p>Kafatası kuzeye, kuyruğu güneye bakan şu balığı gözünde canlandır. Omurgasında doğu ve batı yönünde çizilmiş on altı tane kaburga kemiği var. Kafatası köy meydanı, ağzı ise feribotların yanaşıp uzaklaştığı iskele. Balığın gözü adadaki oteldir ve çevresinde manav, nalbur, kütüphane ve kilise bulunur.</p>

  <p>Karlı çıplak ağaçların bulunduğu sokaklar çizdi. Her biri ağaçlara yuva kurmak için çimen ve çam yaprakları toplayarak geri gelen kuşlar çizdi. Sonra insanlardan daha uzun, çiçek açmış yüksükotları. Sonra onlardan daha da uzun ayçiçekleri. Sonra da yaprakları aşağıya sarkmış ve meyvelerini yere dökmüş ceviz ve kestane ağaçları çizdi.</p>

  <p>Her şeyi apaçık görebiliyordu. Tüm evlerin tüm odalarını çizebiliyordu.</p>

  <p>Ve bu adayı hayal ettikçe, gerçek dünyayı daha az sever oldu. İnsanları hayal ettikçe, gerçek insanlardan daha az hoşlanır oldu. Özellikle de her zaman yorgun olan ve patates kızartmasıyla sigara kokan hipi annesinden.</p>

  <p>Bu durum Misty Kleinman’ın mutlu bir insan olmaya çalışmaktan vazgeçmesine kadar vardı. Her şey çirkindi. Herkes kaba ve... yanlıştı işte.</p>

  <p>Kızın adı Misty Kleinman’dı.</p>

  <p>Bunu okurken o yanında değilse hatırlatalım; o senin karındı. Eğer salak numarası yapmıyorsan; zavallı karın, Misty Marie Kleinman olarak doğmuştu.</p>

  <p>Zavallı aptal kızcağız kumsala şenlik ateşi çizerken mısır koçanları ve haşlanmış yengeçlerin tadını alabiliyordu. Bir evin şifalı bitki bahçesini çizerken biberiye ve kekiğin kokusunu duyabiliyordu.</p>

  <p>Yine de daha iyi çizdikçe, hayatı daha beter bir hal aldı – gerçek yaşamındaki hiçbir şey yeterince iyi olmayıncaya dek devam etti bu. O herhangi bir yere ait olmayana dek. Durum öyle bir hal aldı ki, hiç kimse yeterince iyi, yeterince rafine, yeterince gerçek değildi. Okuldaki erkekler. Diğer kızlar. Hiçbir şey hayalini kurduğu dünya kadar <span class="t13">gerçek</span> değildi. Bu durum okuldaki rehberden danışmanlık hizmeti alana, uyuşturucu satın almak için annesinin cüzdanından para çalmaya başlayana dek devam etti.</p>

  <p>Böylece, insanlar onun deli olduğunu söyleyemeyeceklerdi çünkü o hayatını hayaller yerine sanata adamıştı. Gerçekten bunları kaydetmek için gerekli olan beceriyi kazanmak istiyordu sadece. Hayal ettiği dünyayı daha doğru yansıtmak için. Daha gerçek.</p>

  <p>Ve Güzel Sanatlar Akademisi’nde Peter Wilmot adında bir oğlanla tanıştı. Waytansea Adası diye bir yerden gelmiş olan bu oğlanla, yani seninle tanıştı.</p>

  <p>Dünyanın başka neresinden gelmiş olursan ol, bu adayı ilk gördüğünde, ölmüş olduğunu düşünürsün. Ölmüş, cennete gitmişsindir, sonsuza dek güvendesindir.</p>

  <p>Balığın kılçığı Taksim Bulvarı’dır. Kaburgaları ise sokaklardır ve köy meydanının bir blok güneyinde yer alan Gürgen Sokağı’yla başlar. Onu alfabetik sırayla Huş Ağacı Sokağı, Karaağaç Sokağı, Kavak, Kızılağaç, Kızılcık, Köknar ve Meşe sokaklar takip eder ve balığın kuyruğundan hemen önce yer alan Sakızağacı ve Sedir sokaklarıyla son bulur. Taksim Bulvarı’nın güney ucu önce çakıllı, sonra çamurlu bir yola dönüşür, sonra da Waytansea Burnu’ndaki ağaçların arasına karışarak gözden kaybolur.</p>

  <p>Bu fena bir tasvir olmadı. Anakaradan ilk kez feribotla adaya geldiğinde liman aynen böyle görünür. Liman, Kutsal Kitap’taki bir hikâyede insanı bir lokmada yutmak için bekleyen ince ve uzun bir balık ağzına benzer.</p>

  <p>Bütün gün gezecek kadar vaktin varsa Taksim Bulvarı’nı baştan sonra yürüyebilirsin. Waytansea Oteli’nde kahvaltı ettikten sonra bir blok güneye doğru yürüyüp Gürgen Sokağı’ndaki kilisenin yanından geç. Huş Ağacı Sokağı’nın doğusundaki tek yapı olan ve denize kadar uzanan yedi dönümlük çimenliğin üzerine kurulu Wilmot’ların evinin önünden geç. Ardıç Sokağı’nın doğusundaki Burton’ların evinin önünden geç. Meşe ağaçlarının yoğun olduğu koruluktaki tüm ağaçlar yosun kaplı, yıldırımlar gibi eğri büğrü ve uzundur. Yazları Taksim Bulvarı’nın üzerindeki gökyüzü, akçaağaç, meşe ve karaağaç yapraklarının katmanlarıyla yemyeşildir.</p>

  <p>Buraya ilk geldiğinde tüm umut ve düşlerinin gerçekleştiğini sanırsın. Hayatının geri kalanı hep mutlu geçecektir.</p>

  <p>Hele hele adımını, altında tekerlekleri olan bir evden dışarı atmamış olan bir çocuk için burası, sonsuza dek yaşayacağı, sevilip şefkat göreceği çok özel ve güvenli bir yermiş gibi görünür.</p>

  <p>Özellikle de bir kutu renkli kalem ve mumboyasıyla kaba tüylü bir halının üzerine oturarak evlerin, hiç görmediği bu evlerin resmini çizen bir çocuk için. Veranda ve renkli camlı pencerelerinin hayalindeki gibi çizildiği resimler. Bu küçük kızın günün birinde bu evleri gerçekten görmesi için. Çizdiğiyle tıpatıp aynı olan evleri. Sadece hayalini kurduğunu sandığı evleri...</p>

  <p>Küçük Misty Marie resim yapmaya başladığı ilk andan itibaren her evin arkasında bulunan lağım çukurlarındaki ıslak sırları biliyordu. Duvarlarının içindeki kabloların eski olduğunu, izolasyon maksadıyla bezlere sarıldığını ve Çin’den ithal edilen tüplere ve desteklere tutturulduğunu biliyordu. Adada yaşayan her ailenin çocuklarının isim ve boylarını işaretlediği tüm ön kapıların arkasını çizebiliyordu.</p>

  <p>Ada, üç millik tuzlu suyun ötesindeki anakaradan, Long Beach’teki feribot limanından bakıldığında bile cennet gibi görünür. Uzaktan siyah gibi görünen koyu yeşil çamlar, toprak rengi kayalara vuran dalgalar kızın şimdiye kadar arzuladığı tek şeydir sanki. Koruma altına alınmış. Sessiz ve ıssız.</p>

  <p>Bugünlerde ada bir sürü insana böyle görünüyor. Bir sürü zengin yabancıya.</p>

  <p>Karavan kampındaki havuzdan daha büyük herhangi bir su birikintisinde yüzmemiş, aşırı klordan kör olmuş bu kızcağızın, kuşların şakıdığı, güneşin otel pencerelerinde oynaştığı Waytansea limanına feribotla gitmesi. Dalgakırana yandan vuran okyanusun sesini duyması, sıcacık güneşi ve tertemiz rüzgârı saçlarında hissetmesi, tamamen çiçek açmış güllerin... kekik ve biberiyenin kokusunu alması...</p>

  <p>Okyanusu hiç görmemiş bu acınası yeniyetme, kayaların üzerinde uzanan burun ve uçurumların resimlerini çoktan yapmıştı. Hem de mükemmel yapmıştı.</p>

  <p>Zavallı küçûk Misty Marie Kleinman.</p>

  <p>Kız adaya gelin geldi ve bütün ada halkı onu tebrik etmek için dışarı çıktı. Hepsi de gülümseyen ve kızın elini sıkmak için sıralarını bekleyen kırk elli aile, ilkokul öğrencilerinden oluşan bir koro şarkılar söyledi. Pirinç attılar. Otelde şerefine büyük bir yemek daveti verildi ve herkes onun şerefine kadeh kaldırıp şampanya içti.</p>

  <p>Hepsi Waytansea Oteli’nin Tacir Sokağı’nın üst kesimine bakan yan tarafındaki pencerelerinden, altı katının birden pencerelerinden, sıra sıra pencereler ve camekânlı balkonlardan, dik çatıdaki pencerelerin oluşturduğu zikzak çizgilerden, onun gelişini izliyorlardı. Herkes onun, balığın gölgeli karın kısmında yer alan, hududu ağaçlarla çizilmiş büyük evlerden birine yerleşmek üzere adaya gelişini izliyordu.</p>

  <p>Waytansea Adası’na tek bir bakışıyla bile Misty Kleinman, işçi annesine veda etmeye değdiğini gördü. Köpek pislikleri ve kaba tüylü halıdan ayrılmaya. Bir daha o eski karavan kampına ayak basmamaya yemin etti. Ressam olma planlarını erteledi.</p>

  <p>İşin aslı, çocukken, biraz daha büyük olsan bile, diyelim ki yirmi yaşlarında ve Güzel Sanatlar Akademisi’ne kaydını yaptırmış olsan bile gerçek dünya hakkında hiçbir fikrin yoktur. Birisi seni sevdiğini söylerse ona inanmak istersin. O erkek seninle evlenmek ve seni cennet gibi bir adada bulunan evine götürmek istiyordur sadece. Huş Ağacı Sokağı’nın doğusundaki büyük bir taş eve. Sadece seni mutlu etmek istediğini söyler.</p>

  <p>Ve gerçekten de sana hiçbir zaman öldüresiye işkence etmeyecektir.</p>

  <p>Ve zavallı Misty Kleinman kendi kendine, ressam olarak bir kariyer yapmak istemediğini söyleyip durdu. Aslında tek istediği ev, aile ve huzurdu.</p>

  <p>Sonra da her şeyin fazlasıyla doğru olduğu Waytansea Adası’na geldi.</p>

  <p>Ama bir süre sonra <span class="t13">kendisinin</span> yanıldığı anlaşıldı.</p>
</body>
</html>
