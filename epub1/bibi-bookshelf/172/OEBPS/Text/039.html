<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>2 Ağustos</title>
</head>

<body>
  <h3 class="h31"><a id="a39"></a>2 Ağustos</h3>

  <p>Tabbi koridorun sonundaki tuvalete götürmek için Misty’nin sondasının ucundaki torbayı çektiğinde Misty bacaklarının arasından bir şeyin çekildiğini, içinden bir şeyin hafifçe oynadığını hissediyor. Tabbi torbayı tuvalete boşaltıp yıkıyor. Sonra da getirip tekrar uzun plastik tüpe geçiriyor.</p>

  <p>Tabbi bunların hepsini Misty zifiri karanlıkta çalışmaya devam edebilsin diye yapıyor. Gözleri bantlı. Kör.</p>

  <p>Misty, sadece pencereden giren sıcak güneş ışığını hissediyor. Fırça durduğu anda Misty, “Bu bitti,” diyor.</p>

  <p>Tabbi çizimi şövaleden çıkarıp, yerine yeni bir sayfa yerleştiriyor. Kalemin ucu köreldiğinde alıp Misty’ye sivri uçlu bir kalem veriyor. Pastel kalemlerin durduğu tepsiyi uzatıyor ve Misty, kör vaziyette yağlı piyano tuşlarına dokunur gibi yaparak renklerden birini seçiyor.</p>

  <p>Sadece kayıtlarda bulunması açısından, Misty’nin seçtiği her renk, attığı her çizik kusursuz, çünkü artık umursamaktan vazgeçti.</p>

  <p>Paulette kahvaltıda oda servisi tepsisiyle geliyor, Tabbi de gelen tüm yiyecekleri lokmalara ayırıyor. Misty çalışmaya devam ederken, Tabbi yiyecekleri çatalla annesine yediriyor. Yüzünde bant olduğu için Misty ağzını ancak bu kadar açabiliyor. Sadece fırçasının ucunu ağzında sivriltebilecek kadar. Kendini zehirleyebileceği kadar. Çalışmaya devam eden Misty, tat almıyor. Koku almıyor. Birkaç lokma yedikten sonra doyuyor.</p>

  <p>Kalemin kâğıda sürtünüşünden çıkan ses dışında oda sessiz. Dışarıda, beş kat aşağıda okyanus dalgaları tıslayıp kükrüyor.</p>

  <p>Öğle yemeğinde Paulette Misty’nin yemediği başka yiyecekler de getiriyor. Misty o kadar çok kilo verdi ki, bacağındaki alçı bol gelmeye başladı bile. Fazla miktarda katı gıda tuvalet ziyareti anlamına gelir. Bu da mola vermesi gerektiği anlamına gelir. Alçının üzerinde neredeyse hiç boş yer kalmıyor, Tabbi alçının her yerini kuşlar ve çiçeklerle doldurmuş. Misty’nin üzerindeki iş gömleği boya lekelerinden dolayı kaskatı kesildi. Sertleşti ve kollarıyla göğüslerine batıyor. Elleri, kuruyan boya yüzünden kabuk bağladı. Zehirlendi.</p>

  <p>Omuzları ağrıyor, katır kutur sesler geliyor ve bilekleri içeriden sanki gıcırdıyor. Karakalemi tutmaktan parmakları uyuştu. Boynuna kramplar giriyor, ağrı omuriliğinin iki yanına vuruyor. Boynunun tıpkı Peter’ın boynu gibi göründüğünü hissediyor; geriye kıvrılmış, kıçına değiyor. Bileklerinin de Peter’ın bilekleri gibi göründüğünü hissediyor; bükülüp düğüm olmuş gibi.</p>

  <p>Gözleri bantlıyken yüzü gevşediği için, alnından başlayıp gözlerinin üzerinden geçen, yanaklarından çenesine inen ve boynuna uzanan yapışkan bantlarla hiç uğraşmıyor. Bant gözlerinin çevresindeki orbikülaris oküli kasının, ağzının kenarındaki elmacık kemiği kasının ve diğer tüm yüz kaslarının gevşek durmasını sağlıyor. Yüzünde bant varken Misty ağzını sadece azıcık aralayabiliyor. Sadece fısıldayarak konuşabiliyor.</p>

  <p>Tabbi annesinin ağzına pipet yerleştiriyor ve Misty biraz su emiyor. Tabbi’nin sesi, “Ninem ne olursa olsun sanatını yapmaya devam etmen gerektiğini söyledi,” diyor.</p>

  <p>Annesinin ağzını silen Tabbi, “Yakında gitmem gerekecek,” diyor. “Beni ne kadar özlersen özle, yine de lütfen işini bırakma,” diyor. “Söz mü?”</p>

  <p>Çizmeye devam eden Misty, “Evet,” diye fısıldıyor.</p>

  <p>“Uzun süre burada olmasam bile mi?” diyor Tabbi.</p>

  <p>Ve Misty, “Söz veriyorum,” diye fısıldıyor.</p>
</body>
</html>
