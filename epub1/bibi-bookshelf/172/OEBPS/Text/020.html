<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>5 Temmuz</title>
</head>

<body>
  <h3 class="h31"><a id="a16"></a>5 Temmuz</h3>

  <p>Misty’yle ilk gerçek randevunuzda, ona bir tual getirmiştin.</p>

  <p>Peter Wilmot ve Misty Kleinman ilk randevularında kocaman bir boş arazideki yabani otların arasında oturuyorlar. Yaz arıları ve sinekleri etraflarında dolanıp duruyor. Misty’nin evden getirdiği ekoseli battaniyenin üzerinde oturuyorlar. Misty, pirinç köşeleri ve menteşeleri kararmış, cilası sararmış soluk tahtadan yapılma boya kutusunun ayaklarını açarak şövale haline getiriyor.</p>

  <p>Bunları zaten hatırlıyorsan geçebilirsin.</p>

  <p>Hatırlarsan otlar öyle uzundu ki, güneşin altında oturacak yer açmak için bu otları iyice bastırmak zorunda kalmıştın.</p>

  <p>Bahar dönemiydi ve kampustaki herkesin aklında aynı fikir vardı sanki. Yerdeki çerçöpten CD çalar veya bilgisayar kasası yapmak. Köklerle. Tohum zarflarıyla. Havada yoğun bir kauçuk tutkal kokusu vardı.</p>

  <p>Hiç kimse manzara resmi yapmak için tual germiyordu. Bunun bir esprisi yoktu. Ama Peter güneşin altındaki o battaniyenin üzerine oturdu. Ceketini açıp sünmüş kazağının eteğini yukarı kaldırdı. Kazağının altında, göğsüyle karnına değen gergiye zımbalanmış boş bir tual vardı.</p>

  <p>Gözlerinin altına ve burun kemiğine güneş kremi yerine kara kalem sürmüştün. Yüzünün tam ortasında kocaman kara bir haç vardı.</p>

  <p>Eğer şu anda bunu okuyorsan, Tanrı bilir ne kadar zamandır komadaydın. O yüzden bu güncenin yapacağı son şey canını sıkmak olmalı.</p>

  <p>Misty sana tuali niye giysilerinin altında o şekilde taşıdığını sorduğunda...</p>

  <p>Peter, “Sığacağından emin olmak için,” dedi.</p>

  <p>Bunu sen söyledin.</p>

  <p>Düşünürsen bir parça çimeni nasıl çiğnediğini de anımsayabilirsin. Tadının nasıl olduğunu. Büyük, kare çene kaslarınla çimeni ağzının bir o yanında, bir öbür yanında çiğneyip durmuştun. Elinle otların altını kazıp kum veya çamur parçaları çıkarmıştın.</p>

  <p>Misty’nin tüm arkadaşları, salak çimenlerini örmekle meşguldüler. Esprili olsun diye yeterince gerçekçi görünen bir alet yapmaya çalışıyorlardı. Ve sökülmüş gibi görünmeyen bir alet. Gerçek bir tarihöncesi ileri teknoloji ürünü eğlence sisteminin hakiki görüntüsüne sahip olmadığı takdirde işin esprisi kalmıyordu.</p>

  <p>Peter boş tuali Misty’ye verirken, “Boyalarla bir resim yap,” dedi.</p>

  <p>Misty, “Kimse boyalarla resim <span class="t13">resmetmiyor.</span> Artık yapılmıyor,” dedi.</p>

  <p>Hâlâ resim yapmaya devam eden tanıdıkları varsa eğer, kendi kan ve döllerini kullanıyorlardı artık. Hayvan barınağındaki canlı köpeklerin veya jelatinli tatlı kalıplarının üzerine resim yapıyorlardı. Asla tuale değil.</p>

  <p>Ve Peter, “Senin hâlâ tuale resim yaptığına bahse girerim,” dedi.</p>

  <p>Misty, “Niye?” diye sordu. “Geri zekâlı olduğum için mi? daha iyisini bilmediğimden mi?”</p>

  <p>Ve Peter, “Sus da, resim yap,” dedi.</p>

  <p>Sözde temsili sanatı aşmışlardı. Hoş resimler yapmayı yani. Görsel alaycılığı öğreniyorlardı sözde. Misty, etkili ironi tekniklerini çalışmayı bırakmak için çok fazla harç ödediklerini söyledi. Hoş bir resmin dünyaya hiçbir şey öğretmediğini söyledi.</p>

  <p>Ve Peter, “Bira satın alacak yaşta bile değiliz, dünyaya ne öğretebileceğimizi sanıyorsun?” dedi. Yaban otlarından yuvalarında sırt üstü yatmış, kolunu da başının altına koymuş olan Peter, “İlham almadığın sürece dünyadaki çabaların hiç önemi yok,” dedi.</p>

  <p>Kaz kafalı olduğun için farkına varmamış olabilirsin ama Misty ondan hoşlanmanı gerçekten istiyordu. Sadece kayıtlarda bulunması açısından, elbisesini, sandaletlerini ve hasır şapkasını sırf senin için giyinip kuşanmıştı. Saçına dokunmuş olsaydın saç spreyinden dolayı kaskatı kesilmiş olduğunu da anlardın.</p>

  <p>Wind Song parfümünden o kadar çok sıkmıştı ki, arıları kendine çekiyordu.</p>

  <p>Ve Peter boş tuali şövaleye yerleştirdi. “Maura Kincaid şu boktan Güzel Sanatlar Akademisi’ne gitmedi,” dedi. Yeşil renkli bir parça salya tükürdü ve başka bir ot sapı alarak ağzına tıktı. Dili yemyeşil olmuştu ve “Yüreğindekileri resmettiğin takdirde, tablonun müzede sergileneceğine eminim,” dedi.</p>

  <p>Misty yüreğindekilerin saçma sapan şeyler olduğunu söyledi.</p>

  <p>Ve Peter ona baktı. “Sevmediğin bir şeyi resmetmenin ne anlamı var ki?” dedi.</p>

  <p>Misty sevdiği şeylerin asla satmayacağım söyledi. İnsanlar satın almazdı.</p>

  <p>Ve Peter, “Belki de şaşırırsın,” dedi.</p>

  <p>Bu Peter’ın kendini ifade etme teorisiydi. Profesyonel bir sanatçı olma paradoksu. Astında anlatacak bir şeyimiz yokken tüm hayatımızı kendimizi en iyi şekilde ifade etmeye çalışarak geçirmemiz. Yaratıcılığın bir etki tepki sistemi olmasını istiyoruz. Sonuçlar. Pazarlanabilir ürün. Adanmıştık ve disiplinin, tanınmak ve ödüllendirilmeye denk olmasını istiyoruz. Sanat akademisinin tekdüzeliğine kendimizi kaptırıp güzel sanatlar master’ı için lisans programına çalışıyor, çalışıyor, çalışıyoruz. Harika yeteneklerimize rağmen ortaya koyacak hiçbir eserimiz yok. Peter’a göre, bizi bir uyuşturucu bağımlısının, tembel bir serserinin veya salyaları akan bir sapığın bir başyapıt yaratmasından fazla sinirlendiren bir şey yok. Sanki kazayla olmuş gibi.</p>

  <p>Gerçekten neyi sevdiğini söylemekten korkmayan bir ahmak. Peter, “Platon," diyor ve kafasını çevirip otların arasına yeşil bir bulamaç tükürüyor. “Platon, ‘Her kim tek başına hünerin kâfi geleceği inancıyla İlham Perileri’nin tapınağına esinlenmeden yaklaşırsa, acemilikten kurtulamayacak ve küstah şiirleri delilerin şarkılarının gölgesinde kalacaktır,’ demişti.”</p>

  <p>Ağzına başka bir ot parçası attı ve çiğnerken, “Öyleyse Misty Kleinman’ı deli yapan nedir?” diye sordu.</p>

  <p>Çizdiği fantezi evleri ve parke taşlı sokakları. Hiç görmediği büyük balık sürülerinden dönen istiridye teknelerinin üzerinde daireler çizen martıları. Saksılarından aslanağzı ve zinya çiçekleri taşan pencereler. Asla bu saçmalıkları çizeceği yoktu.</p>

  <p>“Maura Kincaid,” diyor Peter, “kırk bir yaşına kadar eline fırça bile almadı.” Soluk tahta kutudan fırçaları çıkararak uçlarını sivriltmeye başladı. “Maura adanın eski ailelerinden gelen iyi bir marangozla evlendi ve birkaç çocuğu oldu,” dedi. Kutudan boya tüplerini çıkararak battaniyenin üzerindeki fırçaların yanına yerleştirdi.</p>

  <p>“Kocası ölene dek ilgisi yoktu,” dedi. “Sonra Maura hastalandı, fena hastalandı, verem gibi bir hastalığa tutuldu. O zamanlar kırk bir yaşına geldin mi yaşlı bir hanım olur çıkardın.”</p>

  <p>Maura Kincaid çocuklarından biri ölene dek hiç resim yapmamıştı, dedi. “Belki de insanların sevdikleri şeyi yapabilme riskini göze alabilmek için gerçekten acı çekmeleri gerekiyordur,” dedi Peter.</p>

  <p>Bunların hepsini Misty’ye sen söyledin.</p>

  <p>Michelangelo’nun kendisini derisi yüzülmüş bir şehit olarak resmeden bir manik depresif olduğunu söyledin. Henri Matisse apandisiti yüzünden avukatlığı bırakmıştı. Robert Schumann beste yapmaya ancak sağ eline inme indikten sonra, konser piyanistliği kariyerine son verince başlamıştı.</p>

  <p>Bunu söylerken cebini karıştırıyordun. Cebinde bir şey arıyordun.</p>

  <p>Nietzsche’den ve üçüncü safhadaki frengi hastalığından söz ettin. Mozart ve üremi hastalığından. Paul Klee ve deri sertleşmesi yüzünden eklem ve kaslarının büzülmesinden. Frida Kahlo ve bacaklarının kanayan yaralarla kaplanmasına yol açan spina bifida’dan<a id="a17"></a><a href="../Text/notes.html#a173"><span class="t15">{4}</span></a>. Lord Byron ve yumru ayaklarından. Bronte kardeşler ve tüberkülozlarından. Mark Rothko ve intiharından. Flannery O’Connor ve deri vereminden. İlham; hastalık, yara ve delilik ister.</p>

  <p>“Thomas Mann’a göre,” dedi Peter, “büyük sanatçılar aslında hastalıklı kişilerdir.”</p>

  <p>Ve battaniyenin üzerine bir şey bıraktın. Boya tüpleri ve fırçaların arasında suni elmastan bir broş duruyordu. Gümüş bir dolar büyüklüğündeki bu broşun üzerinde berrak camdan taşlar, sarı ve turuncu renkli bir çarkın ortasında ince ince cilalanmış aynalar vardı, hepsi de kesilmiş ve dalgalıydı. Ekose battaniyenin üzerinde gün ışığını parıltılara dönüştürüyormuş gibi görünüyordu. Metali mat gri renkliydi ve elmasları ince, sivri dişlerle tutuyordu.</p>

  <p>Peter, “Bu söylediklerimi duyuyor musun?” dedi.</p>

  <p>Ve Misty broşu eline aldı. Broştan yansıyan parıltı gözünü kamaştırdı, kör olmuş gibi gözleri kamaştı. Oradaki her şeyle, güneşle ve otlarla olan bağlantısı kopmuştu.</p>

  <p>“Bu senin için,” dedi Peter. “İlham kaynağı olması için.”</p>

  <p>Misty’nin her bir taşın üzerinde onlarca kez kırılmış görüntüsü vardı. Yüzünün binlerce parçası.</p>

  <p>Elinde parıldayan renklere bakan Misty, “Söylesene,” dedi. “Maura Kincaid’in kocası nasıl ölmüş?”</p>

  <p>Ve Peter yeşil dişlerinin arasından yeşil renkli salyasını çevrelerindeki uzun otlara tükürdü. Yüzünde siyah haç vardı. Yeşil dudaklarını yeşil diliyle yaladı ve, “Cinayet,” dedi. “Onu öldürdüler,” dedi Peter.</p>

  <p>Ve Misty resim yapmaya başladı.</p>
</body>
</html>
