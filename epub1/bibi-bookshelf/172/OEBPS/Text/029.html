<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>14 Temmuz</title>
</head>

<body>
  <h3 class="h31"><a id="a26"></a>14 Temmuz</h3>

  <p>Angel suluboya kâğıdını köşelerinden parmaklarının uçlarıyla sıkıştırarak tutuyor. Önce resme, sonra Misty’ye bakıp, “İskemle mi çizdin?” diye soruyor.</p>

  <p>Misty omuzlarını silkip, “Yıllar oldu. Aklıma gelen ilk şey buydu,” diyor.</p>

  <p>Angel sırtını ona dönüyor ve resmi kaldırıp güneş ışığının resmin üzerine farklı açılardan düşmesini sağlıyor. Resme bakarken “Güzel. Çok güzel. İskemleyi nereden buldun?” diye soruyor.</p>

  <p>“Aklımdan çizdim,” diyor Misty ve Angel’a boyaları ve iki şişe şarapla nasıl bütün gün Waytansea Burnu’nda mahsur kaldığını anlatıyor.</p>

  <p>Angel gözlerini kısarak resme bakıyor, resmi yüzüne öyle yakın tutuyor ki gözleri neredeyse şaşı oluyor ve “Hershel Burke gibi görünüyor,” diyor. Misty’ye bakıp, “Bütün gün bir çayırda oturdun ve Hershel Burke’nin Rönesans Uyanışı tarzında bir iskemle mi hayal ettin?” diye soruyor.</p>

  <p>Bu sabah Long Beach’ten bir kadın aradı ve çamaşır odasını yeniden boyayacağını, bu yüzden işe koyulmadan önce gelip Peter’ın pisliğini görmelerini söyledi.</p>

  <p>Misty ve Angel şu anda kayıp çamaşır odasındalar. Misty, Peter’ın karalamalarını kâğıda aktarıyor. Angel sözde, duvarların resmini çekecek. Misty, resim defterini çıkarmak için çizim dosyasını açtığı sırada, Angel küçük suluboya resmi gördü ve bakmak istedi. Buzlu bir camdan güneş ışığı süzülüyor ve Angel resmi bu ışığa doğru tutuyor.</p>

  <p>Pencereye sprey boyayla şöyle yazılmış: “… adamıza ayak basarsanız ölürsünüz...”</p>

  <p>Angel. “Hershel Burke olduğuna yemin ederim. 1879, Philadelphia’dan. İkizi Biltmore'daki Vanderbilt kasaba evinde duruyor,” diyor.</p>

  <p>Bu, Misty’nin, Güzel Sanatlar Akademisi’nde birinci sınıfta aldığı 101 kodlu sanat tarihi veya ikinci sınıfta aldığı 236 kodlu dekoratif sanatlar anahatları veya başka bir gereksiz dersten aklında kalmış olmalı. Belki de televizyonda. Ünlü kişilerin evlerinin gezildiği programların birinde görmüştür. Bir fikrin nerden geldiğini kim bilebilir ki. İlham kaynağımızı. Hayalini kurduğumuz şeyi neden hayal ettiğimizi.</p>

  <p>Misty, “Bir şeyler çizebildiğim için şanslıyım. Fena hastalandım. Gıda zehirlenmesi,” diyor.</p>

  <p>Angel kâğıdı çevirip resme bakıyor. Kaşlarının arasındaki corrugator kası kasılarak üç derin çizgi halini alıyor. Glabellar’ı kırışıyor. Triangularis kası, ağzının köşelerinden çizgiler inene dek dudaklarını çekiyor.</p>

  <p>Duvardaki karalamaları kâğıda geçirmekte olan Misty, Angel’a midesindeki kramplardan söz etmiyor. Bütün öğleden sonra bir kaya veya ağaç taslağı çizmeye çalıştı ama midesi bulanarak kâğıdı buruşturup attı. Uzaktaki kasabayı, kilisenin çan kulesini ve kütüphanedeki saati çizmeye çalıştı ama o kâğıtları da buruşturdu. Hafızasından çizmeye çalıştığı Peter’ın boktan bir portresini de attı. Tabbi’nin bir resmini buruşturdu. Sonra tek boynuzlu bir at resmi. Bir bardak şarap içti ve yeteneksizliğiyle berbat etmek üzere yeni bir şey aradı. Sonra tuhaf kişniş tadı olan tavuk salatalı sandviçlerden bir tane daha yedi.</p>

  <p>Loş ormana girip parçalanmış heykellerden birinin resmini yapma fikri bile ensesindeki tüyleri ürpertiyordu. Düşmüş güneş saati. Kilitli mağara. İsa. Çayırda güneş ortalığı ısıtıyordu. Çimenlik böcek kaynıyordu. Ormanın gerisinde bir yerlerde okyanus dalgaları tıslayıp kükrüyordu.</p>

  <p>Ormanın karanlık sınırına bakmak bile, Misty’nin, devasa bronz adamın lekeli kollarıyla çalılıkları ayırarak, çukura kaçmış kör gözleriyle kendisini izlediğini düşünmesine yetiyordu. Sanki mermer Diana’yı öldürüp bedenini parçalara bölen oymuş gibi, Misty, adamın karşıdaki ağaçların arasından sinsi sinsi çıktığını görür gibiydi.</p>

  <p>Misty Wilmot İçki Oyunu’nun kurallarına göre, çıplak, bronz bir heykelin, metal kollarını bedenine dolayıp seni ezip öldürene dek öptüğünü, bu sırada senin de tırnaklarını geçirmeye çalışıp yosunlu göğsünü ellerinle feci şekilde dövdüğünü düşünmeye başladığında, bir içki daha içmenin vakti gelmiş demekti.</p>

  <p>Kendini yarı çıplak vaziyette, bir çalının arkasına kazdığın çukura sıçarken bulursan, sonra da kıçını otelin kumaş peçetesine silersen, bir içki daha iç.</p>

  <p>Midesine ağrılar giriyordu ve Misty terliyordu. Her kalp atışında başına adeta delirtircesine bir ağrı saplanıyordu. Bağırsakları bir anda çalışmaya başladı ama Misty külotunu yeterince hızlı indiremedi. Bacaklarına ve ayakkabılarına pislik sıçradı. Koku midesini bulandırdı ve Misty ileri fırlayarak ellerini ılık çimenin, küçük çiçeklerin üzerine koydu. Kilometrelerce ötedeki karasinekler onu bulup bacaklarının arasında gezinmeye başladılar. Çenesi göğsüne düştü ve iki avuç dolusu pembe kusmuk yere boşaldı.</p>

  <p>Yarım saat sonra kendini bacaklarından bok akmaya devam ederken bir sinek bulutunun içinde bulursan, bir içki daha iç.</p>

  <p>Misty bunların hiçbirini Angel’a anlatmıyor.</p>

  <p>Misty kayıp çamaşır odasında duvardakileri kâğıda aktarırken, Angel fotoğraf çekiyor ve “Peter’ın babasıyla ilgili neler söyleyebilirsin?” diyor.</p>

  <p>Peter’ın babası Harrow. Misty, Peter’ın babasını severdi. Misty, “O öldü. Niye sordun?” diyor.</p>

  <p>Angel bir fotoğraf daha çekiyor ve filmi ileri sarıyor. Kafasıyla duvardaki yazıyı işaret ederek, “İnsanın <span class="t13">i</span> harfini yazışı pek çok şey anlatır. İlk kalem vuruşu kişinin annesine bağlılığını gösterir. İkincisi yani aşağı doğru çekilen çizgi ise babasına,” diyor.</p>

  <p>Peter’ın babası Harrow Wilmot’a herkes Harry derdi. Misty onu evlenmeden önce ziyarete geldiğinde görmüştü sadece. Hamile kalmadan önce. Harry ona Waytansea Adası’nda uzunca bir tur attırmış, yürürken padavralı büyük evlerin dökülen boyalarını ve yıpranmış çatılarını göstermişti. Bir araba anahtarı yardımıyla kilisenin granit bloklarının arasındaki yumuşamış harcı kazımıştı. Tacir Sokağı’ndaki kaldırımların nasıl yamulup çatladığına bakmışlardı. Mağaza önleri yol yol yosun tutmuştu. Yangından tahrip olduktan sonra kapanan otelin içi kapkara görünüyordu. Paslanarak koyu kırmızı bir renk almış pencere çerçeveleri ile binanın dış cephesi pejmürde görünüyordu. Panjurlar kırılmıştı. Oluklar bel vermişti. Harrow Wilmot sürekli, “Üç nesildir omuz omuza,” deyip durmuştu. “Ama ne kadar iyi yatırım yaparsak yapalım, para en fazla işte bu kadar yetiyor.”</p>

  <p>Peter’ın babası, Misty okula döndükten sonra ölmüştü.</p>

  <p>Ve Angel, “Bana onun el yazısının bir örneğini bulabilir misin?” diyor.</p>

  <p>Karalamaların eskizini yapmaya devam eden Misty, “Bilmiyorum,” diyor.</p>

  <p>Sadece kayıtlarda bulunması açısından, bok ve pembe kusmuğa bulanmış şekilde kırlarda çıplak olmak insanı gerçek bir sanatçı yapmıyor.</p>

  <p>Sanrılar da öyle. Waytansea Burnu’nda midesine kramplar giren ve saç diplerinden yüzünün iki yanına ter akan Misty bazı şeyler görmeye başladı. Otel peçeteleriyle kendini temizlemeye çalışıyordu. Ağzını şarapla çalkaladı. Sinek bulutunu eliyle kovaladı. Kusmuk hâlâ burnunu yakıyordu. Çok saçmaydı, Angel’a anlatamayacağı kadar saçmaydı ama ormanın kıyısındaki gölgeler hareket etmeye başladı.</p>

  <p>Metal surat ağaçların arasında duruyordu. Heykel ileri doğru bir adım attı ve bronz ayağının korkunç ağırlığı çayırın yumuşak zeminine saplandı.</p>

  <p>Güzel Sanatlar Akademisi’ne gittiysen kötü bir sanrının ne olduğunu bilirsin. Geriye dönüşün ne anlama geldiğini bilirsin. Yağ dokusunda birikip kan akışını hızlandırarak güpegündüz kâbus görmene yetecek kadar kimyasal almışsındır.</p>

  <p>Heykel bir adım daha attı ve adımı yere saplandı. Güneş, kollarının bazı yerlerinin parlak yeşil, bazı yerlerinin mat kahverengi görünmesine sebep oluyordu. Kafası ve omuzları kuş pisliği yüzünden bembeyazdı. Bronz uyluklarındaki kaslar sanki bacakları havaya kalkmış gibi sımsıkıydı ve basınçtan dolayı da gergindi. Heykel bir adım daha attı. Her adımda uyluklarının arasındaki bronz yaprak havaya kalkıyordu.</p>

  <p>Şimdi Angel’ın fotoğraf makinesi çantasının üzerinde duran suluboya resme bakarken utançtan da beter bir şey hissediyor. Aşk tanrısı Apollon. Hasta ve sarhoş Misty. Orta yaşlı, azgın bir ressamın çıplak ruhu.</p>

  <p>Heykel bir adım daha yaklaştı. Aptal bir sanrı. Gıda zehirlenmesi. Heykel çıplak. Misty çıplak. Çayırdaki ağaç çemberinin içinde ikisi de pislenmişlerdi. Kafasını toparlamak, sanrının uzaklaşmasını sağlamak için Misty çizim yapmaya başladı. Konsantre olmak için. Hiçbir şeyin resmi değildi bu. Gözleri kapalıydı, kalemi suluboya kâğıdına dayadı ve çizdiğini hissetti, düz çizgiler çiziyor, gölge yapmak için başparmağıyla çizgileri dağıtıyordu.</p>

  <p>Otomatik yazı.</p>

  <p>Kalem durduğunda Misty’nin de işi bitmişti. Heykel gitmişti. Midesi daha iyiydi. Pislik kuruduğu için en berbat kısmını fırçayla temizleyebildi. Peçeteleri, berbat olan iç çamaşırını ve buruşturup attığı çizim kâğıtlarını gömdü. Tabbi’yle Grace geldiler. Çay bardağı veya krema kabı veya aradıkları her ne haltsa, onu bulmuşlardı. O saate kadar şarap bitmişti. Misty giyinmişti, üstündeki o kötü koku da biraz olsun gitmişti.</p>

  <p>Tabbi, “Bak. Yaş günü hediyem,” dedi ve parmağında parlayan yüzüğü göstermek için elini uzattı. Kare, yeşil bir taş parlaması için kesilmişti. “Perido,” dedi Tabbi ve günbatımında parlaması için elini başının üzerine kaldırdı.</p>

  <p>Grace arabayla onları Taksim Bulvarı’ndan köye doğru götürürken Misty, Grace’in parayı nereden bulduğu düşünceleri arasında uykuya daldı.</p>

  <p>Çizim dosyasına ancak uyandıktan sonra baktı. O da en az diğer herkes kadar şaşırdı. Daha sonra resme suluboyayla biraz renk kattı. İnsanın bilinçaltının yaratacağı şeyler inanılmaz. Büyüdüğü zamanlardan, sanat tarihi derslerinden kalma bir resim.</p>

  <p>Zavallı Misty Kleinman’ın tahmin edilebilir düşleri.</p>

  <p>Angel bir şey söylüyor.</p>

  <p>Misty, “Efendim?” diyor.</p>

  <p>Angel, “Bunun için ne istiyorsun?” diye soruyor.</p>

  <p>Parayı kastediyor. Bir bedel. Misty, “Elli mi?” diyor. “Elli <span class="t13">dolar</span> mı?”</p>

  <p>Misty'nin gözleri kapalı, çıplak ve korkmuş, sarhoş ve midesi bozulmuş vaziyetteyken çizdiği bu resim, sattığı ilk sanat eseri. Misty’nin şimdiye kadar yaptığı en iyi şey.</p>

  <p>Angel cüzdanını açıp iki yirmilik, bir de onluk çıkarıyor. “Şimdi, bana Peter’ın babasıyla ilgili başka neler anlatabilirsin?” diye soruyor.</p>

  <p>Kayıtlarda bulunması açısından, çayırdan çıkarlarken, patikanın yanında iki derin çukur vardı. Çukurların arasındaki mesafe neredeyse bir metre kadardı ve bu çukurlar bir insanın ayak izi olamayacak kadar büyük ve birbirinden uzaktı. Bu çukurlar ormanın içine doğru gidiyordu ve herhangi bir insana ait izler olamayacak kadar büyük ve ayrıktı. Misty bunu Angel’a anlatmadı. Angel onun deli olduğunu düşünürdü. Kocası gibi deli.</p>

  <p>Senin gibi, sevgili tatlı Peter.</p>

  <p>Şimdi o gıda zehirlenmesinden geriye sadece şiddetli bir baş ağrısı kalmıştı.</p>

  <p>Angel resmi burnuna iyice yaklaştırıp kokluyor. Burnunu silip tekrar kokluyor, sonra da resmi fotoğraf makinesi çantasının kenarındaki bir cebe yerleştiriyor. Misty’nin baktığını fark edince, “Ah sen bana bakma,” diyor. “Bir an bok kokusu aldığımı sandım.”</p>
</body>
</html>
