<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>29 Haziran Yeniay</title>
</head>

<body>
  <h3 class="h31"><a id="a7"></a>29 Haziran<br />
  Yeniay</h3>

  <p>Ocean Park’taki adam ön kapıyı elinde bir şarap bardağıyla açıyor, bardağın içi işaretparmağının hizasına kadar parlak turuncu renkli şarapla dolu. Üzerinde, yakasına “Angel” sözcüğü işlenmiş beyaz havlu kumaşından bir bornoz var. Boynuna beyazlamış göğüs kıllarının üzerinde dolanmış altın bir zincir takmış ve alçı tozu kokuyor. Diğer elinde ise bir el feneri var. Adam içkisini ortaparmağının durduğu yere kadar içiyor ve çenesindeki uzamış siyah sakallar yüzünden suratı şişkin görünüyor. Kaşları ya cımbızla alınmış ya da rengi açılmış, neredeyse hiç kaşı yokmuş gibi görünüyor.</p>

  <p>Sadece kayıtlarda bulunması açısından. Bay Angel Delaporte ile Misty Marie'nin tanışması böyle oldu.</p>

  <p>Güzel Sanatlar Akademisi’nde Leonardo da Vinci’nin <span class="t13">Mona Lisa</span> adlı tablosundaki kadının kaşlarının olmadığını, çünkü sanatçının son olarak eklediği detayın bu olduğunu öğrenirsin. Vinci tablo kurudukça üzerine ıslak boya sürüyormuş. On yedinci yüzyılda bir tablo onarımcısı yanlış çözücü kullanarak kadının kaşlarını sonsuza dek silmiş.</p>

  <p>Ön kapının hemen girişinde bir bavul yığını duruyor, hepsi gerçek deriden ve adam elindeki fenerle bavulların ötesini, evin içini göstererek, “Peter Wilmot’a dilbilgisinin berbat olduğunu söyleyebilirsin,” diyor.</p>

  <p>Şu yazlıkçılar; Misty Marie marangozların mutlaka duvarların içine bir not yazdıklarını söylüyor onlara. Herkesin aklına gelir bu; duvarı taş levha ile kapatmadan önce adını ve tarihi yazmak. Bazen de o günün gazetesini bırakırlar. Bira veya şarap şişesi bırakmak gelenekten. Çatı ustaları çatıyı katranlı kâğıt ve padavra ile kapatmadan önce döşemeye yazı yazarlar. Kaplama ustaları da binanın dışını tahta veya sıvayla kapatmadan önce kaplamanın üzerine yazarlar. İsimlerini ve günün tarihini. İleride birinin keşfetmesi için kendilerinden bir parça bırakırlar. Belki bir düşünce. Biz buradaydık. Bunu biz yaptık. Hatırlatıcı bir not.</p>

  <p>Bunu ister gelenek, ister batıl inanç, isterseniz de feng shui olarak adlandırın.</p>

  <p>Bu, bir çeşit ev yapımı tatlı ölümsüzlük.</p>

  <p>Sanat tarihi dersinde. Papa V. Pius’un El Greco’dan, Michelangelo’nun Sistina Şapeli’nin tavanına yaptığı çıplak figürlerin üzerini boyamasını istediğini öğretirler. El Greco kabul eder ama tek şartı tavanın tamamını boyamaktır. Derste, El Greco’nun ünlü olmasının aslında astigmat olmasına bağlı olduğunu öğretirler. Bu yüzden çizdiği insan figürlerini çarpıtmaktadır, çünkü doğru dürüst göremez ve insanların kollarını, bacaklarını uzatarak yarattığı dramatik etkiyle ünlü olur.</p>

  <p>Ünlü ressamlardan, inşaat işçilerine kadar hepimiz imzamızı bırakmak istiyoruz. Kalıcı olmak. Ölümden sonraki yaşamınız.</p>

  <p>Hepimiz kendimizi anlatmak istiyoruz. Hiç kimse unutulmak istemiyor.</p>

  <p>O gün Ocean Park’ta Angel Delaporte, Misty’ye yemek odasını, kaplamaları ve mavi çizgili duvar kâğıdını gösteriyor. Duvarlardan birinin ortasında kıvrımlı bir delik var, kâğıt yırtılmış ve alçı tozu etrafa yayılmış.</p>

  <p>Misty adama, masonların bir bacanın iç kısmına asmak ve kötü ruhların baca deliğinden girmesine engel olmak için bir tılsımı, dini bir madalyayı harç ile bir zincire tutturduklarını anlatıyor. Masonlar ortaçağda uğur getirmesi için yeni binaların duvarlarının içine canlı kedi kapatırlarmış. Ya da canlı bir kadın. Binaya ruh vermek için.</p>

  <p>Misty adamın şarap bardağına bakıyor. Adamın suratına bakacağına, bardağa bakarak konuşuyor, gözleriyle bardağı takip ediyor ve adamın bunu fark ederek ona içki ikram etmesini umuyor.</p>

  <p>Angel Delaporte şişkin yüzünü, alınmış kaşlarını duvardaki deliğe yaslıyor ve “… Waytansea Adası’nın insanları daha önce herkesi öldürdükleri gibi seni de öldürecekler...” diyor. Karanlığı aydınlatması için küçük el fenerini kafasının kenarına yapıştırıyor. Mücevherler kadar parlak pirinç ve gümüş anahtarlar omuzlarına doğru sallanıyor. “İçeride yazanları görmelisiniz,” diyor.</p>

  <p>Angel Delaporte karanlığa doğru bakarak okumayı yeni sökmüş bir çocuk gibi ağır ağır, “... karımın Waytansea Oteli’nde çalışmasını ve odaları temizlerken pembe plastikten bir üniformanın içinde kahrolası şişko bir zavallıya dönüşmesini izliyorum...” diyor.</p>

  <p>Bay Delaporte, “... eve geldiğinde kullanıp atmış olduğunuz prezervatifleri toplamak için giydiği lateks eldivenlerden dolayı elleri plastik kokuyor... sarı saçları bembeyaz oldu ve yanıma yatmak için yatağa girdiğinde tuvaletlerinizden temizlediği bok gibi kokuyor...” diyor.</p>

  <p>“İlginç,” diyor ve şarabını yüzükparmağı hizasına gelene kadar içiyor. “Tamlayan kelimeyi yanlış kullanmış.”</p>

  <p>Okumaya devam ediyor: “... göğüsleri bir çift ölü sazan gibi önüne sarkıyor. Üç yıldır hiç seks yapmadık...”</p>

  <p>Ortalık öyle sessizleşiyor ki, Misty hafifçe gülmeye çalışıyor.</p>

  <p>Angel Delaporte el fenerini kaldırıyor. Parlak turuncu renkli şarabını, kiktik parmağının durduğu yere kadar içiyor ve kafasıyla duvardaki deliği göstererek, "Kendiniz okuyun,” diyor.</p>

  <p>Anahtarlık öyle ağır ki, küçük el fenerini kaldırabilmek için Misty’nin kaslarını çalıştırması gerekiyor. Gözünü küçük kara deliğe dayayınca karşı duvara boyanmış olan kelimeleri görüyor:</p>

  <p>“... adımını atmamış olmayı dileyerek öleceksin...”</p>

  <p>Seaview’daki kayıp çamaşır dolabı, Long Beach’teki kayıp banyo, Oysterville'deki yatak odası; insanlar oraya buraya burunlarını sokmaya başlayınca karşılarına işte bu çıkıyor. Peter’ın hep aynı huysuzluk nöbetleri.</p>

  <p>Senin şu eski huysuzluk nöbetlerin.</p>

  <p>“... öleceksin ve dünya daha iyi bir yer olacak...”</p>

  <p>Peter’ın çalıştığı tüm bu anakara evlerinde, hepsinde, aynı iğrenç yazılar yazılmış ve içeri gizlenmiş.</p>

  <p>“... dehşet içinde çığlıklar atarak öleceksin...”</p>

  <p>Arkasında durmakta olan Angel Delaporte, “Bay Wilmot’a söyleyin, <span class="t13">deh</span><span class="t13">ş</span><span class="t13">et</span> kelimesini yanlış yazmış,” diyor.</p>

  <p>Zavallı Misty bu yazlıkçılara Bay Wilmot’un bir yıldan fazla süredir kendinde olmadığını söyleyip duruyor. Bunca zamandır beyninde ur varmış ama ne kadar süredir orada olduğunu bilmiyoruz. Misty gözünü duvar kâğıdındaki delikten ayırmadan Bay Delaporte’a Bay Wilmot’un Waytansea Oteli’nde de çalıştığını ve sonra oda numaralarının 312’den 314’e atladığını anlatıyor. Odanın olması gereken yerdeyse kusursuz, pürüzsüz koridor duvarı, sandalye pervazı, zemin ve altı adımda bir yeni prizler var ve hepsinin işçiliği oldukça kaliteli. Hepsi de imar kanununa uygun; duvarın arkasında kalan oda hariç.</p>

  <p>Ve Ocean Park’taki bu adam bardağındaki şarabı çalkalayıp “Umarım bu iş yapılırken 313 numaralı odada kimse kalmıyordu,” diyor.</p>

  <p>Misty’nin arabasında bir manivela var. Kapıyı beş dakikada açabilirler. Bu kartonpiyer, diyor adama. Bay Wilmot’un kafayı üşütmesinin sonucu, o kadar.</p>

  <p>Burnunu deliğe yaslayıp koklayınca duvar kâğıdı sanki milyonlarca sigara buraya intihar etmeye gelmiş gibi kokuyor. Deliğin öte tarafı ise tarçın, toz ve boya kokuyor. Karanlığın içinde bir buzdolabının homurdandığı duyulabiliyor. Bir saat tıklıyor.</p>

  <p>Duvarların her yanına aynı abartılı sözler yazılmış. Tüm yazlıklara. Tavandan başlayıp yere kadar inerken dönüp duran büyük bir spiral şeklinde yazılmış, öyle ki odanın ortasında durup başınız dönene kadar okumanız gerekiyor. Mideniz bulanana kadar. Anahtarlıktaki ışığın yardımıyla duvarda şu yazı göze çarpıyor:</p>

  <p>“... bütün parana ve itibarına rağmen öldürüldün...”</p>

  <p>“Bakın,” diyor Misty, “ocağınız şurada duruyor. Tam düşündüğünüz yerde.” Bir adım geri çekilip anahtarlığı adama veriyor.</p>

  <p>Adama bütün müteahhitlerin bitirdikleri işlere imzalarını attığını söylüyor. Hareket alanlarını belirlerler. Son rötuşları atan marangozlar parkeyi döşemeden veya halı pedini sermeden önce kaba döşemeye yazarlar. Duvar kâğıdı veya seramikleri döşemeden önce duvarlara yazarlar. Herkesin duvarlarının içinde olan yazılardır bunlar; resimler, dualar, isimler. Tarihler. Bir zaman kapsülü. Ya da daha kötüsü, içeride kurşun borular, asbest, toksik küf ve kötü kablolar bulabilirsin. Beyin tümörleri. Saatli bombalar.</p>

  <p>Hiçbir mülkün sonsuza dek senin olamayacağının kanıtı.</p>

  <p>Gerçekten bilmeyi istemeyeceğin ama unutmaya da cesaret edemeyeceğin şeyler.</p>

  <p>Yüzünü deliğe dayamış olan Angel Delaporte okuyor; “... karımı ve çocuğumu seviyorum...” Devam ediyor; “... ailemin sizin gibi bayağı parazitler yüzünden dibe vurduğunu görmek istemiyorum...”</p>

  <p>Duvara yaslanıyor, yüzünü iyice deliğe yapıştırıyor ve “Bu el yazısı çok zor okunuyor. <span class="t13">f</span> harfinin üst çizgisi o kadar uzun ki kelimenin tamamını örtüyor. Bu da aslında onun oldukça sevgi dolu ve korumacı biri olduğunu gösterir,” diyor. “Öleceksin kelimesindeki <span class="t13">k</span> harfini görüyor musunuz? Harfin alt bacağının aşırı uzun olması bir konuda endişe duyduğunu gösterir,” diyor.</p>

  <p>Gözünü duvardaki deliğe iyice sokan Angel Delaporte okumaya devam ediyor: “... Waytansea Adası kendi çocuklarını kurtarmak için Tanrının bütün çocuklarını öldürmekten çekinmeyecektir...”</p>

  <p>Büyük <span class="t13">l</span> kufinin ince ve noktalı olması. Peter’in çok zeki olduğu, ama annesinden ödü koptuğu anlamına geliyor, diyor.</p>

  <p>Feneri döndürürken anahtarlar şıngırdıyor ve okumaya devam ediyor: "... diş fırçanı boklu götüme sokup dans ettim...”</p>

  <p>Yüzü irkilerek duvar kâğıdından geri çekiliyor ve “Evet, bu benim ocağım,” diyor. Bardağında kalan son şarap yudumunu kafasına dikip ağzında gürültülü bir şekilde gargara yapıyor. Şarabı yuttuktan sonra, “Bu evde bir mutfağım olduğunu biliyordum,” diyor.</p>

  <p>Zavallı Misty çok üzgün olduğunu söylüyor. Kapıyı kırarak açacak. Bay Delaporte muhtemelen bu öğleden sonra dişlerini temizletir. Hatta tetanos aşısı bile yaptırabilir. Hatta gamma globülin de.</p>

  <p>Bay Delaporte bir parmağıyla duvardaki deliğin yanına bulaşmış olan lekeye dokunuyor. Kadehini ağzına götürüyor ve gözleri şaşı olana dek kadehi kafasına dikip içindekini bitiriyor. Mavi duvar kâğıdındaki koyu renkli ıslak lekeye dokunuyor. Sonra yüzünü buruşturup parmağını bornozunun içine siliyor ve “Umarım Bay Wilmot’un sigortası vardır,” diyor.</p>

  <p>Misty, “Bay Wilmot son birkaç gündür şuurunu kaybetmiş biçimde hastanede yatıyor,” diyor.</p>

  <p>Bornozunun cebindeki sigara paketini çıkarıp içinden bir sigara alıyor ve “Onun tadilat işlerini siz mi yürütüyorsunuz artık?” diye soruyor.</p>

  <p>Ve Misty gülümsemeye çalışıyor. “Ben o kahrolası şişko zavallıyım,” diyor.</p>

  <p>Ve adam, Bay Delaporte, “Efendim?” diyor.</p>

  <p>“Ben Peter Wilmot’un eşiyim.”</p>

  <p>Misty Marie Wilmot, insan kılığına girmiş aksi ve hakiki orospu canavar. Adama, “Bu sabah aradığınızda Waytansea Oteli’nde çalışıyordum,” diyor.</p>

  <p>Angel Delaporte boş şarap kadehine bakarak kafasını sallıyor. Kadeh yağlanmış, üzerine parmak izleri bulaşmış. Kadehi kadınla kendisi arasında kaldırarak, “Size bir içki getirmemi ister misiniz?” diye soruyor.</p>

  <p>Adam, Misty’nin yüzünü yemek odasının duvarına yaslamış olduğu yere, gözünden akan bir damla yaşın mavi çizgili duvar kâğıdını ıslattığı noktaya bakıyor. Duvarda Misty’nin gözünün ıslak şekli var, gözünün kenarındaki kaz ayağının şekli, parmaklıkların ardındaki obikülaris oküli’si. Bir elinde henüz yakmadığı sigarası duruyor, diğer eliyle bornozunun kuşağını kaldırıp duvardaki gözyaşı lekesini siliyor. Ve “Size bir kitap vereceğim. Adı <span class="t13">Grafoloji.</span> Bilirsiniz işte, el yazısı analizi,” diyor.</p>

  <p>Huş Ağacı Sokağı’nda sekiz dönümlük bir arazi üzerine kurulmuş olan Wilmot konutunun onu sonsuza dek mutlu edeceğine bir zamanlar gerçekten inanmış olan Misty, “Belki yaz için başka bir ev <span class="t13">kiralamak</span> istersiniz,” diyor. Adamın elindeki şarap kadehine bakarak, “Büyük ve eski bir taş ev. Anakarada değil de, <span class="t13">adada</span> bir ev mesela?”</p>

  <p>Ve Angel Delaporte kafasını çevirerek omzunun üzerinden ona bakıyor; önce kalçalarına, sonra pembe üniforma içindeki göğüslerine, sonra da yüzüne. Gözlerini kırpıştırıp kafasını hafifçe sallıyor ve “Merak etmeyin, saçlarınız o kadar da beyaz değil,” diyor.</p>

  <p>Adamın alnına ve şakaklarına, olduğu gibi gözünün çevresine beyaz plastik tozu bulaşmış.</p>

  <p>Ve karın Misty parmaklarını açarak ona doğru uzanıyor. Avcunun içinde kırmızı lekeler var ve “Hey, benim ben olduğuma inanmıyorsanız elimi koklayabilirsiniz,” diyor.</p>
</body>
</html>
