<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>21 Temmuz Üçüncü Dördün</title>
</head>

<body>
  <h3 class="h31"><a id="a30"></a>21 Temmuz<br />
  Üçüncü Dördün</h3>

  <p>Angel Delaporte hepsi suluboya olan resimleri teker teker kaldırıp bakıyor. Hepsinin konusu farklı; bazılarında garip bir ufkun silueti, bazılarında ise güneşli tarla manzaraları var. Çam ormanları. Biraz uzakta olan bir ev veya köyün şekli. Angel’ın yüzünde hareket eden tek yer gözleri, her resim kâğıdında ileri geri zıplıyorlar.</p>

  <p>“İnanılmaz,” diyor. “Berbat görünüyorsun ama çıkardığın iş... Aman Tanrım.”</p>

  <p>Sadece kayıtlarda bulunması açısından, Angel’la Misty şu anda Oysterville’deler. Birilerinin kayıp oturma odası bu. Resim çekmek ve duvar yazılarını görebilmek için yine bir delikten içeri girdiler.</p>

  <p>Senin duvar yazıların.</p>

  <p>Üst üste iki kazak giymiş olmasına rağmen Misty bir türlü ısınamıyor, dişleri takırdıyor. Angel’a resimleri uzatırken elleri öyle çok titriyor ki, kaskatı kesilmiş suluboya resim kâğıdı bile dalgalanıyor. Bağırsaklarında gıda zehirlenmesinden kalan ve bir türlü ölmeyen bir solucan falan olsa gerek. Sadece perdelerden süzülen loş bir ışığın aydınlattığı bu gizlenmiş odanın içinde bile güneş gözlüğü takıyor.</p>

  <p>Angel fotoğraf makinesi çantasını getiriyor. Misty ise resim çantasını. Misty’nin okuldan kalma, dümdüz açılabilsin diye fermuarı üç tarafını da dolanan eski siyah plastikten resim çantası bu. İnce lastik bantlar suluboya resimlerin çantanın bir yüzünde durmasını sağlıyor. Diğer tarafta farklı ebatlardaki ceplere taslak kâğıtları tıkıştırılmış.</p>

  <p>Misty resim çantasını kanepenin üzerinde açarken Angel da resim çekiyor. İlaç şişesini çıkarırken Misty’nin eli öyle çok titriyor ki, birbirine çarpan kapsüllerin sesi duyuluyor. Şişeden bir kapsül çıkarırken Angel’a, “Yeşil suyosunu. Baş ağrısı için,” diyor. Kapsülü ağzına atıyor ve “Şu resimlere bakıp bana ne düşündüğünü söyler misin?” diyor.</p>

  <p>Peter kanepenin üzerine de sprey boyayla bir şeyler yazmış. Kara kelimeleri duvardaki çerçeveli aile resimlerinin üzerinden devam ediyor. İğne işi yastıkların üzerinden. İpek abajurlardan. Kırmalı perdeleri örtüp üzerlerine yazmış.</p>

  <p>Sen yazmışsın.</p>

  <p>Angel, Misty’nin elindeki ilaç şişesini alıp pencereden süzülen ışığa doğru tutuyor. Şişeyi, yani içindeki kapsülleri sallıyor. “Bunlar çok büyük,” diyor.</p>

  <p>Misty’nin ağzındaki kapsül yumuşuyor ve içindeki tuzlu kalay tadını, yani kan tadını alıyor.</p>

  <p>Angel fotoğraf makinesi çantasından cin matarasını çıkarıp Misty’ye uzatıyor ve Misty ağzının içindeki acı tadı bir yudumla temizliyor. Sadece kayıtlarda bulunması açısından, Misty adamın içkisini içiyor. Güzel Sanatlar Akademisi’nde öğrendiğin şey uyuşturucuların da bir raconu olduğudur. Racon paylaşmaktır.</p>

  <p>Misty, “Haydi gel de al bir tane,” diyor.</p>

  <p>Angel ilaç şişesini açıp iki tane kapsül çıkarıyor. Bir tanesini cebine atarken, “Sonrası için,” diyor. Diğerini cinle yutarken yüzünde, hap boğazına takılmış gibi bir ifade beliriyor, kırmızı-beyaz dilini dışarı çıkarıyor. Gözleri sımsıkı kapalı.</p>

  <p>Gut hastası Immanuel Kant. Karen Blixen ve frengisi. Peter olsa, Angel Delaporte’a, ilham almanın anahtarının acı çekmekte yattığını söylerdi.</p>

  <p>Taslakları ve suluboya resimleri kanepeye yayan Misty, “Ne düşünüyorsun?” diye soruyor.</p>

  <p>Angel bir resmi bırakıp ötekini alıyor. Kafasını hayır anlamında sallıyor. Felçli gibi görünüyor. “Tek kelimeyle inanılmaz,” diyor. Başka bir resmi alıp, “Hangi yazılımı kullanıyorsun?” diye soruyor.</p>

  <p>Fırçalarından mı söz ediyor acaba? “Samur,” diyor Misty. “Bazen de sincap veya öküz kuyruğu.”</p>

  <p>“Hayır yahu,” diyor Angel, “bilgisayarındaki yazılımı sormuştum, tasarı kısmı için. Bunları el aletleri ile yapıyor olamazsın.” Önce resimlerden birindeki kaleyi, sonra da başka bir resimdeki kulübeyi işaret ediyor parmağıyla.</p>

  <p>El aletleri mi?</p>

  <p>“Sadece bir cetvel ve pergelle çiziyor olamazsın bunları, değil mi?” diyor Angel. “Bir de iletki mi? Açıların birbirinin aynı, mükemmel. Kalıp veya şablon kullanıyorsun, doğru mu?”</p>

  <p>Misty, “Pergel nedir?” diye soruyor.</p>

  <p>“Bilirsin işte, lisede geometri dersinde kullandığımız gibi,” diyor Angel. Göstermek için başparmağıyla işaretparmağını açıyor. “Bir bacağının ucu vardır, diğer bacağına kalem yerleştirirsin ve mükemmel eğriler ve daireler çizmek için kullanırsın,” diyor.</p>

  <p>Kumsalın yukarısındaki yamaca kurulu bir evin resmini alıyor, okyanus ve ağaçlarda farklı mavi ve yeşil tonları kullanılmış. Resimdeki tek sıcak renk, nokta şeklinde bir sarı, pencerelerden birinden görünen ışık “Bu resme sonsuza dek bakabilirim,” diyor Angel. Stendhal sendromu.</p>

  <p>“Bunun için sana beş yüz dolar veririm,” diyor Angel.</p>

  <p>Misty, “Olmaz,” diyor.</p>

  <p>Angel çantadan başka bir resim çıkarıyor ve “Peki ya bu?” diyor.</p>

  <p>Misty bunların hiçbirini satamaz.</p>

  <p>“Peki ya bin dolar versem?” diyor Angel. “Sadece bunun için sana bin dolar veririm.”</p>

  <p>Bin kayme. Ama Misty yine de, “Hayır,” diyor.</p>

  <p>Angel, Misty’ye bakıyor ve “öyleyse tamamına on bin veririm. On bin dolar. Nakit,” diyor.</p>

  <p>Misty tam hayır diyecekken, Angel, “Yirmi bin,” diyor.</p>

  <p>Misty iç geçiriyor ve...</p>

  <p>Angel “Elli bin dolar,” diyen-.</p>

  <p>Misty yere bakıyor.</p>

  <p>Angel, “Neden bir milyon dolar da desem hayır diyecekmişsin gibi bir his var içimde?” diye soruyor.</p>

  <p>Çünkü bu resimler henüz bitmedi. Mükemmel değiller. İnsanlar bunları görmemeli, en azından şimdilik. Daha başlamadığı şeyler var. Bunları satamaz çünkü daha büyük bir eser için bu taslaklara ihtiyacı var. Bunlar hep Misty’nin henüz göremediği bir şeyin parçaları. Bunlar ipuçları.</p>

  <p>Yaptığımız şeyleri neden yaptığımızı kim bilebilir ki?</p>

  <p>Misty, “Neden bana o kadar fazla para teklif ediyorsun? Beni deniyor musun yoksa?” diyor.</p>

  <p>Angel fotoğraf makinesi çantasının fermuarını açarken, “Sana bir şey göstermek istiyorum,” diyor. Metalden yapılma bazı parlak aletler çıkarıyor çantasından. Bir tanesinin uçta birleşerek V şekli oluşturan iki sivri çubuğu var. Diğeri ise metalden bir yarım daire ve üzerinde santim işaretleri olan düz kenardan meydana geliyor ve D harfi gibi görünüyor.</p>

  <p>Angel bu metalden D’yi bir çiftlik evi taslağının üzerine yerleştiriyor ve “Tüm düz çizgilerin kesinlikle dümdüz,” diyor. D’nin düz kısmını suluboya bir kulübenin üzerine yerleştiriyor; Misty’nin çizdiği çizgilerin tümü gerçekten mükemmel. “Bu iletkidir,” diyor Angel. “Açı ölçmek için kullanılır.”</p>

  <p>Angel iletkiyi art arda farklı resimlere yerleştiriyor ve “Açılarının hepsi mükemmel. Doksan derecelik mükemmel açılar. Kırk beş derecelik mükemmel açılar,” diyor. “Bunu iskemle resminde fark ettim,” diyor.</p>

  <p>V harfi şeklindeki aleti alıp, “Bu pergel. Bunu mükemmel eğriler ve daireler çizmek için kullanırsın,” diyor. Pergelin sivri ucunu karakalem bir taslağın ortasına yerleştiriyor. Pergelin diğer bacağını, yerleştirdiği bacağın etrafında döndürüyor ve “Her daire mükemmel. Bütün ayçiçekleri ve kuş havuzları. Her eğri mükemmel,” diyor.</p>

  <p>Angel yeşil kanepeye yayılmış resimleri gösteriyor ve “Mükemmel resimler çiziyorsun. Bu imkânsız,” diyor.</p>

  <p>Sadece kayıtlarda bulunması açısından, şu anda hava gerçekten, ama <span class="t13">gerçekten</span> öfke dolmaya başlıyor.</p>

  <p>Misty’den büyük bir ressam olmasını beklemeyen tek kişi, kalkmış bunun imkânsız olduğunu söylüyor. Hayattaki tek dostun sana büyük bir ressam, doğuştan yetenekli, hünerli bir ressam olamayacağını söylüyorsa, bir ilaç al.</p>

  <p>Misty, “Bana bak, kocam da ben de Güzel Sanatlar Akademisi’ne gittik,” diyor. “Biz resim yapmak için <span class="t13">e</span><span class="t13">ğ</span><span class="t13">itim</span> aldık.”</p>

  <p>Angel bir fotoğrafın üzerinden gidip gitmediğini soruyor. Acaba Misty bir projektör mü kullanıyordu? Karanlık oda mı?</p>

  <p>Constance Burton’ın mesajı şöyleydi: “Bunu aklınla yapabilirsin.”</p>

  <p>Angel fotoğraf makinesi çantasından bir keçeli kalem çıkarıp Misty’ye uzatıyor ve “Al,” diyor. Duvarı gösterip, “Tam şuraya çapı on santim olan bir daire çiz,” diyor.</p>

  <p>Misty kalemi alıp bakmadan bir daire çiziyor.</p>

  <p>Angel iletkinin üzerinde santim işaretleri olan düz kenarını dairenin ortasına yerleştiriyor. Ve çapının on santim olduğunu görüyor. “Bana otuz yedi derecelik bir açı çiz,” diyor.</p>

  <p>Misty kırbaçlamasına iki çizik atıyor ve duvarda birbiriyle kesişen bir açı oluşuyor.</p>

  <p>Angel iletkiyi yerleştiriyor ve açı tamı tamına otuz yedi derece. Angel yirmi santimlik bir daire istiyor. On beş santimlik bir çizgi. Yetmiş derecelik bir açı. Mükemmel bir S eğrisi. Eşkenar üçgen. Kare. Ve Misty hepsini bir seferde çiziveriyor.</p>

  <p>Cetvel, iletki ve pergele göre çizdiklerinin hepsi mükemmel.</p>

  <p>“Ne demek istediğimi şimdi anladın mı?” diye soruyor Angel. Pergelin sivri ucunu Misty’nin suratına doğru tutuyor ve “Burada bir yanlışlık var. Önce Peter’la sorunumuz vardı, şimdi seninle,” diyor.</p>

  <p>Sadece kayıtlarda bulunması açısından, Angel Delaporte galiba Misty’nin zavallı şişko halini bu halinden çok daha fazla seviyordu. Waytansea Oteli’ndeki hizmetçi halini. Stanislavski ve grafoloji hakkında ders verdiği bir arkadaş olan halini. Misty önceleri Peter’ın öğrencisiydi. Sonra da Angel’ın.</p>

  <p>Misty, “Benim anladığım tek şey, senin bu doğuştan gelen inanılmaz yeteneğe sahip olmamı kaldıramıyor oluşundur,” diyor.</p>

  <p>Angel şaşkınlıkla yerinden sıçrıyor. Kaşlarını kaldırıp şaşkın bir ifadeyle bakıyor.</p>

  <p>Sanki az önce bir ölü konuşmuş gibi.</p>

  <p>“Misty Wilmot, ağzından çıkanı kulağın duyuyor mu?” diyor.</p>

  <p>Pergelin ucunu Misty’ye doğru sallayıp, “Bu sadece yetenek değil,” diyor. Parmağıyla duvardaki mükemmel daireleri ve açıları göstererek, “Polisin bunu görmesi gerekir,” diyor.</p>

  <p>Resim ve taslakları çantasına tıkıştırmaya başlayan Misty, “Nasıl yani?” diyor. Çantanın fermuarım kapatırken, <span class="t13">“Fazlas</span><span class="t13">ı</span><span class="t13">yla iyi bir ressam</span> olduğum için beni tutuklayabilsinler diye mi?” diyor.</p>

  <p>Angel fotoğraf makinesini çıkarıp filmi ileri sarıyor. Makinenin üzerine flaşı takıyor. Vizörden Misty’yi izlerken, “Daha fazla kanıta ihtiyacımız var,” diyor. “Bana bir altıgen çiz. Beş köşeli yıldız çiz. Mükemmel bir spiral çiz.”</p>

  <p>Misty keçeli kalemle Angel’ın söylediklerini şuasıyla çiziyor. Elleri bir tek, çizim veya resim yaptığında titremiyor.</p>

  <p>Önünde durduğu duvara Peter şunları karalamış: "... sizi kendi mahrumiyetiniz ve hırsınızla yok edeceğiz...”</p>

  <p>Sen karalamışsın.</p>

  <p>Altıgen. Beş köşeli yıldız. Mükemmel spiral. Angel hepsinin teker teker resmini çekiyor.</p>

  <p>Patlayan flaşlardan kör oldukları için, ev sahibesinin kafasını delikten sokmakta olduğunu göremiyorlar. Kadın orada dikilip resim çekmekte olan Angel’a bakıyor. Sonra duvara bir şeyler çizen Misty’ye bakıyor. Ve ev sahibesi başını ellerinin arasına alarak, “Ne <span class="t13">halt</span> karıştırıyorsunuz siz orada? Yeter!” diyor. “Sizin için sanatsal bir proje mi oldu yani bu?” diyor.</p>
</body>
</html>
