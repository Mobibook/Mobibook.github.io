<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>13 Temmuz Dolunay</title>
</head>

<body>
  <h3 class="h31"><a id="a25"></a>13 Temmuz<br />
  Dolunay</h3>

  <p>Tabbi’yle Misty ormanda dolaşıyor. Burası Waytansea Burnu’ndaki arazinin düğüm olduğu yer. Burada kızılağaçlar var, nesiller boyu büyüyen, yaprak döken ve kendi ölüsünden tekrar filizlenen ağaçlar. Hayvanlar, belki geyikler, karmakarışık ağaç yığınlarının ve yüzeyindeki yosunlar yüzünden şişkin görünen binalar kadar büyük kayaların arasından bir patika açmışlar. Tüm bunların tepesinde kızılağaçların yaprakları bir araya gelerek parlak yeşil renkli bir gökyüzü oluşturmuş.</p>

  <p>Oradan buradan kristal avizeler kadar büyük ve yuvarlak güne; ışınları süzülüyor. Burası, Waytansea Oteli lobisinin biraz daha karışık bir versiyonu.</p>

  <p>Tabbi kalp şeklinde kırmızı mine etrafındaki altın telkâri üzerine işlenmiş parlak kırmızı suni elmaslardan yapılmış eski tek bir küpe takmış. Küpeyi broş takar gibi pembe eşofmanının üstüne iğnelemiş. Bu Peter’ın sarışın arkadaşının kulağını yırtarak verdiği küpe. Feribotu işleten Will Tupper.</p>

  <p>Arkadaşın.</p>

  <p>Tabbi, bu sahte mücevherleri yatağının altında bir kutuda saklıyor ve özel günlerde takıyor. Yakasına iğnelediği koyu kırmızı cam parçaları tepelerindeki parlak yeşil ışık sayesinde parıldıyor. Üzerinde kir lekeleri olan suni elmaslar Tabbi'nin eşofman üstünün pembe rengini yansıtıyor.</p>

  <p>Karın ve çocuğun üzeri karınca kaynayan çürümüş bir kütük parçasının üzerinden atlıyorlar ve Misty’nin beline sürtünen. Tabbi’nin de suratına çarpan eğreltiotlarının etrafından dolanıyorlar. Sessizce ilerleyip etraflarına bakınarak kuşlara kulak kabartıyorlar ama hiç kuş sesi gelmiyor. Hiç kuş yok. Hiç küçük kurbağa yok. Okyanusun sesinden, uzaklardaki dalgaların tıslayıp kükremesinden başka bir ses yok.</p>

  <p>Yeşil saplı bir çalılığın arasından geçiyorlar; tatlı sarı yaprakları olan çalılık, kökünden çürümeye başlamış. Zemin kaygan ve su birikintileriyle dolu olduğu için her adımına dikkat etmen gerekiyor. Misty ne zamandır yürüdüklerini, ne kadar zamandır gözünü yerden ayırmadığını ve Tabbi’yi kırbaçlamasınlar diye dalları tuttuğunu bilmiyor ama kafasını kaldırdığı anda karşısında bir adamın dikildiğini görüyor.</p>

  <p>Sadece kayıtlarda bulunması açısından, Misty’nin levator labii kasları, hırlamaya yarayan kasları, kaç veya kavga et kasları, hepsi birden kasılıyor; tüm yumuşak kasları hırlama pozisyonunda donup kalıyor ve Misty’nin ağzı öyle bir açılıyor ki tüm dişleri meydana çıkıyor.</p>

  <p>Tabbi’yi tişörtünün arkasından yakalıyor. Hâlâ yere bakarak ilerlemekte olan Tabbi’yi geri çekiyor.</p>

  <p>Ve Tabbi kayarak yere düşerken, annesini de aşağı çekiyor ve “Anne," diyor.</p>

  <p>Tabbi yaprak, yosun ve böceklerden oluşan zemine yapışıyor, Misty de üzerine kapaklanıyor, eğreltiotları üzerlerine eğiliyor.</p>

  <p>Adam aşağı yukarı on adım ötelerinde ve sırtı dönük. Yüzünü dönmüyor. Eğreltiotlarının arasından görüldüğü kadarıyla iki metre uzunluğunda olmalı; adamın koyu renkli saçlarına yapraklar dökülmüş ve bacaklarına da çamur sıçramış.</p>

  <p>Adam arkasını dönmediği gibi kıpırdamıyor da. Onları duymuş olmalı ve orada etrafı dinleyerek dikiliyor.</p>

  <p>Sadece kayıtlarda bulunması açısından, adam çıplak. Çıplak kıçı tam orada duruyor.</p>

  <p>Tabbi, “Anne, bırak beni. Yerde böcekler var,” diyor.</p>

  <p>Ve Misty onu susturuyor.</p>

  <p>Adam donmuş vaziyette bekliyor, sanki havadaki hareketi sezmek istermişçesine tek elini de bel hizasında havaya kaldırmış. Hiç kuş sesi yok.</p>

  <p>Misty ellerini çamurlu zemine dayamış, çömelmiş vaziyette Tabbi'yi kaptığı gibi kaçmaya hazır şekilde bekliyor.</p>

  <p>Sonra Tabbi kayarak Misty’den uzaklaşıyor ve Misty, “Hayır,” diyor. Hızla uzanıyor ama eli çocuğunun arkasından boşluğu yakalıyor.</p>

  <p>Tabbi’nin adamın yanına varıp açık duran elini tutması iki saniye sürmüyor bile.</p>

  <p>O iki saniye içerisinde Misty çok boktan bir anne olduğunu anlıyor.</p>

  <p>Peter, sen bir korkakla evlendin. Misty hâlâ burada yere kapaklanmış vaziyette duruyor. Üstelik, geriye meylediyor ve herhangi bir şey olursa geri dönüp kaçmaya hazır. Güzel Sanatlar Akademisi’nden öğrencilere öğretmedikleri şey çıplak elle dövüşmek.</p>

  <p>Tabbi gülümseyerek arkasına dönüyor ve “Anne aptal olma,” diyor. Adamın ileriye uzattığı elini iki eliyle kavrıyor ve kendini, bacaklarını havada sallayabilecek kadar yukarı çekiyor. “Bu sadece Apollon,” diyor.</p>

  <p>Adamın yanı başında, dökülen yaprakların arasına gizlenmiş bir ceset yatıyor. Mavi damarlı, solgun, beyaz bir göğüs. Yaralanmış beyaz bir kol.</p>

  <p>Ve Misty hâlâ olduğu yerde duruyor.</p>

  <p>Tabbi adamın elini bırakıp Misty’nin bakmakta olduğu şeyin yanına gidiyor. Ölü beyaz yüzün üzerindeki kuru yaprakları temizleyip, “Bu da Diana,” diyor.</p>

  <p>Tabbi çömelmiş olan Misty’ye bakıyor ve gözlerini deviriyor. “Bunlar heykel anne,” diyor.</p>

  <p>Heykeller.</p>

  <p>Tabbi, Misty’nin yanına gelip elini tutuyor. Kolundan tutup annesini ayağa kaldırıyor ve “Biliyorsun değil mi? <span class="t13">Heykeller.</span> Sanatçı olan sensin,” diyor.</p>

  <p>Tabbi onu kolundan çekiştiriyor. Ayakta duran adam koyu bronz renkli ve üzerinde likenle kir lekeleri var, bu çıplak adamın ayakları patikanın yanındaki çalılıklara gömülmüş olan kaideye vidalanmış. Gözlerinin irisi ve bebekleri oyulmuş; Romalı irisi şeklinde kalıbı yapılmış. Çıplak kol ve bacaklarının gövdesine oranı mükemmel. Kompozisyonun altın noktası. Sanat ve orantının tüm kuralları uygulanmış.</p>

  <p>Yunanlıların sevdiğimiz şeyi neden sevdiğimizle ilgili formülü. Güzel Sanatlar Akademisi komasından bir parça daha.</p>

  <p>Yerdeki kadın kırık beyaz mermerden yapılmış. Tabbi’nin pembe eli, uzun, beyaz uyluklardaki ve oyulmuş yaprak parçasında birleşen solgun mermerden kasığın nazlı kıvrımlarındaki kuru yaprak ve çimen parçalarını temizliyor. Kolları ve parmakları öyle pürüzsüz ki, dirseğinde bir tek çizik veya kırışıklık yok. Kadının oyulmuş mermer saçları, şekil verilmiş beyaz lüleler halinde sarkıyor.</p>

  <p>Tabbi pembe eliyle bronz heykelin yanından devam eden patikanın karşısındaki boş bir kaideyi göstererek, “Diana ben onunla tanışmadan çok önce düşmüş,” diyor.</p>

  <p>Adamın bronz baldırı buz gibi, ama şekli, belirgin tüm tendonlarla ve bütün kalın kaslarla kalıp gibi duruyor. Misty elini soğuk metal bacakta gezdirirken, “Sen buraya daha önce geldin mi?” diye soruyor.</p>

  <p>“Apollon’un çükü yok,” diyor Tabbi. “Ben çoktan baktım.”</p>

  <p>Ve Misty aniden elini heykelin bronz kasığındaki yaprak kalıbından çekiyor. “Seni buraya kim getirdi?” diye soruyor.</p>

  <p>“Ninem,” diyor Tabbi. “Ninem beni buraya hep getirir.”</p>

  <p>Tabbi eğilip yanağını Diana’nın pürüzsüz mermer yanağına sürtüyor.</p>

  <p>Bronz Apollon heykeli on dokuzuncu yüzyılda yapılmış bir reprodüksiyon olmalı. Ya öyle ya da on sekizinci yüzyıl sonu. Gerçek bir Yunan veya Roma heykeli olamaz. Gerçeği müzede olmalı.</p>

  <p>“Bunlar neden burada?” diye soruyor Misty. “Büyükannen sana sebebini söyledi mi?”</p>

  <p>Tabbi omuzlarını silkiyor. Elini Misty’ye doğru kaldırıp, “Dahası var,” diyor. “Gel de sana göstereyim.”</p>

  <p>Dahası var.</p>

  <p>Tabbi annesine, burnu çevreleyen ormanın içinden yol gösteriyor ve otların arasında zencarlı, koyu yeşil renkli, kalın bir güneş saati buluyorlar. Yüzme havuzu genişliğinde bir çeşme buluyorlar ama içi suyla değil de, dallardan dökülmüş yapraklar ve meşe palamutlarıyla dolu.</p>

  <p>Bir tepenin yamacına kazılmış olan bir mağaranın önünden geçiyorlar, mağara yosunlu sütunlarla çevrelenmiş, demir kapısı da asma kilitle kapatılmış. Kesme taş, ortadaki kilit taşma kadar yükselen bir kemere oturtulmuş. Küçük bir banka binası kadar süslü. Gömülü ve küflenmiş eyalet meclis binasının ön tarafı gibi. Her yanında elma, armut ve üzümden taş bezekler taşıyan melek figürleri var. Taştan çelenkler. Her şey kirden yol yol olmuş, ağaç kökleri yüzünden çatlamış ve dağılmış.</p>

  <p>Aralarda da orada olmaması gereken bitkiler var. Meşe ağacını boğarak tırmanan bir sarmaşık gülü, goncalarını ağacın tepesinde açabilmek için on beş metre tırmanmış. Yaz güneşi soluk sarı lale yapraklarını kurutmuş. Dal ve yapraklardan meydana gelen, kule gibi yükselen duvarın aslında devasa bir leylak ağacı olduğu anlaşılıyor.</p>

  <p>Lale ve leylaklar buraya ait değil.</p>

  <p>Bunların hiçbirinin burada olmaması gerekiyor.</p>

  <p>Grace Wilmot’u, burnun merkezindeki çayırda, çimene serili bir battaniye üzerinde oturur vaziyette buluyorlar. Etrafında pembe ve mavi peygamberçiçekleri ile küçük beyaz papatyalar var. Örgü piknik sepetinin kapağı açık ve üzerinde sinekler vızıldıyor.</p>

  <p>Grace dizlerinin üzerine doğrularak bir bardak kırmızı şarap uzatıyor ve “Misty, demek döndün. Gel de al bunu,” diyor.</p>

  <p>Misty bardağı alıp biraz içiyor. “Tabbi bana heykelleri gösterdi,” diyor. “Eskiden burada ne vardı?”</p>

  <p>Grace ayağa kalkıyor ve “Tabbi, haydi toparlan. Gitme vakti geldi,” diyor.</p>

  <p>Tabbi battaniyenin üzerinden kazağını alıyor.</p>

  <p>Ve Misty, “Ama daha yeni gelmiştik,” diyor.</p>

  <p>Grace ona içinde sandviç olan bir tabak uzatıyor ve “Sen burada kalıp yemek yiyorsun. Sanatını icra etmek için önünde koca bir gün var,” diyor.</p>

  <p>Sandviç tavuk salatalı ve güneşin altında beklediği için ısınmış. Üzerine sinekler konmuş ama kokusu idare eder. O yüzden Misty bir ısırık alıyor.</p>

  <p>Grace kafasıyla Tabbi’yi işaret ederek, “Bu, Tabbi’nin fikriydi,” diyor.</p>

  <p>Misty lokmasını çiğneyip yutuyor. “Çok hoş bir fikir ama malzemelerim yanımda değil,” diyor.</p>

  <p>Tabbi piknik sepetinin yanına gidiyor ve “Ninem onları getirdi. Sana sürpriz yapmak için sakladık,” diyor.</p>

  <p>Misty biraz şarap içiyor.</p>

  <p>Ne zaman iyi niyetli biri, yeteneksiz olduğunu göstermen için seni zorlayıp sahip olduğun tek hayali gerçekleştirememiş olduğunu yüzüne vursa, bir içki daha al. Buna Misty Wilmot İçki Oyunu deniyor.</p>

  <p>“Tabbi’yle göreve çıkıyoruz,” diyor Grace.</p>

  <p>Tabbi, <span class="t13">“Eski e</span><span class="t13">ş</span><span class="t13">ya sat</span><span class="t13">ı</span><span class="t13">ş</span><span class="t13">ı</span>’na gideceğiz,” diyor.</p>

  <p>Tavuk salatasının tadı bir garip. Misty bir lokma daha çiğneyip yutuyor ve “Bu sandviçin tuhaf bir tadı var,” diyor.</p>

  <p>“İçinde kişniş var,” diyor Grace. “Tabbi’yle, üzerinde Lenox’un Gümüş Buğday Demeti deseni olan kırk santim büyüklüğünde kayık tabak bulmamız gerekiyor,” diyor. Gözlerini kapayıp kafasını sallarken. “Neden hiç kimse deseninin üretimine son verilene dek tabaklarını değiştirmiyor?” diye ekliyor.</p>

  <p>Tabbi, “Ve ninem bana yaş günü hediyemi alacak. Hem de ne istersem,” diyor.</p>

  <p>Şimdi Misty de iki şişe kırmızı şarap ve bir tabak dolusu tavuk salatasıyla Waytansea Burnu’nda çakılıp kalacak. Tabbi’nin bebekliğinden beri elini sürmediği yağlıboyaları, suluboyaları, fırçaları ve kâğıtlarıyla birlikte. Akrilik ve yağlıboyalar çoktan kurumuş olsa gerek. Suluboyalar kuruyup çatlamıştır. Fırçalar sertleşmiştir. Hiçbiri işe yaramaz.</p>

  <p>Misty de öyle.</p>

  <p>Grace Wilmot elini havaya kaldırıp, “Gel bakalım Tabbi. Bırakalım da annen günün tadını çıkarsın,” diyor.</p>

  <p>Tabbi büyükannesinin elini tutuyor ve birlikte çayırlıktan geçip arabayı bıraktıkları çamurlu yola doğru yürüyorlar.</p>

  <p>Güneş ortalığı ısıtıyor. Çayırlıktan aşağı bakınca kayaları tıslayıp kükreyerek döven dalgalar görünüyor. Kıyı boyunun öteki ucunda da kasaba görünüyor. Waytansea Oteli beyaz kaplama tahtasından bir is lekesi gibi görünüyor uzaktan. Neredeyse çatı katındaki küçük pencereler seçilebiliyor. Buradan bakınca turist kalabalığı görünmediği için ada çok güzel, hatta mükemmel görünüyor. Çirkin reklam panoları da görünmüyor. Zengin yazlıkçıların akınından önceki hali böyle olmalı. Misty gelmeden önceki hali. Burada doğan insanların neden başka bir yere gitmediği belli oluyor. Peter’ın adayı korumak için neden bu kadar hevesli olduğu belli oluyor. Tabbi, “Anne,” diye sesleniyor.</p>

  <p>Büyükannesinin yanından ayrılmış koşuyor. İki eliyle pembe eşofman üstünü kavramış. Nefes nefese, gülümseyerek Misty’nin örtünün üzerinde oturduğu yere varıyor. Altın telkâri küpeyi elinde tutuyor ve “Kıpırdama,” diyor.</p>

  <p>Misty kıpırdamadan duruyor. Heykel gibi.</p>

  <p>Tabbi küpeyi annesinin kulağına takmak için eğilirken, “Ninem hatırlatmasa unutuyordum. Ninem buna ihtiyacın olacağını söylüyor,” diyor. Misty panikleyip Tabbi’yi korumak için hem kendini hem de kızını yere devirdiğinde. Tabbi’nin kot pantolonunun dizleri çamur ve çimen lekesi olmuş.</p>

  <p>Misty, “Yanına sandviç almak ister misin tatlım?” diye soruyor.</p>

  <p>Tabbi kafasını iki yana sallayıp, “Ninem bana onları yemememi söyledi,” diyor. Sonra da dönüp gözden kaybolana kadar kolunu kafasının üzerinde sallayarak koşuyor.</p>
</body>
</html>
