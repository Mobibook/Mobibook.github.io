<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>24 Ağustos ve Yarım</title>
</head>

<body>
  <h3 class="h31"><a id="a50"></a>24 Ağustos<br />
  ve Yarım</h3>

  <p>Çatı katındaki banyoda Grace küveti doldurduktan sonra çıkıp koridorda bekliyor. Tabbi Misty’ye göz kulak olmak için içeride kalıyor. Öz annesine bekçilik etmek için.</p>

  <p>Sadece kayıtlarda bulunması açısından, bu yaz sanki seneler geçip gitmiş gibi oldu. Uzun yıllar. Misty’nin pencereden flört ettiğini gördüğü kız. O kız sarı parmaklı bir yabancı olabilir.</p>

  <p>Misty, “Sigara içmemelisin. Çoktan ölmüş olsan bile,” diyor. Güzel Sanatlar Akademisi’nde insana öğretmedikleri şey, kalbini kırmak için diğerleriyle işbirliği yaptığını öğrendiğinde biricik çocuğuna nasıl bir tepki vermen gerektiğidir. Şimdilik banyoda yalnızca Tabbi ve annesi varken, belki de annesini kızdırma sırası kızına gelmiştir.</p>

  <p>Tabbi banyo aynasında yüzüne bakıyor. İşaretparmağını yalayıp rujunun taştığı kısmı siliyor. Misty’ye bakmadan, “Daha dikkatli olabilirdin anne. Artık sana ihtiyacımız kalmadı,” diyor.</p>

  <p>Cebindeki paketten bir sigara çıkarıyor. Misty’nin gözü önünde çakmağı çakarak sigarasından bir nefes alıyor.</p>

  <p>Eteğinin altından çöp gibi bacaklarından sarkan külotunu sıyırıp ayakkabılarıyla birlikte fırlatan Misty, “Ölüyken seni çok daha fazla seviyordum,” diyor.</p>

  <p>Sigarayı tuttuğu elindeki büyükannesinin aldığı perido yüzük, lavabonun üzerindeki ışıkla birlikte yeşil parıltılar saçıyor. Tabbi eğilip yerdeki kanlı ekose eteği alıyor. Eteği iki parmağıyla tutuyor ve “Wilmot Nine’nin resim sergisine hazırlanmak için bana ihtiyacı var,” diyor. Çıkarken, <span class="t13">“Senin sergin</span> için anne,” diye ekliyor.</p>

  <p>Küvete girince, et bıçağının sebep olduğu kesik ve çiziklere sabun köpüğü kaçıyor ve Misty’nin canı öyle yanıyor ki dişlerini sıkıyor. Bacaklarındaki kurumuş kan çözülünce küvetteki suyun rengi açık pembe oluyor. Sıcak su yüzünden yaraları tekrar kanamaya başlıyor ve Misty kurulanmaya çalışırken otelin beyaz bir havlusunu kana bulayarak kullanılmaz hale getiriyor.</p>

  <p>Dedektif Stilton bu sabah bir adamın anakaradaki karakolu aradığını söyledi. Adam adını vermek istememiş ama Angel Delaporte’un öldüğünü söylemiş. Kalabalıklar civarı istila etmekten vazgeçene kadar Büyük özgürlük Neferleri’nin turistleri öldürmeye devam edeceğini de belirtmiş.</p>

  <p>Bahçe aletleri kadar büyük gümüş çatal bıçak takımları. Antik şarap şişeleri. Eski Wilmot tabloları. Hiçbiri çalınmamış.</p>

  <p>Misty, çatı katındaki odasından annesinin Tecumseh Gölü’ndeki numarasını çeviriyor ama karşısına otelin operatörü çıkıyor. Bir kablonun koptuğunu ama en kısa zamanda tamir edileceğini söylüyor operatör. İç hatlarda sorun yok. Misty, yalnızca anakarayı arayamıyor.</p>

  <p>Halının ucunu kaldırıyor ve içinde bahşişlerini biriktirdiği zarfın orada olmadığını görüyor.</p>

  <p>Tabbi’nin perido yüzüğü. Büyükannesinin verdiği yaş günü hediyesi.</p>

  <p>Misty’nin göz ardı ettiği uyarı: “Hâlâ fırsatın varken adayı terk et.”</p>

  <p>İnsanların unutulmamak için bıraktığı gizli mesajlar. Geleceğe seslenebilmek için kullandığımız bütün yollar. Marna ve Constance.</p>

  <p>“Seninle işleri bittiğinde öleceksin.”</p>

  <p>313 numaralı odaya girmek çok kolay. Misty bir zamanlar burada hizmetçiydi; Misty Wilmot, lanet olası köleler kraliçesi. Ana anahtarı nerede bulacağını biliyor. Çift kişilik odada, bir adet ikiz yatak ve okyanus manzarası var. Mobilyaların hepsi diğer odadakilerle aynı. Bir masa. Bir sandalye. Bir komodin. Portmantoda bir yazlıkçının açık duran bavulu var. Dolapta pantolonlar ve çiçekli ipekliler asılı. Küvet perdesinin rayına ıslak bir bikini asılmış.</p>

  <p>Sadece kayıtlarda bulunması açısından, bu Misty’nin gördüğü en iyi duvar kâğıdı kaplaması. Üstelik 313 numaralı odadaki duvar kâğıdı da kötü değil; pastel yeşili çizgileri takip eden pembe güllerden oluşan bir kâğıt bu. Baskının yapıldığı zamanlarda bile antik görünen bir motif. Zaman içinde sararmış gibi görünmesi için çayla lekelenmiş.</p>

  <p>Kâğıdı ele veren şey çok mükemmel olması. Birleşim yerleri hiç belli olmuyor, çok muntazam ve düzgün. Motifler çok güzel oturtulmuş. Bu kesinlikle Peter'ın işi olamaz.</p>

  <p>Senin işin değil. Hiçbir sanatı ciddiye almayan sevgili tatlı tembel Peter.</p>

  <p>Kapının üzerine taş döşediği sırada Peter’ın insanların bulması için bu odada gizlediği her ne idiyse artık burada değil. Peter’ın küçük zaman kapsülünü veya saatli bombasını Waytansea Adası’nın insanları silmiş. Aynen Bayan Terrymore’un kütüphane kitaplarındaki yazılan silmesi gibi. Aynen anakaradaki evlerin yanıp kül olması gibi. BÖN’ün işi.</p>

  <p>Aynen Angel Delaporte’un öldürülmesi gibi. Yatağında uyurken bıçaklanması gibi.</p>

  <p>Misty’nin yatağında. Senin yatağında. Hiçbir şey alınmamış, eve zorla girildiğine dair hiçbir iz yok.</p>

  <p>Sadece kayıtlarda bulunması açısından, yazlıkçılar her an içeri girebilirler. Misty’yi burada, elinde kanlı bir bıçakla saklanmış vaziyette bulabilirler.</p>

  <p>Misty bıçağın tırtıklı tarafını duvar kâğıdının birleşim yerine sokup yırtıyor. Bıçağın sivri ucuyla başka bir şeridi yırtıyor. Uzun şeritlerin üçüncüsünü yırtarken okuyabildikleri şunlar:</p>

  <p>“... Angel Delaporte’a âşığım ve üzgünüm ama... uğruna ölmeyeceğim...”</p>

  <p>Ve sadece kayıtlarda bulunması açısından, aslında Misty’nin bulmak istediği mesaj bu değildi.</p>
</body>
</html>
