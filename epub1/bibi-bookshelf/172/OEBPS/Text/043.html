<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>15 Ağustos</title>
</head>

<body>
  <h3 class="h31"><a id="a43"></a>15 Ağustos</h3>

  <p>Sadece kayıtlarda bulunması açısından, Güzel Sanatlar Akademisi’nin sorunlarından biri de insanı romantik olmaktan çok uzaklaştırmasıdır. Ressamlar ve tavan arasındaki odalarla ilgili bütün o değersiz bilgiler, kimya, geometri ve anatomi hakkında bilmeniz gereken derslerin ağırlığı altında ezilir, öğrettikleri şeyler dünyayı açıklar. Verdikleri eğitim her şeyi bir hizaya ve düzene sokar.</p>

  <p>Son derece kuralcı ve makuldür.</p>

  <p>Peter Wilmot’la çıktığı süre boyunca Misty, sevdiğinin Peter olmadığını biliyordu. Kadınlar sadece çocuklarına baba olacak en iyi fiziksel özelliklere sahip olan bir model arar. Sağlıklı bir kadın, Peter’ın gömleğinin açık yakasından görünen yumuşak kas üçgenini aramaya güdümlüdür, çünkü insanoğlu, tüylü bir hayvan proteininin sıcak ve bitkin bir formunu yakarken, terleyebilmek ve buna rağmen kıyak görünebilmek için evrim geçirerek tüylerinden kurtulmuştur.</p>

  <p>Vücudunda diğerlerine nispeten daha az kıl olan erkeklerde bit, pire ve kene olma olasılığı da daha azdır.</p>

  <p>Her buluşmadan önce Peter, Misty’nin resimlerinden birini alırdı. Resimler çerçevelenmiş olurdu. Ve Peter çerçevenin arkasına iki uzun şerit halinde son derece güçlü, çift taraflı çerçeve bantlarından yapıştırmış olurdu. Yapışkanlı banda dikkat ederek resmi, sünmüş kazağının içine sokardı.</p>

  <p>Peter’ın Misty’nin saçlarını okşayışına her kadın bayılabilirdi. Bu basit bilimdir. Fiziksel temas, ebeveynlerin çocuklarına vereceği eğitim tatbiklerinin erken dönemini şekillendirir. Gelişim hormonu ve omitin dekarboksilaz enzimlerinin salgılanmasına sebep olur. Peter’ın, Misty’nin ensesini okşaması doğal olarak Misty’nin stres hormonu seviyesini düşürecektir. Bu, bir laboratuvardaki fare yavrularının fırçayla okşanması yöntemiyle ispat edilmiştir.</p>

  <p>Biyolojiyi öğrendikten sonra artık onun kobayı olmak zorunda değilsin.</p>

  <p>Buluştukları zaman, Peter’la Misty sanat müzelerine ve galerilere gidiyorlardı. Baş başa yürüyüp konuşuyorlardı ve kazağının altındaki tablo yüzünden Peter önden biraz kare, biraz hamile gibi görünüyordu.</p>

  <p>Dünyada özel olan hiçbir şey yoktur. Büyülü şeyler yoktur. Sadece fizik vardır.</p>

  <p>Sıradan olayların doğaüstü sebepleri olduğuna inanan Angel Delaporte gibi geri zekâlılar Misty’yi çileden çıkarıyorlar.</p>

  <p>Galeride gezinip boş bir duvar ararken Peter, eski Yunan heykeltıraşların mükemmel oranı yakalamak için kullandıkları altın formülün canlı örneği gibi görünüyordu. Bacakları bedenine oranla 1.6 kat uzundu. Bedeniyse kafasına oranla 1.6 kat daha uzundu.</p>

  <p>Parmaklarına bak; ilk boğumun İkincisinden, İkincisinin de sonuncu boğumdan uzun olduğunu göreceksin. Bu orana Phi denir; adını heykeltıraş Phidias’tan almıştır.</p>

  <p>Senin mimarin.</p>

  <p>Yürürlerken Misty, Peter’a resmin kimyasını anlatırdı. Fiziksel güzelliğin aslında kimya, geometri ve anatomi olduğundan söz ederdi. Sanat aslında bilimdir. İnsanların bir şeyi neden beğendiğini keşfetmek, aynısını tekrarlayabilmek içindi. Kopya etmek için. Gerçek bir gülüş “yaratmak” da aslında bir paradokstur. Gayri ihtiyari oluşmuş bir korku anını tekrar tekrar prova etmek. Kolay ve anlık görüneni yaratmak için harcanan alın teri ve sıkıcı emek.</p>

  <p>İnsanların Sistina Şapeli’nin tavanına baktıklarında, karbon siyahı boyanın aslında doğal gaz isi olduğunu bilmeleri gerekir. Kızıl boya, kızıl boya bitkisinin kökünden elde edilir. Zümrüt yeşili ise bakır asetoarseniktir, Paris yeşili de denir ve haşere ilacı olarak kullanılır. Bir tür zehirdir. Koyu mor boya ise iskerletten çıkarılır.</p>

  <p>Ve Peter kazağının altından tabloyu çıkardı. Etrafta görecek kimse yokken kazıklı çitlerin ardındaki taş ev resmini duvara yapıştırdı. Ve Misty Marie Kleinman’ın imzası oradaydı işte. Ve Peter, “Sana resimlerinin günün birinde bir müzede sergileneceğini söylemiştim,” dedi.</p>

  <p>Peter’ın gözleri, yeryüzüne çıkarılmış mumyalardan elde edilen bir boya olan koyu Mısır kahverengisiydi; kemik tozu ve asfalttan yapılan ve ressamların acı gerçeği fark ettiği on dokuzuncu yüzyıla kadar kullanılan kahverengi boyanın rengindeydi. Dudaklarının arasında yıllarca fırça çevirdikten sonra fark ettikleri acı gerçek.</p>

  <p>Peter, Misty’nin ensesini öperken Misty, <span class="t13">Mona Lisa’</span>ya bakınca kırmızıya çalan kahverengi boyanın, demir ve manganezle renklendirilerek ocakta pişirilmiş çamur olduğunu hatırlamalısın, dedi.</p>

  <p>Sepya kahverengisi, mürekkepbalığı mürekkebidir. Hollanda pembesi, ezilmiş keçiboynuzu üzümüdür.</p>

  <p>Peter’ın mükemmel dili Misty’nin kulağının arkasını yaladı. Misty, Peter’ın kıyafetinin altında sert bir şey hissetti ama bu resim falan değildi.</p>

  <p>Misty, “Hint sarısı boya, mango yapraklarıyla beslenen sığır sidiğidir,” diye fısıldadı.</p>

  <p>Peter kolunu Misty’nin omzuna doladı. Diğer koluyla dizinin arkasına bastırıp Misty’nin bacağının bükülmesini sağladı. Misty’yi galerinin mermer zeminine yatırdı ve <span class="t13">“Te amo</span> Misty,” dedi.</p>

  <p>Sadece kayıtlarda bulunması açısından, bu Misty için biraz sürpriz olmuştu.</p>

  <p>Ağırlığını Misty’nin üstüne veren Peter, “Çok şey bildiğini sanıyorsun,” dedi ve Misty’yi öptü.</p>

  <p>Sanat, ilham, aşk; hepsini de tahlil etmek çok kolaydır. Açıklayıvermek.</p>

  <p>İris yeşili ve yeşil zeytin rengi boyalar çiçek suyudur. Cappagh kahvesi boya İrlanda çamurundan yapılır diye fısıldadı Misty. Zincifre, İspanya’nın yüksek tepelerinde okla vurulan sülüğen cevheridir. Koyu kahverengi boya, yanmış kayın ağacının sarımtırak kahverengi kurumudur. Her başyapıt kusursuz şekilde bir araya getirilmiş çamur ve küldür aslında.</p>

  <p>Küller küllere. Toprak toprağa.</p>

  <p>Öpüşürken bile gözlerin kapalıydı.</p>

  <p>Oysa Misty gözlerini kapamadı ama sana değil, kulağındaki küpeye bakıyordu. Rengi neredeyse kahverengiye çalan gümüş, kare kesim cam elmasları bir düğümle tutuyordu ve parlayan taşlar omuzlarına dökülen siyah saçlarının arasına gömülmüştü – işte Misty buna bayılıyordu.</p>

  <p>O ilk seferinde Misty sana şunları söyleyip durdu: “Madenci grisi boya, toz haline getirilmiş kayağantaştır. Bremen mavisi, bakır hidroksit ve bakır karbonattır – öldürücü bir zehir.” Misty, “Parlak kırmızı boya iyot ve cıvadır. Kemik karası rengi yanmış kemiklerden elde edilir...” dedi.</p>
</body>
</html>
