<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>12 Ağustos Dolunay</title>
</head>

<body>
  <h3 class="h31"><a id="a42"></a>12 Ağustos<br />
  Dolunay</h3>

  <p>Caynacılar uçabildiklerini iddia eden bir Budist mezhebiydi. Suda yürüyebiliyorlardı. Bütün dilleri anlayabiliyorlardı. Tenekeyi altına çevirebildikleri söyleniyordu. Sakatları iyileştirip körlerin gözlerini açabiliyorlardı.</p>

  <p>Doktor bütün bunları anlatırken Misty gözleri kapalı vaziyette adamı dinliyor. Dinliyor ve resim yapıyor. Grace’in gözlerini bantla yapıştırabilmesi için gün doğmadan kalkıyor. Güneş battıktan sonra bandı çıkarıyor.</p>

  <p>“Güya," diyor doktorun sesi, “Caynacılar ölüleri bile diriltebiliyorlarmış.”</p>

  <p>Bunların hepsini kendilerine işkence ettikleri için yapabiliyorlarmış. Yemek yemiyorlar, seks yapmıyorlarmış. Onlara bu büyülü gücü veren şey, yaşadıkları bu zor ve acı dolu hayatmış.</p>

  <p>Doktor, “İnsanlar bunu ‘çilecilik’ olarak adlandırıyor,” diyor.</p>

  <p>O konuşmaya devam ederken Misty sadece resim yapıyor. Doktor Misty’ye gereken boya, fırça ve kalemleri tutuyor, Misty çalışıyor. Misty resmi bitirdiğinde, doktor sayfayı değiştiriyor. Eskiden Tabbi’nin yaptığı işi artık doktor yapıyor.</p>

  <p>Caynacı Budistlerinin ünü Ortadoğu’daki bütün krallıklara yayılmış. İsa’nın doğumundan dört yüz yıl önce Suriye ve Mısır’daki, Epir ve Makedonya’daki kralların saraylarına giderek mucizelerini gerçekleştiriyorlarmış. Bu mucizeler Musevi Essenliler tarikatına ve ilk Hıristiyanlara da ilham kaynağı olmuş. Büyük İskender’i hayrete düşürmüşler.</p>

  <p>Soluk almadan konuşan Doktor Touchet, Hıristiyan şehitlerinin Caynacıların bir kolu olduğunu söylüyor. Siena’lı Azize Catherina, her gün üç kez kendini kırbaçlıyormuş. İlk kırbaç kendi günahları içinmiş. İkincisi yaşayan insanların günahları için. Üçüncüsü ise tüm ölmüşlerin günahları için.</p>

  <p>Aziz Simeon bir sütunun üstünde kötü hava şartlarına maruz kalarak canlı canlı çürüdükten sonra kilisenin azizler listesine alınmış.</p>

  <p>Misty, “Bu tamam,” diyor. Ve yeni bir kâğıt veya tualin yerine yerleştirilmesini bekliyor.</p>

  <p>Doktorun yeni resmi havaya kaldırdığı duyuluyor. “Olağanüstü. Kesinlikle esinle dolu,” diyor ve resmi odanın öteki tarafına götürürken sesi zayıflıyor. Resmin arkasına numara yazarken kurşunkalemin sürtünme sesi duyuluyor. Dışarıdaki okyanus dalgaları tıslayıp kükrüyor. Resmi kapının yanına yerleştiriyor ve sesi tekrar yalandan ve yüksek geliyor, “Kâğıt mı istiyorsun, tual mi?” diye soruyor.</p>

  <p>Aslında fark etmez. Ama Misty, “Tual,” diyor.</p>

  <p>Tabbi öldüğünden beri Misty yaptığı resimlerin hiçbirini görmedi. “Resimleri nereye götürüyorsunuz?” diye soruyor.</p>

  <p>“Güvenli bir yere,” diyor doktor.</p>

  <p>Regli neredeyse bir hafta gecikti. Açlıktan. Ama artık hamilelik testi çubuklarına işemesi gerekmiyor. Peter onu buraya getirerek vazifesini yaptı zaten.</p>

  <p>Doktor, “Başlayabilirsin,” diyor. Eliyle Misty’nin elini kavrıyor ve sert yüzeyli ve bir kat fare derisinden yapılmış tutkal sürülerek hazırlanmış gergin beze dokundurmak için ileri doğru çekiyor.</p>

  <p>Doktor, Essenliler aslında, eskiden Güneş’e tapan İranlı bir münzevi grubuymuş, diyor.</p>

  <p>Münzeviler. Katedrallerin zeminine canlı olarak gömülen kadınlara da böyle deniyordu. Binaya ruh vermek için gömülüyorlardı. İnşaatçıların çılgın tarihçesi. Duvarların içine viski, kadın ve kedi bırakıyorlardı. Bunlara kendi kocası da dahil.</p>

  <p>Sen.</p>

  <p>Çatı katındaki odasına hapis olan Misty’yi burada tutan şey ayağındaki ağır alçı. Kapı dışarıdan kilitli. Doktor, Misty’nin küstahlaşması durumunda kullanmak üzere içi dolu bir şırıngayı sürekli hazır bulunduruyor. Of, Misty münzeviliğin kitabını yazabilir.</p>

  <p>Dr. Touchet, Essenlilerin normal bir yaşam sürmediklerini söylüyor. Kendilerini hastalık ve azap çekmeye dayanacak şekilde eğitmişler. Ailelerini terk etmişler, mal ve mülklerinden vazgeçmişler. Cennetteki ölümsüz ruhların seks, içki, uyuşturucu ve aşırı yemek vaadiyle, insan kılığında dünyaya gönderilmekle kandırıldıklarına inanarak acı çekmişler.</p>

  <p>Essenliler genç İsa Mesih’i yetiştirmişler. Yahya Peygamber’i yetiştirmişler.</p>

  <p>Kendilerine şifacı diyorlarmış ve Lazarus’tan asırlarca önce İsa'nın gerçekleştirdiği mucizelerin hepsini gerçekleştirmişler – hastaları iyileştirmek, ölüyü diriltmek, şeytan çıkarmak. Caynacılar ise, İsa’dan asırlarca önce suyu şaraba çeviren Essenlilerden de asırlarca önce yapmışlar bunu.</p>

  <p>Doktor, “Aynı mucizeleri tekrar tekrar yaratabilirsin, yeter ki sonuncuyu hatırlayan biri çıkmasın,” diyor. “Bunu unutma.”</p>

  <p>Aynen İsa'nın kendini taş ustaları tarafından reddedilmiş bir taş olarak adlandırması gibi, Caynacı münzeviler de kendilerini bütün marangozlar tarafından reddedilen kütükler olarak adlandırmışlar.</p>

  <p>Doktor, “Onlara göre idealist kişi normal dünyadan ayrı yaşamak ve ilahi olanla birleşmek için haz, rahatlık ve konformizmi reddetmeliydi,” diyor.</p>

  <p>Paulette tepsiyle öğle yemeği getiriyor ama Misty yemek istemiyor. Gözleri kapalı olduğu için görmüyor ama doktorun yemek yediğini duyuyor. Çatalla bıçağın porselen tabağa sürtüşü. Su bardağındaki buzların şangırtısı.</p>

  <p>Doktor, “Paulette?” diyor. Ağzı doluyken konuşuyor ve “Şu kapının yanında duran resimleri alıp restorandaki diğer resimlerin yanına koyar mısın?” diyor.</p>

  <p>Güvenli bir yere.</p>

  <p>Jambon ve sarımsak kokuyor. Çikolatalı bir şey daha var, puding veya kek. Doktorun lokmalarını çiğnerken ve yutarken çıkarttığı şapırtı duyuluyor.</p>

  <p>“Asıl ilginç olan,” diyor doktor, “acıyı ruhani bir araç olarak görmeye başladığında ortaya çıkıyor.”</p>

  <p>Acı ve mahrumiyet. Budist keşişler aydınlanmaya ulaşana dek aç ve uykusuz vaziyette çatılarda oturuyorlarmış. Tecrit edilerek rüzgâra ve güneşe maruz bırakılıyorlarmış. Onları, sütunun üzerinde çürüyen Aziz Simeon’la karşılaştır. Ya da yüzyıllardır ayakta duran yogilerle. Ya da gaipten haber alabilmek için gezinen Amerikan yerlileriyle. Ya da on dokuzuncu yüzyıl Amerika’sında Tanrıya ibadet etmek için ölene dek oruç tutan, açlıktan ölen kızlarla. Ya da İsa’nın beş yarası anısına her gün sadece beş tane portakal çekirdeği yiyen Azize Veronica’yla. Ya da oruç tutup temizlendikten sonra Çanakkale Boğazı'nı kahramanlık olsun diye yüzerek geçen Lord Byron’la. Romantik bir anoreksik. Eski Ahit’te gaipten haber alabilmek için oruç tuttukları yazılı olan Musa ve İlyas peygamberler. On yedinci yüzyılda İngiltere’de yaşamış ve büyü yapabilmek için oruç tutmuş olan cadılar. Aydınlanmak için bitap düşene dek dönen dervişler.</p>

  <p>Doktor anlattıkça anlatıyor.</p>

  <p>Tarih boyunca dünyanın dört bir yanındaki bu gizemciler fiziksel acı çekerek kendi aydınlanma yöntemlerini bulmuşlar.</p>

  <p>Ve Misty durmadan resim yapıyor.</p>

  <p>“Ve işte bu noktada iş ilginç bir hal alıyor,” diyor doktorun sesi. “Bölünmüş beyin fizyolojisine göre beynin ceviz gibi iki parçadan meydana gelir.”</p>

  <p>Beynin sol yarısı mantık, lisan, hesaplama ve sağduyuyla ilgilenir, diyor doktor. Beynin bu yarısı insanların kendi kimliklerini idrak ettikleri bölümdür. Gerçekliğimizin bilinçli, rasyonel ve günlük temelidir.</p>

  <p>Beynin sağ yarısı, diyor doktor, sezgilerinin, duygularının, kavrayışının ve şekil tanıma becerilerinin merkezidir. Bilinçaltındır.</p>

  <p>“Sol beynin bilim adamıdır,” diyor doktor. “Sağ beynin sanatçı.”</p>

  <p>İnsanlar hayatlarını beyinlerinin sol tarafıyla yaşarlar diyor. Ancak kişi aşırı derecede acı hisseder, üzülür veya hasta olursa, bilinçaltı bilince sızabilir. Biri yaralandığında, hastalandığında, yas tuttuğunda veya depresyona girdiğinde beyninin sağ kısmında bir anda bir flaş patlar ve kısa bir süreliğine ilahi esine ulaşma imkânı sağlar.</p>

  <p>Ani esin patlaması. Bir anlık kavrayış.</p>

  <p>Fransız psikolog Pierre Janet, bu durumu, “zihinsel eşiğin alçalması” olarak adlandırmıştır.</p>

  <p>Dr. Touchet, <span class="t13">“Abaissement du</span> <span class="t13">niveau</span> <span class="t13">mental</span>,” diyor.</p>

  <p>Depresyona girdiğimizde, yorgun veya çok aç olduğumuzda, acı çektiğimizde.</p>

  <p>Alman filozof Carl Jung’a göre bu durum bizi evrensel bilgiye ulaştırır. Tüm zamanlardaki bütün insanların bilgeliğine.</p>

  <p>Peter’ın Misty’yle ilgili söylediği şeylerde adı geçen Carl Jung. Altın. Güvercin. St. Lawrence Geçidi.</p>

  <p>Frida Kahlo ve kanayan yaraları. Bütün büyük sanatçılar aslında hastalıklı insanlardır.</p>

  <p>Platon’a göre hiçbir şey öğrenmeyiz. Ruhumuz o kadar çok hayat yaşamıştır ki, zaten her şeyi biliriz. Öğretmenler ve eğitim bize sadece bildiklerimizi hatırlatır.</p>

  <p>Sefilliğimizi. Rasyonel zihnimizin bastırılması, ilhamın kaynağıdır. İlham perisidir. Koruyucu meleğimizdir. Acı çekmek bizi rasyonel özdenetimimizden çıkarır ve ilahi kanalın içimizden akıp gitmesini sağlar.</p>

  <p>“Yeterli miktarda stres,” diyor doktor, “iyi veya kötü, aşk veya acı, mantığımızı sakatlayarak bize başka şekilde asla sahip olamayacağımız fikir ve yetenekler bahşeder.”</p>

  <p>Bütün bunları söyleyen Angel Delaporte da olabilirdi. Stanislavski’nin fiziksel davranış yöntemi. İsteyince mucize yaratmak için güvenilir bir formül.</p>

  <p>Yanına yaklaştığı için doktorun sıcak nefesi Misty’nin yüzüne vuruyor. Köfte ve sarımsak kokusu.</p>

  <p>Fırça duruyor ve Misty, “Bitti,” diyor.</p>

  <p>Biri kapıya vuruyor. Kilit açılıyor. Sonra, Grace’in sesi, “Doktor, Misty nasıl?” diye soruyor.</p>

  <p>Doktor, “Çalışıyor,” diyor. “Bunu al ve seksen dört diye numaralandır. Sonra da diğerlerinin yanına koy.”</p>

  <p>Grace, “Misty, canım, belki bilmek istersin diye düşündük, ailene ulaşmaya çalışıyoruz. Tabbi için,” diyor.</p>

  <p>Birinin şövaledeki resmi kaldırdığı duyuluyor. Adımlar resmi odanın öteki ucuna götürüyor. Misty resmin neye benzediğini bilmiyor.</p>

  <p>Tabbi’yi geri getiremezler. Belki İsa veya Caynacı Budistler yapabilirdi ama şu an kimse yapamaz. Doktor haklı olsaydı, sakat bacağı<span class="t13">,</span> ölmüş kızı, komadaki kocasıyla, bir odaya hapis olmuş vaziyete eriyen ve zehirlenmeden dolayı baş ağrıtan çeken Misty, suyun üstünde yürüyebiliyor olurdu. Ölüleri diriltebilirdi.</p>

  <p>Omzuna yumuşak bir el dokunuyor ve Grace’in sesi Misty’nin kulağına yaklaşıyor. “Bugün öğleden sonra Tabbi’nin küllerini savuracağız,” diyor. “Saat dörtte, burundan.”</p>

  <p>Bütün ada, herkes orada olacak. Aynen Harrow Wilmot’un cenaze töreninde olduğu gibi. Dr. Touchet çelikten muhasebeci masasının ve duvarlarında sinek pislikleriyle lekelenmiş diplomalarının bulunduğu yeşil fayanslı muayenehanesinde bedeni tahnit edecek. Küller küllere. Misty’nin bebeği bir kavanozun içinde. Leonardo’nun <span class="t13">Mona Lisa</span>'sı binlerce boya katmanından ibaret. Michelangelo’nun <span class="t13">Davud'u</span> sadece milyonlarca çekiç darbesinden oluşuyor. Biz, hepimiz, doğru şekilde bir araya getirilmiş milyonlarca parçadan meydana geliyoruz.</p>

  <p>Gözleri bantlarla sıkıca kapalı olduğu için yüzünde maske varmış gibi gevşemiş olan Misty, “Peter’a söylemeye giden oldu mu?” diyor.</p>

  <p>Birisi iç geçiriyor; uzunca bir nefes alıyor, sonra veriyor. Ve Grace, “Bunun ne yararı olur ki?” diyor.</p>

  <p>O, Tabbi’nin babası.</p>

  <p>Sen onun babasısın.</p>

  <p>Tabbi’nin gri bulutu rüzgâra karışacak. Sahil şeridinden kasabaya doğru, otele, evlere ve kiliseye doğru savrulacak. Neon ışıklar, tabelalar, şirket logoları ve marka isimlerine doğru.</p>

  <p>Sevgili tatlı Peter, sana haber verilmiş olduğunu farz et.</p>
</body>
</html>
