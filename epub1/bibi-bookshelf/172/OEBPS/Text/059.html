<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>3 Eylül İlk Dördün</title>
</head>

<body>
  <h3 class="h31"><a id="a59"></a>3 Eylül<br />
  İlk Dördün</h3>

  <p>Waytansea Burnu’na varınca Misty arabayı park ediyor. Yanında Tabbi oturuyor, kollarıyla iki tane kül kavanozunu kucaklamış. Büyükannesiyle büyükbabası. Senin ailen. Grace ve Harrow.</p>

  <p>Eski Buick’in ön koltuğunda, kızının yanında oturan Misty, elini Tabbi’nin dizine koyuyor ve “Tatlım?” diyor.</p>

  <p>Tabbi dönüp annesine bakıyor.</p>

  <p>Misty, “İsimlerimizi yasal olarak değiştirmeye karar verdim,” diyor. “Tabbi, insanlara gerçekte neler olduğunu anlatmam <span class="t13">gerekiyor."</span> Tabbi’nin, beyaz çorapları dizkapaklarından kaymış olan kemikli dizini sıkıyor ve “Tecumseh Gölü’ne gidip orada büyükannenle birlikte yaşayabiliriz,” diyor.</p>

  <p>Gerçekten şu anda her yere gidip yaşayabilirler. Tekrar zengin oldular. Grace ile Harrow ve köyün tüm yaşlıları hayat sigortasından milyonlar bıraktılar. Vergiden muaf ve bankada emniyette olan milyonlarca dolar. Seksen yıl daha sadece faiziyle bile geçinebilecekleri kadar büyük bir meblağ.</p>

  <p>Yangından iki gün sonra Dedektif Stilton’ın eğitimli köpeği kömür olmuş ahşap yığınını kazdı. Otelin üç katı taş duvarlara kadar yanmıştı. Beton, ısıdan dolayı yeşil-mavi cama dönüşmüştü. Köpeğin aldığı karanfil veya kahve kokusu, arama-kurtarma ekiplerinin Stilton’ın lobinin altında bulunan bodrum katındaki cesedine ulaşmasına sebep olmuştu. Adı Rusty olan köpek titreyip işemişti.</p>

  <p>Resimler dünyanın dört bir yanına dağıtılmış. Cesetler otelin önündeki sokağa yayılmış. Kömür olmuş cesetler kararıp sertleşmiş ve çatlayan yerlerden içerideki pişmiş ıslak ve kırmızı et görünüyor. Her fotoğrafta, televizyondaki her görüntüde bir şirket logosu var.</p>

  <p>Video görüntülerinin her saniyesinde otoparka dizilmiş olan kararmış iskeletler görünüyor. Şu ana kadar yüz otuz iki ceset çıkarıldı ve cesetlerin üzerinde, çerçevenin bir yanından bir şirket ismi görünüyor. Bir slogan veya gülümseyen bir maskot. Çizgi roman karakteri bir kaplan. Müphem ama iyimser bir düstur.</p>

  <p>“Bonner &amp; Mills - Yeniden Başlamaktan Vazgeçmeye Hazır Olduğunuzda.”</p>

  <p>“Mewtworx - Gelişimin Tek Bir Noktada Kalmadığı Yer.”</p>

  <p>Anlamadığın şeyi her tarafa çekebilirsin.</p>

  <p>Haberlerdeki her görüntüde, üzerinde ipek kumaş baskıyla yapılmış reklam olan bir ada arabası görünüyor. Kâğıt bardak veya peçetelerde şirket logoları var. Bir reklam panosu görünüyor. Garson kıyafetli veya tişörtlü adalılar, arka planda dumanı tüten cesetlerin yanı başında televizyon kanallarına röportaj veriyorlar. Artık mali servisler, kablolu televizyon şirketleri ve ilaç firmaları bütün reklamlarını geri çekebilmek için kabarık ücretler ödüyorlar. İsimlerini adadan silmek için.</p>

  <p>Bu parayı sigorta parasına ekleyince, ortaya daha önce hiç olmadığı kadar zengin bir Waytansea Adası çıkıyor.</p>

  <p>Buick’te otururlarken Tabbi annesine bakıyor. Kollarında tuttuğu kavanozlara bakıyor. Zygomatic majör kası dudaklarını kulaklarına doğru çekiyor. Tabbi’nin yanakları şişiyor ve gözkapaklarının alt kısmı yukarı kalkıyor. Grace’le Harrow’un küllerini kucaklarken Tabbi kendi kendisinin Mona Lisa’sı oluyor. Gülümsüyor ve “Sen anlatırsan, ben de anlatırım,” diyor.</p>

  <p>Misty’nin sanat eseri. Çocuğu.</p>

  <p>Misty, “Ne anlatacaksın?” diye soruyor.</p>

  <p>Gülümsemeye devam eden Tabbi, “Elbiselerini ben ateşe verdim. Ninemle dedem bana nasıl yapılacağını öğretmişti, ben de onları yaktım,” diyor. “Görmeyeyim ve böylece dışarı çıkabileyim diye gözlerimi bantladılar.”</p>

  <p>Sağlam kalan haber videolarında sadece lobi kapılarından yayılan duman görünüyor. Bu, kolajın açılışından birkaç dakika sonra meydana geliyor. İtfaiyeciler içeri hücum ediyorlar ama dışarı çıkmıyorlar. Polis veya davetlilerden de dışarı çıkan olmuyor. Videonun kenarında görünen zaman sayacında geçen her saniye yangın büyüyor, turuncu alevler pencereleri kırbaçlıyor. Bir polis memuru pencereden içeri bakmak için veranda boyunca sürünüyor. Eğilip içeri bakıyor. Sonra ayağa kalkıyor. Duman yüzüne vuruyor, alevler elbiselerini ve saçını yalıyor ama o içeriye doğru bir adım atıyor. Ne gözünü kırpıyor. Ne çekiniyor. Elleri ve yüzü alev alıyor. Polis memuru içeride gördüğü şeye gülümsüyor ve ardına bakmadan ona doğru yürüyor.</p>

  <p>Resmi kayıtlarda yangının restorandaki şömineden kaynaklandığı yazıyor. Hava ne kadar sıcak olursa olsun şöminenin hep yanar vaziyette olması otelin prensibiydi ve yangın da işte böyle çıkmıştı. Açık pencerelere bir adım mesafedeki insanlar öldüler. Cesetleri çıkış kapılarına kol mesafesi kadar yakında bulundu. Restoranda kolajın yandığı duvara doğru sürünür, emekler vaziyette ölmüş olarak bulundular. Ateşin göbeğine doğru. Polis memurunun verandadaki pencereden gördüğü şeye doğru.</p>

  <p>Hiç kimse kaçmaya çalışmamıştı bile.</p>

  <p>Tabbi, “Babam onunla kaçmamı istediğinde nineme söyledim,” diyor. “Hepimizi kurtardım. Bütün adanın geleceğini korudum.” Arabanın camından okyanusa bakıyor, annesine bakmadan, “Sen anlatırsan, ben hapse girerim,” diyor. “Yaptığım şeyle gurur duyuyorum anne.” Okyanusa bakıyor, gözleriyle sahil şeridinin kıvrımlarını, köyü ve yanan otelin kara iskeletini takip ediyor. İnsanların Stendhal sendromu geçirerek oldukları yerde donup kaldığı ve diri diri yandıkları yere bakıyor. Misty’nin duvar resmi yüzünden.</p>

  <p>Misty kızının dizini dürterek, “Tabbi lütfen,” diyor.</p>

  <p>Tabbi hiç bakmadan uzanıp arabanın kapısını açıyor ve arabadan iniyor. “Tabitha, anne,” diyor. “Bundan sonra lütfen bana gerçek adımla hitap et.”</p>

  <p>Yangında ölen insanların kasları kısalır. Kollar büzülerek ellerin yumruk olmasına sebep olur, yumruklar da çeneye kadar çekilir. Dizler bükülür. Bunların hepsine ısı sebep olur. Yanan kişi ölü bir boksör gibi göründüğü için buna “boksör pozisyonu” denir.</p>

  <p>Yangında ölen insanlarla, uzun süre bitkisel hayatta kalanlar aynı pozisyonu alırlar. Aynen doğmayı bekleyen bir bebek gibi.</p>

  <p>Misty’yle Tabitha, Apollon’un bronz heykelinin yanından geçiyorlar. Çayırı geçiyorlar. Tepenin yamacına kurulmuş yosunlu bir banka gibi görünen mozolenin yanından geçiyorlar. Mozolenin demir kapısı açık, içerisi karanlık. Burnun ucuna kadar yürüyorlar ve Tabitha –o artık Misty’nin kızı değil, onun bir parçası değil artık, hatta o, Misty’nin tanımadığı biri– bir yabancı, külleri suyun üzerindeki tepeden savuruyor. Kavanozun içindeki toz ve küllerin gri bulutu esintiye karışıyor. Okyanusa gömülüyor.</p>

  <p>Sadece kayıtlarda bulunması açısından. Büyük Özgürlük Neferleri başka hiçbir açıklama yapmadı, polis de kimseyi tutuklamadı.</p>

  <p>Dr. Touchet, adadaki tek halk plajının sağlık gerekçesiyle kapatıldığını ilan etti. Feribot seferleri haftada ikiye indirildi; o da sadece adada ikamet edenlere. Waytansea Adası, niyeti ne olursa olsun yabancılara kapılarını kapadı.</p>

  <p>Arabaya geri dönerken mozolenin yanından geçiyorlar.</p>

  <p>Tabbi... Tabitha duruyor ve “Artık içeri bakmak ister inisin?” diye soruyor.</p>

  <p>Paslı demir kapı açık duruyor. İçerisi karanlık.</p>

  <p>Misty, “Evet,” diyor.</p>

  <p>Sadece kayıtlarda bulunması açısından, bugün hava sakin. Sakin, uysal ve pes etmiş durumda.</p>

  <p>Karanlığa bir, iki, üç adım attıktan sonra onları görüyor. İki iskelet. Bir tanesi yerde yan yatmış. Diğeri duvara dayalı şekilde oturuyor. Kemiklerini küf ve yosun bağlamış. Duvarlardaki su damlaları parlıyor. İskeletler, onun, Misty’nin daha önce vücut bulduğu kadınların iskeletleri.</p>

  <p>Misty’nin öğrendiği şeylerden biri, acı, panik ve korkunun iki dakikadan fazla sürmediği oldu.</p>

  <p>Misty’nin öğrendiği şeylerden bir diğeri ise, ölüp ölüp dirilmekten sıkıldığı oldu.</p>

  <p>Sadece kayıtlarda bulunması açısından, karın, bulduğun her diş fırçasını götüne sokmanla ilgili olarak yazdıklarının blöf olduğunu biliyor. İnsanları korkutarak gerçekliğe dönmelerini sağlamaya çalışıyordun. Girdikleri komadan çıkarmaya çalışıyordun onları.</p>

  <p>Misty artık bunları senin için yazmıyor Peter.</p>

  <p>Bu adada, hikâyesini yalnızca kendisinin bulabileceği bir yere bırakması mümkün değil. Yüz yıl sonraki kendisi. Kendi küçük zaman kapsülü. Kişisel saatli bombası. Waytansea Adası sakinleri, güzel adalarının her milimini kazacaklar. Sırrını keşfedebilmek için otellerini yerle bir edecekler. O geri dönmeden önce kazmak, parçalamak ve avlanmak için önlerinde bir asır var. Onu geri getirene kadar. Ve ondan sonra da zaten artık çok geç kalınmış olacak. Yaptığımız her şey bize ihanet etti. Sanatımız. Çocuklarımız. Ama buradaydık. Hâlâ buradayız. Zavallı, alık Misty Marie Wilmot’un yapması gereken şey, hikâyesini kolay bulunabilir bir yere saklamak olacak. Onu dünyanın her yerine gizleyecek.</p>

  <p>Her zaman öğrendiği şeyi tekrar öğreniyor. Platon haklıydı. Hepimiz ölümsüzüz. İsteseydik bile ölemezdik.</p>

  <p>Ömrünün her gününde, her dakikasında sadece bunu hatırlasa bile yeter.</p>
</body>
</html>
