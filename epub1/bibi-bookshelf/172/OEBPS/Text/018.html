<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>3 Temmuz</title>
</head>

<body>
  <h3 class="h31"><a id="a14"></a>3 Temmuz</h3>

  <p>Angel elini yumruk yapmasını söylüyor, “İşaretparmağını burnunu gösterecekmişsin gibi kaldır,” diyor.</p>

  <p>Misty’nin elini, dümdüz karşıyı gösteren parmağını alıyor ve onu parmak ucu duvardaki siyah boyaya değecek şekilde tutuyor. Misty’nin parmağını hareket ettirip duvarda siyah sprey boyayla yazılmış cümle ve karalamalar, taşmış boya ve lekelerin üzerinde gezdiriyor ve Angel, “Bir şey hissedebiliyor musun?” diye soruyor.</p>

  <p>Sadece kayıtlarda bulunması açısından, onlar küçük ve karanlık bir odada dip dibe duran bir adam ve kadın. Duvardaki delikten içeriye sürünerek girdiler ve ev sahibesi de dışarıda bekliyor. Bunu ileride bil diye söylüyorum; Angel’ın üzerinde ayakkabı cilası gibi kokan kahverengi deriden daracık bir pantolon var. Deri kaplamalı araba koltukları gibi kokuyor. Cüzdanının sıcak bir yaz gününde araba sürürken arka cebinde durduğu için terden ıslandığındaki kokusu gibi. Misty bu kokudan nefret eder gibi yapardı ve şimdi Angel’ın deri pantolonu burnunun dibinde böyle kokuyor.</p>

  <p>Dışarıda bekleyen ev sahibesi sık sık duvara vuruyor ve “Siz ikiniz, içeride ne yaptığınızı bana söylemeyecek misiniz?” diye bağırıp duruyor.</p>

  <p>Bugün hava sıcak ve güneşli ama gökyüzünde birkaç bulut var ve Pleasant Beach’ten bir ev sahibesi arayarak kaybolan kahvaltı köşesini bulduğunu ve hemen gelip bakmaları gerektiğini söyledi. Misty, Angel Delaporte’u aradı ve birlikte gitmek için feribotun yanaştığı sırada buluştular. Angel yanında fotoğraf makinesi, bir çanta dolusu mercek ve film getirmişti.</p>

  <p>Angel, hatırlarsan, Ocean Park’ta oturuyor. Al sana bir ipucu: Onun mutfağını duvarla kapatmıştın. Angel, <span class="t13">m</span> harfini yazarken harfin ilk bombesini İkincisinden daha büyük yaptığını, bunun da kendi fikrine toplumun fikrinden daha çok değer verdiğinin kanıtı olduğunu söylüyor. Küçük <span class="t13">h</span> harfinin ucunu içeri doğru kıvırman asla uzlaşma yanlısı olmadığını gösteriyormuş. Buna grafoloji deniyor ve Angel bunun hilesiz bir bilim dalı olduğunu söylüyor. Kaybolan mutfağına yazmış olduğun kelimeleri gördükten sonra başka evleri de görmek istedi.</p>

  <p>Sadece kayıtlarda bulunması açısından, küçük <span class="t13">g</span> ve <span class="t13">y</span> harflerinin kuyruklarını sola doğru kıvırmanın annene çok bağlı olduğunu gösterdiğini söylüyor.</p>

  <p>Bunun üzerine Misty, Angel’a bu konuda haklı olduğunu söyledi.</p>

  <p>Angel ve Misty arabayla Pleasant Beach’e gittiler ve kapıyı bir kadın açtı. Kadın kafasını geriye atıp burnunun ucundan baktı onlara, çenesi ileri fırlamış, dudakları birbirine kenetlenmiş, çenesinin iki yanındaki kasları küçük birer yumruk şeklinde büzülmüştü ve “Peter Wilmot kendi gelemeyecek kadar tembel mi?” diye sordu.</p>

  <p>Altdudağından çenesine uzanan o küçük kas öyle gergindi ki, çenesinde milyonlarca gamze varmış gibi görünüyordu ve kadın, “Kocam sabahtan beri durmadan gargara yapıyor,” dedi.</p>

  <p>Güzel Sanatlar Akademisi’ndeki anatomi dersinde ilk olarak mentalis ve corrugator kasları gibi yüzdeki küçük kas gruplarını öğretirler. Bu dersi aldıktan sonra sahte bir gülüşü anında ayırt edersiniz çünkü risorius ve platysma kasları altdudağı aşağı ve dışarı doğru çekerek, kare şekline girmesini sağlar ve alt dişler ortaya çıkar.</p>

  <p>Sadece kayıtlarda bulunması açısından, insanların senden hoşlanıyormuş numarası yaptığını bilmek pek de iyi bir beceri değildir.</p>

  <p>Kadının mutfağındaki sarı duvar kâğıdı yere yakın bir noktada açılmış bir delikten yukarı doğru yırtılmış. Yerdeki sarı seramiklerin üzeri gazete ve alçı tozuyla kaplanmış. Deliğin yanında içi kırık tahta parçalarıyla dolu bir alışveriş poşeti duruyor. Çantanın bir kenarından yırtılmış sarı duvar kâğıdı şeritleri sarkıyor. Sarı fon üzerine portakal rengi ayçiçeği desenli.</p>

  <p>Kadın deliğin yanında durdu ve kollarını göğsünde kavuşturdu. Kafasıyla deliği işaret ederek, “İşte burada,” dedi.</p>

  <p>Misty, kadına, çelik ustalarının inşaat sırasında kimsenin ölmemiş olmasını kutlamak için gökdelenlerin veya köprülerin en üst noktasına kurdele bağladıklarını söyledi. Ya da yeni binaya refah getirmesi için. Buna “ağaç süslemesi” deniyordu. Tuhaf bir gelenek.</p>

  <p>İnşaat işiyle uğraşanların bir sürü saçma sapan batıl inancı vardır.</p>

  <p>Misty ev sahibesine endişe etmemesini söyledi.</p>

  <p>Kadının corrugator kası, kaşlarını büzüştürerek burnunun üzerine çekiyor. Levator labii superioris kası, üstdudağını yukarı çekerek dudak bükmesine sebep oluyor ve burun deliklerini genişletiyor. Depressor labii inferioris kası altdudağını aşağı çekerek dişlerini ortaya çıkartıyor ve kadın, “Asıl endişe etmesi gereken sizsiniz,” diyor.</p>

  <p>Deliğin içinde kalan küçük ve karanlık odanın üç kenarında restoranlardaki gibi sarı banklar var ama ortada masa yok. Ev sahibesinin kahvaltı köşesi adını verdiği şey bu. Banklar sarı vinille, bankların üzerinde kalan duvarlar da sarı duvar kâğıdıyla kaplı. Bu sarı duvarların ortasındaysa siyah sprey boyayla yazılmış bir yazı var ve Angel, Misty’nin elini bu yazının üzerinde gezdiriyor:</p>

  <p>“...bu istilacılar ordusunu öldürerek kendi dünyamızı kurtaracağız...”</p>

  <p>Bunlar Peter’ın siyah sprey boyayla yazdığı yarım yamalak cümle ve kargacık burgacık yazılar. Karalamalar. Boya, çerçeveli tablonun, dantelli yastıkların ve sarı vinil kaplı bankların üzerinden devam ediyor. Yerde, üzerinde Peter’ın siyah el izlerinin bulunduğu sprey kutuları var, spiral şeklindeki parmak izleri hâlâ kutuları sıkıca kavrıyor.</p>

  <p>Sprey boyayla yazılmış kelimeler çiçek ve kuş resimlerinin bulunduğu küçük çerçevelerin üzerinden dönerek devam ediyor. Kara kelimeler dantelli küçük yer yastıklarının üzerinden geçiyor. Kelimeler, odanın dört bir yanını, seramik kaplı yeri, tavanı dolaşıyor.</p>

  <p>Angel, “Elini ver,” diyor. Misty’nin işaretparmağı hariç tüm parmaklarını bükerek yumruk haline getiriyor. İşaretparmağının ucunu duvardaki kara yazının üzerine koyup kelimelerin üzerinden geçiriyor.</p>

  <p>Misty’nin elini sıkıca kavrayarak parmağını yönlendiriyor. Beyaz tişörtünün yakası ve koltukaltındaki kara ter lekeleri. Misty’nin boynuna çarpan, şarap kokan nefesi. Misty’nin kara boyayla yazılmış kelimelere baktığı süre boyunca, Angel’ın gözlerini ondan ayırmayışı. Odaya hâkim olan atmosfer bu işte.</p>

  <p>Angel, Misty’nin parmağını duvara dayayarak boyalı kelimelerin üzerinde gezdirirken, "Kocanın neler hissettiğini hissedebiliyor musun?” diye soruyor.</p>

  <p>Grafolojiye göre işaretparmağını birinin el yazısının üzerinde gezdirirsen veya tahta bir kaşık veya yemek çubuğuyla yazılmış kelimelerin üzerinden yazarsan, yazıyı yazan kişinin o anda hissettiklerini hissedebilirsin. Yazıyı yazan kişinin kalemi bastırdığı kadar bastırıp yazının baskısını ve hızını incelemen gerekir. O kişinin yazdığını tahmin ettiğin hızda yazmalısın. Angel bunun metot oyunculuğuna benzediğini söylüyor. O buna, Konstantin Stanislavski'nin fiziksel davranışlar metodu diyor.</p>

  <p>Angel, el yazısı analizi ve metot oyunculuğunun aynı dönemde popüler olduğunu söylüyor. Stanislavski, Pavlov’un ağzı sulanan köpeğiyle yaptığı çalışmaları ve nörofizyolog I. M. Seçenov’un çalışmalarını incelemiş. Ondan önce Edgar Allan Poe grafoloji çalışmış. Herkes fizikselle duygusal arasındaki bağlantıyı kurmaya çalışmış. Beden ile zihin. Dünya ile hayal gücü. Bu dünya ile öteki.</p>

  <p>Misty’nin parmağını duvarda gezdirirken şu kelimelerin üzerinden gidiyorlar: “… dipsiz açlığın ve gürültü arzularınla sel gibi akıyorsun...”</p>

  <p>Angel fısıldayarak, “Eğer duygular fiziksel faaliyete dönüşüyorsa, fiziksel faaliyeti tekrarlamak duyguyu yeniden doğurabilir,” diyor.</p>

  <p>Stanislavski, Seçenov, Poe da dahil olmak üzere herkes arzuya göre mucize yaratmanın bilimsel yöntemlerini arıyordu, diyor. Kazara olanı tekrarlamanın sonsuz yolu. Rastgele olanı planlamak ve üretmek için bir montaj hattı.</p>

  <p>Mistik olan Sanayi Devrimi’yle buluşuyor.</p>

  <p>Odanın içi, botlarını cilaladıktan sonra çaput bezinin koktuğu gibi kokuyor. Kalın bir kemerin iç kısmının kokusu gibi. Beysbol eldiveni. Köpek tasması. Terli kol saati kayışından yayılan iç bayıcı sirke kokusu.</p>

  <p>Angel’ın nefes sesi; fısıltısı yüzünden Misty’nin yüzünün bir yanı ıslanıyor. Misty’nin elini sıkan eli kaskatı bir kapan gibi. Tırnakları Misty’nin tenine batıyor. Ve Angel, “Hisset. Kocanın hissettiklerini hisset ve bana anlat,” diyor. Kelimeler: “... senin kanın bizim altınımızdır...”</p>

  <p>Bir şeyi okumak suratınızda patlayan bir tokat olabilir.</p>

  <p>Ev sahibesi deliğin dışından bir şeyler söylüyor. Duvara vuruyor ve daha yüksek sesle, “Ne yapmanız gerekiyorsa, elinizi çabuk tutsanız iyi olur,” diyor.</p>

  <p>Angel fısıldıyor: “Söyle.”</p>

  <p>Kelimeler şöyle diyor: “... sen vebadan farksızsın, hatalarını ve pisliklerini peşinden sürüklüyorsun...”</p>

  <p>Karının parmağını her harfin üzerine sürten Angel fısıldıyor: “Söyle.”</p>

  <p>Ve Misty, “Hayır,” diyor. “Bunlar sadece deli saçmaları.”</p>

  <p>Kendi eliyle sardığı elini yönlendiren Angel, Misty’ye omuz vuruyor ve “Bunlar sadece kelimeler. Söyleyebilirsin,” diyor.</p>

  <p>Ve Misty, “Bunlar kötü kelimeler. Bir anlam ifade etmiyorlar,” diyor.</p>

  <p>Kelimeler: “... hepimizi, her dört nesilde bir, sunu olarak katletmek için...”</p>

  <p>Misty’nin parmaklarını sımsıkı sarmalayan eli sıcacık olan Angel, “Öyleyse niye bunları görmeye geldin?” diye fısıldıyor.</p>

  <p>Kelimeler: “... karımın tombul bacaklarını varis sardı...”</p>

  <p>Karının tombul bacakları.</p>

  <p>Angel, “Peki öyleyse niye buraya gelme zahmetine katlandın?” diye fısıldıyor.</p>

  <p>Çünkü sevgili salak kocası bir intihar notu bırakmadı.</p>

  <p>Çünkü Misty onun bu yönünü hiç bilmiyordu.</p>

  <p>Çünkü onun kim olduğunu öğrenmek istiyor. Neler olduğunu ortaya çıkarmak istiyor.</p>

  <p>Misty, “Bilmiyorum,” diyor Angel’a.</p>

  <p>Muhafazakâr inşaat çalışanları yeni bir eve asla pazartesi günü başlamazlar, diyor Misty. Sadece cumartesileri. Temeli attıktan sonra bir avuç dolusu çavdar tohumu ekerler. Tohum üç gün içinde filizlenmezse inşaata başlarlar. Zemine veya duvarların içine eski bir Kutsal Kitap gömerler. Evin sahipleri taşınana kadar duvarlardan birini boyamadan bırakırlar. Böylelikle şeytan, içinde insanlar yaşamaya bağlayana dek evin bittiğini anlamaz.</p>

  <p>Angel, fotoğraf makinesi çantasının yan cebinden ciltsiz kitap büyüklüğünde, yassı ve gümüş renkli bir şey çıkarıyor. Kare şeklindeki bu mataranın yüzeyi parlıyor ve kenarları kavisli olduğu için insanın içbükey tarafındaki yansıması ince ve uzun görünüyor. Dışbükey tarafındaki yansıması ise bodur ve şişko. Angel, bir ucunda yuvarlak bir kapak bulunan bu kaygan ve ağır metal kutuyu Misty’ye uzatıyor. İçindeki sıvının çalkalanmasıyla mataranın ağırlık merkezi değişiyor. Fotoğraf makinesi çantası kırçıllı gri kumaştan yapılmış fermuarlarla kaplanmış.</p>

  <p>Mataranın ince, uzun kenarında şöyle bir kabartma var: <span class="t13">Angel’a</span> - <span class="t13">Te Amo.</span></p>

  <p>Misty, “Peki, <span class="t13">sen</span> neden buradasın?” diye soruyor.</p>

  <p>Matarayı alırken parmakları onunkilere değiyor. Fiziksel temas. Flört.</p>

  <p>Sadece kayıtlarda bulunması açısından, bugün hava ihanet ihtimaliyle karışık yer yer şüphe dolu.</p>

  <p>Ve Angel, “Cin,” diyor.</p>

  <p>Kapak açılıyor ve kendisini mataraya bağlı tutan küçük kolun ucunda sallanıyor. Mataranın içindeki, güzel günler gibi kokuyor ve Angel, “İç,” diyor. Misty’nin mataradaki uzun, ince yansımasının her yanında Angel’ın parmak izleri var. Duvardaki delikten ev sahibesinin ayağındaki süet mokasenler görünüyor. Angel fotoğraf makinesi çantasını deliği kapatacak şekilde yerleştiriyor.</p>

  <p>Tüm bunların ötesinde okyanus dalgalarının tıslayıp kükrediğini duyabiliyorsun. Tıslayıp kükrüyorlar.</p>

  <p>Grafolojiye göre el yazımız kişiliğimizin üç özelliğini ortaya koyar. Kelimenin altında kalan herhangi bir çizgi, örneğin küçük <span class="t13">g</span> veya <span class="t13">y</span> harflerinin kuyrukları bilinçaltınla ilgili ipuçları verir. Yani Freud’un id dediği şeyle ilgili. Bu, en hayvani yanındır. Kuyruğun sağa dönük olması, geleceğe ve çevrendekilere güvendiğini gösterir. Kuyruk sola dönükse, geçmişine takılıp kalmış ve kendine bakıyorsun demektir.</p>

  <p>Tüm hayatın, el yazında, yolda yürüyüşünde, her fiziksel hareketinde ortaya çıkar. Omuzlarını nasıl kaldırdığın, diyor Angel. Hepsi sanattır. Ellerini kullanış şeklinle her zaman hayat hikâyeni anlatırsın.</p>

  <p>Matarada, boğazından kayarken soğuk bir his bırakan kaliteli cin var.</p>

  <p>Küçük <span class="t13">e</span> veya <span class="t13">x</span> gibi harflerin üzerine uzanan uzun harflerin hepsi ruhani yanınla ilgili ipuçları verir, diyor Angel. Süper-egonla ilgili ipuçları. Küçük <span class="t13">l</span> veya <span class="t13">h</span> harfini yazış şeklin veya <span class="t13">i</span> harfinin noktasını nasıl koyduğun, ne olmayı arzuladığını gösterir.</p>

  <p>Geri kalan çoğu küçük harfi yazış şeklin egonu gösterir. Bu harflerin birbirine çok yakın ve sivri olmaları veya geniş geniş ve ilmek gibi birbirinin içine geçecek biçimde yazılmaları, günlük hayatındaki sıradan seni anlatır.</p>

  <p>Misty matarayı uzatıyor ve Angel bir yudum alıyor.</p>

  <p>Ve Angel, “Herhangi bir şey hissediyor musun?” diye soruyor.</p>

  <p>Peter şunları yazmış: “... dünyamızı gelecek nesillere senin kanınla taşıyoruz...”</p>

  <p>Senin kelimelerin. Senin sanatın.</p>

  <p>Angel parmaklarını açarak elini Misty’nin elinden çekiyor. Eli karanlıkta kayboluyor ve fotoğraf makinesi çantasının fermuarının açıldığını duyabiliyorsun. Adamın kahverengi deri kokusu uzaklaşıyor ve klik ve flaş, klik ve flaş sesleri eşliğinde fotoğraf çekiyor. Matarayı dudaklarına götürüyor ve Misty’nin metaldeki yansıması parmaklarının arasında aşağı, yukarı kayıyor.</p>

  <p>Misty’nin parmakları duvardaki yazıların üstünde geziniyor: “... ben görevimi yerine getirdim. O kadını buldum...”</p>

  <p>Şöyle yazıyor: “... benim işim birini öldürmek değil. Bunu yapacak olan kişi o...”</p>

  <p>Heykeltıraş Bernini acı ifadesini doğru biçimde verebilmek için bacağını mumla yakarken kendi yüzünü resmetmiş, diyor Misty. Gericault <span class="t13">Medusa’n</span><span class="t13">ı</span><span class="t13">n Sal</span><span class="t13">ı</span> adlı tablosunu yaparken bir hastaneye giderek ölmekte olan insanların yüzünü çizmiş. Çürüyen derinin nasıl renk değiştirdiğini görmek için kopan kafa ve kolları atölyesine getirmiş.</p>

  <p>Duvardan güm diye bir ses geliyor. Aynı ses tekrar geliyor ve Misty'nin dokunmakta olduğu duvar ve boya titriyor. Ev sahibesi diğer taraftan bez ayakkabılarıyla duvarı tekmeliyor ve çerçeve içindeki çiçek ve kuşlar sarı duvar kâğıdına çarparak titriyor. Siyah sprey boyayla yazılmış karman çorman yazılara çarparak. Kadın, “Peter Wilmot'a, yediği bu bok yüzünden hapse gireceğini söyleyebilirsiniz,” diye bağırıyor.</p>

  <p>Tüm bunların ötesinde okyanus dalgaları bir tıslıyor, bir kükrüyor.</p>

  <p>Parmakları hâlâ senin kelimelerinin üzerinde olan ve neler hissettiğini anlamaya çalışan Misty, “Kasabalı ressam Maura Kincaid’i duymuş muydun?” diye soruyor.</p>

  <p>Angel, fotoğraf makinesinin arkasından, “Pek değil,” diyor ve objektif kolunu kuruyor. “Kincaid’de Stendhal sendromu yok muydu?” diye soruyor.</p>

  <p>Misty mataradan bir yudum daha alıyor, içkinin yakıcı tadı gözlerini yaşartıyor. “Bu yüzden mi ölmüş?” diye soruyor.</p>

  <p>Fotoğraf çekmeye devam eden Angel fotoğraf makinesinin vizöründen Misty’ye bakıyor ve “Buraya bak,” diyor. “Ressam olmakla ilgili ne söylemiştin sen? Şu anatomi dersleriyle ilgili olarak? Gerçek bir gülüş nasıl olursa öyle gülümse haydi.”</p>
</body>
</html>
