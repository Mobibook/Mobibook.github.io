<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>24 Temmuz</title>
</head>

<body>
  <h3 class="h31"><a id="a31"></a>24 Temmuz</h3>

  <p>Sadece bilesin diye söylüyorum. Dedektif Stilton bugün Misty'yi aradı. Peter’a kısa bir ziyarette bulunmak istiyormuş.</p>

  <p>Sana kısa bir ziyarette bulunmak istiyor.</p>

  <p>Telefonda, “Kayınpederiniz ne zaman öldü?” diye soruyor. Misty’nin odasında yerlerde, yatağında, odanın her yerinde buruşturup top yaptığı ıslak suluboya kâğıtları var. Gök mavisi ve Winsor yeşili buruşuk tomarlar resim gereçlerini eve getirdiği kahverengi alışveriş poşetini ağzına kadar doldurmuş. Grafit kalemleri, renkli kalemleri, yağlıboya ve akrilikleri ve guvaş boyalarının hepsini çöpe gidecek resimler yapmak için harcadı. Yağlı pasteller ve tebeşirli yumuşak pasteller öylesine kullanılmış ki, neredeyse tutacak yeri bile kalmamış. Kâğıtları bitmek üzere.</p>

  <p>Güzel Sanatlar Akademisi’nde öğretmedikleri şey, resim yapmaya devam ederken telefonda nasıl konuşulacağıdır. Bir elinde telefonun ahizesi, diğerinde bir fırça tutan Misty, “Peter’ın babası mı? On dört yıl önce, değil mi?” diyor.</p>

  <p>Boyaları elinin kenarıyla bulaştıran, parmağıyla da karıştıran Misty, bu konuda en az Goya kadar kötü bir şekilde kendini kurşun ansefalopatisine hazırlıyor. Sağırlığa. Depresyona. Zehirlenmeye.</p>

  <p>Dedektif Stilton, “Harrow Wilmot’un öldüğüne dair herhangi bir kayıt yok,” diyor.</p>

  <p>Fırçanın ucunu sivriltmek için Misty fırçayı ağzına sokup döndürüyor. “Küllerini savurduk,” diyor. “Kalp krizinden ölmüştü. Ya da beyin tümörü,” diyor. Fırçada kalan boyanın tadı ekşi. Arkadaki dişlerine yapışan boya dilinde pütürlü bir his bırakıyor.</p>

  <p>Dedektif Stilton, “ölüm belgesi yok,” diyor.</p>

  <p>Misty, “Belki öldüğünü uydurmuşlardır,” diyor. Başka bir tahmin yürütecek durumda değil. Grace Wilmot ve Dr. Touchet, bu adadaki herkes fikirleri kontrol etme peşinde.</p>

  <p>Stilton, <span class="t13">“Onlar</span> derken kimi kastediyorsunuz?” diye soruyor. Naziler. Ku Klux Klan.</p>

  <p>Deve tüyünden yapılma 12 numaralı gökyüzü fırçası ile mükemmel dağların oluşturduğu mükemmel kavisli ufuktaki ağaçların üzerini mükemmel bir mavi boyayla kaplıyor. 2 numara bir samur fırçayla bütün mükemmel dalgaların üzerine güneş ışığı konduruyor. Mükemmel eğriler, dümdüz çizgiler ve kati açılar çizebiliyorsa Angel Delaporte’un canı cehenneme.</p>

  <p>Sadece kayıtlarda bulunması açısından, kâğıt üzerinde hava Misty nasıl buyurursa öyle oluyor. Mükemmel.</p>

  <p>Sadece kayıtlarda bulunması açısından, Dedektif Stilton, “Neden kayınpederinizin ölü numarası yapacağını düşünüyorsunuz?” diye soruyor.</p>

  <p>Misty öyle derken sadece şaka yaptığını söylüyor. Harry Wilmot tabii ki öldü.</p>

  <p>4 numara sincap fırçayla ormana gölgeler yapıyor. Günlerdir kendini bu odaya kilitleyip vaktini boşa harcadı ve yaptığı hiçbir resim pantolonuna sıçarken yaptığı iskemle taslağının yarısı kadar iyi değil. Waytansea Burnu’nda yaptığı. Bir sanrı tarafından tehdit edilirken. Yediklerinden zehirlenmiş vaziyette gözleri kapalıyken.</p>

  <p>Sadece taslak olmasına rağmen, resmi elli kâğıda sattı.</p>

  <p>Dedektif Stilton telefonda, “Orada mısınız?” diye soruyor.</p>

  <p>Misty, <span class="t13">“Orada</span> kelimesini tanımlayın,” diyor.</p>

  <p>“Gidin Peter’ı görün,” diyor. 2 numara naylon fırçayla mükemmel bir çayıra mükemmel çiçekler çiziyor. Misty, Tabbi’nin nerede olduğunu hiç bilmiyor. Şu anda işte olup olmaması gerektiğiyse Misty’nin umurunda değil. Emin olduğu tek gerçek şu anda çalışıyor olduğu. Kafası acımıyor. Elleri titremiyor.</p>

  <p>Stilton, “Sorun şu ki, hastane kocanızı görebilmem için sizin de orada bulunmanız gerektiğini söyledi,” diyor.</p>

  <p>Misty bunu yapamayacağını söylüyor. Resim yapması lazım. Yetiştirmesi gereken on üç yaşında bir çocuğu var. İki haftadır migren ağrısı çekiyor. 4 numara samur fırçayla çayırın ortasına gri-beyaz bir şerit çekiyor. Çimenlerin üzerine yol döşüyor. Bir çukur kazıyor. İçine bir temel oturtuyor.</p>

  <p>Misty’nin elindeki fırça, önünde duran kâğıttaki ağaçları öldürüyor ve sürükleyerek uzaklaştırıyor. Misty kahverengi boyayla çayırın meylini azaltıyor. Araziyi tesviye ediyor. Fırça, saban gibi kullanılarak, çimenler sürülüyor. Çiçekler kayboluyor. Çukurdan beyaz taş duvarlar yükseliyor. Duvarlara pencereler açılıyor. Bir kule yükseliyor. Binanın ortasında bir kubbe şişiyor. Antrelerden aşağı merdivenler iniyor. Terastan bir tırabzan uzanıyor. Başka bir kule çıkıyor. Çayın biraz daha örtmek ve ormanı geri itmek için bir kanat daha açılıyor.</p>

  <p>Bu Xanadu. San Simeon. Biltmore. Mar a Lago. Bu, paralı insanların yalnız kalmak ve korunmak için inşa ettiği şey. İnsanların mutlu olacaklarını sandığı yerler. Bu yeni bina, zengin birinin çıplak ruhu. Asıl meseleye vâkıf olamayacak kadar zengin insanlar için alternatif bir cennet.</p>

  <p>İstediğin her şeyin resmini yapabilirsin, çünkü ortaya çıkardığın şey kendinden başka bir şey değildir.</p>

  <p>Telefonda bir ses, “Yarın saat üçte diyelim mi Bayan Wilmot?” diyor.</p>

  <p>Kanatlardan birinin mükemmel çatı çizgisinde heykeller beliriyor. Mükemmel bir terasta bir havuz açılıyor. Mükemmel ağaçların kıyısına yeni merdivenler de eklenince çayır neredeyse tamamen yok oluyor.</p>

  <p>Her şey bir otoportre.</p>

  <p>Her şey bir günce.</p>

  <p>Telefondaki ses, “Bayan Wilmot?” diyor.</p>

  <p>Asmalar duvarlara tırmanıyor. Çatıdaki arduazlardan bacalar bitiveriyor.</p>

  <p>Ve telefondaki ses, “Misty?” diyor. Ses, “Kocanızın intihar girişimine ilişkin doktor raporlarını görmek istediniz mi hiç?” diyor. Dedektif Stilton, “Kocanızın uyku haplarını nereden bulduğunu biliyor musunuz?" diye soruyor.</p>

  <p>Sadece kayıtlarda bulunması açısından, Güzel Sanatlar Akademisi’nin kötü yanı, kişiye teknik ve beceri kazandırması, ancak yetenek bahşedememesidir. İlhamı satın alamazsın. Kavrayışa giden yola bir sebep uyduramazsın. Bir formül yaratamazsın. Aydınlanma için bir yol haritası yapamazsın.</p>

  <p>“Kocanızın kanında,” diyor Stilton, “yoğun oranda sodyum fenobarbital varmış.”</p>

  <p>Ve hap aldığına dair bir kanıt da yok, diyor. İlaç kutusu veya su.</p>

  <p>Peter’ın reçete aldığına dair bir kayıt da yokmuş.</p>

  <p>Misty, resim yapmaya devam ederken, adama sözü nereye getireceğini soruyor.</p>

  <p>Stilton, “Onu kimin öldürmek istemiş olabileceğini düşünmüşsünüzdür belki,” diyor.</p>

  <p>“Sadece ben,” diyor Misty. Ama sonra keşke demeseydim, diye düşünüyor.</p>

  <p>Resim bitti, mükemmel oldu, çok güzel. Misty’nin hiç görmediği bir yer. Aklına nereden geldiği hakkında hiçbir fikri yok. Sonra da simsiyah boyaya batırdığı 12 numara kedi dili fırçayla kâğıtta görünen her şeyi siliyor.</p>
</body>
</html>
