<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>15 Temmuz</title>
</head>

<body>
  <h3 class="h31"><a id="a27"></a>15 Temmuz</h3>

  <p>Dört yıl sonra göğüslerine bakan ilk erkeğin polis olduğu ortaya çıkarsa eğer, bir içki al. Çıplakken nasıl göründüğünü zaten biliyor olduğu ortaya çıkarsa, bir içki daha al.</p>

  <p>Hatta duble olsun.</p>

  <p>Ahşap ve Altın Restoran’daki sekiz numaralı masada senin yaşlarında bir adam oturuyor. Düşük omuzlu, iriyarı bir adam bu. Gömleği üzerine oturmuş ama kemerinin üzerinden hafifçe fırlamış olan polyester, pamuk karışımı beyaz balonun bulunduğu bel kısmı biraz dar gibi. Saçları şakaklarından dökülmeye başlamış ve dökülen yerler gözlerinin üzerinde uzun üçgenler oluşturan iki deri parçasına dönüşmüş. Üçgenler güneşten kıpkırmızı olmuş ve suratının üzerine saplanmış keskin şeytan boynuzları gibi görünüyor. Masanın üzerinde Misty’yi izlerken notlar aldığı spiralli küçük bir defter var. Çizgili bir kravat takmış ve lacivert spor bir ceket giymiş.</p>

  <p>Misty ona bir bardak su götürüyor ve bu esnada eli öyle çok titriyor ki, bardağın içindeki buzların takırtısı duyuluyor. Yani başının ağrısı üçüncü gün de devam ediyor. Başı öyle ağrıyor ki, sanki kurtçuklar beynindeki yumuşak dokuya kök salıyorlar. Solucanlar delik açıyorlar. Böcekler tünel kazıyorlar.</p>

  <p>Sekiz numaralı masadaki adam, “Buraya çok fazla erkek gelmiyor, değil mi?” diye soruyor.</p>

  <p>Tıraş losyonu karanfil kokuyor. Bu feribottaki adam; hani şu köpeği Misty’nin ölü olduğunu sanan herif. Polis. Dedektif Clark Stilton. Nefret suçları birimindeki herif.</p>

  <p>Misty omuz silkip adama bir mönü uzatıyor. Gözlerini odada, altın rengi duvar boyası ve ahşap panellerde gezdirirken, “Köpeğiniz nerede?” diye soruyor. “Size içecek bir şey getirebilir miyim?” diyor.</p>

  <p>Adam, “Kocanızı görmem gerekiyor,” diyor. “Siz Bayan Wilmot'sunuz değil mi?”</p>

  <p>Pembe plastik üniformasının yakasına iğnelediği künyedeki isim – Misty Marie Wilmot.</p>

  <p>Misty’nin başı, sanki çekiçle kafasının arkasına uzun bir çivi çakıyorlarmış gibi ağrıyor; kavramsal bir sanat eseri gibi, dünyadaki her şeyi unutturana dek kalasındaki bir noktaya çivi çakıyorlarmış gibi ağrıyor.</p>

  <p>Dedektif Stilton kalemini defterinin üzerine koyuyor ve tokalaşmak için elini uzatırken gülümsüyor. “İşin aslı, ben kasabanın nefret suçları biriminde özel görevliyim,” diyor.</p>

  <p>Misty adamın elini sıkıyor ve “Kahve içer misiniz?” diye soruyor.</p>

  <p>Adam, “Evet, lütfen,” diyor.</p>

  <p>Başındaki ağrı fazla şişirilmiş bir plastik top gibi. İçeri daha fazla hava sokulmaya çalışılıyor ama içeri dolan hava değil. Kan.</p>

  <p>Sadece kayıtlarda bulunması açısından, Misty zaten dedektife Peter’ın hastanede olduğunu söylemişti.</p>

  <p>Sen bir hastanedesin.</p>

  <p>Misty geçen gece feribotta Dedektif Stilton’a senin delirdiğini ve aileni borç içinde bıraktığını anlattı. Her okuldan atıldığını, vücuduna broşlar iğnelediğini söyledi. Motor çalışırken garajda park halindeki arabanda oturduğunu anlattı. Grafitiler yapman ve insanların çamaşır odalarını ve mutfaklarını, duvarlarına öfke ve şiddet dolu yazılar yazdıktan sonra kapatman, deliliğinin başka bir göstergesiydi. Vandalizm. Misty dedektife bunun bir talihsizlik olduğunu ama bu konunun herkes kadar kendisini de çıldırttığım söyledi.</p>

  <p>Saat üç civarı, yani ikindi.</p>

  <p>Misty, “Evet, tabii. Gidip kocamı görün,” diyor. “Kahve istemiş miydiniz?” diye soruyor.</p>

  <p>Dedektif defterine bakıp yazarken, “Kocanızın herhangi bir neo-Nazi örgütüyle bir ilişkisi olup olmadığını biliyor muydunuz? Ya da başka bir radikal grupla?” diye soruyor.</p>

  <p>Misty, “Öyle miymiş?” diye soruyor. “Buranın rozbifi iyidir,” diyor sonra.</p>

  <p>Sadece kayıtlarda bulunması açısından, aslında bu çok hoş bir durum. İkisi de elinde not defterleri ve kalemleriyle yazmak için bekliyorlar. Düello yapar gibi. Sanki bir silahlı çatışma.</p>

  <p>Bu adam Peter’ın yazılarını gördüyse, Peter’ın Misty’nin çıplak haliyle ilgili düşüncelerini de biliyor olmalı. Ölü balık göğüsleri. Bacaklarındaki varisler. Plastik eldiven gibi kokan elleri. Misty Wilmot, hizmetçiler kraliçesi. Karınla ilgili düşüncelerin.</p>

  <p>Dedektif Stilton yazmaya devam ederken, “Kocanızla pek yakın değildiniz yani, öyle mi?” diyor.</p>

  <p>Misty, “Aslında ben yakın olduğumuzu sanıyordum,” diyor. “Ama gelin görün ki...”</p>

  <p>Adam not alırken, “Peter’ın Ku Klux Klan üyesi olup olmadığı hakkında bir fikriniz var mı?” diye soruyor.</p>

  <p>Misty, “Tavuk ve hamur tatlısı da iyidir,” diyor.</p>

  <p>Adam not alırken, “Waytansea Adası’nda böyle bir örgüt olup olmadığını biliyor musunuz?” diye soruyor.</p>

  <p>Misty’nin baş ağrısı kafasının arkasındaki çiviyi çakıyor, çakıyor, çakıyor.</p>

  <p>Beş numaralı masadan biri el sallıyor. Misty, “Size kahve getireyim mi?” diye soruyor.</p>

  <p>Dedektif Stilton, “İyi misiniz? Şu an eskisi kadar canlı görünmüyorsunuz,” diyor.</p>

  <p>Daha bu sabah kahvaltıda Grace Wilmot bozuk tavuk salatası için çok üzgün olduğunu söyledi – öyle üzgünmüş ki, yarına Misty için Dr. Touchet’den randevu almış. Hoş bir jest ama bu ödenecek lanet olası bir fatura daha demek.</p>

  <p>Misty gözlerini kapadığında kafasının içinin yanarak parladığına yemin edebilir. Boynunda kaslardan biri kazık gibi kasılmış durumda. Boynu terden yapış yapış. Omuzlarını kulaklarına kadar çekmiş. Kafasını çok az oynatabiliyor ve kulakları sanki yanıyor.</p>

  <p>Peter tüm zamanların muhtemelen en iyi kemancısı olan Paganini’den söz ederdi. Tüberküloz, frengi, çene kemiği iltihabı, diyare, basur hastasıydı ve böbreklerinde taş vardı. Peter’ın değil, Paganini’nin. Doktorların frengiyi tedavi etmek için verdikleri cıva adamı dişlerinin dökülmesine neden olacak kadar zehirlemişti. Cildi gri-beyaz arası bir renk almıştı. Saçları dökülmüştü. Paganini yürüyen bir ceset gibiydi ama keman çalmaya başlayınca ölümsüzleşiyordu.</p>

  <p>Ehlers-Danlos sendromu vardı; kemikleri doğuştan esnekti, öyle ki başparmağını bileğine değdirebiliyordu. Peter’a göre acı çekmesine sebep olan şey, onu bir dâhi yapmıştı.</p>

  <p>Sana göre.</p>

  <p>Misty, Dedektif Stilton’a, sipariş etmediği bir buzlu çay getiriyor ve adam, “Kapalı yerde güneş gözlüğü takmanızın bir sebebi var mı?” diye soruyor.</p>

  <p>Kafasını aniden büyük pencerelere çeviren Misty, “Işık yüzünden," diyor. Adamın su bardağını doldururken, “Bugün gözlerimi acıtıyor,” diyor. Elleri öyle çok titriyor ki, kalemini yere düşürüyor. Tek eliyle masanın kenarından destek alarak eğilip kalemi yerden alıyor. Burnunu çekiyor ve “Affedersiniz,” diyor.</p>

  <p>Dedektif, “Angel Delaporte isimli birini tanıyor musunuz?” diye soruyor.</p>

  <p>Misty burnunu çekiyor ve “Sipariş vermek ister misiniz?” diyor.</p>

  <p>Angel Delaporte, Stilton’ın el yazısını görmeli. Harfleri uzun, süzülerek yükseliyorlar, hırslı ve idealistler. Yazısı asırı derecede sağa yatık, saldırgan ve inatçı. Kâğıda bastırarak yazması, güçlü bir libidosu olduğunu gösteriyor. Angel olsa bunları söylerdi. Küçük <span class="t13">y</span> ve <span class="t13">g</span> harflerinin kuyruktan dümdüz aşağıyı gösteriyor. Bu da kararlılık ve güçlü bir liderlik anlamına geliyor.</p>

  <p>Dedektif Stilton, Misty’ye bakıyor ve “Komşularınızı yabancılara karşı düşmanca davranan kişiler olarak mı tanımlarsınız?” diye sesliyor.</p>

  <p>Sadece kayıtlarda bulunması açısından, on dört kişiyle aynı küveti paylaştığın için mastürbasyon yapma süren üç dakikanın altına indiyse, bir içki daha iç.</p>

  <p>Sanat teorisi dersinde kadınların çıkıntılı kaş ve geniş, köşeli çenesi olan erkekleri tercih ettiğini öğrenirsin. Bu bir sosyoloğun West Point Akademisi’nde yaptığı bir çalışmaymış. Bu çalışma köşeli surat, çukur gözler ve kafaya yapışık kulakların erkekleri daha çekici gösterdiğini kanıtlamış.</p>

  <p>İşte Dedektif Stilton aynen öyle görünüyor, artı fazladan birkaç kilosu var. Şu anda gülümsemiyor ama yanaklarını kırıştıran çizgiler ve gözlerinin kenarındaki kaz ayağı sık sık gülümsediğini gösteriyor. Kaş çattığından çok, gülümsüyor. Mutluluğun izleri. Kilo fazlasından olabilir ama gözlerinin arasındaki kaş çatma çizgileri ve alnındaki endişe kırışıklıkları neredeyse yok gibi.</p>

  <p>Bunlara ilaveten alnında parlak kırmızı boynuzlar var.</p>

  <p>Bunların hepsi karşılık verdiğimiz küçük görsel ipuçları. Özel cazibe simgeleri. Sevdiğimiz kişiyi sevmemizin sebebi bu. Farkında olsak da, olmasak da, yaptığımız şeyleri yapmamızın sebebi.</p>

  <p>Bir şeyi bilmediğimizi işte böyle anlıyoruz.</p>

  <p>El yazısı analizi gibi kırışıklıklar. Grafoloji. Angel görse etkilenirdi.</p>

  <p>Sevgili tatlı Peter, kulakları kepçe olduğu için saçlarını uzatırdı.</p>

  <p>Senin kulakların kepçe.</p>

  <p>Tabbi babasının kulaklarını almış. Tabbi babasının uzun siyah saçlarını almış.</p>

  <p>Seninkileri.</p>

  <p>Stilton, “Burada yaşam değişiyor ve pek çok insan bundan memnun olmayacak. Eğer kocanız yalnız değildiyse, bunu bir saldırı olarak kabul edebiliriz. Kundakçılık. Cinayet,” diyor.</p>

  <p>Misty’nin yapması gereken tek şey yere bakmak ve düşecek gibi oluyor. Kafasını çevirirse, görüşü bulanıklaşıyor, bir süreliğine bütün oda kararıyor.</p>

  <p>Misty dedektifin hesabını adisyon defterinden koparıyor ve masaya bırakırken, “Başka bir şey var mı?” diye soruyor.</p>

  <p>“Son bir sorum daha var Bayan Wilmot,” diyor adam. Bardağın kenarından Misty’yi izlerken buzlu çayından bir yudum alıyor. Ve “Eğer mümkünse kocanızın ailesiyle –anne ve babasıyla– konuşmak isterim,” diyor.</p>

  <p>Misty ona Peter’ın annesi Grace Wilmot’un burada, otelde kaldığını söylüyor. Peter’ın babası Harrow Wilmot hayatta değil. Yaklaşık on üç, on dört yıl önce öldü.</p>

  <p>Dedektif Stilton bir not daha alıyor. “Kayınpederiniz nasıl öldü?” diye soruyor.</p>

  <p>Misty kalp krizinden öldüğünü sanıyor. Ama emin değil.</p>

  <p>Stilton, “Eşinizin ailesinde çok iyi tanıdığınız herhangi bir kişi yok gibi,” diyor.</p>

  <p>Baş ağrısı kafatasının arkasına vuran Misty, “Kahve mi istiyorum demiştiniz?” diye sırıtıyor.</p>
</body>
</html>
