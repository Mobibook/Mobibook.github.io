<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>4 Temmuz</title>
</head>

<body>
  <h3 class="h31"><a id="a15"></a>4 Temmuz</h3>

  <p>Artık biliyorsun diye söylüyorum, bu çok hoş görünüyor. Bugün Kurtuluş Günü ve otel tıka basa dolu. Plaj insan kaynıyor. Yazlıkçılar lobiye doluşmuş, hepsi de anakaradan atılacak olan havai fişekleri beklerken ortalıkta dolanıp duruyorlar.</p>

  <p>Kızın Tabbi gözkapaklarının her birini yapışkanlı kâğıt bantla kapatmış. Kör vaziyette sağa sola tutunarak lobide yolunu bulmaya çalışıyor. Şömineden, resepsiyon masasına kadar olan alanı adımlarıyla sayıyor ve “... sekiz, dokuz, on...” diye fısıldıyor.</p>

  <p>Küçük elleri yol bulmak için yazlıkçılara değdiğinde, ürkerek, hafifçe yerlerinden sıçrıyorlar. Kıza suskun gülücüklerle bakıp kenara çekiliyorlar. Soluk pembe ve sarı ekoseli yazlık elbisesiyle, siyah saçları sarı bir kurdeleyle at kuyruğu yapılmış bu kız tam bir Waytansea Adası çocuğu. Pespembe ruj ve ojesiyle. Eski ama sevimli bir oyun oynuyor.</p>

  <p>Elleri bir duvarın üzerinde boydan boya dolaşıyor, çerçeveli bir tabloya dokunuyor, parmakları bir kitap rafında geziniyor.</p>

  <p>Lobi pencerelerinin dışında bir ışık parlıyor ve patlama sesi geliyor. Anakaradan atılan havai fişekler adaya doğru kavis yaparak yaklaşıyor. Sanki otel saldırıya uğramış gibi.</p>

  <p>Sarı ve turuncu alevlerden büyük bir fırıldak. Kırmızı ateş patlamaları. Mavi ve yeşil izler ve kıvılcımlar. Patlama sesi hep sonradan geliyor, aynen gök gürlemesinin şimşeği takip etmesi gibi. Misty çocuğunun yanına giderek, “Tatlım, başladı,” diyor. “Gözlerini aç da, gelip izle.”</p>

  <p>Gözleri hâlâ bantla kapalı olan Tabbi, “Herkes buradayken odayı öğrenmem gerekiyor,” diyor. Yolu üzerindeki donmuş vaziyette gökyüzünü izleyen yabancılara dokunarak lobinin kapısına, oradan da dışarıdaki verandaya kadar adımlarını sayıyor.</p>
</body>
</html>
