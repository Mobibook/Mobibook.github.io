<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>6 Temmuz</title>
</head>

<body>
  <h3 class="h31"><a id="a18"></a>6 Temmuz</h3>

  <p>Sadece kayıtlarda bulunması açısından, yer yer kabarmış duvar kâğıtları ile duvardan sarkan ve içi ölü sinek dolu süt şişesi görünümlü lambalarıyla zavallı eski kütüphanede hatırladığın her şey aynen yerinde duruyor. Tabii, eğer hatırlayabiliyorsan. Çorba gibi sararmış, pejmürde yerküre modeli de duruyor. Kıtalar Prusya ve Belçika Kongosu gibi yerlere oyulmuş. Üzerinde, “Kütüphaneye Ait Kitaplara Hasar Verenler Hakkında Yasal İşlem Yapılacaktır,” yazan çerçeveli uyarı da hâlâ yerinde duruyor.</p>

  <p>Yaşlı kütüphaneci Bayan Terrymore hâlâ aynı tüvit döpiyesi giyiyor ama artık yakasında suratı kadar büyük bir rozet var ve üzerinde, “Owens Arsa Finansman Hizmetleriyle Kendinizi Başka Bir Gelecekte Bulabilirsiniz!” yazıyor.</p>

  <p>Anlamadığın şeyi her tarafa çekebilirsin.</p>

  <p>Adadaki herkes bu tür reklam mesajları içeren rozetlerden takıyor veya tişörtler giyiyor. Bunlar üstlerindeyken görülürlerse küçük bir hediye veya nakit para kazanıyorlar. Bedenlerini reklam panosuna çeviriyorlar. Üzerinde 1-800’lü hatların yazılı olduğu beysbol şapkaları takıyorlar.</p>

  <p>Misty buraya Tabbi’yle birlikte geliyor ve Tabbi’nin bu güz yedinci sınıfa başlamadan evvel öğretmeninin okumasını istediği atlar ve böceklerle ilgili kitapları arıyorlar.</p>

  <p>Bilgisayar yok. Internet bağlantısı veya veri tabanlarının olmaması demek yazlıkçı yok demek. İçeri kahveyle girilmiyor. Ödünç alınacak video kasetleri veya DVD'ler yok. Fısıldamak dışında hiç bir şeye izin verilmiyor. Tabbi çocuk kitapları bölümündeyken karın da kendi komasında: sanat kitapları bölümü.</p>

  <p>Güzel Sanatlar Akademisi'nde Rembrandt. Caravaggio veya van Eyck gibi büyük ustaların şeffaf kâğıtların üzerinden kopya ederek çizdiklerini öğretiyorlar. Tabbi’nin öğretmeninin izin vermeyeceği bir yöntemle çizmişler. Hans Holbein, Diego Velâzquez kasvetli ve karanlık bir yerde kadifeden bir çadırda oturup küçük bir mercekten kâğıda yansıyan dış dünyanın taslağını çizmişler. Veya kavisli bir aynadan yansıyan görüntüleri. Veya iğne deliği yönteminde olduğu gibi, küçük bir delikten minik, karanlık odalarına yansıyan nesneleri. Dış dünyayı tuallerinin perdesine yansıtmışlar. Canaletto, Gainsborough, Vermeer saatlerce, hatta günlerce karanlıkta oturarak dışarıdaki gün ışığı altında duran bir binayı veya çıplak bir modeli kopyalıyormuş. Hatta bazen doğrudan tuale yansıyan renklerin üzerini boyuyorlarmış. Yarım günde tıpatıp bir portre çıkarabiliyorlarmış.</p>

  <p>Sadece kayıtlarda bulunması açısından, <span class="t13">camera obscura,</span> “karanlık oda”nın Latincesi.</p>

  <p>Montaj hattının sanat şaheseriyle buluştuğu nokta. Gümüş oksit yerine boya kullanan bir kamera. Film yerine tual.</p>

  <p>Bütün sabahı kütüphanede geçiriyorlar ve bir ara Tabbi gelip annesinin yanında dikiliyor. Tabbi bir kitabı elinde açık tutuyor ve “Anne?” diyor. Burnu hâlâ sayfanın üzerindeyken Misty’ye, “Ortalama bir insan vücudunun tamamen yanıp kül olması için yedi saat boyunca bin altı yüz derecelik bir ateşte yanması gerektiğini biliyor muydun?” diye soruyor.</p>

  <p>Kitapta yanmış cesetlerin “boksör pozisyonunda” kıvrılmış ve kömürleşmiş kollarıyla yüzlerini kapatmış vaziyette siyah beyaz resimleri var. Ateşin ısısıyla kızarmış ellerini yumruk yapmışlar. Para karşılığı dövüşen, kömür olmuş boksörler. Kitabın adı <span class="t13">Yang</span><span class="t13">ı</span><span class="t13">nla</span> <span class="t13">İ</span><span class="t13">lgili Adli Soru</span><span class="t13">ş</span><span class="t13">turma.</span></p>

  <p>Sadece kayıtlarda bulunması açısından, bugün hava deneysel endişeyle karışık mide bulandırıcı.</p>

  <p>Masasında oturmakta olan Bayan Terrymore, kafasını kaldırıp onlara bakıyor. Misty Tabbi'ye, “Yerine koy onu,’’ diyor.</p>

  <p>Bugün karın, kütüphanenin sanat kitaptarı bölümündeki kitaplara rasgele dokunuyor. Amaçsızca kitaplardan birini açıyor ve açtığı kitapta sanatçıların tuale bir görüntü yansıtmak için ayna kullandıklarında, tuale yansıyan görüntülerin ters olduğu yazıyor. Eski ustaların resimlerindeki insanların çoğunun solak olmasının sebebi bu. Mercek kullandıklarındaysa görüntü tuale baş aşağı yansıyormuş. İmgeyi hangi yönden görürlerse görsünler, her şekilde bozuk oluyormuş. Kitaptaki eski bir ahşap baskıda bir yansımanın üzerinden çizim yapan bir ressam görülüyor. Sayfanın karşısına biri, “Bunu aklınla yapabilirsin,” yazmış.</p>

  <p>Kuşların ötmelerinin sebebi bu; bölgelerini belirlemek. Köpeklerin işemelerinin de sebebi aynı.</p>

  <p>Maura Kincaid’in Ahşap ve Altın Restoran’daki masalardan birinin altına bıraktığı ölümden sonra yaşam mesajıyla aynı: “Kütüphaneden herhangi bir kitap seç,” yazmıştı.</p>

  <p>Kalemle bıraktığı devamlılık etkisi. Ev yapımı ölümsüzlüğü.</p>

  <p>Bu yeni mesajın altında <span class="t13">Constance Burton</span> imzası var.</p>

  <p>“Bunu aklınla yapabilirsin.”</p>

  <p>Misty rastgele bir kitap daha çekiyor ve herhangi bir sayfasını açıyor. Daha sonradan şizofreniye yakalanarak bir akıl hastanesinde ölen ünlü Fransız hakkâk Charles Meryon’la ilgili bir kitap bu. Bir sıra uzun yivli sütunun arkasına inşa edilmiş, klasik taş bir yapı olan Fransa Denizcilik Bakanlığındaki oymalardan birinde gökten inen canavar sürüsünü fark edene kadar, eser mükemmel görünüyor.</p>

  <p>Ve canavarların üzerindeki gökyüzüne kurşunkalemle şu yazı yazılmış: “Biz onların yemi ve kapanıyız.” İmza <span class="t13">Maura Kincaid.</span></p>

  <p>Misty gözlerini kapatarak parmaklarını raftaki kitapların sırtlarında gezdiriyor. Deri, kâğıt ve bezin çıkıntılarını hissederek bakmadan bir kitap seçiyor ve herhangi bir sayfayı açıyor.</p>

  <p>İşte parlak boyalarında bulunan kurşundan zehirlenerek ölen Francisco Goya. Sağırlık, depresyon ve delirmeye sebep olan kurşun ansefalopatisine yakalanana dek küvetteki boyaları kepçeyle çıkarıp parmaklarıyla tuale süren Goya. Açık sayfada kendi çocuğunu yiyen tanrı Satürn'ün bir tablosu var – kafasız bir vücudun kollarını ısıran böcek gözlü bir devin etrafında siyah lekemsi bir karışım. Sayfanın beyaz boşluğuna biri şöyle yazmış: “Bunu bulduysan, hâlâ kendini kurtarabilirsin.”</p>

  <p><span class="t13">Constance Burton</span> tarafından imzalanmış.</p>

  <p>Bir sonraki kitapta Fransız ressam Watteau kendini gerçek hayatında olduğu gibi tüberkülozdan ölmekte olan solgun, uzun bacaklı bir gitarist olarak resmetmiş. Tabloda mavi gökyüzünün bulunduğu kısma şöyle yazılmış: “Onlara onların resimlerini yapma.” imza <span class="t13">Constance Burton.</span></p>

  <p>Karın, kendini denemek için kütüphanede yürümeye başlıyor, küçük ve yuvarlak siyah tel çerçeveli gözlüğünün gerisinden bakan yaşlı kütüphanecinin yarımdan geçiyor. Misty’nin kollarında hepsi açık vaziyette üst üste duran, Watteau, Goya ve karanlık oda ile ilgili kitaplar var. Tabbi yığınla çocuk kitabının bulunduğu bir masadan kafasını kaldırmış, onu izliyor. Edebiyat bölümünde Misty tekrar gözlerini kapıyor ve parmaklarını eski kitapların sırtlarında gezdirerek yürüyor. Hiç sebep yokken duruyor ve bir tanesini çekiyor.</p>

  <p>Ménière sendromuna yakalanan ve baş dönmesiyle sağırlık yüzünden hayatı kararan Jonathan Swift ile ilgili bir kitap. Acılı günlerinde, ikisi de kara hiciv olan <span class="t13">Güliver'in Gezileri</span> ve İngilizlerin, nüfus patlaması olan İrlanda’da çocukları yiyerek hayatta kalabileceklerini öneren <span class="t13">Mütevaz</span><span class="t13">ı</span> <span class="t13">Bir Öneri</span>'yi yazmıştı. Bu onun en iyi çalışmasıydı.</p>

  <p>Kitabın, birinin şunları yazmış olduğu bir sayfası açılıveriyor: “Kendi çocuklarını kurtarmak için sana Tanrının bütün çocuklarını öldürtecekler.” İmza <span class="t13">Maura Kincaid.</span></p>

  <p>Karın bu yeni kitabı kolundakilerin üzerine yerleştirip tekrar gözlerini kapatıyor. Eli kolu kitap dolu, başka bir kitaba dokunmak için uzanıyor. Parmaklarını kitapların sırtında gezdiriyor. Gözleri kapalı vaziyette ileri doğru bir adım atıyor – yumuşak bir duvar ve talk pudrası kokusu. Gözlerini açtığında koyu kırmızı rujlu ve beyaz pudralı bir suratla karşılaşıyor. Alnında yeşil bir başlık, onun üzerindeyse gri kıvırcık saçlar var. Başlığın üzerinde, <span class="t13">“Tam</span> Memnuniyet <span class="t13">için 1-800-555-1785’i aray</span><span class="t13">ı</span><span class="t13">n</span>,’’ yazıyor. Bunun altında kara <span class="t13">çerçeveli gözlük.</span> Tüvit bir döpiyes.</p>

  <p>Bir ses. “Affedersiniz,” diyor. Bayan Terrymore bu, kütüphaneci. Kollarını göğsünde kavuşturmuş, dikiliyor.</p>

  <p>Ve Misty bir adım geriliyor.</p>

  <p>Koyu kırmızı ruj, “Kitaplara zarar vermemek için o şekilde üst üste koymazsanız çok sevinirim,” diyor.</p>

  <p>Zavallı Misty üzgün olduğunu söylüyor. Her zaman dışlanan kişi olarak kitapları masanın üzerine bırakmak için dönüyor.</p>

  <p>Ve Bayan Terrymore ellerini açarak, “Lütfen siz bırakın, ben koyarını onları raflara. Lütfen,” diyor.</p>

  <p>Misty, henüz değil, diyor. Kitapları ödünç almak istediğini söylüyor ve iki kadın kucak dolusu kitap için güreşirlerken kitapların bir tanesi kayarak yere yapışıyor. Surata atılan tokat kadar yüksek bir ses çıkıyor. Şu yazının görüldüğü sayfa açılıyor: “Onlara onların resimlerini yapma.”</p>

  <p>Ve Bayan Terrymore, “Korkarım bunlar referans kitapları,” diyor.</p>

  <p>Ve Misty öyle olmadığını söylüyor. Hepsi değil. “Bunu bulduysan, hâlâ kendini kurtarabilirsin,” yazısı okunabiliyor.</p>

  <p>Kütüphaneci siyah tel çerçeveli gözlüğüyle bunu görüyor ve “Hep daha fazla zarar. Her sene,” diyor. Kara ceviz bir kasanın içinde duran ayaklı saate bakıyor ve “Kusura bakmayın ama bugün erken kapattık,” diyor. Kolundaki saatle ayaklı saati karşılaştırıyor ve “On dakika önce kapandık,” diyor.</p>

  <p>Tabbi kitaplarını almış bile. Ön kapıda bekliyor ve “Çabuk ol anne. İşe yetişmen gerekiyor,” diye sesleniyor.</p>

  <p>Ve kütüphaneci tüvit ceketinin cebine elini daldırarak büyük, pembe bir silgi çıkarıyor.</p>
</body>
</html>
