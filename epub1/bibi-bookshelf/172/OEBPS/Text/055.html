<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>27 Ağustos ve Yarım</title>
</head>

<body>
  <h3 class="h31"><a id="a55"></a>27 Ağustos<br />
  ve Yarım</h3>

  <p>Harrow'un Misty’ye anlattığına göre. Ada efsanesini açıklayışına göre, Misty’nin ressam olarak başarılı <span class="t13">olamamak</span> gibi bir şansı yokmuş.</p>

  <p>Ünlü olmaya mahkûm edilmiş. Yeteneğiyle lanetlenmiş. Hem de her yaşamında.</p>

  <p>Önce Giotto di Bondone olmuş, sonra Michelangelo, sonra Jan Vermeer.</p>

  <p>Veya Misty, Jan van Eyck’ti ve Leonardo da Vinci’ydi ve Diego Velâzquez’di.</p>

  <p>Sonra Maura Kincaid ve Constance Burton oldu.</p>

  <p>Ve şimdi Misty Marie Wilmot, ama sadece ismi değişiyor. O her zaman bir ressamdı. Hep ressam olmaya devam edecek.</p>

  <p>Güzel Sanatlar Akademisi’nde insana öğretmedikleri şey, bütün hayatının halihazırda kim olduğunu keşfetmekle geçeceğidir.</p>

  <p>Sadece kayıtlarda bulunması açısından, bunları söyleyen Harrow Wilmot. Peter’ın deli, katil babası. Peter’la Misty evlenmeden önce ortadan kaybolup saklanan Harry Wilmot. Tabbi’nin doğumundan önce.</p>

  <p>Deli baban.</p>

  <p>Harrow Wilmot’a kalırsa, Misty gelmiş geçmiş en iyi ressam. İki yüz yıl önce Misty, Maura Kincaid’di. Yüz yıl önce Contance Burton. O önceki hayatında Constance, Avrupa seyahatine çıkmış ve eski bir mücevher takmış adalı bir oğlan görmüştü. Bu, eskiden Maura’ya ait olan bir yüzüktü. Oğlan kazara Constance’ı buldu ve adaya getirdi. Constance öldükten sonra, ada halkı güncesinin Maura’nınkiyle çok benzeştiğini fark etti. Hayatları aynıydı ve Constance da aynen Maura gibi adayı kurtarmıştı.</p>

  <p>Kadının güncesi bir önceki güncesiyle benzeşiyordu. Her güncesi bir öncekiyle benzeşecekti. Misty adayı her seferinde kurtaracaktı. Sanatıyla. Harrow’a göre ada efsanesi böyledir. Hepsi Misty’nin marifetidir.</p>

  <p>Yüz yıl sonra –para suyunu çekmeye başlayınca– adadaki oğlanları onu bulmaya gönderdiler. Defalarca onu geri getirip bir önceki yaşamım tekrarlamaya zorladık. Mücevherleri yem olarak kullanıyorduk çünkü Misty onları tanıyordu. Onları seviyor ama neden sevdiğini bilemiyordu.</p>

  <p>Waytansea Adası mumya müzesindeki herkes, onun büyük bir ressam olacağını biliyordu. Doğru şekilde işkence edildiği takdirde. Peter’ın en iyi sanat eserlerinin acı çekilerek yaratıldığını söylemesi gibi. Dr. Touchet’nin evrensel ilhama ulaşabileceğimizi söylemesi gibi.</p>

  <p>Tüm zamanların en iyi ressamı, zavallı, küçük Misty Marie Kleinman, onların kurtarıcısıydı. Onların kölesi. Onların altın yumurtlayan karmik tavuğu.</p>

  <p>Harrow, bir önceki ressamın güncesini, bir sonrakinin yaşamım şekillendirmek için kullandıklarını anlattı. Kocasının aynı yaşta ölmesi gerekiyordu, sonra da çocuklarından birinin. Tabbi’ye yaptıkları gibi ölümü düzmece olabiliyordu ama Peter onları acele karar vermek zorunda bırakmıştı.</p>

  <p>Sadece kayıtlarda bulunması açısından, Waytansea Oteli’ne giderken Misty, bütün bunları arabayı kullanmakta olan Dedektif Stilton’a anlatıyor.</p>

  <p>Peter’ın kanında hiç almadığı uyku haplarından bol miktarda bulunması. Harrow Wilmot’un bulunamayan ölüm belgesi. Misty, “Soyaçekim bu olsa gerek. Bu insanların hepsi manyak,” diyor.</p>

  <p>“İşin iyi tarafı,” dedi Harrow Misty’ye, “bunları unutuyor olman.”</p>

  <p>Misty, her öldüğünde kim olduğunu unutuyor ama ada halkı hikâyeyi bir nesilden diğerine aktarmaya devam ediyor. Onu bulup adaya getirebilmek için hikâyeyi hep anımsıyorlar. Sonsuza dek, her dört nesilde bir, para bitmek üzereyken... İstila tehdidi oluştuğunda onu geri getiriyorlar, o da geleceklerini kurtarıyor.</p>

  <p>“Her zaman yaptığın gibi, ileride de yapacaksın,” dedi Harrow.</p>

  <p>Misty Marie Wilmot, köleler kraliçesi.</p>

  <p>Sanayi Devrimi, koruyucu melekle buluşuyor.</p>

  <p>Zavallı Misty, seri mucize üretim fabrikası gibi. Hem de sonsuza dek.</p>

  <p>Omuz omuza; sadece kayıtlarda bulunması açısından.</p>

  <p>Harrow, “Hep bir günce tutuyorsun. Her yaşamında. Duygusal hallerini ve tepkilerini oradan tahmin ediyoruz. Yapacağın her hareketi önceden biliyoruz,” dedi.</p>

  <p>Harrow, Grace’in bileğine inci bir bilezik taktı, tokasını tuttururken, “Geri gelip süreci başlatmana ihtiyacımız var ama ille de karmik döngünü tamamlamanı istemiyoruz,” dedi.</p>

  <p>Çünkü bu, altın yumurtlayan tavuğu kesmek olurdu. Misty’nin ruhu başka maceralar yaşamaya devam edecekti ama üç nesil sonra ada tekrar fakirleşecekti. Hem fakirleşecek, hem de zengin yabancılarla dolmuş olacaktı.</p>

  <p>Güzel Sanatlar Akademisi insana, kısırdöngüye girmiş ruhundan nasıl kaçabileceğini öğretmez.</p>

  <p>Bir dönemin dirilişi. Misty’nin ev yapımı ölümsüzlüğü.</p>

  <p>Harrow, “Aslında,” dedi, “şu anda tutmakta olduğun günce bir dahaki gelişinde Tabbi’nin torunlarının torunları için çok faydalı olacak.”</p>

  <p>Misty’nin torunlarının torunları.</p>

  <p>Misty’nin güncesini kullanacaklar. Bu günceyi.</p>

  <p>“Ah aklıma gelmişken,” dedi Grace. “Ben küçük bir kızken sen Constance Burton’dın ve beni uçurtma uçurmaya götürmene bayılırdım.”</p>

  <p>Harrow, “İsmin ne olursa olsun, sen hepimizin annesisin,” dedi.</p>

  <p>Grace, “Sen hepimizi <span class="t13">sevdin</span>,” dedi.</p>

  <p>Misty, Harrow’a, “Lütfen,” dedi. “Bana ne olacağını söyleyin. Tablolar mı patlayacak? Otel okyanusa mı devrilecek? Ne olacak? Herkesi nasıl kurtarabilirim?”</p>

  <p>Grace elini sallayarak inci bileziğini bileğine düşürdü ve “Kurtaramazsın,” dedi.</p>

  <p>Çoğu servet, diyor Harrow, binlerce insan veya hayvanın acı çekmesi ve ölmesiyle kazanılır. Bir şeyin semeresini elde etmekle. Grace’e parlak altın rengi bir şey veriyor ve ceketinin kolunu sıvayıp kolunu ileri doğru uzatıyor.</p>

  <p>Ve Grace manşetin iki ucunu birleştirerek içinden bir kol düğmesi geçirirken, “Zengin insanları yolmanın bir yolunu bulduk,” diyor.</p>
</body>
</html>
