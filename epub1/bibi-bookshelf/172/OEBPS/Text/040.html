<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>5 Ağustos</title>
</head>

<body>
  <h3 class="h31"><a id="a40"></a>5 Ağustos</h3>

  <p>Yorgun olman işi bırakman için bir gerekçe değil. Aç veya kederli olman da. Çişinin gelmesi işine ara vermeni gerektirmez. Bir resim ancak kalem ve boyalar durduğunda tamamlanır. Telefon işini bölmez. Başka hiçbir şey dikkatini dağıtmaz. Bir kere ilham gelince duramazsın.</p>

  <p>Bütün gün Misty kör vaziyette çalışıyor ve kalemi durduğunda Tabbi’nin gelerek resmi almasını ve boş kâğıt yerleştirmesini bekliyor. Ama hiçbir şey olmuyor</p>

  <p>Misty, “Tabbi?” diye sesleniyor.</p>

  <p>Bu sabah Tabbi yeşil, kırmızı taşlardan büyük salkımlı bir broşu annesinin iş gömleğine iğneledi. Sonra Misty, pembe renkli iri suni elmaslı parlak kolyeyi kızının boynuna takarken Tabbi hiç kıpırdamadan durdu. Heykel gibi. Pencereden giren gün ışığında taşlar, unutmabeni çiçekleri ve Tabbi’nin bu yaz göremediği diğer çiçekler gibi parlıyordu. Sonra Tabbi annesinin gözlerini bantladı. Bu Misty’nin onu son görüşü oldu.</p>

  <p>Misty tekrar, “Tabbi tatlım?” diyor.</p>

  <p>Ama hiç ses yok, hiçbir şey yok. Sadece kumsaldaki dalgaların tıslayıp kükreme sesleri duyuluyor. Misty parmaklarını uzatıp çevresindeki boşluğu yokluyor. Günlerdir ilk kez yalnız kalıyor.</p>

  <p>Yapışkan bantların ikisi de saçlarının başladığı noktadan başlayıp gözlerinden geçerek çenesinin altına kıvrılıyorlar. Misty, işaretparmakları ve başparmaklarıyla bantların üstünden tutarak yavaşça aşağıya doğru çekip çıkarıyor. Gözlerini kırpıştırarak açıyor. Gün ışığı odaklanmasına engel olacak kadar parlak. Gözleri ışığa alışana dek şövaledeki resmi bulanık görüyor.</p>

  <p>Beyaz kâğıdın üzerindeki siyah kalem çizgileri netleşiyor önce.</p>

  <p>Bu bir okyanus resmi, kıyıdan uzak. Suyun üzerinde bir şey yüzüyor. Suda yüzüstü duran biri var, siyah uzun saçları suda kafasının etrafına yayılmış genç bir kız bu.</p>

  <p>Babasının siyah saçları.</p>

  <p>Senin siyah saçların.</p>

  <p>Her şey bir otoportre.</p>

  <p>Her şey bir günce.</p>

  <p>Pencereden dışarı bakınca, kumsalda bir grup insanın suyun kenarında beklediğini görüyor. İki kişi sığ sudan karaya doğru yürüyor ve ortalarında bir şey taşıyorlar. Güneş ışığında parlak pembe bir ışık çakıyor.</p>

  <p>Suni elmas tanesi. Bir kolye. Dizlerinin ve kollarının altından tutarak taşıdıkları kişi Tabbi; ıslak saçları kumsalda tıslayıp kükreyen dalgalara doğru dümdüz sarkıyor.</p>

  <p>Kalabalık geri çekiliyor.</p>

  <p>Yatak odasının bulunduğu koridordan ayak sesleri geliyor. Koridorda biri, “Hazırladım,” diyor.</p>

  <p>İki kişi Tabbi’yi otelin verandasına doğru taşıyor.</p>

  <p>Yatak odası kapısının kilidi dönüyor ve kapı açılıyor. Kapının önünde Grace’le birlikte Dr. Touchet duruyor. Doktorun elinde parıldayan şey, ucundan bir şeyler damlayan bir enjeksiyon iğnesi.</p>

  <p>Misty ayağa kalkmaya çalışıyor, ama ayağındaki alçı ona engel oluyor. Prangası.</p>

  <p>Doktor ileri atılıyor.</p>

  <p>Misty, “Tabbi. Bir terslik var.” diyor. “Kumsalda. Aşağı inmem lazım,” diyor Misty.</p>

  <p>Alçı yan yatıyor ve ağırlığı Misty’yi yere deviriyor. Şövale üzerine devrilirken, fırçaları temizlemek için kullandığı bulanık su dolu cam kavanoz da yere düşerek patlıyor. Grace yere çömelip Misty’yi kolundan tutuyor. Sondanın tüpü, torbadan çıktığı için halıya damlayan çişin kokusu yayılıyor ortalığa. Grace, Misty’nin iş gömleğinin kollarını sıvıyor.</p>

  <p>Senin eski mavi iş gömleğin. Kuruyan boyalardan dolayı katılaşmış.</p>

  <p>“Bu halde aşağıya inemezsin,” diyor doktor. Şırıngayı havaya doğru tutup hava kabarcıklarının yukarı çıkması için parmağıyla vuruyor ve “Doğru söylüyorum Misty, yapabileceğin hiçbir şey yok,” diyor.</p>

  <p>Grace, Misty’nin kolunu zorla açıyor, doktor da iğneyi yapıyor. Bunu hissedebiliyor musun?</p>

  <p>Grace iki kolunu birden bastırarak Misty’yi yere çiviliyor. Sahte yakutlu broşun iğnesi açılıp Misty’nin göğsüne batıyor, kanı ıslak yakutları kırmızıya boyuyor. Kırılan kavanoz. Grace’le doktor, onu halıya yatırmaya çalışırken, Misty’nin çişi ayaklarının altında yayılıyor. Mavi gömleği lekelerken, iğnenin battığı yeri de yakıyor.</p>

  <p>Misty’nin üzerine abanmış olan Grace, “Misty hemen aşağıya inmek istiyor,” diyor. Grace ağlamıyor.</p>

  <p>Ağır çekimde konuştuğu için sesi derinden gelen Misty, “Benim ne istediğimi sen nerden bileceksin ki?” diyor.</p>

  <p>Grace, “Güncende yazılı,” diyor.</p>

  <p>Kolundaki iğne çekiliyor ve Misty, birinin iğne yapılan yeri ovaladığını hissediyor. Alkolün soğuk tesiri. Eller kollarının altına girip onu oturur pozisyona gelene dek kaldırıyorlar.</p>

  <p>Grace’in yüzündeki alaycı gülüş kası, yani levator labii superioris’i kasılarak yüzünün burnunun etrafında büzüşmesine sebep oluyor ve Grace, “Kan içinde. Ve her yanına sidik bulaşmış. Onu bu şekilde aşağıya götüremeyiz. İnsanların önüne böyle çıkamaz,” diyor.</p>

  <p>Misty’nin üzerindeki koku, eski Buick’in ön koltuğundaki kokuyla aynı. Çişinin kokusu.</p>

  <p>Birisi üzerindeki gömleği sıyırıp vücudunu kâğıt havluyla temizliyor. Odanın öteki ucundan doktor, “Harika bir çalışma. Çok etkileyici,” diyor. Misty’nin tamamladığı yığınla çizim ve resimde göz gezdiriyor.</p>

  <p>“Elbette iyi olacak,” diyor Grace. “Sıralarını bozma, yeter. Hepsi numaralandırıldı.”</p>

  <p>Sadece kayıtlarda bulunması açısından, kimse Tabbi’den söz etmiyor.</p>

  <p>Misty’nin kollarını temiz bir gömleğe sokuyorlar. Grace, Misty’nin saçlarını fırçalıyor.</p>

  <p>Şövaledeki resim, okyanusta boğulan kız resmi, yere düştüğü için arkası yerdeki kan ve çişten ıslanmış. Resim berbat olmuş. Üzerindeki çizim gitmiş.</p>

  <p>Misty elini yumruk yapamıyor. Gözleri kapanıp duruyor. Ağzının kenarından salyası akıyor ve göğsündeki kesik acısı yavaş yavaş yok oluyor.</p>

  <p>Grace’le doktor, Misty’yi ayağa kaldırıyorlar. Dışarıda, koridorda bekleyen insanların sayısı artıyor. İki yanından, daha fazla kol uzanarak Misty’yi merdivenlerden aşağı ağır çekimde uçuruyorlar. Her katta onları izleyen üzgün suratların yanından uçarak geçiyorlar. Paulette, Raymon ve başka biri daha, Peter’ın okuldaki sarışın arkadaşı. Wıll Tupper. Kulakmemesi hâlâ iki parça. Waytansea Adası mumya müzesindeki herkes burada.</p>

  <p>Misty’nin peşi sıra sürüklediği alçısının her adımda çıkarttığı gümbürtü hariç ortalık çok sessiz.</p>

  <p>Lobinin cilalı ağaçlardan ve yosunlu halıdan oluşan kasvetli ormanını kaplayan bir insan kalabalığı var ama hepsi Misty restorana doğru taşınırken geri çekiliyor. Adanın bütün eski aileleri burada; Burton’lar, Hyland’ler, Petersen’lar ve Perry’ler. Aralarında bir tane bile yazlıkçı yok.</p>

  <p>Sonra Ahşap ve Altın Restoran’ın kapıları açılıyor.</p>

  <p>Pencere kenarındaki altı numaralı masanın üzerinde, üstü battaniyeyle örtülü bir şey var. Küçük bir yüzün, küçük bir kızın dümdüz göğsünün profili görünüyor. Ve Grace’in sesi, “Hâlâ bilinci yerindeyken acele edin. Bırakın da görsün. Battaniyeyi kaldırın,” diyor.</p>

  <p>Örtünün kaldırılışı. Açılan bir perde.</p>

  <p>Ve Misty’nin ardından bütün komşular, izlemek için masanın etrafına doluşuyorlar.</p>
</body>
</html>
