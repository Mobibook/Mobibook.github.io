<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>9 Temmuz</title>
</head>

<body>
  <h3 class="h31"><a id="a21"></a>9 Temmuz</h3>

  <p>Bu akşam Misty, Tabbi’yi yatağa yatırırken kızın, “Wilmot Nine’yle bir sırrımız var,” diyor.</p>

  <p>Sadece kayıtlarda bulunması açısından, Wilmot Nine herkesin sırlarını bilir.</p>

  <p>Grace pazar ayininde kilisede otururken Misty’yi dürtükleyerek Burton’ların zavallı, kederli gelinleri için kiliseye şu renkli camlarla süslü yuvarlak pencereyi nasıl bağışladıklarını anlatıyor – işin aslı şu ki Constance Burton resim yapmayı bırakmış, kendini ölesiye içkiye vermiş.</p>

  <p>İşte sana iki yüz yıllık Waytansea utancı ile sefaleti; ve annen bunun her ayrıntısını tekrar tekrar anlatabiliyor. Tacir Sokağı’ndaki İngiliz yapımı dökme demir banklar, altı mil uzaktaki anakaraya yüzmeye çalışırken boğulan Maura Kincaid anısına oraya konmuş. Vaiz Sokağı’ndaki İtalyan çeşmesi – Maura’nın kocasının anısına yaptırılmış.</p>

  <p>Peter’a göre öldürülmüş olan koca.</p>

  <p>Sana göre.</p>

  <p>Bu, bütün Waytansea kasabası halkının paylaştığı bir koma.</p>

  <p>Sadece kayıtlarda bulunması açısından, Wilmot Anne sana sevgilerini yolluyor.</p>

  <p>Seni ziyaret etmek istemiyor değil.</p>

  <p>Yatağa girmiş olan Tabbi kafasını çevirip camdan dışarı bakıyor ve “Pikniğe gidebilir miyiz?” diyor.</p>

  <p>Karşılığını ödeyecek paramız yok ama sen öldüğün anda Wilmot Anne sedefli kabuk şeklindeki bir eyere yan oturmuş çıplak Venüs heykeli gibi şekil verilmiş pirinç ve bronz bir çeşme seçti bile.</p>

  <p>Misty onları Waytansea Oteli’ne taşıdığında Tabbi yanında yastığını getirdi. Hepsi bir şeyler getirdiler. Karın senin yastığını getirdi çünkü yastık senin gibi kokuyor.</p>

  <p>Misty, Tabbi’nin odasındaki yatağın kenarına oturmuş parmaklarıyla çocuğunun saçlarını tarıyor. Tabbi babasının uzun, siyah saçlarını ve yeşil gözlerini almış.</p>

  <p>Senin yeşil gözlerini.</p>

  <p>Tabbi’nin otelin çatı katındaki koridorda büyükannesiyle paylaştığı, annesininkine bitişik küçük bir odası var.</p>

  <p>Adadaki köklü ailelerin hemen hepsi evlerini kiraya verip otelin çatı katına yerleşti. Odaların duvarları solgun desenli kâğıtla kaplanmış. Her bir birleşim yerinden kabaran duvar kâğıdı. Her odada duvara vidalı paslı bir lavabo ve minik bir ayna var. Boyası kalkmış, nevresimi sünmüş iki veya üç somya var her odada. Bunlar, eğimli tavanların altındaki, küçük pencerelerin, otelin eğimli çatısında küçük köpek kulübeleri gibi sıra sıra dizilmiş çatı pencerelerinin ardındaki kapanık odalar. Tavan arası bir kışla, beyazlardan oluşan kibar tabaka için bir mülteci kampı. Malikânede doğanlar koridorun sonundaki bir banyoyu ortaklaşa kullanıyorlar artık.</p>

  <p>Daha önce hiç çalışmamış olan bu insanlar, bu yaz garsonluk yapıyorlar. Sanki herkesin parası aynı anda tükenmiş gibi, tüm adalı aristokratlar bu yaz oteldeki bavulları taşıyorlar. Otel odalarını temizliyorlar. Ayakkabı cilalıyorlar. Bulaşık yıkıyorlar. Parlak saçlı, uzun bacaklı ve mavi gözlü sarışınlardan oluşan bir hizmet endüstrisi. Bir koşu temiz kül tablası getirecek veya bahşiş almayacak kadar kibar, neşeli ve hevesliler.</p>

  <p>Ailen karın, çocuğun ve annen– çökmüş, boyası dökülmüş somyalarda ve üzerinde eski kibar hayatlarından kalma saklanmış gümüş ve kristalden kutsal emanetlerin asılı olduğu, duvarları dökülen odalarda kalıyorlar.</p>

  <p>Gözünde canlandırmak kolay değil ama adalı tüm aileler gülümsüyorlar, ıslık çalıyorlar. Sanki bu bir maceraymış gibi. Ahmakça bir cümbüşmüş gibi. Sanki sırf merak ettikleri için hizmet sektöründen bir iş bulmuşlar gibi. Sanki bu yorucu yaltaklanma vaziyeti hayatlarının sonuna kadar sürmeyecekmiş gibi. Kendi hayatları ve çocuklarının hayatları. Sanki bu yenilik bir ay sonra heyecanını kaybetmeyecekmiş gibi. Aptal değiller. Hiçbiri daha önce yoksulluk çekmemiş. Karın gibi değiller; o, akşam yemeğinde gözleme yemeye alışık. Belediyenin dağıttığı peyniri yemeye. Süttozu kullanmaya. Çelik burunlu ayakkabılar giymeye ve kahrolası çalar saati yumruklamaya.</p>

  <p>Tabbi’yle orada otururken Misty, “Eee, neymiş bakalım şu sır?” diyor.</p>

  <p>Ve Tabbi, “Söylemem,” diye cevap veriyor.</p>

  <p>Misty örtüyü kızın omuzlarının altına sokuşturuyor, geriye sadece gri iplik parçaları ve çamaşır suyu kokusu kalana dek yıkanmış eski otel çarşafları ve battaniyeleri bunlar. Tabbi’nin başucu lambası, üzeri çiçek desenli pembe porselen bir abajur. Lambayı evden getirdiler. Kitaplarının çoğu, daha doğrusu uygun olanları burada. Yaptığı palyaço resimlerini de getirip yatağının üzerine astılar.</p>

  <p>Büyükannesinin yatağı Tabbi’ninkine öyle yakın ki, elini uzattığında yüz yıl öncesinden kalma Paskalya elbiseleri ve Noel giysilerinden yapılma kadife parçalı yatak örtüsüne dokunabiliyor. Yastığının üzerinde kırmızı deri kaplı güncesi duruyor, üzerinde boydan boya altın harflerle, “Günce” yazıyor. Grace Wilmot’un tüm sırları onun içinde saklı.</p>

  <p>Misty, “Kıpırdama tatlım,” diyor ve Tabbi’nin yanağına düşmüş bir kirpik tanesini alıyor. Kirpiği iki parmağının arasında ovuşturuyor. Aynı babasının kirpikleri gibi uzun.</p>

  <p>Senin kirpiklerin.</p>

  <p>Tabbi’nin ve büyükannesinin ikiz yatakları yüzünden odada pek kıpırdayacak yer kalmadı. Wilmot Anne güncesini getirdi. Onu ve içi nakış ipliği dolu dikiş sepetini. Nakış iğneleri, tığlar ve nakış kasnağı. Lobide yaşlı hanım arkadaşlarıyla veya hava güzelse kumsalın yakınındaki kaldırımda otururken oyalanmak için yaptığı bir şey.</p>

  <p>Annen de diğer tüm köklü ve iyi Mayflower aileleri gibi yük vagonunu Waytansea Oteli’ndeki çemberin içine almış, korkunç yabancıların istilasının sona ermesini bekliyor.</p>

  <p>Çok saçma olmasına rağmen Misty resim gereçlerini getirdi. İçinde yağlıboya ve suluboyalarının olduğu soluk tahtadan boya kutusu, kâğıtları ve fırçaları odanın bir köşesinde atılmış duruyor.</p>

  <p>Ve Misty, “Tabbi, tatlım?” diyor. “Tecumseh Gölü’ne gidip Kleinman Anneannenle yaşamak istiyor olabilir misin?” diye soruyor.</p>

  <p>Ve Tabbi hayır anlamında kafasını iki yana sallıyor, durunca da, “Wilmot Nine bana babamın niye hep öfkeden kudurduğunu söyledi,” diyor.</p>

  <p>Misty, “ ‘Kudurmak’ kelimesini kullanma lütfen,” diyor.</p>

  <p>Sadece kayıtlarda bulunması açısından, Wilmot Nine şu anda lobiden tahta bir panelle ayrılmış olan odadaki büyük saatin önünde kocakarı arkadaşlarıyla briç oynuyor. Odadaki en yüksek ses muhtemelen saatin ileri geri sallanan büyük sarkacının çıkardığı tik tak sesleridir. Ya briç oynuyordur ya da lobideki şöminenin yanında duran kırmızı deriden sallanan sandalyede oturmuş elindeki kalın pertavsızla kucağındaki kitabın sayfalarım hatmediyordur.</p>

  <p>Tabbi çenesini battaniyenin saten kenarının altına sokuyor ve “Ninem bana babamın seni niye sevmediğini söyledi,” diyor.</p>

  <p>Ve Misty, “Babacığın tabii ki beni seviyor,” diyor.</p>

  <p>Ve tabii ki yalan söylüyor.</p>

  <p>Odanın küçük çatı pencerelerinden otelden yayılan ışığın altında parıldayan dalgalar görünüyor. Sahilin öteki ucunda parıldayan okyanusa uzanan orman ve kayalardan meydana gelen bir yarımadadan ibaret olan Waytansea Burnu kara bir çizgi gibi duruyor.</p>

  <p>Misty pencereye gidip, parmak uçlarıyla pervaza dokunuyor ve “Açık mı kalsın, kapatayım mı?" diye soruyor. Pervazın beyaz boyası kabarıp pul pul olmuş. Misty bunları toplarken tırnaklarının arasına boya parçaları kaçıyor.</p>

  <p>Kafasını yastığında ileri geri sallayan Tabbi, “Hayır, anne,” diyor. "Wilmot Nine babamın seni asla gerçekten sevmediğini söylüyor. Sadece seni buraya getirmek ve burada kalmanı sağlamak için seviyor numarası yapmış.”</p>

  <p>“Beni buraya getirmek için mi?” diyor Misty. “Waytansea Adası’na mı?” İki parmağıyla kabaran boyaları kazıyor. Alttan çıkan cilalı tahtanın rengi kahverengi. Misty, “Büyükannen sana başka neler anlattı?” diye soruyor.</p>

  <p>Ve Tabbi, “Ninem senin ünlü bir ressam olacağını söylüyor,” diyor.</p>

  <p>Sanat teorisi dersinde, büyük bir komplimanın surata vurulan bir tokattan çok daha fazla can yaktığını öğrenmezsin. Misty ünlü bir ressam olacakmış. Lanet olası köleler kraliçesi, şişko Misty Wilmot.</p>

  <p>Pervazın beyaz boyasını kazıdıkça altından kelimeler çıkıyor. İster mum, ister yağlı bir parmakla, ister akasya sakızıyla yazılmış olsun, alttan çıkan olumsuz bir mesaj. Uzun zaman önce biri buraya görünmeyen bir yazı yazmış ve üstüne yapılan boya da tutmamış.</p>

  <p>Tabbi, bir tutam saçını kaldırıp ucuna bakıyor ama öyle yakın tutuyor ki gözleri şaşı oluyor. Sonra tırnaklarına bakıyor ve “Ninem burunda piknik yapmamız gerektiğini söylüyor,” diyor.</p>

  <p>Okyanus, Peter’ın okulda taktığı berbat mücevherler gibi parlıyor. Waytansea Burnu kapkara. Bir boşluk. Bütünlüğün içinde bir delik.</p>

  <p>Güzel Sanatlar Akademisi’nde taktığın mücevherler.</p>

  <p>Misty pencerenin sıkıca kapanıp kapanmadığını kontrol ettikten sonra dökülen boya parçalarını avcuna topluyor. Güzel Sanatlar Akademisi’nde yetişkinlerdeki kurşun zehirlenmesi semptomlarının yorgunluk, üzüntü, zayıflık ve salaklık olduğu öğretilir – yani Misty’nin erişkin yaşamının büyük bölümünde gösterdiği semptomlar.</p>

  <p>Ve Tabbi, “Wilmot Nine senin resimlerini herkesin isteyeceğini söyledi. Yazlıkçıların kapışacağı resimler yapacağını söylüyor,” diyor.</p>

  <p>Misty, “İyi geceler tatlım,” diyor.</p>

  <p>Ve Tabbi, “Wilmot Nine sayende yine zengin bir aile olacağımızı söylüyor,” diyor. Kafasıyla onaylayıp, “Babam seni bütün adayı tekrar zengin edesin diye buraya getirmiş,” diyor.</p>

  <p>Boya parçalarını bir eline doldurduktan sonra Misty ışığı kapıyor.</p>

  <p>Pencere pervazındaki dökülen boyanın altından şu mesaj çıkıyor: “Seninle işleri bittiğinde öleceksin.” imza <span class="t13">Constance Burton.</span></p>

  <p>Boyayı biraz daha kazıyor ve mesaj şöyle devam ediyor: “Hepimiz öleceğiz.”</p>

  <p>Misty pembe abajuru söndürmek için eğilirken, “Haftaya yaş günün için ne istiyorsun?” diye soruyor.</p>

  <p>Ve Tabbi karanlığın içinden kısık sesiyle, “Burunda bir piknik ve senin tekrar resim yapmaya başlamanı istiyorum,” diyor.</p>

  <p>Ve Misty o sese, “İyi uykular,” dedikten sonra iyi geceler öpücüğü veriyor.</p>
</body>
</html>
