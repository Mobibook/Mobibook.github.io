<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>28 Temmuz Yeniay</title>
</head>

<body>
  <h3 class="h31"><a id="a33"></a>28 Temmuz<br />
  Yeniay</h3>

  <p>Misty’nin doğum kontrol haplarının ilk kutusunu Peter kurcalamıştı. Hapların yerine minik tarçınlı şekerlerden koymuştu. Öteki kutuyu ise tuvalete atıp sifonu çekmişti.</p>

  <p>Tuvalete atıp sifonu çektin. Yanlışlıkla oldu dedin.</p>

  <p>Daha sonra da öğrenci sağlık servisi o otuz gün için Misty’ye yeni hap vermedi. O yüzden Misty’ye bir diyafram taktırdılar ama bir hafta sonra Misty diyaframın tam ortasında bir delik olduğunu fark etti. Diyaframı pencereye doğru tutup Peter’a gösterdi ama Peter, “Bu şeyler sonsuza dek dayanmıyor,” dedi.</p>

  <p>Misty onu daha yeni aldığını söyledi.</p>

  <p>“Hemen eskiyorlar işte,” dedi Peter.</p>

  <p>Misty, penisinin rahim boynuna değerek diyaframda delik açacak kadar büyük olmadığını söyledi Peter’a.</p>

  <p><span class="t13">Senin</span> penisin o kadar büyük değil.</p>

  <p>Daha sonra Misty’nin sperm öldürücü köpükleri aniden bitmeye başladı. Bu ona bir servete mal oluyordu. Her kutuyu belki bir kez kullandıktan sonra boşalmış vaziyette buluyordu. Birkaç kutuyu bu şekilde bitmiş bulduktan sonra bir gün banyodan çıkarak Peter’a köpüklerini elleyip ellemediğini sordu.</p>

  <p>Peter, bütün kadınların bellerinin burulup sıkılarak kurutulmuş ıslak bez parçaları kadar ince olduğu İspanyol yapımı pembe dizilerden birini izliyordu. Kadınlar ip gibi incecik askıların arkasındaki devasa göğüslerini güçlükle taşıyorlardı. Doktor veya avukat olmalarına rağmen boya küpüne düşmüş gibi makyajlıydı suratları.</p>

  <p>Peter, ellerini ensesine götürerek, “Al,” dedi. Siyah tişörtünün yakasından bir şey çekerek uzattı. Pembe renkli suni elmaslardan yapılma bir kolyeydi ve buz gibi pembe taşlar kıvılcımlar saçarak parlıyordu. “Bunu istiyor musun?” diye sordu.</p>

  <p>Ve Misty, Peter’ın İspanyol karıları gibi bir anda aptallaşıp kaldı. Tek yapabildiği uzanıp kolyenin iki ucundan tutmak oldu. Banyo aynasında, kolye teninin üzerinde pırıl pırıl parlıyordu. Aynada kolyeye bakıp dokunurken Misty yan odadan gelen İspanyolca lakırdıları duyuyordu.</p>

  <p>Misty, “Bir daha köpüğüme dokunma. Tamam mı?” diye haykırdı.</p>

  <p>Misty’nin duyduğu tek şey İspanyolcaydı.</p>

  <p>Elbette bir sonraki aybaşı gecikti. İlk birkaç günden sonra Peter ona bir kutu hamilelik testi çubuğu getirdi. Üstüne işenen türden testlerdi bunlar. Hapı yutup yutmadığın, üzerindeki evet veya hayır işaretinden anlaşılıyordu. Çubukların ambalajı yoktu. Hepsi de çiş kokuyordu. Üstelik hepsinde de hamile değil anlamına gelen “hayır” görünüyordu.</p>

  <p>Sonra Misty, kutunun altının açılıp daha sonra bantla yapıştırılmış olduğunu fark etti. Banyo kapısının önünde dikilen Peter’a, “Bunları bugün mü aldın?” diye sordu.</p>

  <p>Peter, “Ne?” dedi.</p>

  <p>Misty İspanyolca duyuyordu.</p>

  <p>Sikişirlerken Peter gözlerini hiç açmaz, nefes nefese inlerdi. Boşalırken de gözleri sımsıkı kapalı vaziyette, <span class="t13">“Te amo!”</span> diye bağırırdı.</p>

  <p>Misty banyo kapısının arkasından, “Bunların üstüne mi işedin?” diye bağırdı.</p>

  <p>Kapı kolu çevrildi ama Misty kapıyı kilitlemişti. Sonra kapının kenarından Peter'ın sesi “Onlara ihtiyacın yok. Sen hamile değilsin,” dedi.</p>

  <p>Misty o zaman niye hâlâ aybaşı olmadığını sordu.</p>

  <p>“Oldun,” dedi Peter’ın sesi, Sonra da kapının altındaki boşluktan parmakları göründü. Beyaz ve yumuşak bir şey iteliyorlardı içeri. “Bunu yere düşürmüşsün,” dedi. “İyi bak.”</p>

  <p>Kapının altından ittiği şey Misty’nin külotuydu ve üzerinde henüz kurumamış kan lekeleri vardı.</p>
</body>
</html>
