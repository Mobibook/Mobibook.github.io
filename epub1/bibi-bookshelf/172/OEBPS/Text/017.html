<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>2 Temmuz</title>
</head>

<body>
  <h3 class="h31"><a id="a12"></a>2 Temmuz</h3>

  <p>Tamam. Tamam. Siktir.</p>

  <p>Sadece kayıtlarda bulunması açısından, bu boktan durum daha çok Misty’nin hatasıydı. Zavallı küçük Misty Marie Kleinman. Çoğu zaman ana babasının eve uğramadığı, boşanmaları yüzünden eve tek başına girip çıkan çocuk.</p>

  <p>Üniversitedeki herkes, güzel sanatlar programındaki bütün arkadaşları ona şöyle dediler:</p>

  <p>Yapma.</p>

  <p>Hayır, dedi arkadaşları. Peter Wilmot olmaz. “Ayaklı penis”<a id="a13"></a><a href="../Text/notes.html#a171"><span class="t15">{3}</span></a> olmaz.</p>

  <p>Doğu Sanat Okulu, Meadows Güzel Sanatlar Akademisi, Wilson Sanat Enstitüsü; rivayete göre Peter Wilmot hepsinden atılmıştı.</p>

  <p>Sen atılmıştın.</p>

  <p>Peter on bir eyaletteki bütün sanat okullarına kaydolmuş ama derslere girmemişti. Atölyesinde hiç zaman geçirmemişti. Peter’ın beş yıl boyunca okula kaydolup da portföyünün bomboş olması Wilmot’ların zengin olduğunu gösteriyordu. Peter bütün gün genç kadınlarla flört ediyordu. Peter Wilmot’un uzun, siyah saçları vardı ve soluk mavi renkli, bollaşmış el örgüsü kazaklardan giyerdi. Omuz dikişlerinden biri mutlaka sökük olur, eteği de kasıklarına kadar sarkardı.</p>

  <p>Şişman, zayıf, genç veya yaşlı kadınlar; Peter sıçan rengi kazağını giyer ve bütün gün her bir kız öğrenciyle flört ederek kampusta hımbıl hımbıl dolaşırdı. Korkunç Peter Wilmot. Misty’nin kız arkadaşları bir gün onu gösterdiler; kazağının kolları ve eteği sökülmüştü.</p>

  <p>Senin kazağın.</p>

  <p>Dikişleri atmıştı, sırtında delikler vardı ve altından Peter’ın siyah tişörtü görünüyordu.</p>

  <p>Senin siyah tişörtün.</p>

  <p>Peter’la ayakta tedavi edilen evsiz, sabun yüzü görmemiş bir ruh hastası arasındaki tek fark, Peter’ın mücevherleriydi. Belki de değildi. Suni inci ve elmaslardan yapılma tuhaf, dandik, eski broş ve kolyelerdi bunlar. Peter’ın kazağının önünden sarkan sahte inci ve elmaslarla süslü, renkli cam topaklarıydı bunlar. Kocaman büyükanne broşları. Her gün farklı bir broş. Bazı günler sahte zümrütlerle bezeli büyük bir fırıldak. Sonra tel kısımları terden ötürü kararmış, oyulmuş camdan pırlanta ve yakutlardan yapılmış kar tanesi şeklinde bir broş.</p>

  <p>Senin terin.</p>

  <p>Dandik mücevherler</p>

  <p>Kayıtlarda bulunması açısından, Misty, Peter’ı ilk kez, birinci sınıfların resim sergisinde arkadaşlarıyla birlikte bir taş evin resmine bakarken görmüştü. Evin bir yanı, içi palmiye ağacıyla dolu olan büyük bir camdan odaya, bir limonluğa açılıyordu. Pencerelerden, içeride bir piyano görünüyordu. Kitap okuyan bir adam görünüyordu. Özel, küçük bir cennet. Bütün arkadaşları renklerin, her şeyin çok güzel göründüğünü söylüyorlardı ki, biri, “Sakın arkanıza dönmeyin, ayaklı penis bu tarafa geliyor,” dedi.</p>

  <p>Misty, “Kim geliyor, kim?” diye sordu.</p>

  <p>Birisi, “Peter Wilmot,” dedi.</p>

  <p>Başka biri, “Sakın göz göze gelme,” dedi.</p>

  <p>Bütün kız arkadaşları Misty’ye ona cesaret bile vermemesini söyledi. Peter ne zaman bir odaya girse, kadınların aklına odadan çıkmak için geçerli bir sebep geliyordu. Aslında kötü kokmuyordu ama yine de onu görenler yüzlerini elleriyle örtmeye çalışıyorlardı. Kimsenin göğüslerine bakmıyordu ama yine de kadınlar genellikle kollarını göğüslerinde kavuşturuyorlardı. Peter Wilmot’la konuşan herhangi bir kadını izlerken, korku belirtisi olarak alın kaslarının kasılarak alnındaki kırışıklıkları ortaya çıkardığını görebilirdiniz. Peter’ın gözleri yarıya kadar kapalıydı ve âşık olmaya çalışan birinden çok öfkeli biri gibi görünüyordu.</p>

  <p>Sonra, Misty’nin o gece galeride bulunan arkadaşları dağıldılar. Sonra Misty Peter’la galeride yalnız kalıverdi ve yağlı saçlı, kazaklı ve dandik mücevherli Peter topuklarının üzerinde dönüp ellerini kalçasına dayadı ve tabloya bakarak, “Eee?” dedi.</p>

  <p>Misty’ye bakmadan, “Sen de tavuk gibi, küçük arkadaşlarınla kaçacak mısın?” diye sordu.</p>

  <p>Bunu söylerken göğsünü kabarttı. Gözkapakları yarı yarıya kapalıydı ve çenesini ileri geri oynatıyordu. Dişleri kenetlenmişti. Hızla dönüp sırtıyla duvara öyle sert çarptı ki, yanındaki tablo çarpıldı. Arkasına yaslandı, omuzlarını dikleştirdi, ellerini kot pantolonunun ceplerine soktu. Peter gözlerini kapatıp derin bir nefes aldı. Sonra nefesini verdi, ağır ağır, gözlerini açıp Misty’ye baktı ve “Eee? Ne düşünüyorsun?” diye sordu.</p>

  <p>“Tablo hakkında mı?” dedi Misty. Uçurumlu taş ev tablosu. Uzanıp çarpılan tabloyu düzeltti.</p>

  <p>Peter kafasını çevirmeden gözleriyle yana baktı. Omzunun hizasında duran tabloya bakmak için gözlerini devirdi ve “Ben o evin yanındaki evde büyüdüm. Kitap okuyan adamın adı Brett Petersen," dedi. Sonra yüksek sesle, oldukça yüksek bir sesle, “Benimle evlenir misin, bilmek istiyorum,” dedi.</p>

  <p>İşte Peter böyle evlenme teklif etti.</p>

  <p>Yani sen böyle teklif ettin. İlk seferinde.</p>

  <p>Herkes onun adadan geldiğini söylüyordu. Mumya müzesi gibi görünen Waytansea Adası’ndaki eski ve güzel ailelerin geçmişi Mayflower Gemisi’ne kadar dayanıyordu. Herkesin birbiriyle uzaktan kuzen olduğu güzel, eski soy ağaçları. İki yüz yıldan beri kimsenin gümüş yemek takımları almaya gerek duymadığı bir ada. Her öğünde etli bir yemek yiyorlardı ve bütün erkek çocuklar aynı eski mücevherleri takıyorlardı. Bu onların yerel moda anlayışıydı. Çatıları düz kiremitle kaplı taş evleri Karaağaç, Ardıç ve Gürgen sokakları üzerinde yükseliyordu ve tuzlu havanın etkilerine maruz kalmışlardı.</p>

  <p>Tüm golden retriever cinsi köpekleri bile orada çiftleştirilmişti ve hepsi birbirinin kuzeniydi.</p>

  <p>İnsanlar Waytansea Adası’ndaki her şeyin müze kalitesinde olduğunu söylüyordu. Altı tane araba alabilen tuhaf eski feribot. Tacir Sokağı’ndaki kırmızı tuğlalı üç bloklu bina, manav, eski kütüphanenin saat kulesi, dükkânlar. Kapanmış olan eski Waytansea Oteli’nin beyaz ahşap dış cephesi ve tüm çevresini dolanan verandası. Tamamı granit ve renkli camla kaplı Waytansea Kilisesi.</p>

  <p>Güzel Sanatlar Akademisi’nin galerisinde o gün Peter’ın üzerinde kirli mavi renkli suni elmaslardan yapılmış çember şeklinde bir broş vardı. İlk çemberin içinde suni incilerden yapılmış ikinci bir çember vardı. Bazı mavi taşlar düşmüştü ve boşluklar sivri küçük dişler gibi görünüyordu. Metali gümüştü ama bükülmüş ve kararmıştı. Uzun iğnenin bir ucu broşun bir köşesinden fırlamıştı ve pas içindeydi.</p>

  <p>Peler’in elinde<span class="t13">, üzerinde</span> bir spor kulübünün reklamı olan plastik bir bira bardağı vardı ve birasından bir yudum aldı. “Eğer benimle evlenmeyi düşünmüyorsan, seni yemeğe götürmemin bir anlamı yok, değil mi?” diye sordu. Önce tavana, sonra Misty’ye baktı ve “Bu yaklaşımın insanlara bok gibi zaman kazandırdığını düşünüyorum,” dedi.</p>

  <p>Misty ona, “Bilmen açısından söylüyorum,” dedi, “öyle bir ev yok. Onu ben uydurdum.”</p>

  <p>Misty sana söyledi.</p>

  <p>Sonra sen de, “O evi hatırlıyorsun çünkü o hâlâ senin kalbinde,” dedin.</p>

  <p>Sonra Misty, “Lanet olası kalbimde ne sikim olduğunu sen nereden bileceksin ki?” dedi.</p>

  <p>Büyük taş evler. Ağaçlardaki yosunlar. Kahverengi kayaların kenarında tıslayıp kükreyen okyanus dalgaları. Bunların hepsi onun küçük beyaz ve değersiz kalbindeydi.</p>

  <p>Belki Misty hâlâ orada dikiliyor diye, belki de onun şişko ve yalnız olduğunu ve senden kaçmadığını düşündüğünden göğsündeki broşa baktın ve gülümsedin. Misty’ye baktın ve “Beğendin mi?” diye sordun.</p>

  <p>Ve Misty, “Ne kadar eski bu?” diye sordu.</p>

  <p>Ve sen, “Eski,” dedin.</p>

  <p>“Ne tür taşlar bunlar?” diye sordu Misty.</p>

  <p>Ve sen, “Mavi,” dedin.</p>

  <p>Sadece kayıtlarda bulunması açısından, Peter Wilmot’a âşık olmak kolay değildi. Yani sana.</p>

  <p>Misty, “Nereden geldi bu?” diye sordu.</p>

  <p>Ve Peter kafasını hafifçe sallayıp yere bakarak sırıttı. Altdudağını ısırdı. Gözlerini kısarak galeride kalan birkaç kişiye baktı ve Misty’ye dönerek, “Sana bir şey gösterirsem benden tiksinmeyeceğine söz verir misin?” dedi.</p>

  <p>Misty omzunun üzerinden arkadaşlarına baktı; odanın öbür tarafındaki bir tablonun yanındaydılar ama onları izliyorlardı.</p>

  <p>Ve Peter fısıldadı; poposu hâlâ duvara dayalı vaziyette öne doğru eğildi ve Misty’nin kulağına fısıldadı: “Gerçek sanat yapmak istiyorsan, acı çekmelisin,” dedi.</p>

  <p>Sadece kayıtlarda bulunması açısından, Peter bir keresinde Misty’ye sevdiği sanatı neden sevdiğini sormuştu. Picasso’nun <span class="t13">Guernica'</span>sındaki gibi berbat bir savaş sahnesi güzel oluyordu da, bir çiçek bahçesinde birbirini öpen boynuzlu hayali atlar neden berbat görünebiliyordu?</p>

  <p>Herhangi bir şeyi neden sevdiğini gerçekten bilen biri var mıydı bu dünyada?</p>

  <p>Herhangi bir şeyi neden yaptığını bilen?</p>

  <p>Arkadaşlarının kendisini gözetlediği galerideki tablolardan biri de Peter’ın olmalıydı, o yüzden Misty, “Tamam. Bana gerçek bir sanat eseri göster o zaman,” dedi.</p>

  <p>Peter birasından gürültülü bir yudum aldı ve plastik bardağı Misty’ye uzattı. “Unutma, söz verdin,” dedi. Elleriyle sarkmış kazağının ucunu kavradı ve yukarı kaldırmaya başladı. Tiyatro perdesinin açılışı gibi. Peçenin açılışı gibi. Kazağın altından ortası biraz kıllı, ince beli meydana çıktı. Sonra göbeği göründü. Ortadaki kıllar yavaş yavaş görünmeye başlayan pembe göğüs uçlarının iki yanına doğru uzanıyordu.</p>

  <p>Kazak durdu, Peter’ın suratı kazağın arkasında gizliydi ve göğüs uçlarından bir tanesi de yukarı çekildi, kırmızıydı, kabuk bağlamıştı ve eski süveterin içine saplanmıştı.</p>

  <p>Peter kazağının gerisinden, “Bak,” dedi, “broş göğsüme iğnelenmiş.”</p>

  <p>Biri küçük bir çığlık attı ve Misty dönüp arkadaşlarına baktı. Plastik bira bardağı elinden kaydı ve yerde patladı.</p>

  <p>Peter kazağını indirdi ve “Söz vermiştin,” dedi.</p>

  <p>Bağıran Misty’ydi. Paslı iğne göğsünün bir ucundan giriyor, öbür ucundan çıkıyordu. Etrafına kan bulaşmıştı. Göğsünün çevresindeki kıllar kuruyan kana yapışmıştı. Bağıran Misty’ydi. Misty bağırmıştı.</p>

  <p>“Her gün başka bir delik açıyorum,” dedi Peter ve yerdeki bardağı almak için eğildi “Böylece her gün yeni bir acı hissediyorum,” dedi.</p>

  <p>Artık baktığında broşun olduğu yerde kazağının kan lekelerinden ötürü sertleşmiş ve kararmış olduğunu görebiliyordu Burası her şeye rağmen bir sanat okuluydu. Daha kötülerini de görmüştü. Belki de görmemişti.</p>

  <p>“Sen," dedi Misty, “sen delisin.” Hiç sebep yokken, belki de şoktan güldü ve "Çok ciddiyim. Sen iğrençsin,” dedi. Sandaletleri ve ayakları, dökülen bira yüzünden yapış yapıştı.</p>

  <p>Sevdiğimiz şeyi neden sevdiğimizi kim bilebilir?</p>

  <p>Ve Peter, “Ressam Maura Kincaid’in adını duymuş muydun daha önce?” dedi. Göğsüne takılı olan broşu döndürdü ve taşlar galerinin beyaz ışığında parladı. Kanasın diye döndürüyordu. “Ya da Waytansea resim ekolünü?” dedi.</p>

  <p>Yaptıklarımızı niye yaptığımızı bilen?</p>

  <p>Misty dönüp arkadaşlarına baktı, onlar da ona bakıyorlardı, kaşları kalkmıştı ve onu kurtarmaya hazırdılar.</p>

  <p>Sonra Peter’a baktı ve "Adım Misty,” derken elini uzattı.</p>

  <p>Peter gözlerini Misty’ninkilerden ayırmadan yavaşça broşun arkasındaki kancayı açtı. Yüzü acıyla gerildi, yüzündeki bütün kaslar bir saniyeliğine kasıldı. Gözleri, etrafındaki kırışıklıklarla dikilmişçesine sımsıkı yumuldu ve uzun iğneyi kazağından çıkardı. Göğsünden çıkardı.</p>

  <p>Senin göğsünden. Senin kanına bulanmış olarak.</p>

  <p>İğneyi yerine taktı ve broşu Misty’nin avcuna bıraktı.</p>

  <p>“Yani benimle evlenmek istiyorsun, öyle mi?” dedi.</p>

  <p>Bunu, birini kavgaya davet edermiş gibi, kıza meydan okurmuş gibi söyledi. Cesaret gösterisi gibi. Düelloya davet edermiş gibi. Gözleriyle Misty’yi baştan aşağı süzdü, sanki ömrünün geri kalanını Misty Kleinman’a adamışçasına saçlarına, göğüslerine, bacaklarına, kollarına ve ellerine baktı.</p>

  <p>Sevgili tatlı Peter, bunu hissedebiliyor musun?</p>

  <p>Ve karavan kampının küçük geri zekâlısı, broşu aldı.</p>
</body>
</html>
