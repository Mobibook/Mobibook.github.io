<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>8 Temmuz</title>
</head>

<body>
  <h3 class="h31"><a id="a20"></a>8 Temmuz</h3>

  <p>Beşinci gerçek randevularında Peter, Misty’nin yapmış olduğu resmi, etrafına karton geçirip çerçeveliyordu.</p>

  <p>Peter, sen, Misty’ye, “İşte bu. Bu resim. Bu resim müzeye konacak,” diyordun.</p>

  <p>Resim verandalarla çevrili, ağaçlarla gölgelenmiş bir evin bulunduğu bir peyzajdı. Evin pencerelerine dantel perdeler asılmıştı. Beyaz kazıklardan yapılmış çitlerin gerisinde güller açmıştı. Güneş ışığı huzmelerinin arasında mavi kuşlar uçuyordu. Taş bacaların birinden duman süzülüyordu. Misty’yle Peter kampusun yakınındaki çerçevecideydiler ve Misty kimse görmesin diye dükkânın vitrinini sırtıyla kapatmaya çalışıyordu.</p>

  <p>Misty ve sen.</p>

  <p>Birileri tablosunu görmesin diye bedenini siper ediyordu.</p>

  <p>İmzasını aşağıya, kazıklı çitin altına atmıştı, <span class="t13">Misty Marie Kleinman.</span> İmzanın sonunda bir gülen surat eksikti. Kleinman’daki <span class="t13">i</span> harfinin noktasını kalp şeklinde çizmişti.</p>

  <p><span class="t13">“Kitch</span> eserler müzesinde olabilir,” dedi Misty. Bu çocukluğundan beri yaptığı resimlerin biraz daha düzgün bir versiyonuydu sadece. Hayalindeki kasaba. Ve bunu görmek, en çirkin ve şişman olduğu zaman çekilmiş çıplak bir resmini görmekten beterdi. Misty Marie Kleinman’ın basmakalıp küçük yüreği buradaydı işte. Hayatının sonuna kadar değişmeyecek olan zavallı, yapayalnız altı yaşındaki bir çocuğun şekerden dükleri. Dokunaklı, sevimli suni elmastan ruhu.</p>

  <p>Onu kendini iyi hissettiren küçük basmakalıp sır.</p>

  <p>Kimsenin bakmadığından emin olmak için Misty omzunun üzerinden arkasını kesip durdu. Kimse, en klişe, en dürüst yanının burada suluboya resme dönüşmüş halini görmüyordu.</p>

  <p>Tanrı Peter’ı korusun, kartonu kesti ve resmi ortaladı.</p>

  <p>Kartonu sen kestin.</p>

  <p>Peter, dükkândaki tezgâhın üzerinde duran kombine gönyeyi ayarladı ve çerçevenin kenarlarını kesti. Peter, resme bakınca yüzünün bir yarısıyla gülümsedi, zygomatic majör kası ağzının bir yanını yukarı çekti. Gülen taraftaki kaşını kaldırdı. “Veranda tırabzanını mükemmel çizmişsin,” dedi.</p>

  <p>Dışarıda, Güzel Sanatlar Akademisi’nden bir kız kaldırımdan yürüyordu. Bu kız, son “çalışması”nda oyuncak ayısının içine köpek boku doldurmuştu. Bu işi yaparken taktığı mavi plastik eldivenler öyle kalındı ki, parmaklarını güçlükle hareket ettirebiliyordu. Kız güzelliğin köhnemiş bir mefhum olduğunu düşünüyordu. Yapay. Bir kandırmaca. Yeni bir tarz üzerinde çalışıyordu. Klasik Dada temasına yeni bir bakış açısı getiriyordu. Atölyesinde oyuncak ayısının içini boşaltmış, otopsi yapar gibi suni kürkünü yararak açmış ve sanat eserine dönüşmeye hazır hale getirmişti. Lastik eldivenlerine kahverengi pislik bulaşmıştı, iğneyle kırmızı dikiş ipliğini güçlükle elinde tutuyordu. Yaptığı bu işe şu ismi vermişti: <span class="t13">Çocukluk Sanr</span><span class="t13">ı</span><span class="t13">lar</span><span class="t13">ı</span><span class="t13">.</span></p>

  <p>Güzel Sanatlar Akademisi’ndeki diğer çocuklar, zengin ailelerin çocukları, Avrupa ve New York’a giderek gerçek sanatı görmüş olan çocuklar da bu tür çalışmalar yapıyorlardı.</p>

  <p>Misty’nin sınıfındaki başka bir oğlan, yıl sona ermeden önce domuz şeklindeki bir kumbarayı menisiyle doldurmaya çalıştığı için mastürbasyon yapıyordu. Bu çocuk vakıf parasının kâr hisseleriyle yaşıyordu. Başka bir kız farklı renklerdeki suluboya tabletlerini yuttuktan sonra ipeka şurubu içip başyapıtını kusmuştu. Bu kız okula İtalya’dan alınmış bir motosikletle geliyordu ve bu alet ona Misty’nin büyüdüğü kamptaki karavandan daha pahalıya mal olmuştu.</p>

  <p>Çerçevecideki o sabah Peter, çerçevenin köşelerini bitiştirdi. Parmaklarıyla yapıştırıcı sürüp vida takmak için köşelere delikler açtı.</p>

  <p>Hâlâ tezgâhla vitrinin arasında durup gölgesiyle gün ışığını kesen Misty, “Gerçekten iyi olduğunu mu düşünüyorsun?” diye sordu.</p>

  <p>Ve Peter, “Ha şunu bileydin...” dedi.</p>

  <p>Bunu sen söyledin.</p>

  <p>Peter, “Işığı kesiyorsun. Göremiyorum,” dedi.</p>

  <p>“Çekilmek istemiyorum,” dedi Misty ona. “Dışarıdaki insanlar görebilir.”</p>

  <p>Tüm şu köpek boku, meni ve kusmuk meselesi. Cam kesiciyle camı keserken gözünü küçük kesici çarktan ayırmayan ve kulağının arkasına bir kurşunkalem sıkıştırmış olan Peter, “Yaptıkları şeylerin iğrenç kokuyor olması onları sanatsal yapmaz,” dedi.</p>

  <p>Camı iki parçaya bölerken, “Bok, estetik bir klişedir,” dedi. İtalyan ressam Piero Manzoni’nin kendi bokunu kutulayıp üzerine de, “%100 Sanatçı Boku,” yazan etiketler yapıştırdığını ve insanların bunları satın aldığını anlattı.</p>

  <p>Peter kendi ellerine öylesine konsantre olmuştu ki, Misty de izlemek zorunda kaldı. Vitrine bakmadığı bir sırada arkalarındaki kapının çanının sesini duydular. Dükkâna biri girmişti. Tezgâha bir gölge daha düştü.</p>

  <p>Peter bakmadan, “Selam,” dedi.</p>

  <p>Ve yeni gelen oğlan da, “Selam,” dedi.</p>

  <p>Arkadaş belki de Peter’ın yaşlarındaydı, sarışındı ve çenesinde kıllar vardı ama buna sakal denemezdi. Güzel Sanatlar Akademisi’nden bir başka öğrenci. Waytansea Adası’ndan gelen bir başka zengin çocuktu. Mavi gözlerini tezgâhtaki tabloya dikip öylece durdu. Aynen Peter gibi yüzünün yarısıyla gülümsedi. Kanser olduğunu öğrenince gülümseyen birinin bakışıydı bu. Ellerinde gerçek silahlar bulunan soytarılardan oluşan bir ateş mangasıyla karşı karşıya kalmış birinin bakışı.</p>

  <p>Peter gelene bakmadan camı parlatıp yeni çerçeveye yerleştirdi.</p>

  <p>"Resim hakkımla ne demek istediğimi anladın mı şimdi?" dedi.</p>

  <p>Arkadaşı, verandayla çevrili eve, kazıklı çite ve mavi kuşlara baktı. Misty Marie Kleinman imzasına baktı. Yarı gülümseyerek kafasını salladı ve “Evet, Tupper’ların evi,” dedi.</p>

  <p>Bu Misty’nın uydurduğu bir evdi. Kendi icat ettiği.</p>

  <p>Arkadaşın kulaklarından birinde tek bir küpe vardı. Peter ve arkadaşlarının Waytansea Adası tarzında, eski bir sahte mücevher parçasıydı. Saçlarının arasına gömülmüş olan, büyük ve kırmızı mineden kalbin çevresindeki altın telkâri bir küpeydi bu ve kırmızı cam ile cam kesme mücevherler altının içinde parıldıyordu. Oğlan sakız çiğniyordu. Kokusundan naneli olduğu anlaşılıyordu.</p>

  <p>Misty, “Selam," dedi. “Ben, Misty.”</p>

  <p>Ve oğlan ona aynı lanetli gülümsemeyle baktı. Sakızını çiğnemeye devam ederken, “Bu o mu yani? Efsanevi hanımefendi bu mu?” diye sordu.</p>

  <p>Resmi çerçeveye, camın gerisine yerleştiren ve işinden başka bir şeye bakmayan Peter, “Ne yazık ki öyle,” dedi.</p>

  <p>Misty ’ye bakmaya devam eden oğlan, gözlerini kızın her yanında, ellerinde ve bacaklarında, yüzünde ve göğüslerinde gezdirdi, kafasını yana yatırıp inceledi. Sakızını çiğnemeye devam ederken, “Doğru kişi olduğuna emin misin?” diye sordu.</p>

  <p>Misty’nin içindeki saksağan, içindeki küçük prenses yanı, gözlerini oğlanın kulağındaki parlak kırmızı küpeden ayıramıyordu. Parıldayan mine kalp. Yakut rengi kristallerden yansıyan kırmızı pırıltı.</p>

  <p>Peter resmin arkasına bir karton parçası yerleştirip kenarını seloteyple yapıştırıp kapattı. Başparmağıyla bandı sağlamlaştırırken, “Resmi gördün,” dedi. Durup iç geçirdi, göğsü önce şişti, sonra çöktü ve “Ne yazık ki gerçekten aradığımız kişi o,” dedi.</p>

  <p>Misty’nin gözleri arkadaşın karmakarışık sarı saçının arasından sallanan küpeye kenetlenmişti. Küpenin kırmızı parıltısı Noel ışıkları ve doğum günü mumları gibiydi. Vitrinden süzülen güneş ışığında küpe, Dört Temmuz’da atılan havai fişekler ve Sevgililer Günü’nde verilen gül buketleri gibiydi. Parıltıya bakarken Misty, elleri, yüzü ve bir adı olduğunu unuttu.</p>

  <p>Nefes alıp vermeyi unuttu.</p>

  <p>Peter, “Sana ne dedim yahu?” dedi. Artık Misty'ye bakıyordu. Kırmızı küpeden büyülenişini izlerken, “Eski mücevherlere dayanamıyor,” dedi.</p>

  <p>Sarışın herif Misty'nin de gözlerini kendisine diktiğini gördü ve her iki mavi gözünü de kaydırarak kızın gözlerinin neye odaklandığını görmeye çalıştı.</p>

  <p>Küpenin kristal parıltısında Misty hiç görmediği şampanyanın parıltısını gördü. Kumsal ateşinden sıçrayarak helezoni hareketlerle Misty’nin sadece hayalini kurabildiği yaz yıldızlarına yükselen kıvılcımlar vardı. Orada, çizdiği hayali salonlardaki kristal avizelerin parıltısı vardı.</p>

  <p>Zavallı, yapayalnız bir çocuğun tüm özlemleri ve aptalca ihtiyaçları. İçindeki aptal, aydınlanmamış parça, içindeki ressam değil de, bön kişilik o küpeyi, küpenin zengin pırıltısını sevmişti. Şekerlemelerin parıltısı. Kristal bir tabaktaki şeker. Hiç gitmediği bir evdeki bir tabak. Bunun derin veya anlaşılmaz bir tarafı yok. Tapmaya programlandığımız şeyler sadece. Altından sikkeler ve gökkuşakları. Yeterince eğitilmiş olsaydı, görmezden gelebileceği takılar.</p>

  <p>Sarışın, Peter’ın arkadaşı, elini kaldırıp önce kendi saçma, sonra küpesine dokundu. Ağzı öyle hızlı açıldı ki sakızı yere düştü.</p>

  <p>Senin arkadaşın.</p>

  <p>Ve sen, “Dikkat et dostum, onu benden çalıyormuşsun gibi görünüyor...” dedin.</p>

  <p>Ve arkadaş parmaklarını saçlarında gezdirip küpeyi çekti. Çıkan ses hepsini irkiltti.</p>

  <p>Misty gözlerini açtığında sarışın oğlan küpesini uzatıyordu, mavi gözleri yaşlarla dolmuştu. Yırtılan kulakmemesi lime lime, iki çatallı parçaya ayrılmıştı ve iki ucundan da kan damlıyordu. “Haydi,” dedi, “al bunu.” Ve küpeyi tezgâha fırlattı. Küpe, altın ve sahte yakutların kırmızı parıltısını ve kanı sıçratarak tezgâha indi.</p>

  <p>Küpenin arkasındaki vidası hâlâ yerinde duruyordu. Öyle eskiydi ki, arkasındaki altın kararmıştı. Küpeyi öyle hızlı çekmişti ki, ucundan sarı saçlar sarkıyordu. Saçların ucunda, koptuğu yerden gelen beyaz yumuşak kökler de duruyordu.</p>

  <p>Bir eliyle kulağını avuçlayan ve parmaklarının arasından kan sızan oğlan gülümsedi. Corrugator kası ayık renk kaklarını birbirine yaklaştırdı ve oğlan. “Üzgünüm, Petey. Görünen o ki şanslı herif sensin,” dedi.</p>

  <p>Ve Peter çerçevelenmiş ve tamamlanmış tabloyu havaya kaldırdı. Misty’nin imzası alttaydı.</p>

  <p>Müstakbel karının imzası. Onun burjuva, küçük ruhu.</p>

  <p>Şimdiden kırmızı parıltının kanlı noktasına uzanmış olan müstakbel karın.</p>

  <p>“Yaa,” dedi Peter, “o şanslı piç benim işte.”</p>

  <p>Peter’ın, bir elini hâlâ kulağına bastıran ve parmaklarının arasından sızan kan kollarından akarak dirseğinden damlayan arkadaşı birkaç adım geri gitti. Diğer eliyle kapıya uzandı. Başıyla küpeyi işaret etti ve “Senin olsun. Düğün hediyesi,” dedi. Ve gitti.</p>
</body>
</html>
