<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>21 Ağustos</title>
</head>

<body>
  <h3 class="h31"><a id="a46"></a>21 Ağustos</h3>

  <p>Bugün Misty’nin gözkapaklarının ardındaki karanlıkta, otelin yangın alarmı çalmaya başlıyor. Koridorda kesintisiz çalan zilin sesi öyle yüksek ki, kapı kapalı olmasına rağmen Grace, “Yine ne oldu?” diye bağırmak zorunda kalıyor. Elini Misty’nin omzuna koyuyor ve “Sen çalışmaya devam et,” diyor.</p>

  <p>El Misty’nin omzunu sıkıyor ve Grace, “Şu son resmi de bitir. Başka bir şey istemiyoruz,” diyor.</p>

  <p>Ayak sesleri uzaklaşıyor ve koridora bakan kapı açılıyor. Alarm zilinin sesi bir anlığına daha yüksek duyuluyor ve ses Tabbi’nin okulundaki teneffüs zili kadar acı ve tiz bağırıyor. Misty’nin büyürken gittiği okuldaki zil gibi. Grace ardından kapıyı kapattıktan sonra zilin sesi biraz azalıyor. Kapıyı kilitlemiyor.</p>

  <p>Ama Misty resim yapmaya devam ediyor.</p>

  <p>Tecumseh Gölü’nde annesine Peter Wilmot’la evlenip Waytansea Adası’na taşınma olasılığından söz ettiğinde, annesi ona bütün o büyük servetlerin insan kandırıp acı çektirmekle kazanıldığını söylemişti. Servet ne kadar büyük olursa, o kadar çok insan acı çekmiş demektir, demişti. Zenginler ilk evliliklerini sadece üremek için yaparlar, demişti. Misty’ye hayatının sonuna kadar bu tür insanların içinde yaşamayı gerçekten istemeyip istemediğini sormuştu.</p>

  <p>Annesi, “Artık ressam olmak istemiyor musun?” diye sordu.</p>

  <p>Sadece kayıtlarda bulunması açısından, Misty annesine, “Evet, elbette istiyorum,” dedi.</p>

  <p>Peter’a deliler gibi âşık olduğundan falan değildi. Misty bunun ne olduğunu bilmiyordu. Tek bildiği artık o karavan parkına dönmek istemediğiydi.</p>

  <p>Belki de kız evlatların görevi annelerini sinir etmektir.</p>

  <p>İnsana Güzel Sanatlar Akademisi’nde böyle şeyler öğretmezler.</p>

  <p>Yangın alarmı çalmaya devam ediyor.</p>

  <p>Misty’yle Peter evlenmek için Noel tatilinde kaçtılar. Misty, annesinin bütün bir hafta boyunca endişelenmesine aldırış etmedi. Rahip Peter’a bakarak, “Gülümse oğlum. Karşında bir idam mangası varmış gibi bakıyorsun,” dedi.</p>

  <p>Misty’nin annesi okulu aradı. Hastaneleri aradı. Acil servislerden birinde bir kadın cesedi vardı; karnından yüz kere bıçaklanmış olan genç bir kadın, bir çukurda çıplak vaziyette bulunmuştu. Misty’nin annesi Noel Günü’nü bu isimsiz cesedin parçalanmış bedenini teşhis etmek için üç kasaba uzaktaki acil servise giderek geçirmişti. Peter Ta Misty Waytansea Kilisesi’nin koridorunda ilerlerken, Misty’nin annesi nefesini tutup polis dedektifinin ceset torbasının fermuarını açışını izlemişti.</p>

  <p>O eski hayatında, Misty annesini Noel’den birkaç gün sonra aradı. Wilmot’Iarın evindeki bir odaya kendini kilitleyip Peter’ın flört ettikleri zaman kendisine verdiği sahte mücevherlere, suni elmas ve incilere dokundu. Annesinin panik halinde telesekretere bıraktığı bir düzine mesajı dinledi. Misty en sonunda Tecumseh Gölü’ndeki evinin numarasını çevirdi ama annesi telefonu suratına kapattı.</p>

  <p>Çok da büyük bir dert değildi. Biraz ağladıktan sonra, Misty bir daha annesini hiç aramadı.</p>

  <p>Şimdiden Waytansea Adası’nda kendini evindeymiş gibi hissetmeye başlamıştı bile; hem de karavan parkında hiç olmadığı kadar.</p>

  <p>Otelin yangın alarmı çalmaya devam ederken biri kapıdan “Misty? Misty Marie?” diye sesleniyor. Kapıya vuruyor. Bu bir erkek sesi.</p>

  <p>Misty, “Efendim?” diyor.</p>

  <p>Kapının açılmasıyla alarmın sesi yükseliyor, sonra yine alçalıyor. Adamın teki, “Tanrım burası iğrenç kokuyor!” diyor. Angel Delaporte onu kurtarmaya gelmiş.</p>

  <p>Sadece kayıtlarda bulunması açısından, bugün hava çileden çıkmış, paniklemiş ve Angel’ın Misty’nin yüzündeki bantları çekmesiyle hafif aceleye getirilmiş durumda. Angel, Misty’nin elindeki fırçayı alıyor. Misty’nin iki yanağına da sert birer tokat atıyor ve “Uyan. Fazla vaktimiz yok,” diyor.</p>

  <p>Angel Delaporte, Misty’yi, İspanyol televizyonlarındaki ahlâksız kadınların tokatlandığı gibi tokatlıyor. Misty bir deri bir kemik kalmış.</p>

  <p>Otelin yangın alarmı durmadan çalıyor.</p>

  <p>Küçük pencereden giren ışık yüzünden gözlerini kırpıştıran Misty, “Dur,” diyor. “Hiçbir şey anlamıyorsun,” diyor. Onun resim yapması gerekiyor. Elinde kalan tek şey bu.</p>

  <p>Önündeki resimde kare bir gökyüzü var, mavi ve beyaz renkte boyanmış, bitmemiş ama bütün kâğıdı kaplıyor. Diğer resimler kapının yanındaki duvara dayalı duruyorlar, yüzleri duvara dönük. Hepsinin arkasında kurşunkalemle numaralar var. Birinde doksan yedi yazıyor. Doksan sekiz. Bir başkasında doksan dokuz.</p>

  <p>Alarm durmaksızın çalıyor.</p>

  <p>Angel, “Misty,” diyor. “Bu küçük deney her ne ise, artık bitti.” Misty’nin dolabından bir bornoz ve sandalet çıkarıyor. Geri gelip sandaletleri Misty’nin ayağına giydirirken, “Bunun yanlış alarm olduğunu anlamaları iki dakika sürmez,” diyor.</p>

  <p>Misty’yi koltukaltlarından tutup ayağa kaldırıyor. Bir elini yumruk yapıp Misty’nin alçısına vuruyor ve <span class="t13">“Bu</span> da nereden çıktı?” diyor.</p>

  <p>Misty, buraya neden geldin diye soruyor.</p>

  <p>“Bana verdiğin o hapı içince,” diyor Angel, “hayatımın en kötü migren krizini geçirdim.” Bornozu Misty’nin omuzlarına atarken, “İlacı bir kimyagere analiz ettirdim,” diyor. Misty’nin yorgun kollarını bornoza geçirirken, “Nasıl bir doktorun var bilemiyorum ama o kapsüllerde toz halinde kurşun ve az miktarda arsenik ve cıva varmış,” diyor.</p>

  <p>Yağlıboyaların toksik kısımları: Vandyke kırmızısında ferrosiyanit asidinin tuzu; iyot kırmızısında cıvalı iyodür; kar beyazında kurşun karbonat; kobalt morunda arsenik – ressamların hazinesi sayılan bütün o güzelim mürekkep ve pigmentler aslında ölümcüldür. Bir başyapıt yaratmak için kurulan düşler seni önce çıldırtır, sonra da öldürür.</p>

  <p>Ruhu şeytan, Carl Jung ve Stanislavski tarafından zapt edilmiş olan, zehirlenmiş uyuşturucu müptelası Misty Marie Wilmot mükemmel eğriler ve açılar çiziyor.</p>

  <p>Misty, “Anlamıyorsun,” diyor. “Tabbi, kızım. O öldü.”</p>

  <p>Ve Angel duruyor. Kaşları şaşkınlıkla havaya kalkıyor ve “Nasıl yani?” diyor.</p>

  <p>Birkaç gün önce ya da birkaç hafta. Misty bilemiyor. Ama Tabbi boğuldu.</p>

  <p>“Emin misin?” diye soruyor Angel. “Gazetede görmedim.” Sadece kayıtlarda bulunması açısından, Misty aslında hiçbir şeyden emin değil.</p>

  <p>Angel, “Burası çiş kokuyor,” diyor.</p>

  <p>Misty’nin sondası yerinden çıkmış. Arkalarında, şövaleden, odanın ortasına, oradan da koridordaki halıya uzanan bir çiş izi bırakıyorlar. Çişiyle birlikte Misty’nin alçısı da onları takip ediyor.</p>

  <p>Angel, “Bahse girerim o bacağındaki alçıya da gerek yoktur,” diyor. “Bana sattığın o resimdeki iskemle var ya?”</p>

  <p>Misty, “Evet?” diyor.</p>

  <p>Angel kollarını Misty’ye dolamış, onu bir kapıdan geçirip merdiven boşluğuna çıkarıyor. “O iskemle 1879 yılında marangoz Hershel Burke tarafından yapılmış,” diyor, “ve gemiyle Waytansea Adası’ndaki Burton ailesine gönderilmiş.”</p>

  <p>Misty’nin ayağındaki alçı her adımda güm diye ses çıkarıyor. Angel’ın Misty’yi koltukaltlarından sımsıkı kavramış olan parmakları kadının kaburgalarına batıyor ve canı yanıyor. Misty, “Bir polis dedektifi,” diyor, “bir ekoloji kulübünün Peter’ın içine yazı yazdığı evleri yaktığını söyledi.”</p>

  <p>“Evet yandılar,” diyor Angel. “Benimki de buna dahil. Hepsi kül oldu.”</p>

  <p>Büyük Özgürlük Neferleri. Kısaca BÖN.</p>

  <p>Angel, deri sürücü eldivenli elleriyle Misty’yi merdivenlerden aşağıya sürüklüyor ve “Bu olanların paranormal olduğunun farkındasın değil mi?” diyor.</p>

  <p>Angel Delaporte önce Misty’nin bu kadar iyi çizim yapabiliyor olmasının imkânsız olduğunu söylüyordu. Şimdi ise kötü bir ruhun Misty’nin bedenini resim levhası olarak kullandığını iddia ediyor. Misty olsa olsa içine şeytan girmiş bir çizim aleti olabilir ancak.</p>

  <p>Misty, “Bunu söyleyeceğini biliyordum,” diyor.</p>

  <p>Ah Misty ah, neler olacağını <span class="t13">biliyor.</span></p>

  <p>Misty, “Dur,” diyor. “Neden buradasın?”</p>

  <p>Neden tüm bunların başından beri Misty’nin arkadaşı oldu? Angel Delaporte, neden Misty’yi sıkıştırıp duruyor? Peter onun mutfağını yok edip Misty ona evini kiraya verene dek birbirlerini tanımıyorlardı bile. Şimdi ise, Angel yangın alarmlarını çaldırıyor, Misty’yi merdivenlerden kaçırıyor. Çocuğu ölmüş, kocası komada olan Misty’yi.</p>

  <p>Omuzlarını kaçırıyor Misty. Dirsekleriyle Angel’ın yüzüne, olmayan kaşlarına vuruyor. Kendisini bıraksın diye. Misty’yi rahat bıraksın diye. Misty, “Dur artık,” diyor.</p>

  <p>Merdivenlerdeyken yangın alarmı duruyor. Ortalık sessizleşiyor. Sadece Misty’nin kulakları çınlamaya devam ediyor.</p>

  <p>Her katta, koridorlardan sesler duyuluyor. Çatı katından biri, “Misty gitmiş. Odasında yok,” diyor.</p>

  <p>Bunu söyleyen Dr. Touchet.</p>

  <p>Misty, bir adım daha atmalarına fırsat vermeden Angel’ı yumrukluyor. “Söyle bana,” diye fısıldıyor. Merdivene çöküyor ve “Niye işime burnunu sokuyorsun?” diye fısıldıyor.</p>
</body>
</html>
