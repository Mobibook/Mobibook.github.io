<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>24 Ağustos ve Dörtte Üç</title>
</head>

<body>
  <h3 class="h31"><a id="a51"></a>24 Ağustos<br />
  ve Dörtte Üç</h3>

  <p>Parça parça olmuş, uzun şeritler halinde soyulmuş eski gül desenli ve soluk yeşil duvar kâğıdının altından Peter’ın insanlara bıraktığı bu mesaj çıkıyor.</p>

  <p>Senin bıraktığın mesaj.</p>

  <p>“Angel Delaporte'a âşığım ve üzgünüm ama davamız uğruna ölmeyeceğim.” Odanın dört bir yanında şunlar yazıyor: “Gordon Kincaid'den beri bütün ressamların kocalarını öldürüyorsunuz ama beni öldürmenize izin vermeyeceğim."</p>

  <p>Oda, yırtılmış duvar kâğıdı parçalarıyla doluyor. Kurumuş yapıştırıcıdan dolayı her yer toz oluyor. Koridordan sesler geliyor ve Misty harap olan odada donmuş vaziyette bekliyor. Yazlıkçıların odalarının kapısını açmasını bekliyor.</p>

  <p>Duvarda. “Geleneklerimiz artık umurumda değil,” yazıyor. “Misty Marie’yi sevmiyorum,” yazıyor, “ama yine de o işkence görmeyi hak etmiyor. Adamızı seviyorum ama yaşam tarzımızı korumak için yeni bir yol bulmalıyız. İnsanları bu şekilde kullanmaya devam edemeyiz.”</p>

  <p>“Bu bir toplu katliam ve buna daha fazla göz yummayacağım,” yazıyor.</p>

  <p>Yazlıkçıların bavulu, kozmetik malzemeleri ve güneş gözlüğü gömülüyor. Yırtılan duvar kâğıtlarının altında kalıyorlar.</p>

  <p>“Bunu bulduğunuzda,” diyor yazıda, “ben gitmiş olacağım. Bu gece Angel’la birlikte gidiyorum. Bunu okuyorsanız, üzgünüm ama çok geç olmuş demektir. Tabbi’nin nesli, kendi kendini geçindirmek zorunda kalırsa, onun da daha iyi bir geleceği olacaktır.” Duvar kâğıdı şeritlerinin altında, “Misty için gerçekten çok üzgünüm,” yazıyor.</p>

  <p>“Onu hiç sevmediğim doğru ama planımızı tamamlayacak kadar da nefret etmiyorum,” yazmışsın.</p>

  <p>“Misty bundan iyisini hak ediyordu. Ona özgürlüğünü vermemizin zamanı geldi baba,” yazıyor.</p>

  <p>Dedektif Stilton’ın Peter’ın almış olduğunu söylediği uyku hapları. Peter’da olmayan reçete. Toplayıp arabanın bagajına koyduğu bavulu. Bizi terk etmeyi planlıyormuş. Angel’la kaçmak için. Gitmeyi planlıyormuşsun.</p>

  <p>Birileri Peter’a ilaç verip motor çalışırken arabaya bindirmiş ve Misty’nin onu garajda bulması için orada bırakmış. Ama o kişi Peter’ın kaçmak için hazırlayıp bagaja koyduğu bavuldan haberdar değilmiş. Benzin deposunun yarısının boş olduğunu bilmiyorlarmış.</p>

  <p>“Baba.” derken Harrow Wilmot’u kastediyor. Peter’ın çoktan öldüğü varsayılan babası. Hem de Tabbi doğmadan önce.</p>

  <p>Duvarlarda. "Şeytanın işini açığa çıkarmayın,” yazıyor.</p>

  <p>Orada, “Misty’nin bütün resimlerini yok edin,” yazıyor.</p>

  <p>Güzel Sanatlar Akademisi’nde insana bir kâbustan anlam çıkarabilmenin yolunu öğretmezler.</p>

  <p>Yazıların altında <span class="t13">Peter Wilmot</span> imzası var.</p>
</body>
</html>
