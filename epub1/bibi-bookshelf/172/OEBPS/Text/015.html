<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>30 Haziran</title>
</head>

<body>
  <h3 class="h31"><a id="a8"></a>30 Haziran</h3>

  <p>Zavallı karın yemek odasından müzik odasına koşturup gümüş şamdanları, şömine üstünde duran yaldızlı küçük saatleri ve minik Dresden heykelciklerini kaparak bir yastık kılıfına dolduruyor. Misty Marie Wilmot, kahvaltı servisini bitirdikten sonra Huş Ağacı Sokağı’ndaki büyük Wilmot konutuna gelip evi talan ediyor. Kendi evinde sanki lanet olası bir hırsızmış gibi gümüş sigara tabakalarını ve ilaç kutularını ve enfiye kutularını kaçırıyor. Şömine raflarındaki, sehpalardaki tuzlukları ve oymalı fildişi bibloları topluyor. İçinde yaldızlı bronz kayık biçiminde et suyu kaplarıyla el boyaması porselen tabakların çarpışarak tıngırdadığı ağır yastık kılıfını oradan oraya sürüklüyor.</p>

  <p>Üzerinde hâlâ pembe plastik üniforması var ve koltukaltları terden ıslanmış. Göğsünde üzerinde isminin yazdığı yaka kartı duruyor ve o kart yüzünden oteldeki bütün yabancılar ona Misty diye sesleniyor. Zavallı karın. Aynen annesi gibi boktan bir restoranda çalışıyor.</p>

  <p>Sonsuza dek mutsuz.</p>

  <p>Daha sonra, eşyaları toplamak için evin içinde koşuşturuyor. Çapa zinciri kadar gürültü çıkaran anahtarlığı sallayıp duruyor. Demir üzümlerden oluşan bir salkıma benzeyen bir anahtarlık bu. Bunlar uzun ve kısa anahtarlar. Süslü çentikli maymuncuklar. Pirinç ve çelik anahtarlar. Bazıları silah namlusu gibi şişkin, bazıları canına tak etmiş bir kadının jartiyerine sıkıştırıp geri zekâlı kocasını vurmak için kullanacağı bir tüfek kadar büyük.</p>

  <p>Misty, işe yarayıp yaramayacaklarını görmek için anahtarları kilitlere sokuyor. Dolap kilitlerini ve küçük odaların kapılarını açmaya çalışıyor. Peş peşe bütün anahtarları deniyor. Saplıyor, çeviriyor. Sokuyor, döndürüyor. Ve açmayı başardığı her kapıdan elindeki yastık kılıfını içeri sürükleyerek yaldızlı şömine saatlerini, gümüş peçete halkalarını ve kristal komposto kâselerini yastık kılıfına doldurup kapıyı yeniden kilitliyor.</p>

  <p>Bugün taşınma günü. Yılın en uzun günlerinden biri daha.</p>

  <p>Huş Ağacı Sokağı’nın doğusundaki büyük evde yaşayan herkesin eşya topluyor olması lazım ama hayır. Kızın aşağıya iniyor ama elinde hayatının sonuna kadar yetecek miktarda giysi yok. Kafadan kontak annen hâlâ temizlik yapıyor. Evin bir köşesinde, eski elektrikli süpürgeyi peşinden sürükleyip ellerinin ve dizlerinin üzerine çökerek halının üzerindeki ip ve kumaş tiftiklerini toplayıp süpürgenin hortumuna yediriyor. Sanki lanet olası halıların nasıl göründüğünün bir önemi varmış gibi. Sanki Wilmot ailesi yeniden burada yaşayabilecekmiş gibi.</p>

  <p>Zavallı karın, bir milyon yıl önce Georgia’daki karavan kampından gelen şu salak kız, işe nereden başlaması gerektiğini bilmiyor.</p>

  <p>Wilmot ailesinin bunun olacağını önceden kestirememesi gibi bir şey söz konusu olamaz. Bir gün uyandığınızda pat diye hesabınızdaki tüm paranızı bitmiş bulmazsınız. Yani ailenin bütün parasını.</p>

  <p>Daha öğlen bile olmadı ve Misty ikinci içkisini içmeyi ertelemeye çalışıyor. İkincisi asla ilki kadar iyi değildir. İlki mükemmeldir. Nefes açar. İnsana arkadaşlık eder. Kiracının anahtarları almak için gelmesine yalnızca dört saat var. Bay Delaporte. O saate kadar evi boşaltmaları lazım.</p>

  <p>İçtiği şey <span class="t13">içki</span> bile sayılmaz. Elinde bir kadeh şarap var ve daha iki yudum alabildi. Yine de, yakında olduğunu bilmek onu rahatlatıyor. Kadehin en azından yarısının hâlâ dolu olduğunu bilmek. Bu onu rahatlatıyor.</p>

  <p>İkinci kadehten sonra birkaç tane aspirin içecek. Sonra birkaç kadeh daha, birkaç aspirin daha ve böylece günü kotaracak.</p>

  <p>Huş Ağacı Sokağı’nın doğusundaki büyük Wilmot konutunun giriş kapısının arkasında grafiti gibi görünen yazılar var. Karın elindeki yağmalanmış eşyalarla dolu yastık kılıfını çekiştirirken görüyor onları - giriş kapısının arkasına karalanmış kelimeler. Beyaz boyanın üzerinde kurşunkalemle çizilmiş çizgiler, isimler ve tarihler. Diz hizasından itibaren koyu, kısa çizgiler ve her çizginin yanında bir isim ve numara görünüyor:</p>

  <p>Tabbi, beş yaşında.</p>

  <p>Tabbi, şimdi on iki yaşında ve ağlamaktan gözlerinin çevresinde kantal kırışıklıklar var.</p>

  <p>Ya da: Peter, yedi yaşında.</p>

  <p>Bu <span class="t13">sensin, yedi ya</span><span class="t13">ş</span><span class="t13">ı</span><span class="t13">ndas</span><span class="t13">ı</span><span class="t13">n.</span> Küçük Peter Wilmot.</p>

  <p>Bazı karalamalarda şöyle diyor: Grace, altı yaşında, sekiz yaşında, on iki yaşında. Grace on yedi yaşına gelene dek devam ediyor. Boynunda torba gibi olmuş yağ katmanları ve derin çizgiler olan Grace.</p>

  <p>Tanıdık geliyor mu?</p>

  <p>Bunlar sana bir şey hatırlatıyor mu?</p>

  <p>Bu kalemle işaretlenmiş çizgiler, gelgitlerin zirvesi. 1795... 1850... 1979... 2003 yılları. Eski kalemler kurumla karışık ince parafin <span class="t13">çubuklar</span><span class="t13">ı</span>ydı ve tutanın elleri kirlenmesin diye etraflarına sicim dolanırdı. Ondan önce ise kapının kalın tahtasına ve beyaz boyaya çentikler atılmış, isimlerin baş harfleri kazınmış.</p>

  <p>Kapının arkasında tanımayacağın bazı isimler de var. Herbert ve Caroline ve Edna, burada yaşamış, büyümüş ve ayrılmış bir sürü yabancı. Bebek, sonra çocuk, genç, yetişkin, sonra ölü. Kan bağın olan insanlar, ailen ama yine de yabancılar. Mirasın. Yok olmuş ama tam olarak yok olmamış. Unutulmuş ama keşfedilmek üzere burada bekliyor.</p>

  <p>Zavallı karın kapının arkasında durmuş isim ve tarihlere son bir kez bakıyor. Bunların arasında kendi ismi yok. Kırmızı lekeli elleri ve dökülen saçlarının arasından görünen pembe kafa derisiyle yoksul beyaz, ayaktakımından Misty Marie.</p>

  <p>Bu tarih ve geleneklerin onu koruyacağını sanırdı. Onu sonsuza dek tecrit edeceğini.</p>

  <p>Bu bildiğiniz hikâyelerden değil. Misty de bir ayyaş değil. Birilerine hatırlatmak gerekebilir diye söylüyorum, Misty büyük stres altında. Allah’ın cezası kırk bir yılı devirmiş ve artık bir kocası yok. Üniversite mezunu değil. Gerçek bir iş tecrübesi yok - tuvalet temizlemeyi saymazsan... Ya da Wilmot’ların yılbaşı ağacına kızılcık asmayı... Tüm varlığı, bakması gereken bir çocuk ve bir kayınvalide. Öğlen oldu ve evdeki tüm değerli eşyaları toplaması için dört saati var. En başta da gümüşler, tablolar ve çin porselenleri. Kiracıya emanet edemeyecekleri şeyler.</p>

  <p>Kızın Tabitha aşağıya iniyor. On iki yaşında ve tek taşıdığı, küçük bir bavul ve plastik bantlarla tutturulmuş bir ayakkabı kutusu. Kışlık giysilerinin ve botlarının hiçbirini almamış. Bavula altı yazlık elbise, birkaç kot pantolon ve mayosunu koymuş. Bir çift sandalet ve ayağındaki spor ayakkabıları.</p>

  <p>O sırada yelkeni sertleşip sararmış, arması örümcek ağı kadar sağlam olan antika bir gemi maketini kapmakta olan karın, “Tabbi, geri dönmeyeceğimizi biliyorsun, değil mi?” diye soruyor.</p>

  <p>Tabitha koridorda dikiliyor, omuzlarını silkerek, “Ninem döneceğimizi söyledi,” diyor.</p>

  <p>Grace Wilmot’a nine diye hitap ediyor. Onun büyükannesi, senin annen.</p>

  <p>Karın, kızın ve annen. Hayatındaki üç kadın.</p>

  <p>Bir yandan yastık kılıfına değerli gümüş ekmek kızartma ızgarası tıkıştıran karın bir yandan da, “Grace!” diye bağırıyor.</p>

  <p>Etrafta duyulan tek ses koca evin uzak bir köşesinde çalışan elektrikli süpürgenin homurtusu. Belki oturma odasında, belki de verandada.</p>

  <p>Karın yastık kılıfını yemek odasına sürüklüyor. Kristal bir tabağı kavradığı gibi, “Grace, konuşmamız lazım! Hemen!” diye bağırıyor.</p>

  <p>Kapının arkasındaki “Peter” adı karının hatırlayabildiği kadar yükseğe yazılmış; ayağında yüksek ökçeli siyah ayakkabıları varken parmak uçlarında yükseldiğinde dudaklarının yetişebildiğinden daha yukarda. Orada, “Peter, on sekiz yaşında” yazıyor.</p>

  <p>Diğer isimler, Weston, Dorothy ve Alice’in isimleri kapının üstünden kaybolmaya yüz tutmuş. Parmak izleriyle kirlenmiş ama üzerinden boya geçilmemiş. Kutsal emanetler. Ölümsüz. Karının terk etmek üzere olduğu miras.</p>

  <p>Karın elindeki anahtarlardan birini dolabın kilidine sokuyor ve kafasını geriye atarak, “Grace!” diye bağırıyor.</p>

  <p>Tabbi, “Sorun ne?” diye soruyor.</p>

  <p>“Bu lanet olası anahtar,” diyor Misty, “bu dolabı açmıyor.”</p>

  <p>Ve Tabbi, “Bir bakayım,” diyor. “Sakin ol anne. Bu anahtar dolaplı saati kurmaya yarıyor.”</p>

  <p>Ve evin bir köşesinde elektrikli süpürgenin gürültüsü kesiliyor.</p>

  <p>Dışarıda sokaktan ağır ve sessiz bir araba geçiyor ve şoförü direksiyona doğru eğiliyor. Gözlüğünü başının üzerine kaldırmış, kafasını uzatarak park edecek bir yer arıyor. Arabasının yanına şablonla, “Silber Enternasyonal - <span class="t13">Siz</span> Olmanın Sınırlarının Ötesinde” yazılmış.</p>

  <p>Güm güm sesi ve “sikişmek” kelimesinden ibaret olan dans müziği eşliğinde kumsalda kâğıt peçeteler ve plastik bardaklar patlıyor.</p>

  <p>Limon yağı ve yer cilası kokan Grace Wilmot ön kapıda duruyor. Gri saçlı kafası, on beş yaşında boyunun işaretlenmiş olduğu çizginin biraz altında bitiyor. Küçüldüğünün kanıtı. Bir kurşunkalem alıp kafasının üzerinden kapıya işaret koyabilirsin. “Grace, yetmiş iki yaşında.”</p>

  <p>Zavallı, acı dolu karın, Grace’in elinde tuttuğu tahta kutuya bakıyor. Cilası sararmış, solgun tahtanın köşeleri pirinçten ve rezeneleri kararmış; açıldığında şövale olarak kullanılması için kutunun dört yanından ayaklar çıkıyor.</p>

  <p>Grace, morarmış ve yamru yumru olmuş elleriyle tuttuğu kutuyu Misty'ye uzatıyor ve “Buna ihtiyacın olacak,” diyor. Kutuyu sallıyor. Sertleşmiş fırçalar, kurumuş boya tüpleri ve kırık pastel boyalar içeride birbirine çarpıyor. “Resim yapmaya başlaman için,” diyor Grace. "Zamanı gelince.”</p>

  <p>Ve işemeye bile vakti olmayan karın sadece, “Bırak onu,” diyor.</p>

  <p>Peter Wilmot, annen hiçbir boka yaramıyor.</p>

  <p>Grace gözlerini kocaman açarak gülümsüyor. Kutuyu daha yükseğe kaldırarak, “Hayalin bu değil mi?” diye soruyor. Corrugator kası çalışıyor ve kaşlarını kaldırıp, “Çocukluğundan beri tek istediğin resim yapmak değil miydi?” diye soruyor.</p>

  <p>Güzel Sanatlar Akademisindeki her kızın hayali. Orada mum boyalarını, anatomiyi ve kırışıklıkları öğrenirsin.</p>

  <p>Grace Wilmot neden hâlâ temizlik yapıyor Tanrı bilir. Şu an yapmaları gereken şey eşyaları toplamak. Bu ev: senin evin: gümüş yemek takımı, bahçe aletleri kadar kocaman çatallar ve kaşıklar. Yemek odasındaki şöminenin üzerinde Ölmüş Bir Wilmot’un çizdiği bir yağlıboya tablo duruyor. Bodrumda taşlaşmış reçel ve marmelatlardan, ev yapımı antika şaraplardan, kehribar şurubunda fosilleştirilmiş eski Amerikan armutlarından oluşan parlak zehirli bir müze var. Zenginlik ve boş vakitten geriye kalan yapışkan tortu.</p>

  <p>Geride kalan tüm paha biçilmez eşyaların içinden işte bunları kurtarıyoruz. Bu sanat eserlerini. Anı işaretlerini. İşe yaramaz hediyeleri. Açık artırmada satılmayacak şeyleri. Mutlu günlerden kalma yaraları.</p>

  <p>Değeri olan, satılabilecek şeyleri paketlemek yerine, Grace bu eski boya kutusunu getiriyor. Tabbi’nin elindeyse sahte mücevherlerle dolu ayakkabı kutusu var; broşlar, yüzükler ve kolyeler. Ayakkabı kutusunun dibinde yalancı elmas ve inci tanelerinden oluşan bir katman yuvarlanıp duruyor. Sivri, paslanmış iğneler ve kırık camla dolu bir kutu. Tabbi, Grace’in kolunun karşısında duruyor. Tabbi'nin kafasına rağmen Grace'in gerisinden kapının üstündeki, “Tabbi, on iki yaşında” ibaresi okunuyor; bu yılın tarihi pembe fosforlu kalemle yazılmış.</p>

  <p>Eski ve değersiz mücevherler, Tabbi’nin mücevherleri, kapıdaki bu isimlere aitti.</p>

  <p>Grace’in tek topladığı şey güncesi. Kırmızı deri kaplı güncesi ve çoğu pastel renkli el örgüsü süveter ve plili ipek etekten oluşan birkaç parça yazlık elbise. Güncenin kapağı damarlı kırmızı deriden ve kapalı durması için kenarında pirinçten küçük bir kilit var. Üzerinde yaldızlı harflerle, “Günce” yazıyor.</p>

  <p>Grace Wilmot günce tutmaya başlaması için sürekli karını sıkıştırıp duruyor.</p>

  <p>Grace, diyor, yeniden başla resim yapmaya.</p>

  <p>Grace, diyor, Git. Çık ve hastaneyi daha sık ziyaret et.</p>

  <p>Grace, diyor. Gülümse turistlere.</p>

  <p>Peter, canavar kılıklı zavallı karın annene ve kızma bakarak, “Saat dört. Yani Bay Delaporte’un anahtarları teslim almaya geleceği saat,” diyor.</p>

  <p>Bu artık onların evi değil. Karın, “Uzun kol on ikiyi, kısa kol dördü gösterdiğinde hâlâ eşyalarınızı toparlamamış veya kilit altına almamışsanız onları bir daha asla göremezsiniz,” diyor.</p>

  <p>Misty Marie’nin kadehinde en az birkaç yudum şarap kalmış. Yemek odasındaki masanın üzerinde duran kadehi görünce Misty cevabı bulduğunu anlıyor. Mutluluk, huzur ve rahatlık gibi görünüyor kadeh ona. Waytansea Adası’nın bir zamanlar göründüğü gibi.</p>

  <p>Giriş kapısında dikilen Grace gülümseyerek, “Hiçbir Wilmot bu evi sonsuza dek terk etmez,” diyor. “Ve dışarıdan gelen hiç kimse de burada uzun süre kalmaz.”</p>

  <p>Tabbi, Grace’e bakıyor ve “Nineciğim, <span class="t13">quand est-ce qu’on revient?”</span><a id="a9"></a><a href="../Text/notes.html#a167"><span class="t14">{1}</span></a> diyor.</p>

  <p>Büyükannesi, <span class="t13">“En trois mois,”</span><a id="a10"></a><a href="../Text/notes.html#a170"><span class="t14">{2}</span></a> diyerek Tabbi'nin başını okşuyor. Sonra da yaşlı ve işe yaramaz annen elektrikli süpürgeye iplik parçası yedirmeye gidiyor.</p>

  <p>Tabbi bavulunu arabaya koymak için ön kapıyı açıyor. Babasının sidiği kokan paslanmış demir yığınına gidiyor.</p>

  <p>Senin sidiğin.</p>

  <p>Ve karın, “Büyükannen sana ne dedi?” diye soruyor.</p>

  <p>Tabbi bakmak için arkasına dönüyor. Gözlerini devirip, “Tanrım! Anne, sakin olsana. Bu sabah çok güzel göründüğünü söyledi sadece.” diyor.</p>

  <p>Tabbi yalan söylüyor. Karın aptal değil. Bugünlerde nasıl göründüğünü gayet iyi biliyor.</p>

  <p>Anlamadığın şeyi her tarafa çekebilirsin.</p>

  <p>Sonra tekrar yalnız kaldığında, kimsenin kendisini göremeyeceği bir anda. Bayan Misty Marie Wilmot, yani karın, parmak uçlarında yükselerek dudaklarını kapının arkasına doğru uzatıyor. Parmaklarını yılların ve ataların üzerinde gezdiriyor. Miadı dolmuş boya kutusu yerde ayaklarının yanında dururken, senin dudaklarının olduğunu hatırladığı en son yeri, isminin yazılı olduğu pis noktayı öpüyor.</p>
</body>
</html>
