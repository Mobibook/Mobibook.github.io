<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>26 Haziran</title>
</head>

<body>
  <h3 class="h31"><a id="a5"></a>26 Haziran</h3>

  <p>Adamın biri anakaradaki Ocean Park'tan arayarak mutfağının kaybolduğundan şikâyet ediyor.</p>

  <p>İlk etapta farkına varmamak doğaldır. Ama herhangi bir yerde –bir ev, apartman dairesi veya ülkede– yeterince uzun bir süre yaşadıktan sonra her yer gözünüze fazlasıyla küçük görünmeye başlar.</p>

  <p>Ocean Park, Oysterville, Long Beach, Ocean Shores, bunların hepsi anakaradaki bazı şehirlerdir. Çamaşır dolabı kaybolan kadın. Banyosu yok olan adam. Bu insanlar, bunların hepsi telesekretere bırakılmış mesajlardır, tatil beldelerindeki evlerinde tadilat yaptırmış insanlardır. Anakara mekânları, tatilciler. Yılda sadece iki hafta gördüğün dokuz yatak odalı bir evin varsa, kaybolan bölümü fark etmen birkaç sezonu bulabilir. Bu insanların çoğunun en az yarım düzine evi vardır. Üstelik bunlar gerçek evleri değildir. Bunlar yatırımdır. Daireleri ve kooperatifleri vardır. Londra ve Hong Kong’da daireleri vardır. Her farklı yerel saatte kendilerini bekleyen farklı bir diş fırçası bulunur. Her kıtada birer yığın kirli çamaşır.</p>

  <p>Peter’ın telesekreterine dırdır eden ses, önceden gaz tertibatlı bir mutfağı olduğunu söylüyor. Bir duvarda ikili ocak varmış. Bir de iki kapılı büyük bir buzdolabı.</p>

  <p>Adamın sızlanmalarını dinleyen karın Misty Marie, kafasını evet anlamında sallıyor ve buralarda pek çok şey artık eskisi gibi değil diyor.</p>

  <p>Eskiden feribota oraya vardığın anda binebiliyordun. Yarım saatte bir anakaraya gider, gelir. Her yarım saatte bir. Ama artık kuyruğa giriyorsun. Sıranı bekliyorsun. Sidik kokmayan gıcır gıcır spor arabalarında oturan yabancılardan oluşan bir kalabalıkla birlikte otoparkta bekliyorsun. Sana yer bulunana dek feribot üç dört kez gidip geliyor. Sıcak güneşin altında o kokunun içinde oturup bekliyorsun.</p>

  <p>Sadece adadan ayrılmak için bütün sabah beklemen gerekiyor.</p>

  <p>Eskiden Waytansea Oteli’ne yürüyüp, pencere kenarından bir masa bulman mesele değildi Eskiden Waytansea Adası’nda hiç çöp göremezdin. Veya trafik. Veya dövmeler. Hızmalı burunlar. Kumsalda dalgalarla yıkanan şırıngalar. Kullanıldıktan sonra kuma fırlatılmış yapış yapış prezervatifler. Reklam panoları. Şirket ilanları.</p>

  <p>Ocean Park'takı adam, yemek odası duvarının en iyi cins meşe lambri ve mavi çizgili duvar kâğıdından oluştuğunu söyledi. Süpürgelik, resim kalıbı ve kemer kalıbı tek parça ve bir köşeden diğerine kesintisizmiş. Eliyle duvara vurmuş ve tahta çerçeveli konstrüksiyon üzerine mukavva ve alçıdan ibaret prefabrik levhadan yapılma duvarın kaskatı olduğunu anlamış. Adam bu mükemmel duvarın tam ortasında bir zamanlar mutfak kapısının olduğuna yemin ediyor.</p>

  <p>Ocean Park’taki adam telefonda, “Belki yanılıyorumdur ama her evde <span class="t13">mutlaka</span> bir mutfak olur, öyle değil mi? Bu zaten imar kanununda zorunlu değil midir?” diye soruyor.</p>

  <p>Seaview’daki kadın yalnızca temiz bir havlu ararken çamaşır dolabının kaybolduğunu fark etmişti.</p>

  <p>Ocean Park’taki adam yemek odasındaki büfeden bir tirbuşon aldığını anlatmış. Mutfak kapısının bulunduğunu hatırladığı yere küçük bir delik açmış. Büfeden bir biftek bıçağı alarak deliği biraz genişletmiş. Anahtarlığında küçük bir fener varmış, yanağını duvara dayamış ve açtığı delikten bakmış. Gözlerini kısarak bakmış, karanlıkta duvarlarına yazılar yazılmış olan odayı görmüş. Gözlerini kısarak bakmış ve onların karanlığa alışmasını beklemiş; karanlıkta okuyabildiği yalnızca bölük pörçük şeylermiş:</p>

  <p>“... adaya ayak bastığın için öleceksin... ” yazıyormuş. “... buradan mümkün olduğunca hızlı kaç. Kendilerininkini kurtarmak için Tanrının bütün çocuklarını öldürecekler…”</p>

  <p>Eskiden mutfağının bulunduğu yerde, “... hepiniz paramparça edileceksiniz...” yazıyormuş.</p>

  <p>Ocean Park’taki adam, “Gelip bulduğum şu şeyi görseniz iyi olur,” diyor. Telesekreterden gelen sesi, “Sırf el yazısı bile buraya kadar gelmenize değecek türden,” diyor.</p>
</body>
</html>
