<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>29 Temmuz Yeniay</title>
</head>

<body>
  <h3 class="h31"><a id="a34"></a>29 Temmuz<br />
  Yeniay</h3>

  <p>Sadece kayıtlarda bulunması açısından, bugün hava ağır ve insanın teninde bir iğnelenmeye yol açıyor, üstelik hareket etmeye çalıştıkça karının canı yanıyor.</p>

  <p>Dr. Touchet az önce çıktı. Son iki saatini Misty’nin bacağına temiz akrilikli reçine sürüp steril bez şeritleri sarmakla geçirdi. Misty’nin bacağı ayak bileğinden apış arasına kadar cam elyafından bir alçı halinde. Doktor sorunun dizde olduğunu söyledi.</p>

  <p>Peter, karın tam bir sakar.</p>

  <p>Sakar Misty.</p>

  <p>Ayağı takıldığı sırada mutfaktan aldığı bir tepsi dolusu Waldorf salatasını taşıyor. Tam mutfağın kapısındayken ayakları yerden kesildiği gibi, tepsi, Waldorf salatalı tabaklar ve Misty, sekiz numaralı masaya kafa üstü çakılıyorlar.</p>

  <p>Elbette restorandaki herkes ayağa kalkıp mayoneze bulanmış olan Misty’ye baktı. Dizi iyi görünüyor, Raymon mutfaktan çıkıp ayağa kalkmasına yardımcı oluyor. Yine de Dr. Touchet dizinin incindiğini söylüyor. Raymon’la Paulette, Misty’nin odasına çıkmasına yardım ettikten bir saat sonra geliyor doktor. Dizine bir buz torbası koyup Misty’ye fosforlu sarı, fosforlu pembe ve düz beyaz alçı seçenekleri sunuyor.</p>

  <p>Misty dik bir sandalyeye oturup ayağını tabureye dayarken, Dr. Touchet Misty’nin ayaklarının yanına çömeliyor. Buz torbasını gezdirerek şişkinlik olup olmadığını kontrol ediyor.</p>

  <p>Misty doktora, Harrow’un ölüm sertifikasını siz mi doldurdunuz, diye soruyor.</p>

  <p>Peter’a uyku ilacı alması için siz mi reçete yazdınız, diye soruyor Misty.</p>

  <p>Doktor bir saniyeliğine Misty’ye bakıp bacağına buz koymaya devam ediyor. “Eğer gevşemezsen, bir daha hiç yürüyemeyebilirsin,” diyor.</p>

  <p>Bacağı zaten iyi. İyi görünüyor. Hatta sadece kayıtlarda bulunması açısından, dizi acımıyor bile.</p>

  <p>“Şoktasın,” diyor Touchet. Yanında siyah doktor çantası değil de bir evrak çantası var. Bir avukatın taşıyacağı türden bir çanta bu. Ya da bir bankacının. “Alçı seni korur,” diyor. “Bacağını alçıya almazsak, o polis dedektifiyle ortalıkta koşuşturup duracaksın, bacağın da asla iyileşemeyecek.”</p>

  <p>Burası öyle küçük bir kasaba ki, bütün Waytansea Adası mumya müzesi Misty’yi ispiyonluyor.</p>

  <p>Kapı çalmıyor, içeri Grace ve Tabbi giriyor. İki elinde de plastik poşetler olan Tabbi, “Sana biraz daha boya getirdik anne,” diyor.</p>

  <p>Grace, “Misty nasıl?” diye soruyor.</p>

  <p>Dr. Touchet, “Önümüzdeki üç hafta boyunca bu odadan çıkmazsa iyileşir,” diyor. Dizinin çevresine sargı bezi dolamaya başlıyor; gittikçe kalınlaşan kat kat sargı bezi.</p>

  <p>Bilmen açısından, Misty kendini yerde bulduğu anda, insanlar ona yardım etmek için yanına geldiklerinde, onu yukarı taşırlarken, hatta doktor dizini sıkıp gevşetirken bile Misty, “Ben neye takılıp düştüm?” diye sorup durdu.</p>

  <p>Görünürde hiçbir şey yok. Gerçekten de o kapı ağzında insanın ayağının takılabileceği hiçbir şey yok.</p>

  <p>Daha sonra Misty bu olayın, mesaisi sırasında meydana gelmiş olmasına şükretti. Otelin, çalışmadığı günler için şikâyet etmesinin bir yolu kalmamıştı.</p>

  <p>Grace. “Parmaklarını oynatabiliyor musun?" diye soruyor.</p>

  <p>Evet oynatabiliyor. Sadece uzanıp onlara dokunamıyor, o kadar.</p>

  <p>Daha sonra doktor Misty’nin bacağını cam elyafı parçalarıyla sarmalıyor.</p>

  <p>Tabbi gelip, içinde annesinin bacağının kaybolduğu devasa cam elyafı kütüğe dokunuyor ve “Üstüne imzamı atabilir miyim?” diye soruyor.</p>

  <p>“Kuruması için bir gün bekle,” diyor doktor.</p>

  <p>Misty’nin uzattığı bacağının ağırlığı yaklaşık kırk kilo falan olmalı. Fosilleşmiş gibi hissediyor kendini. Ambere gömülmüş gibi. Kadim bir mumya gibi. Gerçekten prangaya vurulmuş gibi olacak.</p>

  <p>İnsan aklının kaostan anlam çıkarmaya çalışması tuhaftır. Misty, şu anda kendini bu konuda berbat hissediyor ama Raymon mutfaktan çıkıp kollarını Misty’nin altına sokup onu kaldırırken Misty. “Bana çelme mi taktın?” diye sordu.</p>

  <p>Raymon. Misty’nin saçındaki Waldorf salatası, elma topakları ve ceviz parçalarını temizlerken. <span class="t13">“Cómo?"</span><a id="a35"></a><a href="../Text/notes.html#a176"><span class="t14">{5}</span></a> dedi.</p>

  <p>Anlamadığın şeyi her tarafa çekebilirsin.</p>

  <p>O şırada bile, açılan mutfak kapısından görünen mutfak zemini temiz ve kuruydu.</p>

  <p>Misty. “Ben nasıl düştüm?” dedi.</p>

  <p>Raymon omuzlarını silkti ve “<span class="t13">Culo</span>’nun”<a id="a36"></a><a href="../Text/notes.html#a178"><span class="t15">{6}</span></a> üzerine.” dedi.</p>

  <p>Ve etraflarında dikilen erkek mutfak görevlileri gülüştü.</p>

  <p>Grace ve Dr. Touchet şimdi odasında bacağı ağır beyaz bir <span class="t13">pi</span><span class="t13">ň</span><span class="t13">ata</span>’nun<a id="a37"></a><a href="../Text/notes.html#a180"><span class="t15">{7}</span></a> içinde olan Misty’yi koltukaltlarından kaldırarak yatağına yöneliyorlar. Tabbi annesinin çantasındaki yeşil suyosunlu ilaç şişesini çıkarıp yatağın yanındaki komodine bırakıyor. Grace telefonun kablosunu çekip sararken, “Huzur ve sessizliğe ihtiyacın var,” diyor. “Küçük bir sanat terapisiyle hiçbir şeyciğin kalmaz,” derken alışveriş torbasındaki boya tüpleri ve fırçaları çıkarıp şifonyere yığıyor.</p>

  <p>Doktor evrak çantasından bir şırınga çıkarıyor. Misty’nin kolunu soğuk alkolle temizliyor. Göğüs ucundansa, kolu yeğdir.</p>

  <p>Bunu hissedebiliyor musun?</p>

  <p>Doktor şırıngayı bir şişeye sokup dolduruyor, iğneyi Misty’nin koluna batırıyor. İğneyi çektikten sonra kanı durdurması için Misty’ye bir parça pamuk uzatıyor. “Uyumana yardımcı olması için,” diyor.</p>

  <p>Tabbi yatağın kenarına oturup, “Acıyor mu?” diye soruyor.</p>

  <p>Hayır, hiç acımıyor. Bacağı iyi. İğne daha çok acıttı canını.</p>

  <p>Tabbi’nin parmağındaki parlak yeşil perido taşlı yüzük pencereden giren ışıkla parlıyor. Halının pencerenin altına denk gelen kısmı kıvrılmış, altında da Misty’nin sakladığı bahşiş paraları duruyor. Tecumseh Gölü’ndeki evlerine dönüş bileti.</p>

  <p>Grace, telefonu boşalan torbalardan birine koyup elini Tabbi’ye uzatıyor. “Gel bakalım. Bırakalım da annen biraz dinlensin,” diyor.</p>

  <p>Açık duran kapıda bekleyen Dr. Touchet, “Grace? Seninle özel olarak konuşabilir miyim?” diyor.</p>

  <p>Tabbi yataktan kalkıyor, Grace eğilip kulağına bir şeyler fısıldıyor. Tabbi hemen kafasını sallıyor. Boynunda parlak suni elmaslardan yapılma ağır bir pembe kolye var. Öyle büyük ki, annesinin bacağındaki alçı nasıl ağır geliyorsa, kolye de Tabbi’ye aynı şekilde ağır geliyor olmalı. Parlak bir değirmentaşı. Sahte mücevherlerden bir pranga. Tabbi, kolyenin kopçasını açıp yatağa getiriyor ve “Kaldır başını,” diyor.</p>

  <p>Ellerini Misty’nin omuzlarının üzerinden uzatıp kolyeyi annesinin boynuna takıyor.</p>

  <p>Sadece kayıtlarda bulunması açısından, Misty salak değil. Zavallı Misty Marie Kleinman iç çamaşırındaki kanın Peter’a ait olduğunu biliyordu. Ama şimdi, tam da şu anda çocuğunu aldırmadığı için çok mutlu.</p>

  <p>Senin kanın.</p>

  <p>Misty neden seninle evlenmeyi kabul etti – işte bunu bilmiyor. İnsan herhangi bir şeyi neden yapar? Şimdiden yatakta eridiğini hissediyor. Aldığı her nefes bir öncekine göre daha yavaş. Levator palpebrae kasları, gözlerini açık tutabilmesi için olanca güçleriyle çalışmak zorunda.</p>

  <p>Tabbi şövaleden bir deste çizim kâğıdı alıyor. Kâğıtlarla birlikte bir karakalem getirip annesinin yanında duran battaniyenin üzerine bırakırken, “Olur da ilham gelirse diye,” diyor.</p>

  <p>Ve Misty Tabbi’nin alnına ağır çekim bir öpücük konduruyor.</p>

  <p>Misty kendini alçı ve kolyeyle yatağa çivilenmiş gibi hissediyor. Kazıklara bağlanmış. Bir kurban. Bir münzevi.</p>

  <p>Sonra Grace, Tabbi’nin elinden tutuyor ve birlikte koridorda bekleyen Dr. Touchet’nin yanına gidiyorlar. Kapı kapanıyor. Öyle sessiz ki, Misty duyduğu sesin ne olduğundan emin olamıyor. Ama fazladan bir klik sesi geliyor.</p>

  <p>Ve Misty, “Grace?” diye sesleniyor. Sonra, “Tabbi?” diye sesleniyor. Ağır çekimde, “Hey baksanıza? Kimse yok mu?” diyor. Sadece kayıtlarda bulunması açısından, Misty’yi odasına kilitlediler.</p>
</body>
</html>
