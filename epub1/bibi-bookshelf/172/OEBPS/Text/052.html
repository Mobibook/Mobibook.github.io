<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>25 Ağustos</title>
</head>

<body>
  <h3 class="h31"><a id="a52"></a>25 Ağustos</h3>

  <p>Otelin restoranında ada halkından oluşan bir ekip Misty’nin çalışmalarını asıyor, hem de hepsini. Ama resimleri ayrı ayrı asmıyorlar; hepsi, kâğıt ve tual, uyum içinde uzun bir duvar resmi oluşturuyor. Bir kolaj. Ekip resimleri astıkça duvar resminin üzerini örtüyor; bir sonraki resim sırasını asabilmek için sadece kenarını açıkta bırakıyorlar. Resmin ne olduğunu söylemek mümkün değil. Ağaç gibi görünen bir figür aslında bir el olabilir. Yüz gibi görünen bir şey, bulut olabilir. Bir kalabalığın resmi veya bir manzara veya çiçeklerle meyvelerden oluşan bir natürmort olabilir. Duvar resmine bir parça eklediği anda, ekip, üstünü örtmek için bir bez parçasını çekiyor.</p>

  <p>Sadece çok büyük olduğunu söylemek mümkün, çünkü restoranın en uzun duvarını kaplıyor.</p>

  <p>Grace de ekiple birlikte; onları yönlendiriyor. Tabbi ile Dr. Touchet ise izliyorlar.</p>

  <p>Misty bakmaya gittiğinde Grace onu yumru yumru olmuş, morarmış eliyle durduruyor ve “Sana diktiğim elbiseyi denedin mi?” diye soruyor.</p>

  <p>Misty ise resimlerine bakmak istiyor sadece. Bu onun eseri. Göz bağı yüzünden ne yapmış olduğu konusunda hiçbir fikri yok.</p>

  <p>Yabancılara kendisinin hangi yönünü gösterdiğini bilemiyor.</p>

  <p>Dr. Touchet. "Bu çok iyi bir fikir olmayabilir," diyor. “Halkla beraber açılış gecesinde göreceksin."</p>

  <p>Sadece kayıtlarda bulunması açısından. "Bu öğleden sonra eve geri dönüyoruz." diyor Grace.</p>

  <p>Angel Delaporte’un öldürüldüğü yere.</p>

  <p>Grace. “Dedektif Stilton evin tamamen temiz olduğunu söyledi." diyor. "Eşyalarını toparlarsan, senin için eve taşıyabiliriz."</p>

  <p>Peter’ın yastığı. Soluk tahta kutudaki çizim gereçleri.</p>

  <p>“Neredeyse bitti, şekerim,” diyor Grace. “Neler hissettiğini çok iyi biliyorum.”</p>

  <p>Günceye göre biliyor. Grace'in güncesi.</p>

  <p>Herkes hazır meşgulken Misty, Grace'le Tabbi’nin kaldığı çatı katındaki odaya gidiyor. Sadece kayıtlarda bulunması açısından. Misty eşyalarını çoktan topladı bile, şimdi de Grace'in odasından güncesini çalıyor. Bavulunu aşağıdaki arabaya taşıyor. Misty’nin üstü başı kurumuş duvar kâğıdı zamkından dolayı hâlâ toz içinde. Saçlarında soluk yeşil çizgili ve pembe gül desenli kâğıt parçaları var.</p>

  <p>Grace’in sürekli okuyup çalıştığı, kapağı kırmızı ve yaldızlı yazılı defterin, adada yüz yıl önce yaşamış bir kadının güncesi olduğu varsayılıyor. Grace'in güncesindeki kadın kırk bir yaşındaydı ve başarısız bir Güzel Sanatlar Akademisi öğrencisiydi. Hamile kaldıktan sonra okulu bırakmış ve Waytansea Adası’nda evlenmişti. Yeni kocasını, onun eski mücevherlerini ve büyük bir taş evde yaşama hayallerini sevdiği kadar sevmiyordu.</p>

  <p>Burada onun için hazır bir hayat, bürünebileceği bir rol vardı. Tüm gelenekleri ve ritüelleriyle Waytansea Adası. Hepsi işe yaramış. Bütün cevaplar buradaydı.</p>

  <p>Kadın yeterince mutluydu ama yüz yıl önce bile ada şehirden gelen turistlerle dolup taşıyordu. İdareyi ellerine alabilecek kadar parası olan ısrarcı, muhtaç yabancılar. Ailesinin parası bitmek üzereyken, kocası bir silahı temizlediği sırada kendini vurdu.</p>

  <p>Kadın migren ağrıları çekmeye, bitkin vaziyette yediği her şeyi kusmaya başladı. Merdivenlerde ayağı takılıp düştükten sonra bacağı koca bir alçıya alınarak yatağa mahkûm olana dek otelde hizmetçi olarak çalışıyordu. Odaya hapsolunca sıkıntıdan resim yapmaya başladı.</p>

  <p>Aynen Misty gibi ama Misty değil. Misty’nin taklidi.</p>

  <p>Sonra on yaşındaki oğlu boğuldu.</p>

  <p>Yüz resim yaptıktan sonra yeteneği ve fikirleri birden yok oldu sanki. İlhamı yavaş yavaş kayboldu.</p>

  <p>Geniş ve uzun harfli el yazısını görse. Angel Delaporte kadının verici ve şefkatli biri olduğunu söylerdi.</p>

  <p>Güzel Sanatlar Akademisi’nde öğrenmediğin şey. Grace Wilmot'un seni takip edip yaptığın her şeyi not edeceğidir. Hayatını böylesine hastalıklı bir hikâyeye çevirebileceği de. İşte buyrun Grace Wilmot, Misty’nin hayatını konu alan bir roman yazıyor. Ufak tefek değişiklikler yapmayı da unutmamış elbette. Kadının üç çocuğu olduğunu yazmış. Kadını garson yerine hizmetçi yapmış. Ne tesadüf.</p>

  <p>Sadece kayıtlarda bulunması açısından. Misty bu boku Harrow'un eski Buick arabasında, feribot kuyruğunda beklerken okuyor.</p>

  <p>Defterde, bütün köyün Waytansea Oteli'ne taşınarak, oteli kışlaya çevirdikleri yazıyor. Adalı ailelerden oluşan bir mülteci kampına. Hyland’ler herkesin çamaşırını yıkıyormuş. Yemekleri Burton’lar yapıyormuş. Petersen’lar da temizliği.</p>

  <p>Defterde hiç orijinal bir fikir yokmuş gibi görünüyor.</p>

  <p>Misty salt bu boktan şeyi okuyarak, muhtemelen gerçekleşmesini sağlayacak. Kehaneti kendi kendine yerine getirecek. Başka birinin Misty’nin hayatını nasıl yaşaması gerektiğiyle ilgili fikrini hayata geçirmeye başlayacak. Ama oturduğu yerde, kendini okumaktan alamıyor.</p>

  <p>Grace'in romanındaki kadın anlatıcı, bir günce buluyor. Bulduğu günce kendi hayatını anlatıyormuş gibi görünüyor. Sanat eserlerinin büyük bir sergi için nasıl asıldığını okuyor. Açılış gecesinde yazlıkçı turistler otele akın ediyor.</p>

  <p>Sadece kayıtlarda bulunması açısından, sevgili tatlı Peter. Eğer komadan çıktıysan, şimdi okuyacakların seni tekrar komaya sokabilir. Yalın gerçek şu ki, annen Grace karın hakkında yazıyor ve onun sarhoş bir sürtük olduğunu ispat etmeye çalışıyor.</p>

  <p>Judy Garland, <span class="t13">Bebekler Vadisi</span>'ni okuduğunda aynen böyle hissetmiş olmalı.</p>

  <p>Misty feribot iskelesinde, anakaraya geçmek için kuyrukta bekliyor. Peter’ın ölümden döndüğü veya Misty’yi terk edip kaçmak üzere olduğu arabada oturmuş, yazlıkçıların oluşturduğu bunaltıcı sırada bekliyor. Bavulunu toplamış ve bagaja koymuş. Beyaz saten elbise de içinde.</p>

  <p>Aynen senin bavulunun bagajda durduğu gibi.</p>

  <p>Günce burada sona eriyor. Son kez, resim sergisinden önce yazılmış. Ondan sonra... hiçbir şey yok.</p>

  <p>Tıpkı senin kendini kötü hissetmediğin gibi, sen nasıl karınla çocuğunu başından atmaya kalkıştıysan, Misty de aynen o şekilde çocuğunu terk ediyor. Hâlâ bir korkakla evlisin. Misty, bronz heykelin Tabbi’yi, yani adada değer verdiği tek kişiyi –Grace değil. Yazlıkçılar değil– öldüreceğini sandığında olduğu gibi, tıpkı, kaçmaya hazır. Burada Misty’nin kurtarması gereken hiç kimse yok. Tabbi hariç.</p>
</body>
</html>
