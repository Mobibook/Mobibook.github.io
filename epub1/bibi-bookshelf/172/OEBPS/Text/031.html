<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>16 Temmuz</title>
</head>

<body>
  <h3 class="h31"><a id="a28"></a>16 Temmuz</h3>

  <p>Dr. Touchet, Misty’nin gözüne ışık tutup göz kırpmasını söylüyor. Kulaklarına bakıyor. Burnuna bakıyor. Misty’ye bir el feneri veriyor ve ağzına tutmasını söyleyip muayenehanenin ışıklarını söndürüyor. Aynen Angel Delaporte’un, el fenerini yemek odasının duvarındaki deliğe tutması gibi. Bu, sinüsleri aydınlatmak için kullanılan eski bir doktor numarası; ışığı tutunca sinüsler yayılıp burnun çevresindeki derinin altından kırmızı renkte parlarlar, doktor da gölgeli bölgeleri, yani tıkanmış, enfeksiyonlu yerleri kontrol eder. Sinüzit ağrıları. Doktor Misty’nin başını geriye yaslayıp boğazına bakıyor.</p>

  <p>Doktor, “Neden sorununun gıda zehirlenmesi olduğunu söylüyorsun?” diye soruyor.</p>

  <p>Misty ona ishal, kramp ve baş ağrısından söz ediyor. Misty doktora, gördüğü sanrılar hariç her şeyi anlatıyor.</p>

  <p>Doktor tansiyon aletini Misty’nin koluna geçirip pompalayarak basıncı artırıyor, sonra serbest bırakıyor. Misty’nin her kalp atışıyla birlikte hareket eden basınç ibresini izliyor ikisi de. Kafasındaki ağrı, o zonklama, kalp atışıyla eşzamanlı devam ediyor.</p>

  <p>Sonra Misty bluzunu çıkarıyor ve Dr. Touchet, Misty’nin kolunu havaya kaldırıp koltukaltlarını muayene ediyor. Doktorun gözünde gözlük var ve parmakları çalışırken gözlerini yandaki duvara dikiyor. Misty duvardaki aynadan kendisini ve doktoru izliyor. Sutyeni öyle dar ki, askıları omuzlarını kesmiş. Göbeği pantolonunun belinden sarkıyor. Sahte inci kolyesinin ensesine gelen kısmı yağ katmanlarının arasında kayboluyor.</p>

  <p>Dr. Touchet’nin parmakları Misty’nin koltukaltlarında kök salıyor, tünel kazıyor, delik açıyor.</p>

  <p>Muayenehanenin pencereleri buzlu camdan yapılma ve Misty’nin bluzu kapının arkasındaki kancaya asılı. Burası Misty’nin Tabbi’yi dünyaya getirdiği oda. Su yeşili fayanslı duvarlar ve beyaz fayanslı zemin. Aynı muayene masası. Peter burada doğmuş. Paulette de. Will Tupper. Matt Hyland. Brett Petersen. Elli yaşın altındaki bütün adalılar. Ada öyle küçük ki, Dr. Touchet aynı zamanda adanın cenaze işleriyle de uğraşıyor. Peter’ın babası Harrow’u cenaze törenine o hazırlamış. Yani yakılma işlemine.</p>

  <p>Senin babam.</p>

  <p>Peter’ın Harrow Wilmot gibi biri olması Misty’nin tek isteğiydi. Aynen erkeklerin nişanlılarının yirmi yıl sonra nasıl görüneceğini öğrenmek için müstakbel kayınvalideleriyle tanışmak istemeleri gibi, Misty de aynı sebeple Peter’ın babasıyla tanışmak istemişti. Misty, orta yaşa geldiğinde evlenecek olsa evleneceği kişi Harry olurdu. Uzun boy, gri favoriler, düzgün bir burun ve uzun, çukurlu bir çene.</p>

  <p>Misty şimdi gözlerini kapayıp Harrow Wilmot’u hayal ettiğinde, sadece küllerinin Waytansea Burnu’ndaki kayalardan savruluşu geliyor gözünün önüne. Büyük, gri bir bulut.</p>

  <p>Misty, Dr. Touchet’nin tahnit işini de bu odada yapıp yapmadığını bilmiyor. Ömrü yeterse Grace Wilmot’u da o hazırlayacak. Peter’ı bulduklarında Dr. Touchet yine hekim olarak oradaydı.</p>

  <p>Seni bulduklarında.</p>

  <p>Fişi çekerlerse, cesedi büyük olasılıkla Dr. Touchet hazırlayacak.</p>

  <p>Senin cesedini.</p>

  <p>Dr. Touchet koltukaltlarını muayene ediyor. Didik didik yumru arıyor. Kanser teşhisi için. Kafanın geri yatması için omuriliğin hangi noktasına basılacağını biliyor. Sahte inciler Misty’nin ensesine gömülmüş durumda. Doktorun gözbebekleri birbirinden o kadar ayrı ki, Misty’ye bakıyor olamaz. Bir şarkı mırıldanıyor. Başka bir yere odaklanmış. Ölülerle çalışmaya alışık olduğu hemen anlaşılıyor.</p>

  <p>Muayene masasında oturmuş aynadan kendisini ve doktoru izleyen Misty, “Eskiden burunda ne vardı?” diye soruyor.</p>

  <p>Dr. Touchet yerinden sıçrıyor. Kaşlarını şaşkınlıkla kaldırarak bakıyor.</p>

  <p>Sanki az önce bir ceset konuşmuş gibi.</p>

  <p>“Waytansea Burnu’nda,” diyor Misty. “Heykeller var. Sanki eskiden orası parkmış. Ne vardı orada?”</p>

  <p>Doktor parmaklarıyla Misty’nin ensesindeki tendonların arasına bastırıyor ve “Krematoryum yapılmadan önce orası mezarlığımızdı,” diyor. Parmakları soğuk olmasa yaptığı şey Misty’ye iyi gelecek.</p>

  <p>Ama Misty hiç mezar taşı görmedi.</p>

  <p>Parmaklarıyla Misty’nin çenesinin altındaki lenf bezlerini kontrol ederken doktor, “Oradaki tepeye kazılmış olan bir mozole var,” diyor. Duvara gözlerini dikerken kaşlarını çatıyor ve “En aşağı birkaç yüzyıl önce kazılmış. Grace benden daha fazlasını anlatabilir sana,” diyor.</p>

  <p>Mağara. Küçük, taş banka binası. Ağaç köklerinin tuttuğu, yıkılmak üzere olan süslü kolonları ve kemerli geçidiyle eyalet meclis binası. Asma kilitli demir kapı, içerideki karanlık.</p>

  <p>Başındaki ağrı çiviyi daha derinlere çakıyor, çakıyor, çakıyor.</p>

  <p>Muayenehanenin yeşil fayanslı duvarlarındaki diplomalar sararmış, camın ardında sanki bulutlar içinde duruyor. Üzerlerinde su lekeleri var. Sinek pislikleri. Daniel Touchet, Tıp Doktoru. Misty’nin bileğini iki parmağıyla tutan Dr. Touchet, Misty’nin nabzım kol saatine bakarak kontrol ediyor.</p>

  <p>Triangularis’i doktorun ağzının kenarlarını aşağı çekiyor, doktor somurtuyor, soğuk stetoskopunu Misty’nin kürekkemiklerinin arasına yerleştiriyor. “Misty, derin bir nefes alıp tutmanı istiyorum,” diyor.</p>

  <p>Stetoskopun soğuk demiri Misty’nin sırtında geziniyor.</p>

  <p>“Şimdi bırak,” diyor doktor. “Ve tekrar nefes al.”</p>

  <p>Misty, “Peter’ın meni kanalı ameliyatı olup olmadığını biliyor musunuz?” diye soruyor. Derin bir nefes alıyor ve “Peter, Tabbi Tanrının bir mucizesi olduğu için bana kürtaj olmamamı söylemişti,” diyor.</p>

  <p>Dr. Touchet, “Misty, bugünlerde ne kadar içki içiyorsun?” diye soruyor.</p>

  <p>Burası işte böyle küçük ve boktan bir kasaba. Ve zavallı Misty Marie de kasabanın ayyaşı.</p>

  <p>“Otele bir polis dedektifi geldi,” diyor Misty. “Adada Ku Klux Klan örgütü olup olmadığını sordu.”</p>

  <p>Dr. Touchet, “Kendini öldürmen kızını kurtarmaz,” diyor.</p>

  <p>Kocası gibi konuşuyor.</p>

  <p>Senin gibi, sevgili tatlı Peter.</p>

  <p>Misty “Kızımı ne’den kurtarmaz?” diyor. Dönüp doktorun gözlerine bakıyor ve “Burada Naziler var mı?” diye soruyor.</p>

  <p>Misty’ye bakan Dr. Touchet gülümsüyor ve “Elbette yok,” diyor. Masasına gidip içinde birkaç sayfa olan bir dosyayı alıyor. Dosyanın içine bir şeyler yazıyor. Masanın gerisindeki duvara asılı olan takvime bakıyor. Sonra saatine bakıp dosyaya yazıyor. El yazısı, aşağı çizginin altına sarkan bütün harflerin kuyruğu bilinçaltını, düşünmeden hareket ettiğini gösteriyor. Angel Delaporte görse, haris, aç, kötü derdi.</p>

  <p>Dr. Touchet, “Son zamanlarda farklı bir şeyler yapıyor musun?” diye soruyor.</p>

  <p>Misty, evet diyor. Resim yapıyor. Akademiden beri ilk kez çizim yapıyor, genellikle suluboyayla çalışıyor. Çatı katındaki odasında. Boş zamanlarında. Pencereden dışarısını, ta Waytansea Burnu’na kadar sahil şeridini görebilmek için şövalesini pencere kenarına kurdu. Her gün yeni bir resim üzerinde çalışıyor. Hayalindekileri çiziyor. Ayaktakımından beyaz bir kızın dilek listesi: Büyük evler, kilise düğünleri, kumsalda piknikler.</p>

  <p>Dün Misty havanın karardığını fark edene kadar resim yaptı. Beş altı saatin nasıl geçtiğini anlamadı. Seaview’daki kayıp çamaşır odası gibi uçup gitti o saatler. Bermuda Şeytan Üçgeni’ndekiler gibi.</p>

  <p>Misty, Dr. Touchet’ye, “Başım sürekli ağrıyor ama resim yaparken o kadar acı çekmiyorum,” diyor.</p>

  <p>Doktorun masası, mühendis veya muhasebecilerin ofislerindeki çelik masalar gibi renkli metalden yapılmış. Ufak tekerleklerin yardımıyla kayarcasına açılan ama kapanırken gök gürültüsünü andıran yüksek bir güm sesi çıkaran çekmeceleri olan masalardan. Kayıt defteri yeşil renkli. Duvarda takvim ve eski diplomalar var.</p>

  <p>Kel kafasındaki birkaç ince saç telini bir kulağından ötekine tarayan Dr. Touchet pekâlâ mühendis olabilirmiş. Çelik çerçeveli, yuvarlak camlı gözlüğü ve esnek metal kayışlı kalın kol saatiyle muhasebeci de olabilirmiş. “Sen üniversiteye gitmiştin, değil mi?" diye soruyor.</p>

  <p>Güzel Sanatlar Akademisi, diyor Misty. Mezun olmadı. Okulu bıraktı. Harrow ölünce, Peter’ın annesine bakmak için buraya taşındılar. Sonra Tabbi doğdu. Sonra Misty uykuya daldı, uyandığında şişko, yorgun ve orta yaşlıydı.</p>

  <p>Doktor gülmüyor. Onu suçlayamazsın.</p>

  <p>“Tarih dersinde,” diyor doktor, “Caynacılar konusunu gördünüz mü? Caynacı Budistleri?”</p>

  <p>Sanat tarihinde görmedik, diyor Misty.</p>

  <p>Masanın çekmecelerinden birini açıp sarı renkli bir ilaç şişesi çıkarıyor. “Sen sen ol,” diyor, “Tabbi’yi bu ilaçların üç yüz metre uzağında tut.” Şişenin kapağını açıp eline birkaç kapsül döküyor. İkiye bölünen cinsten jelatin kaplı kapsüllerden bunlar. İçlerinde seyrek, yer değiştiren koyu yeşil bir toz var.</p>

  <p>Tabbi’nin pencere pervazının altında duvar kaplaması soyularak bırakılan mesaj şöyle diyordu: <span class="t13">Seninle i</span><span class="t13">ş</span><span class="t13">leri bitti</span><span class="t13">ğ</span><span class="t13">i zaman öleceksin.</span></p>

  <p>Dr. Touchet şişeyi Misty’nin gözüne sokup, “Bunları sadece ağrın olduğunda al,” diyor. Şişenin etiketi yok. “Bitkisel bir karışım. Dikkatini toplamana yardımcı olur,” diyor.</p>

  <p>“Stendhal sendromundan ölen oldu mu hiç?” diye soruyor Misty.</p>

  <p>Doktor, “İçinde yoğun olarak yeşil suyosunu, biraz söğüt kabuğu, azıcık da arı poleni var,” diyor. Kapsülleri yeniden şişeye koyup kapağını kapatıyor. Şişeyi masaya, Misty’nin uyluğunun yanına koyuyor. “İçki içmeye devam edebilirsin,” diyor, “ama fazla kaçırma.”</p>

  <p>Misty, “Ben zaten fazla kaçırmıyorum,” diyor.</p>

  <p>Masasına dönen doktor, “Öyle diyorsan, öyledir,” diyor.</p>

  <p>Lanet olası küçük kasabalar.</p>

  <p>Misty, “Peter’ın babası nasıl öldü?” diye soruyor.</p>

  <p>Dr. Touchet, “Grace Wilmot sana ne anlattı?” diyor.</p>

  <p>Anlatmadı. Bundan hiç söz etmedi. Külleri savrulurken, Peter Misty’ye babasının kalp krizi geçirdiğini söyledi. Misty, “Grace, beyninde ur olduğunu söyledi,” diyor.</p>

  <p>Ve Dr. Touchet, “Evet, öyleydi,” diyor. Metal masasının çekmecesini güm diye kapatıyor. “Grace bana senin çok umut vaat eden bir yetenek sergilediğini söyledi,” diyor.</p>

  <p>Sadece kayıtlarda bulunması açısından, bugün gökyüzü sakin ve güneşli ama hava saçmalık dolu.</p>

  <p>Misty doktorun söz ettiği şu Budistleri soruyor.</p>

  <p>“Caynacı Budistler,” diyor doktor. Kapının arkasındaki bluzu alıp Misty’ye uzatıyor. Bluzun kol altına denk gelen yerlerinde koyu ter lekeleri var. Misty bluzunu giyerken Dr. Touchet de etrafında dolanıp kollarını geçirmesi için ona yardımcı oluyor.</p>

  <p>Doktor, “Şunu demeye çalışıyorum, bazen kronik ağrılar sanatçılarda Tanrı vergisi bir yetenek olabilir,” diyor.</p>
</body>
</html>
