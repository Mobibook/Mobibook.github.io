<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>10 Temmuz</title>
</head>

<body>
  <h3 class="h31"><a id="a22"></a>10 Temmuz</h3>

  <p>Onuncu randevularında Misty, Peter’a doğum kontrol haplarını kurcalayıp kurcalamadığını sordu.</p>

  <p>Misty’nin dairesindeydiler. Misty başka bir resim üzerinde çalışıyordu. Televizyon açıktı ve İspanya yapımı bir pembe dizi oynuyordu. Misty’nin yeni resmi kesme taşlardan yapılmış yüksek bir kiliseydi. Çan kulesinin çatısı kararmış bakırla kaplıydı. Renkli camlı pencereleri örümcek ağları gibi karmaşıktı.</p>

  <p>Kilisenin parlak mavi kapılarını boyarken Misty, “Ben aptal değilim,” dedi. “Pek çok kadın gerçek doğum kontrol hapıyla hapların yerine koyduğun tarçınlı pembe şekerler arasındaki farkı anlar.”</p>

  <p>Peter, Misty’nin yaptığı, kendisinin çerçevelediği beyaz çitli ev tablosunu eskimiş ve sünmüş kazağının altına soktu. Kare bir bebeğe hamileymişçesine Misty’nin dairesinde dolanıp durdu. Kollarını dümdüz aşağıya sarkıtmıştı ve dirseklerinin iç kısmıyla yanlardan sıkıştırarak tablonun düşmesine engel oluyordu.</p>

  <p>Sonra hızla kollarını açtı ve tablo kazağının altından kaydı. Yere çarpmasına ve camın kırılıp paramparça olmasına ramak kala Peter tabloyu iki eliyle birden yakaladı.</p>

  <p>Sen yakaladın. Misty’nin tablosunu.</p>

  <p>Misty, "Sen ne bok yiyorsun orda öyle?” dedi.</p>

  <p>Ve Peter. "Bir planım var,” dedi.</p>

  <p>Ve Misty, “Ben çocuk falan yapmıyorum. Ressam olacağım,” dedi.</p>

  <p>Televizyonda bir adam bir kadına tokat attı, kadın yere düştü ve dudaklarını yaladı, daracık kazağının altındaki göğüsleri hopladı. Kadın hesapta bir polis memuruydu. Peter tek kelime İspanyolca bilmiyordu. İspanya yapımı pembe dizilerle ilgili sevdiği şey, insanların ağzından çıkanların her anlama çekilebiliyor olmasıydı.</p>

  <p>Tabloyu tekrar süveterinin altına yerleştirirken Peter, “Ne zaman?” diye sordu.</p>

  <p>Ve Misty, “Ne, ne zaman?” diye sordu.</p>

  <p>Tablo düştü ve Peter onu havada yakaladı.</p>

  <p>“Ne zaman ressam olacaksın?” diye sordu.</p>

  <p>İspanya yapımı pembe dizileri sevmesinin bir diğer nedeni de dizideki karakterlerin sorunları şipşak çözebiliyor olmalarıydı. Bir gün bir adamla bir kadın kasap bıçaklarıyla birbirlerini deşiyorlardı. Ertesi gün yeni doğmuş bebekleriyle kilisede diz çökmüş dua ediyorlardı. Elleri duayla kenetlenmiş. İnsanlar karşılarındakinden en kötüsünü görmeyi kabullenmişlerdi: Çığlık ve tokat. Boşanma ve kürtaj asla olay örgüsünün parçası olmuyordu.</p>

  <p>Bunun aşk mı, yoksa sadece atalet mi olduğunu bilemiyordu Misty.</p>

  <p>Mezun olduktan sonra ressam olacağını söyledi. Belli bir tarzda eserler oluşturduktan ve bunları sergileyecek bir galeri bulduktan sonra. Birkaç parça sattıktan sonra. Misty gerçekçi davranmak istiyordu. Belki bir lisede resim öğretmeni olabilirdi. Ya da teknik ressam veya grafiker. Pratik bir iş yapabilirdi. Ünlü bir ressam olmak herkesin harcı değildi.</p>

  <p>Tabloyu tekrar kazağının altına sokan Peter, “Sen pekâlâ ünlü olabilirsin,” dedi.</p>

  <p>Ve Misty ona susmasını söyledi. Sadece susmasını.</p>

  <p>“Neden?” dedi Peter. “Gerçek bu.”</p>

  <p>Karnındaki tabloyla televizyon izlemeye devam eden Peter, “Sende o yetenek var. Kendi neslinin en ünlü ressamı olabilirsin,” dedi.</p>

  <p>Plastik bir oyuncağın tanıtıldığı İspanyol yapımı bir reklamı izlerken Peter, “Sende bu yetenek varken, büyük bir ressam olmaya <span class="t13">mahkûmsun.</span> Okul senin için zaman kaybından başka bir şey değil,” dedi.</p>

  <p>Anlamadığın şeyi her tarafa çekebilirsin.</p>

  <p>Tablo düştü ve Peter yakaladı. “Tek yapman gereken şey resim yapmak,” dedi.</p>

  <p>Misty belki de onu bu yüzden seviyordu.</p>

  <p>Seni seviyordu.</p>

  <p>Çünkü ona kendisinden çok daha fazla inanıyordun. Çünkü kendisinin yapabileceğini sandığından daha fazlasını bekliyordun ondan.</p>

  <p>Kilisenin altın rengi minik kapı kollarını boyayan Misty, “Belki,” dedi. “Ama ben de zaten bu yüzden çocuk istemiyorum...” Sadece kayıtlarda bulunması açısından, aslında bu durumun öyle ya da böyle, sevimli bir yanı vardı. Yani doğum kontrol haplarının yerine kalp şeklinde küçük şekerlerin konması.</p>

  <p>“Evlen benimle,” dedi Peter. “Ve Waytansea ekolünün yeni büyük ressamı sen ol.”</p>

  <p>Maura Kincaid ve Constance Burton.</p>

  <p>Misty iki ressamın bir “ekol” sayılmayacağını söyledi.</p>

  <p>Ve Peter, “Seni de sayarsak, üç,” dedi.</p>

  <p>Maura Kincaid, Constance Burton ve Misty Kleinman.</p>

  <p>“Misty <span class="t13">Wilmot."</span> dedi Peter ve tabloyu tekrar kazağının altına yerleştirdi.</p>

  <p>Sen dedin.</p>

  <p>Televizyonda adamın biri siyah saçlı, kahverengi gözlü ve uzun kirpikli bir kızı merdivenlerden aşağı iterken, <span class="t13">“Te amo... Te amo..."</span> diye bağırıp duruyordu.</p>

  <p>Tablo kazağının altından kaydı ve Peter onu yine havada yakaladı. Yüksek taş kilisenin çatısındaki yeşil yosun benekleri ve oluklardaki pasın kırmızı lekeleri gibi detaylarla uğraşan Misty’nin yanına geldi. Ve “Biz işte bu kilisede, tam burada evleneceğiz,” dedi.</p>

  <p>Ve salak oğlu salak Misty, kiliseyi kafasından uydurduğunu söyledi. Aslında böyle bir kilise yoktu.</p>

  <p>“Sen öyle san,” dedi Peter. Misty’nin boynunu öptü ve “Benimle evlen ve senin için adada yüz yıldır görülmemiş büyüklükte bir düğün töreni düzenlensin,” dedi.</p>
</body>
</html>
