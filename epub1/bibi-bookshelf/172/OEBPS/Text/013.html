<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>28 Haziran</title>
</head>

<body>
  <h3 class="h31"><a id="a6"></a>28 Haziran</h3>

  <p>Waytansea Oteli’nin yemek odasına Ahşap ve Altın Restoran deniyor, çünkü tüm duvar panoları ceviz, döşemelerse simli brokardan yapılmış. Şömine rafı ceviz oymalı, ayaklığıysa cilalı pirinçten. Rüzgâr anakaradan esse bile şöminenin ateşini hep canlı tutmak gerekiyor; bu sırada duman geri çekilip ön taraftan çıkıyor. İs ve duman, sen tüm yangın detektörlerinin pillerini çıkartmak zorunda kalana dek şömineden dışarı süzülüyor. O ana kadar zaten otel de yangın çıkmış gibi kokmaya başlıyor.</p>

  <p>Ne zaman bir müşteri şömineye yakın olan dokuz veya on numaralı masaya oturmak istese ve sonra da dumandan ve havanın ne kadar da sıcak olduğundan şikâyet edip başka bir masaya geçmeyi talep etse, bir kadeh içki içmen gerekir. Elindeki her neyse, ondan bir yudum. Yalnızca yemeğe konan şaraplar zavallı şişko karının işini görür.</p>

  <p>Köleler kraliçesi Misty Marie’nin hayatının her günü böyle geçiyor.</p>

  <p>İşte yılın en uzun günlerinden biri daha.</p>

  <p>Bu herkesin oynayabileceği bir oyun. Sadece Misty’nin kendi kişisel koması.</p>

  <p>Birkaç kadeh içki. Birkaç aspirin. Ve tekrar.</p>

  <p>Ahşap ve Altın Restoran’daki şöminenin tam karşısında sahil şeridine bakan pencereler var. Camlardaki macunlar yarı yarıya kuruyup sertleştiği ve yer yer ufalanıp döküldüğü için soğuk rüzgâr içeride ıslık öttürür. Pencereler terler. Odadaki nem camda birikip, yerde oluşan su birikintisine damlar, ta ki zemin sırılsıklam olana, halı da temmuzun son iki haftasında kumsalda balina yıkanmışçasına leş gibi kokana dek. Dışarıdaki görüntüye gelince, ufuk düzensiz reklam panolarıyla doludur, gel-git çizgisini belirleyen çerçöpün üzerine basılmış olan hazır yiyecek, güneş gözlüğü ve tenis ayakkabısı markalarının reklam panolarıdır bunlar.</p>

  <p>Her dalgada, yüzen bir sigara izmariti görünür.</p>

  <p>Ne zaman bir müşteri pencere kenarındaki on dört, on beş veya on altı numaralı masaya oturmak istese ve sonra da soğuk cereyan ve ıslak halının kokusundan şikâyet ederek yeni bir masaya geçmek için zırıldarsa, bir kadeh içki içmen gerekir<span class="t13">.</span></p>

  <p>Buraya gelen yazlıkçılar için kutsal kâse, mükemmel masadır, iktidar koltuğu. Yerleşme. Oturdukları yer asla oturamadıkları kadar iyi değildir. Restoran öyle kalabalık olur ki, bir ucundan diğerine ulaşmaya çalışırken midene pek çok kez dirsek ve kalça darbesi yersin. Suratında cüzdanlar patlar.</p>

  <p>Daha ileri gitmeden önce belki üzerine bir şeyler daha giymek istersin. Fazladan B vitamini depolamak isteyebilirsin. Belki biraz fazladan beyin hücresi. Eğer bunu halka açık bir yerde okuyorsan dur, en güzel iç çamaşırını giyene kadar bekle.</p>

  <p>Hatta belki bundan önce adını bir yerlerdeki karaciğer bağışı listesine yazdırmak isteyebilirsin.</p>

  <p>Bunun nereye varacağını kestirebilirsin.</p>

  <p>İşte bu, Misty Marie Kleinman’ın hayatının geldiği nokta.</p>

  <p><span class="t13">Can çeki</span><span class="t13">ş</span><span class="t13">erek</span> ölmeden intihara teşebbüs etmenin bin bir yolu vardır.</p>

  <p>Ne zaman anakaradan birisi, ağaç işçiliğine ve beyaz masa örtülerine, güllerle, eğreltiotlarıyla dolu kristal vazolara, gümüş kaplama ve antika olan her şeye iç çekerek bakan bir grup ince ve bronz arkadaşıyla gelse ve içlerinden biri, “Dana eti yerine <span class="t13">tofu</span> servisi yapsanız daha iyi olacak!” dese, bir içki iç.</p>

  <p>Bu ince kadınların yanlarında belki hafta sonlarında bir koca görebilirsin, bu adamlar kısa ve tıknazdırlar, öyle çok terlerler ki, kelleşen bölgelerine sıktıkları siyah boya enselerinden akar. Gömleklerinin yakalarını lekeleyen koyu renkli çamur deryası.</p>

  <p>Ne zaman civarda oturan denizkaplumbağalarından biri, yaşlı bir Bayan Burton ya da Bayan Seymour yahut da Bayan Perry buruş buruş olmuş boynundaki incileriyle oynayarak gelse; ince ve bronz bir kadın tatilcinin 1865’ten beri kendi gözdesi olan masada oturduğunu gördüğü zaman, “Misty, bunu nasıl <span class="t13">yapars</span><span class="t13">ı</span><span class="t13">n?</span> Benim her salı ve perşembe öğleni geldiğimi biliyorsun. Olmaz ki, Misty...” dese, o zaman iki kadeh içki içmen gerek.</p>

  <p>Yazlıkçılar kremalı kahve, ıstakoz bacağı, keçiboynuzu veya soya soslu herhangi bir şey arzu ettiklerinde, bir içki daha al.</p>

  <p>Eğer bahşiş bırakmazlarsa, bir tane daha.</p>

  <p>Ah şu yazlıkçı kadınlar. Gözlerine öyle çok siyah göz boyası sürerler ki, gözlük takmış gibi görünürler. Koyu kahve dudak kalemi kullanırlar, sonra çizdikleri çerçevenin içindeki ruj silinene dek yemek yerler. Yemekleri bittikten sonra ağızlarının çevresinde kirli bir çizgi kalmış, bir deri bir kemik çocuklar gibi otururlar masalarında. Uzun, pençe gibi tırnaklarındaki oje, pastel badem rengidir.</p>

  <p>Yaz ayları geldiğinde hâlâ tüten şöminedeki ateşi karıştırman gerekiyorsa, üzerindeki giysilerden birini çıkar.</p>

  <p>Yağmur yağmaya başladığında soğuk esintiyle birlikte pencereler zangırdıyorsa, üzerine bir şeyler daha giy.</p>

  <p>Birkaç kadeh içki. Birkaç aspirin. Ve tekrar.</p>

  <p>Peter’ın annesi, kızın Tabbi’yle birlikte gelip onların şahsi köleleriymişsin gibi kendi kayınvalidene ve öz çocuğuna servis yapmanı bekledikleri zaman iki kadeh iç. Sekiz numaralı masaya oturduklarında Wilmot Nine, Tabbi’ye, <span class="t13">“</span><span class="t13">Ş</span><span class="t13">ans</span><span class="t13">ı</span><span class="t13">n</span><span class="t13">ı</span> <span class="t13">denemi</span><span class="t13">ş</span> <span class="t13">olsayd</span><span class="t13">ı</span><span class="t13">,</span> annen çok ünlü bir ressam olabilirdi,” dediğinde kendine bir içki al.</p>

  <p>Elmas yüzükleri, kolyeleri, bilezikleri, bütün elmasları güneş kremi yüzünden mat ve yağlı görünen yazlıkçı kadınlar, “İyi ki Doğdun” şarkısını söylemeni istediklerinde, kendine bir içki al.</p>

  <p>On iki yaşındaki ufaklığın sana bakıp anne yerine “hanfendi” dediğinde...</p>

  <p>Büyükannesi Grace, “Misty tatlım, resim yapmaya dönseydin hem daha çok paran, hem de itibarın olurdu,” dediğinde...</p>

  <p>Bütün restoran bunu duyduğunda...</p>

  <p>Birkaç kadeh içki. Birkaç aspirin. Ve tekrar.</p>

  <p>Grace Wilmot çayın yanında servis edilen krem peynirli ve keçi peynirli gösterişli sandviçler ve incecik kızarmış ekmeğe sürülmüş ceviz ezmesi sipariş edip birkaç lokma yedikten sonra gerisini çöpe gitmesi için bıraktığında ve bunların hepsiyle birlikte bir demlik Earl Grey çay ve bir dilim havuçlu kekin ücretini senin hesabına yazdırdığında ve sen maaş günü eline hepi topu yetmiş beş sent geçene dek böyle bir şey yaptığının farkında olmadığında, hatta bazı haftalar maaş almak bir yana, Waytansea Oteli’ne <span class="t13">borçlu</span> kaldığında ve muhtemelen ömrünün sonuna dek Ahşap ve Altın Restoran’da esir olmuş bir ortakçı olduğunun farkına vardığında beş kadeh iç.</p>

  <p>Ne zaman restorandaki her bir minik simli brokar sandalyeye yerli ya da anakaralı kadınlar üşüşse ve feribot seferlerinin çok uzun sürdüğünden, adada yeterli otopark olmadığından, eskiden öğle yemeği için rezervasyon yapılması gerekmediğinden, çok, çok şey olduğu için bazı insanların hiç evde durmadığından yakınsa, bütün bu dirsekler ve muhtaç, cırlak tiz sesler yer tarifi, sütsüz kahve kreması ve 2 beden plaj elbisesi sorduğunda ve bu sırada otel geleneği olduğundan şöminenin ateşinin karıştırılması gerektiğinde üzerindeki giysilerden birini daha çıkar.</p>

  <p>Şimdiye kadar sarhoş ve yarı çıplak değilsen, yeterince dikkat etmiyorsun demektir.</p>

  <p>Otobüs şoförü Raymon seni girişteki dondurucunun içine girmeye çalışırken yakalayıp ağzına bir şişe beyaz İspanyol şarabı dayayarak, “Misty, <span class="t13">cari</span><span class="t13">ň</span><span class="t13">o. Salud!'</span> dediğinde...</p>

  <p>Bu olunca şişeyi ona doğru kaldırarak, “Beyin ölümü gerçekleşen kocama. Göremediğim kızıma. Katolik Kilisesi’ne bağışlanmak üzere olan evimize. Fransız peyniri ve taze soğanlı parmak sandviçleri kemiren çatlak kayınvalideme...” de. Sonra da, ‘Te <span class="t13">amo,</span> Raymon," diye ekle.</p>

  <p>Sonra da kendine ikramiye niyetine bir içki ısmarla.</p>

  <p>Adanın iyi ailelerinden birine mensup olan bir fosil sana soyadının Burton olduğunu ama annesinin kızlık soyadının Seymour olduğunu, onun babasının Tupper’lardan, <span class="t13">babas</span><span class="t13">ı</span><span class="t13">n</span><span class="t13">ı</span><span class="t13">n</span> annesinin ise Cariyle’lardan olduğunu, dolayısıyla da her nasıl oluyorsa seninle ikinci dereceden kuzen olduğunu anlatmaya çalışıp, sonra da sen kirli salata tabaklarını temizlemeye çalışırken soğuk, yumuşak ve solgun elini bileğine dolayarak, “Misty neden artık resim yapmıyorsun?” diye sorduğunda ve sen de gün geçtikçe yaşlandığını ve hayatının ellerinden kayıp gittiğini fark ettiğinde kendine iki kadeh içki al.</p>

  <p>Güzel Sanatlar Akademisi’nde öğretmedikleri şey, ressam olmak istediğini insanlara asla söylememen gerektiğidir. Bu yüzden de insanlar gençken çizmeyi ne çok severdin diyerek, sana ömrünün sonuna dek işkence edecekler. Resim yapmayı severdin diyecekler.</p>

  <p>Birkaç kadeh içki. Birkaç aspirin. Ve tekrar.</p>

  <p>Sadece kayıtlarda bulunması açısından, bugün zavallı karın restoranda yere bir kahvaltı bıçağı düşürdü. Yerden almak için eğildiğinde, bıçağın parlak yüzeyine bir şey yansıdı. Altı numaralı masanın altına bazı kelimeler yazılmıştı. Ellerinin ve dizlerinin üzerine çökerek masa örtüsünü kaldırdı. Tahtanın üstünde, kurumuş sakız ve sümük parçalarının arasında, “Seni bir daha kandırmalarına izin verme,” yazıyordu.</p>

  <p>Kurşunkalemle yazılan yazı şöyle diyordu: “Kütüphaneden herhangi bir kitap seç.”</p>

  <p>Birilerinin ev yapımı ölümsüzlüğü. Onların kalıcı etkileri. Bu onlar için öldükten sonra yaşamak gibi.</p>

  <p>Sadece kayıtlarda bulunsun diye, bugün hava yer yer umutsuzluk ve öfke patlamaları sosuna batmış.</p>

  <p>Altı numaralı masanın altına kurşunkalemle yazılmış mesaj <span class="t13">Maura Kincaid</span> imzalı.</p>
</body>
</html>
