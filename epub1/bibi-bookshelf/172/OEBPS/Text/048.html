<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>23 Ağustos</title>
</head>

<body>
  <h3 class="h31"><a id="a48"></a>23 Ağustos</h3>

  <p>Misty’nin kolları bir deri, bir kemik kalmış. Sanki boynundaki kemiklere kurumuş tendonlar dolanmış. İltihaplanmış. Yaralı, yorgun. Omuzları, kafatasının başlangıç noktasında omurgasından sarkıyor. Beyni, kafasının içinde pişmiş kara bir taşa dönüşmüş olabilir. Kasık tüyleri yeniden çıkıyor; sondanın takılı olduğu yer sivilcelerle dolu ve kaşınıyor, önünde temiz bir sayfa var, boş bir tual; Misty eline bir fırça veya kalem alıyor ama hiçbir şey olmuyor. Misty bir şeyler çizmesi için elini zorluyor ama ortaya taştan bir ev çıkıyor. Bir gül bahçesi. Kendi suretinden başka bir şey değil bu. Kendi otoportre güncesi.</p>

  <p>İlham geldiği hızla gidiyor.</p>

  <p>Biri Misty’nin gözlerindeki bağı çekip çıkarıyor ve çatı katının penceresinden giren güneş ışığı, gözlerini kırpıştırmasına sebep oluyor. Işık kör edecek kadar parlak. Misty’nin yanında Dr. Touchet var ve “Tebrikler Misty. Artık bitti,” diyor.</p>

  <p>Tabbi doğduğunda da böyle demişti.</p>

  <p>Misty’nin ev yapımı ölümsüzlüğü.</p>

  <p>“Birkaç gün sonra ayağa kalkabilirsin,” diyor ve kolunu Misty’nin arkasından dolayıp koltukaltına sokarak onu ayağa kaldırıyor.</p>

  <p>Birisi pencerenin kenarına Tabbi’nin sahte mücevherlerle dolu ayakkabı kutusunu bırakmış. Baklava şeklinde kesilmiş, parlak, ucuz ayna parçaları. Her yanı ışığı farklı bir yöne yansıtıyor. Göz kamaştırıcı. Okyanustan yansıyan güneşte küçük bir şenlik ateşi gibi görünüyor.</p>

  <p>“Pencere kenarında mı oturmak istersin?” diye soruyor doktor. “Yoksa yatmak mı istersin?”</p>

  <p>Misty, “yatmak mı istersin”i <span class="t13">batmak m</span><span class="t13">ı</span> <span class="t13">istersin</span> diye duyuyor.</p>

  <p>Oda aynen Misty’nin hatırladığı gibi. Peter’ın yastığı yatakta duruyor, üzerinde kokusu var. Resimlerin hepsi gitmiş. Misty, “Resimleri ne yaptınız?” diye soruyor.</p>

  <p>Senin kokun.</p>

  <p>Dr. Touchet, Misty’yi pencere kenarındaki bir sandalyeye taşıyor. Misty’yi sandalyeye serilmiş olan battaniyenin üzerine oturtuyor ve “Mükemmel bir iş daha çıkardın. Daha iyisi olamazdı,” diyor. Okyanus ve kumsalı görebilsin diye perdeleri açıyor. Kumsal öyle kalabalık ki, yazlıkçılar birbirlerini suyun kenarına kadar itmişler. Deniz kenarında çöpler birikmiş. Bir kumsal traktörü, peşindeki silindiri sürükleyerek ilerliyor. Çelik silindir, ıslak kumda orantısız üçgen izler bırakarak dönüyor. Bıraktığı iz, bir şirket logosu.</p>

  <p>Kuma basılan bu logonun yanında şu kelimeler var: “Daha iyi bir gelecek için geçmişte yaptığınız hatalardan ders alın.”</p>

  <p>Birilerinin müphem amacıyla ilgili bir beyanat.</p>

  <p>“Önümüzdeki hafta,” diyor doktor, “o şirket, adını bu adadan silmek için bir servet harcayacak.”</p>

  <p>Anlamadığın bir şeyi her tarafa çekebilirsin.</p>

  <p>Dalgalar sildikçe, traktör, silindiri çekerek mesajını tekrar tekrar kumlara basmaya devam ediyor.</p>

  <p>Doktor, “Bir uçak düştüğünde tüm havayolu şirketleri gazete ve televizyon ilanlarını iptal ettirmek için para öder. Bunu biliyor muydun? Hiçbiri adının bu tür bir felaketle anılma riskini göze almak istemez,” diyor. “Bir hafta sonra bu adada hiçbir şirketin reklamı olmayacak. İsimlerini geri alabilmek için ne gerekiyorsa yapacaklar.”</p>

  <p>Doktor, Misty’nin cansız ellerini kucağına yerleştiriyor. Onu adeta mumyalıyor. “Şimdi biraz dinlen. Paulette birazdan gelip akşam yemeği siparişini alacak,” diyor.</p>

  <p>Sadece kayıtlarda bulunması açısından, doktor, Misty’nin komodininin yanına giderek ilaç şişesini alıyor. Giderken şişeyi ceketinin cebine atıyor ve bununla ilgili hiçbir şey söylemiyor. “Bir hafta sonra,” diyor “bütün dünya buradan korkuyor olacak – ve bizi kendi halimize bırakacaklar.” Çıkıyor ama ardından kapıyı kilitlemiyor.</p>

  <p>Daha önceki yaşamlarında Misty ile Peter New York’ta bir daire kiralamışlardı ama Grace arayarak Harrow’un öldüğünü söyledi. Peter’ın babası ölmüştü, annesi ise Huş Ağacı Sokağı’ndaki büyük evde yapayalnızdı. Ev, dört katlı bir bina yüksekliğindeydi ve dağ kadar yüksek bir çatısı, kuleleri ve cumbaları vardı. Ve Peter, gidip annesine göz kulak olmaları gerektiğini söyledi. Harrow’un miras olarak bıraktığı mülke yerleşmek için. Vasiyetin hükümlerini yerine getirecek olan kişi Peter’dı. Birkaç aylık bir iş olduğunu söylemişti. O sırada Misty hamile kaldı.</p>

  <p>Birbirlerine planlarının değişmediğini, New York’ta yaşayacaklarını söyleyip duruyorlardı. Sonra çocukları oldu.</p>

  <p>Sadece kayıtlarda bulunması açısından, Misty şikâyetçi değildi. Tabbi doğduktan sonraki birkaç yıl, Misty’nin bebeğinin yanına kıvrılıp yattığında dünyada başka hiçbir şeyi istemediği kısa bir dönem oldu. Tabbi’yi doğurmuş olması Misty’yi bir şeyin, Wilmot klanının ve adanın bir parçası yapmıştı. Misty kendini daha önce hiç hissetmediği kadar tamamlanmış ve huzurlu hissediyordu. Yatak odası penceresinden görünen dalgalar, sessiz sokaklar ve ada, istemekten vazgeçtiğin dünyadan oldukça uzaktı. İhtiyaç duymaktan vazgeçtiğin. Endişe ettiğin. Dilediğin. Hep daha fazlasını istediğin.</p>

  <p>Misty resim yapmayı ve esrar içmeyi bıraktı.</p>

  <p>Başarmaya, önemli biri olmaya veya kaçmaya ihtiyacı yoktu. Sadece burada bulunuyor olması yeterliydi.</p>

  <p>Bulaşık yıkamak ve çamaşır katlamak sessiz bir törendi. Peter eve gelince, Grace’le birlikte verandada otururlardı. Tabbi’yi uyutmadan önce ona kitap okurlardı. Sepet işi mobilyalarda otururken, güveler verandadaki ışığın etrafına üşüşürlerdi. Evin derinliklerinden her saat başı çalan saatin gong sesi gelirdi. Kasabanın gerisindeki ormandan bir baykuşun ötüşü duyulurdu.</p>

  <p>Denizin öteki yakasındaki anakara kasabaları kalabalıktı ve şehir ürünlerinin tabelalarıyla doluydu. İnsanlar sokaklarda satılan ucuz yemeklerle besleniyor, çöplerini kumsala atıyorlardı. Adanın bunlardan etkilenmemesinin sebebi orada yapacak hiçbir şey olmamasıydı. Kiralık oda yoktu. Otel yoktu. Yazlıklar yoktu. Parti verilmiyordu. Lokanta olmadığı için yiyecek satın alacak bir yer de yoktu. Hiç kimse, içine altın yaldızla “Waytansea Adası” yazılmış el boyaması deniz kabuğu satmıyordu. Okyanusa bakan taraftaki kumsallar kayalıktı... anakaraya bakan taraf ise çamurlu istiridye kumsallarıyla kaplıydı.</p>

  <p>O sıralarda kasaba belediye meclisi kapanan otelin tekrar açılması için çalışmalar başlatmıştı. Limanın üzerindeki tepeye kurulu olan, yanarak neredeyse yıkılacak hale gelmiş o harabeyi tekrar inşa etmek için herkesin bir köşeye koyduğu parasını son kuruşuna kadar kullanma fikrine adadaki tüm ailelerin onay vermesi delilikti. Turistleri çekmek için kaynaklarının sonunu boşa harcıyorlardı. Bir sonraki nesli garsonluk yapmaya, oda temizlemeye, deniz kabuklarına hediyelik saçmalıklar boyamaya mahkûm ediyorlardı.</p>

  <p>Acıyı unutmak çok zor olsa da, güzelliği hatırlamak daha da zordur.</p>

  <p>Bir tane bile mutluluk yaramız yoktur. Barıştan çok az ders alırız.</p>

  <p>Misty, nesillerdir herkesin bir parçası olmuş battaniyenin üzerine kıvrılıp kızına sarılabiliyordu. Bebeğini tutuyor ve o sanki hâlâ içindeymiş gibi bedenini Tabbi’ye siper ediyordu. Sanki hâlâ Misty’nin bir parçasıymış gibi, ölümsüz.</p>

  <p>Tabbi’nin teninin ve nefesinin süt kokusu. Bebe pudrasının pudraşeker gibi kokusu. Misty’nin burnu bebeğinin boynundaki ılık tenine değiyordu.</p>

  <p>O yıllarda acele etmeleri için bir sebep yoktu. Gençtiler. Dünyaları tertemizdi. Pazarları kiliseye gidiyorlardı. Küvette kitap okuyorlardı. Yabani kiraz toplayıp geceleri açık pencereden giren esintiyle serinleyen beyaz mutfakta reçel yapıyorlardı. Ayın evrelerini mutlaka takip ediyor ama haftanın hangi gününde olduklarını nadiren biliyorlardı.</p>

  <p>İşte sadece o yılları kapsayan ideal zaman diliminde Misty hayatının bir son olmadığını düşünüyordu. O, gelecek yıllara bir vesileydi.</p>

  <p>Tabbi’yi ön kapının çerçevesine yaslıyorlardı. Hâlâ orada yazılı olan unutulmuş isimlere yaslıyorlardı. Artık ölmüş olan o çocuklar. Keçeli kalemle Tabbi’nin boyunu işaretliyorlardı.</p>

  <p>Tabbi, dört yaşında.</p>

  <p>Tabbi, sekiz yaşında.</p>

  <p>Sadece kayıtlarda bulunması açısından, bugün hava hafif duygusal.</p>

  <p>Waytansea Oteli’nin çatı katındaki odasında, pencere kenarında otururken aşağıda uzanan adanın artık yabancılar ve mesajlarla kirlendiğini görüyor Misty. Tabelalar ve neonlarla. Logolarla. Ticari markalarla.</p>

  <p>Misty’nin, Tabbi’nin yanına kıvrılıp onu içinde tutmaya çalıştığı yatakta artık Angel Delaporte yatıyor. Deli bir adam. Avına sezdirmeden yaklaşan biri. Misty’nin odasında, dışarıda tıslayıp kükreyen okyanus dalgalarının duyulduğu pencerenin altındaki yatağında. Peter’ın evinde.</p>

  <p>Bizim evimiz. Bizim yatağımız.</p>

  <p>Tabbi on yaşına basana dek Waytansea Oteli kapalıydı, boştu. Pencereleri çerçevelere vidalanmış kontrplaklarla kapatılmıştı. Kapılar ise tahtayla kaplanmıştı.</p>

  <p>Tabbi’nin on yaşına bastığı yaz otel açıldı. Kasaba, oda hizmetçisi ve garson, hizmetçi ve resepsiyon görevlilerinden oluşan bir orduya dönüştü. O sene, Peter adanın dışında taş duvar işi yapmaya başladı. Bir sürü evi olan yazlıkçılar için ufak tefek tadilat işleri yapıyordu. Otel açıldıktan sonra feribot bütün gün çalışmaya, ada ise her gün turist ve trafikle tıka basa dolmaya başladı.</p>

  <p>Ondan sonra, kâğıt bardaklar ve hazır yiyecek paketleri geldi. Araba alarmları ve park yeri arayan uzun araç kuyrukları. İnsanların kumsalda bıraktığı kullanılmış çocuk bezleri. Ada, Tabbi’nin on üçüne bastığı, Misty’nin de garaja girip Peter’ı arabada uyur vaziyette, benzin deposunu da boş bulduğu bu yıla kadar bozulmaya devam etti. Çamaşır odası, misafir yatak odası kaybolan insanlar aramaya başlayana dek. Angel Delaporte her zaman olmak istediği yerde olana dek. Misty’nin kocasının yatağında.</p>

  <p>Senin yatağında.</p>

  <p>Angel, Misty’nin yatağında yatıyor. Misty’nin yaptığı antika iskemle resmiyle uyuyor.</p>

  <p>Misty’nin ise hiçbir şeyi yok. Tabbi gitti. İlham kaynağı gitti.</p>

  <p>Sadece kayıtlarda bulunması açısından, Misty kimseye söylemedi ama Peter bir bavul hazırlayıp arabanın bagajına saklamıştı. Yanında götürebileceği bu bavulun içi cehennemde giyeceği giysilerle doluydu. Bunun mantıklı bir yanı yoktu. Peter’ın son üç yıldır yaptığı hiçbir şey mantıklı değildi zaten.</p>

  <p>Misty’nin küçük tavan arası penceresinden görünen kumsalda çocuklar dalgalarla oynuyorlar. Oğlanlardan birinin üzerinde süslü, beyaz bir gömlek ve siyah pantolon var. Üzerinde sadece futbol şortu olan başka bir oğlanla konuşuyor. Bir sigarayı aralarında döndürüp sırayla içiyorlar. Süslü, beyaz gömlekli oğlanın saçlarının rengi siyah ve kulaklarının arkasına atacak kadar uzun.</p>

  <p>Pencerenin kenarında Tabbi’nin sahte mücevherlerle dolu ayakkabı kutusu duruyor. Bilezikler, teki kaybolmuş küpeler ve yongalanmış eski broşlar. Peter'in mücevherleri. Başıboş plastik inciler ve camdan elmas taneleriyle birlikte kutunun içinde takırdayıp duruyorlar.</p>

  <p>Misty pencereden Tabbi’yi son kez gördüğü yere bakıyor. Olayın olduğu yere. Kısa, siyah saçlı oğlanın kulağında sarı ve kırmızı renkte parlayan bir küpe var. Onu duyacak kimse olmamasına rağmen Misty, “Tabbi,” diyor.</p>

  <p>Elleriyle pencere eşiğine tutunup kafasıyla omuzlarını dışarı çıkarıp, “Tabbi?” diye bağırıyor. Camdan yarı beline kadar sarkıyor ve beşinci kattan otelin verandasına düşmesine ramak kala, “Tabbi!” diye bağırıyor.</p>

  <p>Ve işte orda. O Tabbi. Saçlarını kestirmiş. Bir oğlanla flört ediyor. Sigara içiyor.</p>

  <p>Oğlan, çektiği dumanı üzerine üflediği sigarayı geri veriyor. Saçını savurup, tek eliyle ağzını kapatarak gülüyor. Okyanus rüzgârında saçları, dalgalanan siyah bir bayrak gibi görünüyor.</p>

  <p>Dalgalar tıslayıp kükrüyor.</p>

  <p>Kızının saçları. Senin saçların.</p>

  <p>Misty bedenini kıvırarak küçük pencereden iyice sarkmaya çalışıyor ve ayakkabı kutusuna çarpıyor. Kutu padavralı çatıdan kayıyor. Oluğa çarparak ters dönüyor ve mücevherler havaya saçılıyor. Havai fişekler gibi kırmızı, sarı ve yeşil parıltılar saçarak ve neredeyse Misty’nin de düşecek gibi olduğu yolu izleyerek otel verandasının beton zeminine düşüp paramparça oluyorlar.</p>

  <p>Ama ayağına sarılı olan cam elyafı alçının kırk beş kilo olan ağırlığı Misty’nin pencereden düşmesine engel oluyor. Sonra arkasından uzanan kollar onu tutuyor ve bir ses, “Misty, yapma,” diyor. Birisi onu geri çekiyor. Paulette bu. Oda servisi mönüsünü yere düşürmüş. Paulette’in kolları Misty’yi kavrıyor. Ellerini kilitleyip, Misty’yi bacağının tamamım kaplayan alçının sağlam ağırlığının üzerinde döndürerek boya lekeli halının üzerine yüzükoyun yatırıyor.</p>

  <p>Nefes nefese devasa cam elyafı bacağını, yani prangasını pencereye doğru çekiştiren Misty, “O Tabbi’ydi,” diyor. “Dışarıda.”</p>

  <p>Sondası yine çıkıyor ve çişi yerlere saçılıyor.</p>

  <p>Paulette ayağa kalkıyor. Yüzü ekşiyor, risorius kasları yüzünün burnuna doğru kasılmasına sebep olurken, ellerini koyu renkli eteğine siliyor. Gömleğini, eteğinin beline sokuşturuyor ve “Hayır Misty. O Tabbi değildi,” diyor. Oda servisi mönüsünü yerden alıyor.</p>

  <p>Misty’nin aşağıya inmesi gerek. Dışarı çıkmalı. Tabbi’yi bulması gerekiyor. Paulette alçıyı kaldırmasına yardım etmeli. Dr. Touchet’yi bulup alçıyı kestirmeleri gerekiyor.</p>

  <p>Paulette kafasını iki yana sallıyor ve “O alçıyı çıkardıkları takdirde, hayatının sonuna kadar sakat kalırsın,” diyor. Gidip pencereyi kapatıyor. Kilidini sürgüleyip perdeleri çekiyor.</p>

  <p>Misty yerden, “Lütfen Paulette, kalkmama yardım et,” diyor.</p>

  <p>Ama Paulette ayağını yere vuruyor. Eteğinin cebinden adisyon defterini çıkarıp, “Alabalık kalmadı,” diyor.</p>

  <p>Ve sadece kayıtlarda bulunması açısından, Misty hâlâ esir.</p>

  <p>Misty esir ama çocuğu yaşıyor olabilir.</p>

  <p>Senin çocuğun.</p>

  <p>Misty, “Biftek,” diyor.</p>

  <p>Misty mutfaktaki en kalın biftek parçasını istiyor. İyi pişmiş olsun.</p>
</body>
</html>
