<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>27 Ağustos ve Sekizde Yedi</title>
</head>

<body>
  <h3 class="h31"><a id="a57"></a>27 Ağustos<br />
  ve Sekizde Yedi</h3>

  <p>Bugün lobinin yeşil kadife manzarasındaki loş ormanın karanlığında yangın alarmı çalmaya başlıyor. Kesintisiz çalan zilin sesi öyle yüksek ki, muhabir bağırmak zorunda kalıyor: “Evet, sanırım bir sorun var.”</p>

  <p>Yazlıkçılar; geriye doğru taranmış saçları, kullandıkları saç şekillendirme ürünlerinden dolayı koyu ve tel tel görünen erkekler. Hepsi sarışın olan kadınlar. Alarmın gürültüsünü bastırıp seslerini duyurabilmek için bağrışıyorlar.</p>

  <p>Tarihin en iyi ressamı Misty Wilmot kalabalığın içinde kendine yol açmaya çalışıyor, Ahşap ve Altın Restoran’daki sahneye doğru gitmek için insanlara tutunup kendini öne itiyor. Bu sıska insanların dirseklerine ve kalça kemiklerine tutunuyor. Sahnenin arkasındaki duvara boydan boya bir örtü asılmış, açılmayı bekliyor. Misty’nin kolajı hâlâ örtünün arkasında saklı. Üzeri örtülmüş. Geleceğe armağanı. Misty’nin saatli bombası.</p>

  <p>Misty’nin doğru şekilde bir araya getirdiği milyonlarca boya lekesi. Mango yaprakları yiyen ineklerin sidiği. Mürekkepbalığının mürekkep kesesi. Bütün bu kimya ve biyoloji.</p>

  <p>Misty’nin çocuğu bu insan kalabalığının içinde bir yerlerde. Tabbi.</p>

  <p>Alarm durmadan çalmaya devam ederken, Misty bir sandalyenin üzerine çıkıyor. Sonra da Tabbi’nin ölü bedeninin yatırıldığı ve Misty’nin Angel Delaporte’un bıçaklanarak öldürüldüğünü öğrendiği altı numaralı masanın üzerine çıkıyor. Beyaz elbisesiyle kalabalığın üstünde duruyor, insanlar başlarını kaldırıp ona bakıyor, Misty iç çamaşırı giymediği için erkekler ona sırıtıyor.</p>

  <p>Yeniden doğan gelinliği kemikli uyluklarının arasına sıkışmış. Misty, “Yangın var!” diye bağırıyor.</p>

  <p>Kafalar dönüyor. Gözler ona bakıyor. Restoranın kapısında beliren Dedektif Stilton, kalabalığın içinden ona doğru yürümeye başlıyor.</p>

  <p>Misty, “Dışarı çıkın! Kendinizi kurtarın!” diye bağırıyor. “Burada kalırsanız, çok kötü şeyler olacak!”</p>

  <p>Peter’ın uyanları. Misty onları kalabalığa püskürtüyor.</p>

  <p>“Kendimizinkileri kurtarmak için Tanrının bütün çocuklarını öldüreceğiz.”</p>

  <p>Arkasında asılı duran ve bütün duvarı kaplayan örtü aslında Misty’nin kendi portresini, Misty’nin kendisiyle ilgili bilmediği şeyi örtüyor. Bilmek istemediği şeyi.</p>

  <p>Yazlıkçılar ona bakıyorlar, hepsinin corrugator kasları kasılmış, kaşları bitişmiş. Triangularis kasları hepsinin dudaklarını ince bir çizgi halinde aşağıya doğru kıvırmış.</p>

  <p>Yangın alarmı duruyor ve iki nefes arasındaki zaman kadar kısa bir süre boyunca, dışarıdaki okyanus dalgalarının tıslayıp kükreyişi dışında hiçbir ses duyulmuyor.</p>

  <p>Misty, çenenizi kapatın, diye bağırıyor. Herkes beni dinlesin, diyor. Neden bahsettiğimin farkındayım, diye bağırıyor. O tüm zamanların en iyi ressamı. Thomas Gainsborough, Claude Monet ve Mary Cassatt’ın yeniden vücut bulmuş hali. Ruhunun bir zamanlar Michelangelo, da Vinci ve Rembrandt’a ait olduğunu haykırıyor.</p>

  <p>O sırada bir kadın, “Bu o, ressam. Bu Misty Wilmot,” diye bağırıyor.</p>

  <p>Bir adam, “Misty tatlım, bu kadar oyun yeter,” diye bağırıyor.</p>

  <p>Kadın, “Örtüyü indirin de şu işi bitirelim artık,” diye bağırıyor.</p>

  <p>Bağıranlar Harrow ile Grace. Aralarında Tabbi duruyor, elinden tutmuşlar. Tabbi’nin gözleri bantla yapıştırılıp kapatılmış.</p>

  <p>Misty, Grace ile Harrow’u göstererek, “Bu insanlar,” diye bağırıyor. Saçları gözüne giren Misty, “Bu kötü insanlar beni hamile bırakması için oğullarını kullandı,” diye bağırıyor.</p>

  <p>Misty, “Çocuğumu ellerinde tutuyorlar!” diye bağırıyor.</p>

  <p>“Perdenin ardındakini gördüğünüzde, artık sizin için çok geç olacak!” diye bağırıyor.</p>

  <p>Ve Dedektif Stilton sandalyenin yanına varıyor. Bir adım atıp sandalyeye çıkıyor. Bir adım daha atıyor ve altı numaralı masanın üzerindeki Misty’nin yanına çıkıyor. Devasa perde arkalarında duruyor. Tüm gerçekler sadece birkaç santim ötede.</p>

  <p>Başka bir kadın, “Evet,” diye bağırıyor. Denizkaplumbağası görünümlü gerdanı, elbisesinin dantelli yakasına sarkmış olan bu yaşlı Tupper, “Göster artık şunu Misty!” diye bağırıyor.</p>

  <p>Bastonundan destek alan yaşlı bir Woods, “Göster artık,” diye bağırıyor.</p>

  <p>Stilton elini arkasına atıyor. “Beni neredeyse aklı başında olduğuna inandırıyordun,” diyor. Belinden kelepçeleri çıkarıyor. Kelepçeyi Misty’nin bileğine taktıktan sonra onu peşi sıra sürüklemeye başlıyor. Gözleri bantlı olan Tabbi’nin yanından, kafalarını sallayan yazlıkçıların arasından geçiyorlar. Waytansea Adası’nın aristokratlarının arasından geçiyorlar. Yeşil kadifeden lobinin açıklığına geri dönüyorlar.</p>

  <p>“Çocuğum,” diyor Misty. “O hâlâ içeride. Onu dışarı çıkarmalıyız.”</p>

  <p>Dedektif Stilton, Misty’yi kahverengi üniformalı bir polise teslim ederken, “Öldüğünü söylediğin kızın mı?” diyor.</p>

  <p>Ölümünü tezgâhladılar. İzleyen herkes, kendi kendisinin heykeli. Kendi otoportreleri.</p>

  <p>Otelin önündeki verandanın son basamağına varınca polis, devriye arabasının arka kapısını açıyor. Dedektif Stilton, “Misty Wilmot, kocan Peter Wilmot’u öldürmeye teşebbüs etmekten ve Angel Delaporte’u öldürmekten tutuklusun,” diyor.</p>

  <p>Angel’ın Misty’nin yatağında öldürüldüğü gecenin sabahında Misty’nin üstü başı kan içindeydi. Angel kocasını ondan çalmak üzereydi. Peter’ı arabada bulan da Misty’ydi.</p>

  <p>Güçlü eller Misty’yi devriye arabasının arka koltuğuna oturtuyor.</p>

  <p>Otelin içindeki muhabirin, “Bayanlar, baylar, işte açılış anı,” diyen sesi duyuluyor.</p>

  <p>“Götürün bunu. Resmini çekin. Fişleyin,” diyor dedektif. Polis memurunun sırtına vuruyor ve “Ben içeri girip bütün bu gürültü patırtının niye koptuğuna bakacağım,” diyor.</p>
</body>
</html>
