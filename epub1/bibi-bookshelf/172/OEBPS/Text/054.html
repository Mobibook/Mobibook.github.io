<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>27 Ağustos Yeniay</title>
</head>

<body>
  <h3 class="h31"><a id="a54"></a>27 Ağustos<br />
  Yeniay</h3>

  <p>Grace cilalı tırnakları sararmış olan elini havada döndürüyor ve “Misty’ciğim arkanı dön de, sırtının nasıl göründüğüne bakayım,” diyor.</p>

  <p>Misty Grace’le ilk yüzleştiğinde, yani resim sergisinin açılış gecesi, Grace’in söylediği ilk şey, “Bu elbisenin üzerinde harika duracağını <span class="t13">biliyordum,”</span> oluyor.</p>

  <p>Bu, Huş Ağacı Sokağı’ndaki Wilmot’ların eski evinde oluyor. Misty’nin eski yatak odasının kapısı şeffaf plastikle kaplı, üzerinde de sarı polis şeridi var. Bir zaman kapsülü. Geleceğe bir armağan. Plastiğin içinden şiltenin orada olmadığı görünüyor. Komodinin üzerindeki lambanın abajuru da gitmiş. Koyu renkli bir sprey yatağın başucunun dayalı olduğu duvar kâğıdını lekelemiş. Kan basıncının el yazısı. Kapı ve pencere çerçevelerinin beyaz boyası, siyah parmak izi tozuyla kirlenmiş. Halının üzerinde elektrikli süpürgenin derin ve taze çapraz izleri var. Angel Delaporte’un ölü derisinin gözle görülemeyen tozları, DNA testi için süpürülmüş.</p>

  <p>Eski yatak odan.</p>

  <p>Şiltesiz yatağın arkasındaki duvarda Misty'nin yaptığı antika iskemle resmi var. Waytansea Burnu’nda gözleri kapalı yaptığı resim. Onu öldürmeye gelen heykelle ilgili sanrılar. Üzerine kan sıçramış.</p>

  <p>Grace’in koridorun öbür ucundaki odasındalar ve Misty, Grace’e aptalca bir hareket yapmamasını söylüyor. Anakara polisi dışarıda, arabada onları bekliyor. Misty on dakika içinde dışarı çıkmazsa, eve girecekler, silahlar patlayacak.</p>

  <p>Grace devasa şifonyerin önündeki parlak pembe pufta oturuyor; parfüm şişeleri ve mücevherler cam tezgâhın üzerine yayılmış. Gümüş el aynası ve saç fırçası.</p>

  <p>İyi günlerden yadigâr.</p>

  <p>Grace, ‘Tu <span class="t13">es ravissante ce soir</span>,” diyor. “Bu akşam çok güzel görünüyorsun.”</p>

  <p>Misty’nin artık elmacık kemikleri var. Ve köprücükkemikleri. Kemikli ve beyaz omuzları, geçmiş hayatında bir gelinlik olan elbiseden ceket askısı gibi dümdüz fırlıyorlar. Elbise bir omzundan tek parça halinde düşüyor; beyaz saten gevşek ve büyük katlar halinde drape yapıyor, oysa Grace, Misty’nin ölçüsünü daha birkaç gün önce almıştı. Ya da birkaç hafta önce. Sutyeni ve külotu öyle büyük ki, giymesinin bir anlamı yok. Misty neredeyse, makinelerle hava ve vitamin pompalanan solgun bir iskelete dönmüş olan kocası kadar zayıf.</p>

  <p>Senin kadar zayıf.</p>

  <p>Saçları dizi incinmeden önceki halinden uzun. Uzun süre kapalı kaldığı için teninin rengi uçmuş. Misty’nin artık incecik bir beli ve çökmüş yanakları var. Çenesi artık iki kat değil ve kaslı boynu uzun ve incecik görünüyor.</p>

  <p>Dişleri ve gözleri kocaman görünene dek aç kaldı.</p>

  <p>Bu gece, sergi başlamadan önce Misty polisi aradı. Sadece Dedektif Stilton’ı değil, eyalet polisi ve Federal Araştırma Bürosu’nu da aradı. BÖN’ün bu gece Waytansea Adası’ndaki otelde açılacak olan resim sergisine saldıracağını söyledi. Misty daha sonra itfaiyeyi aradı. Yedi, yedi buçuk sularında adada bir felaket olacağını söyledi onlara. Ambülans gönderin, dedi. Sonra televizyon kanalının haber programını arayıp, ellerindeki en büyük ve güçlü canlı yayın aracıyla birlikte bir ekip göndermelerini söyledi. Radyo istasyonlarını aradı. İzciler hariç herkesi aradı.</p>

  <p>Ön kapının arkasındaki isim ve yaş mirasının bulunduğu evde, Grace Wilmot’un yatak odasında Misty, Grace’e planının yürümeyeceğini söylüyor. İtfaiyeciler ve polis. Televizyon kameraları. Misty dünyadaki herkesi davet etti ve hepsi de oteldeki açılışa gelecekler.</p>

  <p>Kulağına küpe takmakta olan Grace aynadan Misty’ye bakıyor ve “Öyle yaptığına eminim ama onları geçen sefer de aramıştın,” diyor.</p>

  <p>Misty, Grace’e <span class="t13">geçen sefer</span> demekle ne kastettiğini soruyor</p>

  <p>“Ve aramamış olmanı dilerdik gerçekten,” diyor Grace. Yumru yumru olmuş ellerinin ayalarıyla saçlarını düzeltiyor ve “Yaptığın şey, ölü sayısını artırmaktan başka işe yaramayacak,” diyor.</p>

  <p>Misty, ölü sayısı falan olmayacak, diyor. Günceyi çaldığını söylüyor.</p>

  <p>Arkasından bir ses, “Misty’ciğim zaten senin olan bir şeyi çalamazsın,” diyor.</p>

  <p>Arkasından gelen ses. Bir erkeğin sesi. Bu Harrow’un sesi, Harry, Peter’ın babası.</p>

  <p>Senin baban.</p>

  <p>Smokin giymiş, beyaz saçlarını kare kafasının üzerinde bir taç varmış gibi geriye doğru taramış, burnu ve çenesi sivri çıkıntılar şeklinde dışarı fırlamış. Peter’ın gelecekte benzeyeceği adam buydu. Nefesi hâlâ kokuyor. Angel Delaporte’u Misty’nin yatağında öldürene dek bıçaklayan eller. Peter’ın adadan gitmeleri için insanlara uyarı yazılan bıraktığı evleri yakan eller.</p>

  <p>Peter’ı öldürmeye çalışan adam. Seni öldürmeye çalışan. Öz oğlunu.</p>

  <p>Koridorda durmuş Tabbi’nin elini tutuyor. Kızının elini.</p>

  <p>Sadece kayıtlarda bulunması açısından, Misty, Tabbi kendisini terk edeli bir ömür geçmiş gibi hissediyor. Misty’nin katil olduğunu sandığı adamın soğuk elini tutmak için elinden kaçıp kurtulduğundan beri. Ormandaki heykel. Waytansea Burnu’ndaki eski mezarlık.</p>

  <p>Grace’in dirsekleri havada, elleriyle boynuna inci bir kolyeyi takmaya çalışırken, “Misty’ciğim kayınpederini hatırlıyorsun, değil mi?” diye soruyor.</p>

  <p>Harrow eğilip Grace’i yanağından öpüyor. “Elbette hatırlıyor,” diyor.</p>

  <p>Harrow’un nefesinin kokusu.</p>

  <p>Grace ellerini uzatıp boşluğu kavrıyor ve “Tabbi gel de bana bir öpücük ver. Büyüklerin partiye gitme vakti geldi,” diyor.</p>

  <p>Önce Tabbi. Sonra Harrow. Güzel Sanatlar Akademisi’nde insana öğretmedikleri şeylerden biri de, ölüler dirildiğinde onlara ne söyleyeceğindir.</p>

  <p>Misty, Harrow’a, “Senin yakılmış olman gerekmiyor muydu?” diye soruyor.</p>

  <p>Harrow kolunu kaldırıp saatine bakıyor. “En azından önümüzdeki dört saat boyunca değil,” diyor.</p>

  <p>Saatini gizlemek için gömleğinin kolunu çekiyor ve “Bu akşam seni halka takdim edeceğiz. Birkaç cümlelik bir hoş geldiniz konuşması yapacağını umuyoruz,” diyor.</p>

  <p>Misty, insanlara ne söyleyeceğimi biliyorsun, diyor. Kaçmalarını. Adadan ayrılmalarını ve bir daha da geri gelmemelerini. Peter’ın onlara anlatmaya çalıştığı şeyi. Misty onlara, saçma bir ada laneti yüzünden bir adamın öldüğünü, diğerinin ise komada olduğunu söyleyecek. Onu sahneye çıkardıkları anda, “Yangın var,” diye bağıracak. Mekânı boşaltmak için elinden geleni yapacak.</p>

  <p>Tabbi, Grace’in yanına gelip şifonyerin üzerine oturuyor. Ve Grace, “Bundan iyisi can sağlığı olur,” diyor.</p>

  <p>Harrow, “Misty’ciğim, haydi kayınvalidene bir öpücük ver,” diyor. “Ve lütfen bizi affet. Bu geceden sonra seni bir daha rahatsız etmeyeceğiz.”</p>
</body>
</html>
