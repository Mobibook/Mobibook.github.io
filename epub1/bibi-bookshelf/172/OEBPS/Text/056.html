<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>27 Ağustos ve Dörtte Üç</title>
</head>

<body>
  <h3 class="h31"><a id="a56"></a>27 Ağustos<br />
  ve Dörtte Üç</h3>

  <p>Ambülanslar Waytansea Oteli’nin önüne dizilmişler bile. Televizyon kanalının haber ekibi, aracın üzerindeki yayın çanağını yükseltiyor. İki polis arabası otelin ön merdivenlerine yanaşmış.</p>

  <p>Yazlıkçılar park halindeki arabaların arasından geçiyorlar. Deri pantolonlar ve mini siyah elbiseler. Siyah gözlükler ve ipek gömlekler. Altın mücevherler. Tepelerinde şirket pano ve logoları.</p>

  <p>Peter’ın yazdığı yazı: “... senin kanınız bizim altınımızdır...”</p>

  <p>Misty’ye kalabalığın arasında bir kameranın önünde dikilen bir muhabir var. Muhabirin arkasından akın akın yaklaşan kalabalık merdivenlerden tırmanarak lobiye girerken, muhabir, “Yayında mıyız?” diye soruyor. İki parmağını kulağına bastırıyor. Kameraya bakmadan, “Ben hazırım,” diyor.</p>

  <p>Dedektif Stilton direksiyonda, Misty de yanında oturuyor. İkisi de Grace ile Harrow Wilmot’un merdivenleri tırmanışını izliyorlar. Grace bir elinin parmak uçlarıyla uzun elbisesinin eteğini kaldırıyor. Diğer elini ise Harrow tutmuş.</p>

  <p>Misty onları izliyor. Kameralar onları izliyor.</p>

  <p>Dedektif Stilton, “Herhangi bir şey denemeye kalkışmayacaklar. Böyle bir açılışta yapamazlar,” diyor.</p>

  <p>Her ailenin –Burton’lar, Hyland’ler, Petersen’lar– en yaşlı üyeleri, Waytansea Adası’nın aristokrasisi, göğsünü kabartarak, otele girmekte olan yazlıkçıların oluşturduğu kuyruğa katılıyor.</p>

  <p>Peter’ın uyarısı: “... kendimizinkileri kurtarmak için Tanrının bütün çocuklarını öldüreceğiz...”</p>

  <p>Kamera karşındaki muhabir, elindeki mikrofonu ağzına yaklaştırarak, "Polis ve kasaba yetkilileri bu gece adada yapılacak olan resepsiyona yeşil ışık yaktı,' diyor.</p>

  <p>Kalabalık, lobinin loş, yeşil kadife görünümlü arazisine girerek, cilalanmış ağaç gövdelerinden meydana gelen ormanda gözden kayboluyor. Yoğun güneş ışığı huzmeleri, kristal avizeler kadar ağır olan kasvetin içine dalıyor. Yosun kaplı kaya paryaları gibi görünen kanepeler. Adeta bir şömine gibi görünen kamp ateşi.</p>

  <p>Dedektif Stilton. “İçeri girmek istiyor musun?” diye soruyor,</p>

  <p>Misty, hayır, diyor. Orası güvenli değil. Hep yaptığı hatayı bu kez yapmayacak. O hata her neyse.</p>

  <p>Harrow Wilmot’a göre.</p>

  <p>Muhabir, “Bu gece önemli önemsiz herkes burada,” diyor.</p>

  <p>Ve sonra bir kız beliriyor orada. Bir yabancı. Otel lobisinin merdivenlerini tırmanan kısa siyah saçlı bu kız, bir başkasının çocuğu. Perido yüzüğü bir parıltı çakıyor. Misty’nin bahşiş parası.</p>

  <p>Bu Tabbi. Elbette Tabbi bu. Misty’nin geleceğe armağanı. Peter’ın karısını adada tutma yöntemi. Misty'nin kapana kısılması için kullanılan yem. Bir anlığına yeşil bir flaş patlıyor ve Tabbi otele giriyor.</p>
</body>
</html>
