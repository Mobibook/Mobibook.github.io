<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>25 Temmuz</title>
</head>

<body>
  <h3 class="h31"><a id="a32"></a>25 Temmuz</h3>

  <p>İlk bakışta Sakızağacı ve Karaçam sokaklarındaki tüm evler oldukça büyük görünür. Hepsi de beyaz sütunlu, üç veya dört katlı evlerdir ve hepsi seksen sene önceki son ekonomik kalkınmadan kalmadır. Bir asır. Peş peşe evler, yeşil fırtına bulutları gibi görünen dallı ceviz ve meşe ağaçlarına sırtlarını dayamışlardır. Ortadaki biçilmiş çimenliğin iki yanından birbirlerine dönük şekilde Sedir Sokağı boyunca uzanırlar. İlk bakışta çok zengin görünürler.</p>

  <p>Harrow Wilmot, “Ön cepheleri tapınak gibidir,” demişti Misty’ye. 1798’den itibaren Amerikalılar Yunan Canlandırmacılığı üslubunda sade ama geniş cepheler inşa etmeye başladılar. 1824’te, dedi, William Strickland Philadelphia’da Birleşik Devletler’in İkinci Bankası’nı tasarladıktan sonra işin geri dönüşü olmadı. Ondan sonra büyük, küçük bütün evlere sanki mecburiymiş gibi yivli sütunlar ve ön tarafa ileri doğru uzayan alınlıklı çatılar yapılmaya başlandı.</p>

  <p>İnsanlar bunlara “baş evler” diyordu, çünkü tüm bu şaşaalı detaylar sadece ön tarafla sınırlıydı. Evlerin geri kalan kısmı sadeydi.</p>

  <p>Bu da adadaki hemen hemen tüm evleri tanımlamaya yetiyordu. Hepsi ön cephe. İlk izlenim.</p>

  <p>Mimarların “Yunan kanseri” dediği şey Washington D.C.’deki Kongre binasından tut da, en küçük kulübeye kadar bütün binaları sarmıştı.</p>

  <p>“Mimari açıdan,” demişti Harrow, “bu durum gelişimin sonu, geri dönüşümün başlangıcıydı.” Misty’yle Peter’ı Long Beach’teki garda karşılayıp onları arabayla feribota götürmüştü.</p>

  <p>Boyalarının kabardığını ve kolonların dibine kümelendiğini görene dek ada evlerinin hepsi çok büyük görünür. Çatıdaki sac kaplamalar paslanmıştır ve kenarlardan kırmızı şeritler halinde sarkarlar. Camsız pencereler kahverengi mukavvayla kaplıdır.</p>

  <p>Üç nesildir omuz omuza.</p>

  <p>Hiçbir yatırım sonsuza dek senin olamaz. Bunu Misty’ye Harry Wilmot söylemişti. Para çoktan bitmek üzereydi.</p>

  <p>“Bir nesil para kazanır,” demişti Harrow bir keresinde. “Bir sonraki nesil parayı korur. Üçüncü nesil harcar. İnsanlar aile serveti yapmanın neye mal olduğunu hep unutur.”</p>

  <p>Peter’ın kargacık burgacık yazılmış kelimeleri: “... sizin kanınız bizim altınımız...”</p>

  <p>Sadece kayıtlarda bulunması açısından, Misty, Dedektif Stilton’la buluşmak için Peter’ın depolandığı tesise giden üç saatlik araba yolculuğu boyunca Harrow Wilmot’la ilgili hatırladığı her şeyi bir araya toplamaya çalıştı.</p>

  <p>Misty, Waytansea Adası’nı ilk kez, Peter’la ziyarete geldiğinde gördü, Peter’ın babası onları eski aile arabası Buick’le gezdirmişti. Waytansea’deki bütün arabalar eski, temiz ve cilalıydı ama koltuklar içlerindeki dolgu malzemesi dışarı fırlamasın diye seloteyple yamanmıştı. Ön panel aşırı güneş yüzünden çatlamıştı. Krom süsler ve tamponlar lekelenmiş ve tuzlu hava yüzünden paslanmıştı. Boya rengi, ince beyaz oksit tabakasının altında matlaşmıştı.</p>

  <p>Harrow’un gür, beyaz saçları vardı ve onları alnında taç gibi duracak şekilde tarardı. Gözleri mavi veya griydi. Dişleri beyazdan çok sarıydı. Çenesi ve burnu keskin ve çıkıktı. Geri kalanı ise bir deri, bir kemik ve solgundu. Sadeydi. Nefesinin kokusunu alabiliyordun.</p>

  <p>İçten çürümeye başlamış eski bir ada evi gibi.</p>

  <p>Harrow, “Bu araba on yaşında,” dedi. “Deniz kıyısında kullanılan arabaların ömrü bu kadardır.” Onları arabayla feribota götürdü, rıhtımda beklerlerken adanın karşılarına gelen kıyılarının koyu yeşilini seyrettiler. Misty’yle Peter’ın okulu yaz tatiline girmişti, ikisi de iş arıyorlardı ve şehirde, herhangi bir şehirde yaşama hayalleri kuruyorlardı. Okulu bırakıp New York veya Los Angeles’a taşınmaktan söz etmişlerdi. Feribotun gelmesini beklerken Chicago veya Seattle’da sanat öğrenimi gömlekten bahsettiler. Kariyer yapabilecekleri bir yere gitmekten. Misty, arabanın kapısını kapatabilmek için üç kez çarpmak zorunda kaldığını hatırlıyor.</p>

  <p>Peter’ın, içinde kendini öldürmeye çalıştığı araba işte o arabaydı.</p>

  <p>İçinde kendini öldürmeye çalıştığın araba oydu. Uyku haplarını içtiğin araba.</p>

  <p>Şu anda Misty’nin kullandığı araba.</p>

  <p>Arabanın tek farkı, artık bir kenarında parlak sarı harflerle şöyle yazıyor: “Bonner &amp; Mils - Yeniden Başlamaktan Vazgeçmeye Hazır Olduğunuzda.”</p>

  <p>Anlamadığın bir şeyi her tarafa çekebilirsin.</p>

  <p>Feribottaki o ilk gün, Harrow’la Peter tırabzanların orada dururken Misty arabada oturdu.</p>

  <p>Harrow, Peter’a iyice sokulup, “Onun doğru kişi olduğundan emin misin?” diye sordu.</p>

  <p>Sana iyice sokuldu yani. Baba, oğul.</p>

  <p>Ve Peter, “Yaptığı resimleri gördüm. Gerçekten aradığımız o...” dedi.</p>

  <p>Harrow kaşlarını kaldırdı, corrugator kası alnındaki deriyi uzun çizgilere dönüştürdü ve “Bunun anlamını biliyorsun,” dedi.</p>

  <p>Ve Peter gülümsedi ama sadece levator labii’sini kaldırarak, dudak bükme kasını hareket ettirerek güldü ve “Evet, elbette. <span class="t13">Lanet olas</span><span class="t13">ı</span> <span class="t13">ş</span><span class="t13">ansl</span><span class="t13">ı</span> <span class="t13">ben,"</span> dedi.</p>

  <p>Babası başıyla onayladı. “Sonunda oteli tekrar inşa edeceğiz demek oluyor bu,” dedi.</p>

  <p>Misty’nin hipi annesi herkesten kaçabilecek kadar zengin olmanın Amerikan rüyası olduğunu söylerdi. Çatı katında yaşayan Howard Hughes’a bak. San Simeon’da yaşayan William Randolph Hearst. Biltmore’a bak. Zenginlerin kendilerini sürgüne yolladıkları bütün o cafcaflı sayfiye evleri. İnzivaya çekildiğimiz o ev yapımı cennetler. Bu cennetler işe yaramaz bir hal aldığında, ki her zaman öyle olur, hayalperestler dünyaya döner.</p>

  <p>“Hangi serveti biraz eşelesen,” derdi Misty’nin annesi, “en fazla bir, bilemedin iki nesil önce kan dökülmüş olduğunu görürsün.” Bunu söyleyince sözüm ona karavandaki yaşamları daha iyi olurdu.</p>

  <p>Madenlerde veya fabrikalarda çocuklar çalıştırılıyor, derdi. Köle ticareti. Uyuşturucular. Sermaye dolandırıcıları. Ağaç keserek çevreyi kirleterek ve toprak tükenene dek mahsul devşirerek doğayı mahvediyorlar. Tekeller. Hastalık. Savaş. Her servet hoş olmayan bir olayın sonucunda kazanılır.</p>

  <p>Annesinin aksine Misty geleceğinin kendisini beklediğini düşünüyordu.</p>

  <p>Koma merkezinin önüne park ederken Misty üçüncü kattaki pencerelere bakıyor. Peter’ın penceresine.</p>

  <p>Senin pencerene.</p>

  <p>Bugünlerde Misty yürürken sürekli bir şeylere tutunuyor; kapılara, tezgâhlara, masalara, sandalyelere. Dengesini bulabilmek için. Misty, başını göğüs hizasının fazla yukarısında taşıyamıyor. Odasından çıkarken mutlaka güneş gözlüğü takıyor, aksi takdirde ışık acayip canını acıtıyor. Giysileri öyle bol geliyor ki, sanki içi boşmuş gibi üstünden düşüyorlar. Saçları... fırçada, kafasındakinden daha fazla saç teli var. Bütün kemerleri belinin etrafında iki tur atabiliyor.</p>

  <p>İspanyol pembe dizilerindekiler kadar sıska.</p>

  <p>Dikiz aynasından gördüğü gözleri öyle çökmüş ve kan çanağına dönmüş ki, Misty pekâlâ Paganini’nin cesedi olabilir.</p>

  <p>Arabadan inmeden önce yeşil suyosunlu haplardan bir tane daha alıyor ve birayla yutarken başı zonkluyor.</p>

  <p>Lobinin camlı kapılarının gerisinde bekleyen Dedektif Stilton, Misty’nin otoparkı geçerek gelişini izliyor. Misty düşmemek için her arabadan destek alıyor.</p>

  <p>Merdivenleri çıkarken eliyle tırabzana tutunup kendini öne çekiyor.</p>

  <p>Dedektif Stilton kapıyı açıp, “İyi görünmüyorsunuz,” diyor.</p>

  <p>Misty, başım ağrıyor, diyor. Boyalar yüzünden olabilir. Kadmiyum kırmızısı. Titanyum beyazı. Bazı yağlıboyalarda kurşun, bakır veya demir oksit var. Çoğu ressamın ucunu inceltmek için fırçaları ağzına sokup büktüğünü bilmek de fayda etmiyor. Güzel Sanatlar Akademisi’nde öğrencileri Vincent Van Gogh ve Toulosse-Lautrec hakkında sürekli uyarırlar. Deliren ve sinirleri büyük ölçüde hasar gördüğü için fırçayı uyuşmuş ellerine bağlayarak resim yapmak zorunda kalan bütün ressamların hikâyeleri. Toksik boyalar, apsent, frengi.</p>

  <p>El ve ayak bileklerindeki zayıflık kesinlikle kurşun zehirlenmesinin belirtisi.</p>

  <p>Her şey bir otoportre. Otopsi yapılmış beynin de buna dahil. Sidiğin de.</p>

  <p>Zehir, uyuşturucular ve hastalık. İlham.</p>

  <p>Her şey bir günce.</p>

  <p>Sadece kayıtlarda bulunması açısından, Dedektif Stilton tüm bunları not ediyor. Misty’nin gevelediği her kelimeyi kaydediyor.</p>

  <p>Tabbi’nin eyalet bakımevine yerleştirilmesini istemiyorsa Misty’nin bir an önce çenesini kapaması gerek.</p>

  <p>Danışmadaki kadına kayıtlarını yaptırıyorlar. Kayıt defterini imzalayıp, yakalarına takacakları plastik rozetleri alıyorlar. Misty’nin üzerinde Peter’ın en sevdiği broşlardan biri var; taşları çentilmiş ve dalgalı görünen, sarı suni elmaslardan büyük bir çember. Bazı taşlar, arkalarındaki yaldızlı alüminyum kâğıdı düştüğünden parıldamıyorlar. Sokaktaki kırık şişelerden bir farkları yok.</p>

  <p>Misty plastik güvenlik rozetini broşunun yanına iliştiriyor.</p>

  <p>Dedektif, “Oldukça eski görünüyor,” diyor.</p>

  <p>Misty, “Çıktığımız dönemde kocam vermişti,” diyor.</p>

  <p>Asansörü beklerlerken Dedektif Stilton, “Kocanızın son kırk sekiz saattir burada olduğuna dair kanıta ihtiyacım var,” diyor. Gözlerini asansörün yanıp sönen kat numaralarından ayırıp Misty’ye bakıyor ve “Aynı zaman zarfında siz de nerede olduğunuzu belgelemek isteyebilirsiniz." diyor.</p>

  <p>Asansörün kapısı açılınca biniyorlar. Kapı kapanıyor. Misty üçüncü katın düğmesine basıyor.</p>

  <p>İkisi de içeriden kapılara bakarken Stilton, “Elimde kocanızı tutuklama emri var,” diyor. Eliyle spor ceketinin iç cebine denk gelen kısmına vuruyor.</p>

  <p>Asansör duruyor. Kapılar açılıyor. Dışarı çıkıyorlar.</p>

  <p>Dedektif Stilton defterini açıp okumaya başlıyor: “Batı Bayshore Yolu, 346 numarada oturanları tanıyor musunuz?”</p>

  <p>Koridorda adama yol gösterirken Misty, “Tanımam mı gerekiyor?” diyor.</p>

  <p>“Kocanız geçen sene evlerinde tadilat yapmış,” diyor dedektif. Kayıp çamaşır odası.</p>

  <p>“Peki ya Kuzey Pine Yolu, 7856 numarada oturanları?” diyor. Kayıp çamaşır dolabı.</p>

  <p>Misty, hıı, diyor. Evet. Peter’ın orada neler yaptığını gördü ama ev sahiplerini tanımıyordu.</p>

  <p>Dedektif Stilton defterini kapıyor ve “İki ev de dün gece yandı. Beş gün önce de başka bir tanesi yandı. Ondan önce de kocanızın tadilat yaptığı başka bir ev kül oldu,” diyor.</p>

  <p>Dedektif, hepsi de kundaklamaydı, diyor. Peter’ın başkalarının bulması için gizlediği nefret mesajlarının bulunduğu evlerin hepsi teker teker yanıyormuş. Dün polis bir gruptan suçu üstlendiklerine dair bir mektup almış. Büyük Özgürlük Neferleri. Kısaca BÖN. Kıyı boyundaki yapılaşmayı durdurmak istiyorlarmış.</p>

  <p>Muşamba kaplı uzun koridorda Misty’yi takip eden Stilton, “Üstün beyaz ırk harekâtı ile Yeşiller Partisi’nin maziye dayalı bir bağlantısı var,” diyor. “Doğayı korumakla, ırksal saflığı sürdürmek arasında fazla bir fark yok,” diyor.</p>

  <p>Peter’ın odasına varıyorlar ve Stilton, “Yangınların olduğu gecelerde burada olduğunu ispatlayamadığı takdirde kocanızı tutuklayacağım,” diyor. Ve ceketinin cebindeki tutuklama emrine hafifçe vuruyor.</p>

  <p>Peter’ın yatağının etrafındaki perde örtülü. İçeriden, hava pompalayan solunum cihazının sesi duyuluyor. Kalbine bağlı monitörün yumuşak bip sesi duyuluyor. Kulaklıklardan gelen bir Mozart bestesinin zayıf çıngırtısı duyuluyor.</p>

  <p>Misty, yatağın çevresindeki perdeyi çekip açıyor.</p>

  <p>Perdelerin açılışı. Bir açılış gecesi.</p>

  <p>Misty, “Buyrun. Ona her şeyi sorabilirsiniz,” diyor.</p>

  <p>Yatağın ortasında yan yatan bir iskelet, yapışkan deriye bürünmüş bir kartonpiyer var. Yüzeyin altında dallanıp budaklanmış kara yıldırımlar gibi görünen damarlarıyla mavi-siyah bir mumya. Dizleri göğsüne çekilmiş. Sırtı öyle bükülmüş ki kafası neredeyse kurumuş poposuna değiyor. Ayakları bıçakla yontulmuş çubuklar kadar sivrilerek büzüşmüş. Ayak tırnakları uzun ve koyu sarı renkte. Elleri içeri doğru öyle kaskatı bükülmüş ki, tırnakları, bileklerini korusun diye sarılmış olan bandajlara batmış. İnce örgü battaniye aşağıya kaymış. Kollarına, karnına, kararmış cansız penisine ve kafatasına şeffaf sarı tüpler girip çıkıyor. Vücudunda o kadar az kas kalmış ki, dizleri ve dirsekleri, kemikli ayakları ve elleri kocaman görünüyor.</p>

  <p>Jel yüzünden parlayan dudakları gerildiği için, dökülmüş dişlerinin yerini almış kara delikler görünüyor.</p>

  <p>Perdenin açılmasıyla birbirine karışan alkol, ucu pamuklu çubuk, sidik, yara ve cilt kremi kokuları ortalığa yayılıyor. Sıcak plastiğin kokusu. Keskin çamaşır suyu ve pudralı lateks eldivenlerin kokusu.</p>

  <p>Senin güncen.</p>

  <p>Solunum cihazının mavi verev şeritli plastik tüpü boğazının ortasındaki bir deliğe giriyor. Beyaz ameliyat bantları gözlerini örtüyor. Beynindeki basıncı ölçmeye yarayan monitörün takılabilmesi için kafası tıraş edilmiş ama kaburgalarının üzerinde ve kalça kemiklerinin arasındaki hamak görünümlü gevşek deride biraz siyah ve sert kıl kalmış.</p>

  <p>Tabbi’nin siyah saçlarının aynısı.</p>

  <p>Senin siyah saçların.</p>

  <p>Perdeyi tutan Misty, “Gördüğünüz gibi kocam pek dışarı çıkmıyor,” diyor.</p>

  <p>Yaptığın her şey elini gösterir.</p>

  <p>Dedektif Stilton zorlukla yutkunuyor. Levator tabii superioris’i üstdudağını neredeyse burnuna kadar kaldırıyor, kafasını deftere gömüyor. Kalemi bir şeyler yazmaya koyuluyor.</p>

  <p>Misty yatağın yanındaki küçük dolapta duran alkollü pamuklu çubukları bulup, birinin üzerindeki plastik ambalajı yırtıyor. Dedektife komadaki hastaların Glasgow Koma Derecelendirme Sistemi’ne göre sınıflandırıldığını anlatıyor. Bu dereceler tamamen ayık olmakla, bilinçsiz ve tepkisiz olmak arasında değişiyor. Hastaya sözlü emirler verip hareketlerle cevap verip veremeyeceğine bakıyorsun. Ya da konuşarak. Veya gözlerini kırparak.</p>

  <p>Dedektif Stilton, “Bana Peter’ın babası hakkında ne söyleyebilirsiniz?” diye soruyor.</p>

  <p>Misty, “Kendisi artık bir sebil,” diyor.</p>

  <p>Dedektif Misty’ye bakıyor. Kaşları büzüşmüş. Comigator kasları görevini yapıyor.</p>

  <p>Grace Wilmot, Harrow’un anısına pirinçten, süslü bir sebil yaptırmak için tonla para harcadı. Bu sebil Kızılağaç Sokağı’nın Taksim Bulvarı’yla kesiştiği köşede, otelin yaranda, diyor Misty. Grace, Harrow’un küllerini bir törenle Waytansea Burnu’ndan savurdu. Dedektif Stilton bunların hepsini defterine yazıyor.</p>

  <p>Misty alkollü pamukla Peter’ın göğüs ucunun etrafını temizliyor.</p>

  <p>Peter’ın kafasındaki kulaklıkları çıkarıp yüzünü ellerinin arasına alıyor, kafasını çeviriyor ve böylece tavana bakmasını sağlıyor. Misty sarı yuvarlak broşu yakasından çıkarıyor.</p>

  <p>Glasgow Koma Derecelendirme Sistemi’nde en düşük derece üçtür. Bu hiç hareket etmediğin, hiç konuşmadığın ve hiç göz kırpmadığın anlamına gelir. İnsanlar sana ne derse desin, ne yaparsa yapsınlar. Tepki vermezsin.</p>

  <p>Broşun iğnesi Misty’nin küçük parmağı uzunluğunda ve Misty iğneyi alkollü pamukla temizliyor.</p>

  <p>Dedektif Stilton’ın kalemi yazmayı bırakıyor ama hâlâ defterinin açık sayfası üzerinde durmakta ve “Kızınız hiç babasını ziyaret ediyor mu?” diye soruyor.</p>

  <p>Misty kafasını hayır anlamında sallıyor.</p>

  <p>“Peki ya annesi?”</p>

  <p>Misty, “Kızım vaktinin çoğunu büyükannesiyle geçiriyor,” diyor. Misty broşun parlatılmış, temiz gümüş iğnesine bakıyor. “Birlikte eski eşya satışlarına gidiyorlar,” diyor. “Kayınvalidem artık üretimi yapılmayan porselen takımların parçalarını tedarik eden bir şirkette çalışıyor.”</p>

  <p>Misty, Peter’ın gözlerindeki bantları çıkarıyor.</p>

  <p>Senin gözlerindeki.</p>

  <p>Misty, başparmaklarıyla Peter’ın gözkapaklarının açık kalmasını sağlıyor, yüzüne eğilip, “Peter!” diye bağırıyor.</p>

  <p>Misty, “Baban aslında neden ölmüştü?” diye bağırıyor.</p>

  <p>Saçtığı tükürükler Peter’ın gözlerini, farklı ebatlardaki gözbebeklerini ıslatıyor. Misty, “Bir çeşit neo-Nazi eko-terörist çetenin üyesi misin?” diye bağırıyor.</p>

  <p>Dönüp Dedektif Stilton’a bakarak, “Her gece gizlice kaçıp evleri mi yakıyorsun?” diye bağırıyor.</p>

  <p>Misty, “Bön müsün?” diye bağırmaya devam ediyor.</p>

  <p>Büyük Özgürlük Neferi.</p>

  <p>Stilton kollarını göğsünde kavuşturup çenesini göğsüne eğiyor ve dik dik Misty’ye bakıyor. Dudaklarının çevresindeki orbikülaris oris kası kasılıyor ve ağzı ince bir çizgi haline geliyor. Frontalis kası kaşlarını yukarı kaldırıyor ve alnında boydan boya üç derin kırışık oluşuyor. Daha önce orada olmayan kırışıklar.</p>

  <p>Misty tek eliyle Peter’ın göğüs ucunu tutup yukarı çekerek uzatıyor.</p>

  <p>Diğer eliyle iğneyi göğsüne batırıyor. Sonra iğneyi çıkarıyor.</p>

  <p>Peter’ın kalbine bağlı olan monitör biplemeye devam ediyor ama ne bir vuruş hızlı, ne de daha yavaş.</p>

  <p>Misty, “Peter, sevgilim? Bunu hissedebiliyor musun?” diyor. Ve iğneyi tekrar Peter’ın göğsüne geçiriyor.</p>

  <p>Böylelikle her seferinde yeni acı hissedebilirsin. Stanislavski Metodu.</p>

  <p>Bilesin diye söylüyorum, yara öyle bir kabuk bağlamış ki, iğneyi geçirmek traktör lastiğine iğne batırmak kadar zor. İğne öbür taraftan çıkana kadar göğüs ucundaki deri de uzadıkça uzuyor.</p>

  <p>Misty, “Neden kendini öldürdün?” diye bağırıyor.</p>

  <p>Peter’ın gözbebekleri tavana dikilmiş, biri kocaman açılmış, diğeri iğne başı kadar.</p>

  <p>Sonra Misty’nin arkasından iki kol uzanıyor. Dedektif Stilton, Misty’yi geri çekiyor. Bu sırada Misty, “Ne bok yemeye beni buraya getirdin?” diye bağırıyor.</p>

  <p>Stilton, Misty’yi geri çektikçe iğne de yavaş yavaş geri çıkıyor ve sonunda göğüs ucundan kurtuluyor. Bu sırada Misty, “Ne bok yemeye beni hamile bıraktın?” diye bağırıyor.</p>
</body>
</html>
