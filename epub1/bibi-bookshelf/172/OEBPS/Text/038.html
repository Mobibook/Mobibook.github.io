<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>30 Temmuz</title>
</head>

<body>
  <h3 class="h31"><a id="a38"></a>30 Temmuz</h3>

  <p>Misty, geçirdiği kazadan sonra daldığı uykudan ilk uyandığında kasıklarındaki tüylerin temizlendiğini ve içinden çıkan bir sonda tüpünün, sağlam bacağına dolanarak karyola demirine takılı şeffaf bir plastik torbaya bağlı olduğu görüyor. Tüp, yara bandıyla bacağına yapıştırılmış.</p>

  <p>Sevgili tatlı Peter, <span class="t13">bunun</span> nasıl bir his olduğunu sana anlatmaya gerek yok.</p>

  <p>Dr. Touchet yine işbaşında.</p>

  <p>Sadece kayıtlarda bulunması açısından, ilacın etkisinden kurtulup gözlerini açtığında kasığındaki tüylerin tıraş edilmiş, vajinana da plastik bir şey sokulmuş olduğunu görmen seni gerçek bir sanatçı yapmaz.</p>

  <p>Yapsaydı, Misty şu anda Sistina Şapeli’nde resim yapıyor olurdu. Ama o bunun yerine altmış iki kiloluk desteden başka bir ıslak suluboya kâğıdını buruşturup atıyor. Küçük çatı katı penceresinin dışındaki güneş sahildeki kumları kavuruyor. Dalgalar tıslayıp kükrüyor. Rüzgârda asılı kalan martılar titriyor, beyaz uçurtmalar süzülüyor, çocuklar kumdan kaleler yapıyor, kabaran denizde birbirlerine su sıçratıyorlar.</p>

  <p>Misty, bir başyapıt yaratabilmek için bütün güneşli günlerini feda edebilirdi ama... gününü üst üste boktan hatalar yaparak geçiriyor. Bacağının tamamım kaplayan alçı ve küçük çiş torbasına rağmen dışarda olmak istiyor. Bir ressam olarak hayatını resim yapma şansı yakalayabilmek, geçmiş zamanın bir fotoğrafını çekmek için düzenlersin, ama bütün çabalarına değecek bir resim yapabileceğinin garantisi yoktur. Hayatını boşa harcadığın düşüncesi peşini hiç bırakmaz.</p>

  <p>Gerçek şu ki, eğer Misty şu anda kumsalda olsaydı, bu pencereye bakıp ressam olma hayalleri kuracaktı.</p>

  <p>Gerçek şu ki, nerede olmayı seçersen seç, seçimin hep yanlış olacaktır.</p>

  <p>Misty, yüksek bir tabureye dayalı şövalesinin yanında tek ayak üstünde durup pencereden Waytansea Burnu’na bakıyor, Tabbi ise annesinin ayağının dibinde, pencereden yansıyan güneş ışığında oturmuş keçeli kalemlerle alçıyı boyuyor. Asıl bu acı veriyor. Misty’nin bütün çocukluğunu dört duvar arasında boya kitaplarını boyayıp ressam olma hayalleri kurarak geçirmesi zaten yeterince kötü. Şimdi aynı kötü davranışla çocuğuna örnek oluyor. Misty’nin çocukken yapamadığı o çamurdan çörekleri, şimdi de Tabbi yapamayacak. Ergenlik çağındakiler her ne yapıyorsa. Misty’nin hiç uçuramadığı uçurtmalar, atlayamadığı ipler, toplayamadığı karahindiba çiçekleri; Tabbi de annesinin yaptığı hataların aynını yapıyor.</p>

  <p>Tabbi’nin gördüğü tek çiçek, büyükannesiyle bulduğu çay fincanının kenarındaki motifler.</p>

  <p>Birkaç hafta sonra okullar açılacak, ama Tabbi hiç sokağa çıkmadığı için bembeyaz.</p>

  <p>Misty’nin fırçası, önündeki başka bir sayfayı kirletiyor. Misty, “Tabbi tatlım?” diyor.</p>

  <p>Tabbi oturduğu yerden elindeki kırmızı kalemi alçıya sürtüyor. Reçineyle bez öyle kalın ki Misty hiçbir şey hissetmiyor.</p>

  <p>Misty'nin resim yaparken giydiği gömlek, cebinde sahte yakutlardan paslı bir klips bulunan, Peter’ın mavi renkli eski iş gömleği. Sahte yakutlar ve camdan elmaslar. Tabbi, okuldayken Peter’ın Misty’ye verdiği sahte broş, bilezik ve çifti olmayan küpelerin durduğu mücevher kutusunu getirmiş.</p>

  <p>Karına verdiğin mücevherler.</p>

  <p>Misty’nin üzerinde senin gömleğin var ve Tabbi'ye. “Neden çıkıp birkaç saat sokakta oynamıyorsun?" diyor.</p>

  <p>Kırmızıyı bırakıp sarı kalemi eline alan Tabbi, “Wilmot Nine çıkma dedi.” diyor. Boyamaya devanı ederken. “Uyanık olduğun sürece senin yanında kalmamı söyledi,” diyor.</p>

  <p>Bu sabah, otelin çakıl taşlı otoparkına Angel Delaporte’un kahverengi spor arabası girdi. Kafasında büyük bir hasır şapka olan Angel arabadan inip otelin ön verandasına yürüdü. Misty, ön bürodaki Paulette’in yukarı çıkıp bir ziyaretçisi olduğunu söylemesini bekledi, ama öyle olmadı. Yarım saat sonra Angel otelin ön kapısından çıkıp verandanın merdivenlerinden indi. Tek eliyle şapkasını tutup kafasını kaldırdı ve otel pencerelerini inceledi, işaret ve logolara baktı. Şirket grafitileri. Rekabet halindeki ölümsüzlükler. Daha sonra güneş gözlüğünü taktı, spor arabasına atladığı gibi gitti.</p>

  <p>Misty’nin önünde çöpe gidecek bir resim daha duruyor. Perspektifi tamamen yanlış.</p>

  <p>Tabbi, “Ninem ilham almana yardımcı olmamı söyledi,” diyor. Misty resim yapmak yerine çocuğuna biraz beceri kazandırmalı – muhasebe, maliyet analizi veya televizyon tamiri. Faturalarını ödemesini sağlayacak gerçekçi bir yol.</p>

  <p>Angel Delaporte gittikten bir süre sonra sade bej rengi resmi aracıyla Dedektif Stilton geldi. Otele girdi, birkaç dakika sonra çıkıp arabasının yanına gitti. Otoparkta dikilip elini gözlerine siper etti ve otel pencerelerine tek tek baktı ama Misty’yi görmedi. Sonra da arabasına binip gitti.</p>

  <p>Misty’nin önündeki resmin boyaları akıyor, renklerin hepsi birbirine girmiş. Ağaçlar, mikrodalga röleleri gibi görünüyor. Okyanus ise volkan lavları veya soğuk çikolatalı puding veya boşa harcanmış altı mangırlık guvaş boya olabilir. Misty kâğıdı koparıp buruşturarak top yapıyor. Tüm gün yaptığı hataları buluşturmaktan elleri simsiyah oldu. Başı ağrıyor. Gözlerini kapatıp elini alnına bastırıyor ve elindeki ıslak boya yüzünden alnının yapış yapış olduğunu hissediyor.</p>

  <p>Buruşturduğu kâğıdı yere atıyor.</p>

  <p>Tabbi, “Anne?” diyor.</p>

  <p>Misty gözlerini açıyor.</p>

  <p>Tabbi annesinin alçısına boylu boyunca rengârenk kuş ve çiçekler çizip boyamış. Mavi kuşlar, kızıl ardıçkuşları, kırmızı güller.</p>

  <p>Paulette oda servisi arabasıyla öğle yemeklerini getirdiğinde, Misty kendisine ön bürodan telefon etmeye çalışan biri olup olmadığını soruyor. Paulette bez peçeteyi açıp Misty’nin mavi iş gömleğinin yakasına sıkıştırıyor. “Maalesef hayır,” diyor. Balık tabağının üzerindeki sıcak tutan kapağı kaldırırken, “Niye sordun?” diyor.</p>

  <p>Misty, “Hiç,” diyor.</p>

  <p>Şimdi bacağındaki alçıya çizilmiş kuşlar ve çiçeklerle birlikte Tabbi’yle burada otururken, Misty hiçbir zaman ressam olamayacağını anlıyor. Angel’a sattığı resmi tesadüfen yapmıştı. Kazara. Misty ağlayacağı yerde, plastik tüpe bir iki damla çişini bırakıyor.</p>

  <p>Tabbi, “Anne, gözlerini kapat,” diyor. “Resmi gözlerin kapalıyken yap, aynen yaş günümde pikniğe gittiğimizde yaptığın gibi.”</p>

  <p>Aynen Misty Marie Kleinman’ın küçüklüğünde yaptığı gibi. Karavandaki kilimin üzerinde gözleri kapalı otururdu.</p>

  <p>Tabbi annesine sokulup, “Ağaçların arkasında saklanıp seni gözetlemiştik,” diye fısıldıyor. “Ninem ilham almana izin vermemiz gerektiğini söylemişti,” diyor.</p>

  <p>Şifonyerin yanına gidip Misty’nin şövaleye kâğıt tutturmak için kullandığı yapışkan bant rulosunu alıyor. İki parça koparıp, “Şimdi kapa bakalım gözlerini,” diyor.</p>

  <p>Misty’nin kaybedecek hiçbir şeyi yok. Çocuğuna müsamaha gösterebilir. Zaten yaptığı işler daha kötü olamazdı. Misty gözlerini kapıyor.</p>

  <p>Ve Tabbi’nin minik parmakları, bant parçalarını Misty’nin gözkapaklarına yapıştırıyor.</p>

  <p>Aynen babasının gözlerinin bantla yapıştırılıp kapatıldığı gibi. Kurumasınlar diye.</p>

  <p>Gözlerin bantla kapatıldı.</p>

  <p>Karanlıkta. Tabbi’nin parmakları Misty’nin eline bir kalem bırakıyor. Misty, Tabbi’nin şövaleye çizim bloğu yerleştirip kapağını kaldırdığını duyuyor. Sonra da Misty’nin elini tutup elindeki kalem kâğıda değene dek çekiyor.</p>

  <p>Pencereden giren güneş ışığı içeriyi ısıtıyor. Tabbi elini çekiyor ve karanlıktaki sesi, “Şimdi çiz resmini,” diyor.</p>

  <p>Ve Misty, mükemmel daire ve açıları, Angel Delaporte’un imkânsız olduğunu söylediği düz çizgileri çizmeye başlıyor. Çizdiklerinin doğru ve mükemmel olduğunu hissedebiliyor. Ne çizdiği konusunda Misty’nin hiçbir fikri yok. Sivri uçlu işaretleme aletinin ispritizma seansı tahtasında hareket edişi gibi, kalem de Misty’nin elini kâğıt üzerinde öyle hızlı ileri geri hareket ettiriyor ki Misty kalemi sıkıca kavramak zorunda kalıyor. Misty’nin otomatik yazısı.</p>

  <p>Kaleme hâkim olabilmeyi başardıktan sonra, “Tabbi?” diyor.</p>

  <p>Gözleri bantla sıkıca kapatılmış olan Misty, “Tabbi? Hâlâ orada mısın?” diyor.</p>
</body>
</html>
