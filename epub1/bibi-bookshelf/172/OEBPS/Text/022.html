<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>7 Temmuz</title>
</head>

<body>
  <h3 class="h31"><a id="a19"></a>7 Temmuz</h3>

  <p>Küçük beyaz zavallı Misty Marie Kleinman ada kilisesinin renkli camlı pencerelerini daha okuma yazmayı sökmeden önce çizebiliyordu. Hayatında hiç renkli cam bile görmemişken. Daha önce kiliseye gitmemişti, hiçbir kiliseye. Allahsız küçük Misty Kleinman, Waytansea Burnu’nda bulunan köy mezarlığındaki mezar taşlarını çizebiliyordu, çizdiklerinin rakamlar ve kelimeler olduğunu bilmeden mezar taşlarının üzerindeki tarihleri ve kitabeleri çizebiliyordu.</p>

  <p>Şimdi kilisede otururken en başta ne hayal kurduğunu ve sonra buraya gelince gerçekte ilk olarak ne gördüğünü hatırlaması onun için oldukça zor. Mihrabın üzerindeki mor örtü. Cilayla kararmış, kalın tahta kirişler.</p>

  <p>Çocukken de aynen böyle hayal etmişti. Ama bu imkânsız.</p>

  <p>Grace yanında oturmuş dua ediyor. Grace’in yanındaysa Tabbi var ve ikisi de diz çökmüşler. Ellerini kavuşturmuşlar.</p>

  <p>Grace’in gözleri kapalı, dudakları da sanki ellerine fısıldar gibi, “Gelinimin, sevdiği resim işlerine dönmesine izin ver. Tanrının kendisine verdiği üstün yeteneği çarçur etmesine izin verme...” diyor.</p>

  <p>Çevrelerindeki tüm eski adalı aileler fısıltı halinde dua ediyorlar.</p>

  <p>Arkalarından bir ses, “... Tanrım lütfen Peter’ın karısına işe başlamak için gerekeni ihsan eyle...” diye fısıldıyor.</p>

  <p>Başka bir ses, yaşlı Bayan Petersen, “... yabancılar iyice yoldan çıkmadan önce Misty’nin bizi kurtarmasına yardım et...” diye dua ediyor.</p>

  <p>Hatta kendi kızın Tabbi bile, “Tanrım annemin aklını başına toplayıp sanatını yapmaya başlamasına müsaade et...” diye fısıldıyor.</p>

  <p>Waytansea Adası’ndaki balmumundan yapılmış tüm insan heykelleri Misty’nin etrafında diz çökmüşler. Tupper’lar, Burton’lar ve Nieman’lar; hepsinin gözleri kapalı, ellerini kavuşturup Tanrıdan Misty’nin resim yapmasını sağlamasını diliyorlar. Hepsi de onun kendilerini kurtaracak gizli bir yeteneğe sahip olduğunu düşünüyorlar.</p>

  <p>Ve zavallı karın Misty, yani buradaki tek aklı başında insan sadece şey yapmak istiyor – yani, tek istediği bir kadeh içki.</p>

  <p>Birkaç kadeh içki. Birkaç aspirin. Ve tekrar.</p>

  <p>Herkesin suratına şu lanet olası duaları etmemelerini haykırmak istiyor.</p>

  <p>Orta yaşına gelip de hayalini kurduğun o çok ünlü ressam olamayacağını ve insanların yüreğine dokunarak onlara esin kaynağı olacak bir tablo yapamayacağını anladıysam. Yeteneğin yok işte. Sende o kafa veya ilham kaynağı yok. Başyapıt yaratmak için gereken özelliklerin hiçbirine sahip değilsin. Yaptığın işlerin koca koca taş evler ve büyük çiçek bahçelerinden –Georgia’da Tecumseh Gölü’ndeki küçük bir kızın yalın düşlerinden– ibaret olduğunu fark ediyorsan, yaptığın herhangi bir resmin halihazırda bayağılık bokundan geçilmeyen dünyaya biraz daha bok katmaktan başka işe yaramayacağını görüyorsan. Kırk bir yaşına bastığını ve Tanrı vergisi potansiyelinin tükendiğinin farkına varıyorsan eğer, evet, şerefe.</p>

  <p>Haydi şerefe. Fondip.</p>

  <p>Asla bundan daha zeki olmayacaksın.</p>

  <p>Çocuğuna daha iyi hayat standardı sunamayacağım –iyi bir yana, sen çocuğuna karavan kampında oturan annenin sana sağladığı hayat kalitesini bile sağlayamıyorsun– ve bu da ne üniversite veya Güzel Sanatlar Akademisi’ne gidebileceği, ne de düşleri olabileceği anlamına geliyorsa ve ona annesi gibi garson olmak dışında hiçbir şey veremediğini fark ediyorsan.</p>

  <p>İçelim.</p>

  <p>İşte bu köleler kraliçesi Misty Marie Wilmot’un hayatının sıradan bir günü.</p>

  <p>Peki ya Maura Kincaid?</p>

  <p>Ya Constance Burton?</p>

  <p>Waytansea resim ekolü. Onlar farklıydı, farklı doğmuşlardı. Her şeyin basit görünmesini sağlayan şu ressamlar. Gerçek şu ki, bazı insanlar yeteneklidir ama çoğu değildir. Çoğumuz şan şöhret sahibi olmadan, hiç böbürlenmeden meslek hayatlarımızı bitireceğiz. Zavallı Misty Marie gibi insanlar sınırlı, sınırda budalalardır ama engelliler için ayrılmış park yerini kullanmaya hakları yoktur. Ya da Özel Olimpiyat Oyunları’na katılmaya. Herkes gibi tonla vergi öderler ama et lokantacında onlara özel mönü verilmez. Banyoları aşırı büyük değildir. Otobüsün ön sıralarında özel bir yere sahip değildirler. Siyasi lobileri yoktur.</p>

  <p>Hayır, ne yazık ki, karının işi başkalarına alkış tutmak olacak.</p>

  <p>Güzel Sanatlar Akademisi’nde Misty’nin de tanıdığı bir kız, içi ıslak çimento dolu bir mutfak robotunu motoru yanıp da dumanlar çıkana kadar çalıştırmıştı. Bu onun ev hanımı olarak geçirilen bir yaşamı ifade etme biçimiydi. Şu anda o kız muhtemelen bir çatı arasında organik yoğurt yiyerek yaşıyordur. Zengin olmuştur ve bağdaş kurup oturabiliyordur.</p>

  <p>Misty’nin Güzel Sanatlar Akademisi'nden tanıdığı başka bir kız ağzına kuklalar yerleştirerek üç perdelik bir oyun sergilemişti. Bunlar diline geçirebileceğin küçük kostümlerdi. Fazla kostümleri yanağının iç kısmında tutardın, aynen tiyatro sahnesinin iki yanındaki odalar gibi. Sahne aralarında dudaklarını kapaman perdenin kapanması demekti. Dişlerin, sahne önündeki ışık ve perde kemeri vazifesi görürdü. Dilini sıradaki kostüme sokardın. Üç perdelik bir oyundan sonra kızın ağzının kenarında çatlaklar oluşmuştu. Orbicularis oris’inin şekli bozulmuş, esnemişti.</p>

  <p>Bir gece galeride <span class="t13">Anlat</span><span class="t13">ı</span><span class="t13">lm</span><span class="t13">ı</span><span class="t13">ş</span> <span class="t13">En Büyük Hikâye</span>'nin kısa bir versiyonunu sergilerken boğazına minik bir deve kaçtığı için bu kız az daha ölüyordu. O günlerde muhtemelen aldığı bağış paralarını bol bol harcıyordu.</p>

  <p>Misty’nin sevimli ev resimlerine övgüler yağdıran Peter o denli yanılıyordu ki. Adada saklanıp sevdiği tarzda resimler yapmasını söyleyen Peter’ın tavsiyeleri sıçmıştı.</p>

  <p>Tavsiyelerin ve övgülerin öylesine sıçmıştı ki.</p>

  <p>Sana göre Maura Kincaid bir konserve fabrikasında yirmi yıl boyunca balık temizlemişti. Çocuklarını lazımlığa işemeleri için terbiye etmiş, bahçesine bakmıştı ve sonra bir gün oturup bir başyapıt yaratmıştı. Kaltak. Diploması yoktu, atölyede vakit de geçirmemişti ama sonsuza dek ünlüydü. Onunla hiçbir zaman tanışmayacak milyonlarca insanın sevgisini kazanmıştı.</p>

  <p>Sadece kayıtlarda bulunması açısından, bugün hava yer yer kıskançlık krizleriyle karışık acı dolu.</p>

  <p>Peter, annen hâlâ tam bir kaltak, bilesin. Desenleri artık üretilmeyen porselen takımların parçalarını tedarik eden bir firmada yarım gün çalışıyor, öğle yemeğinde zengin bir yazlıkçı kadının, pastel renkli ipek örgü bir elbise giymiş bronz bir iskeletin, “Satın alacak bir şey olmayınca, burada zengin olmanın ne anlamı var?” dediğini duymuş.</p>

  <p>Bunu duyduğundan beri Grace resim yapması için karını sıkıştırıp duruyor. İnsanların sahip olmak için yaygarayı koparacakları bir şey yapması için. Sanki Misty kıçından bir başyapıt çıkarıp Wilmot ailesinin servetini geri getirebilirmiş gibi.</p>

  <p>Sanki bu şekilde bütün adayı kurtarabilirmiş gibi.</p>

  <p>Tabbi’nin yaş günü, o önemli on üçüncü yaş günü yaklaşıyor ve hediye alacak para yok. Misty, Tecumseh Gölü’ne gidip yaşayabilmeleri için bahşişlerini biriktiriyor. Sonsuza dek Waytansea Oteli’nde kalamazlar. Zenginler adayı canlı canlı yiyip bitiriyorlar ve Misty, Tabbi’nin fakirlik içinde, zengin oğlanların uyuşturucu baskısı altında yetişmesini istemiyor.</p>

  <p>Misty yaz sonuna doğru teminatı ödeyebilecek duruma geleceklerini düşünüyor. Ama Grace konusunda ne yapacağını bilmiyor. Annenin yanlarına taşınabileceği arkadaşları olmalı. Ayrıca kilise de ona her zaman yardım eder. Kadınlar Sofrası Derneği.</p>

  <p>Kilisede etraflarında, renkli camlara çizilmiş azizler var; hepsine oklar ve bıçaklar saplanmış, ateşlerde yanıyorlar ve şimdi Misty’nin aklına sen geliyorsun. Acı çekmenin yüce ilhama ulaşmak için bir araç olduğuyla ilgili teorilerin. Maura Kincaid’le ilgili hikâyelerin.</p>

  <p>Sefalet ilham kaynağı olsaydı, Misty çoktan zirveye çıkmış olurdu.</p>

  <p>Tüm ada halkı etrafında diz çökmüş Misty’nin resim yapması için dua ediyor. Kurtarıcıları olması için.</p>

  <p>Etraflarındaki azizler acı çekerken gülümseyerek mucizeler yaratıyorlar ve Misty uzanıp bir ilahi kitabını eline alıyor. Kimi kapaksız, kiminin arasından saten kurdele sarkan onlarca eski ilahi kitabının içinden Misty bu kitabı çekiyor. Rastgele bu kitabı seçip açıyor. Ve hiçbir şey olmuyor.</p>

  <p>Sayfaları karıştırıyor ama hiçbir şey yok. Sadece dualar ve ilahiler. İçinde karalanmış herhangi bir gizli mesaj yok.</p>

  <p>Fakat kitabı yerine koymak için eğildiğinde kitabın durduğu yerde tahtaya kazınmış mesajı görüyor: “Çok geç olmadan adayı terk et.”</p>

  <p>İmza, <span class="t13">Constance Burton.</span></p>
</body>
</html>
