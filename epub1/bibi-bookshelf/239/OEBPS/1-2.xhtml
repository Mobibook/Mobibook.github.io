<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-2</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:c2875b45-ed09-4e92-8439-1660d92ff11e"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-1"><span class="CharOverride-10">“Bir”in Derdi “İki”  </span></p>
			<p class="_0"><span class="CharOverride-11">  </span></p>
			<p class="paragraf ParaOverride-7">Kendini, anlatmak, hep anlatmak... bıkmadan, usanmadan, sonuna kadar anlatmak şeklinde vareden bir bitmez tükenmez dil akışı-aktarımını bilebildiyse şiirimiz, bunu öncelikle Nâzım Hikmet’e, ama pek çok yönden ve daha fazlasını Edip Cansever’e borçludur; iddiayı daha anlaşılır kılmak adına eklemek gerekir ki mesele nicelikle ilgili değildir ve mesela, külliyatının cesametiyle hem Nâzım Hikmet hem de Edip Cansever’in yazdıklarını geride bırakan Fazıl Hüsnü Dağlarca anlatmamış, söylemiştir.  </p>
			<p class="paragraf ParaOverride-7">Anlattığı, tek kelimelik bir maceradır Edip Cansever’in... ama işte, öyle bir “tek kelime”dir ki o macera, geçmişi ve şimdiyi, içine geleceği de katıp “ân”da kavrayan binbir kollu kapsayışıyla “varoluş”un akla geldik gelmedik tüm konaklarına uğrar; eğleşir de o konaklarda bir zaman, ama hangi konakta ne süre eğleşirse eğleşsin, bir sonraki konağın çağrısı kaçınılmazdır ve bir zaman da söz konusu o “yeni” konağın suyundan içmek üzere yola koyulmak zorunda kalır; sonra bir konak daha, sonra bir daha... yalnızlık çünkü, sonsuzdur; insan gibi; ki bunu, başı sonu yalnızlık demek olan ömür adlı o kutlu macerayı, <span class="CharOverride-12">Şairin Seyir Defteri</span> adını verdiği kitabının girişindeki şu dört dizeyle, (dünya durdukça duracak, ancak has şairlerin harcı bir mükemmel dille) gene Edip Cansever’in kendi özetler: “Doğanın bana verdiği bu ödülden / Çıldırıp yitmemek için / İki insan gibi kaldım / Birbiriyle konuşan iki insan”.  </p>
			<p class="paragraf ParaOverride-7">Bu şah şiir, Edip Cansever’in (reddettiği <span class="CharOverride-12">İkindi Üstü</span> ve ölümünden sonra yayımlanan <span class="CharOverride-12">Gül Dönüyor Avucumda</span> adlı kitapları da dahil) onsekiz kitaplık külliyatının da özetidir gerçi... ama söz konusu dört dizeyi epeyce indirgemeci davranarak “doğa-ödül-insan” kavramlaştırmasıyla ele aldığımızda, sadece kişi ve şair olarak Edip Cansever macerasının bir mükemmel özetiyle değil, felsefe’nin bin yıllardır çözmeye uğraştığı bir “çözülmez bilmece”nin, Şiir’ce tam (ve ona mükemmel niteliğini kazandıran) alçakgönüllü çözümüyle de karşı karşıya kalırız; “çıldırıp yitmemek için” vurgusu ise meseleye (felsefe’ye) şair katkısıdır, ki yukarıda anıldığı üzere ancak has şairlere mahsustur. Buradaki “ödül”, başlıbaşına “yaşamak” olarak okunabileceği gibi, pekâlâ, bahşedilmiş (durmaksızın kaynayan, taşan, uçan, sonuç olarak hiç susmayan), kişiyi çıldırtacak ölçüde gözalıcı-güzel-zengin-sonsuz bir iç dünya olarak... ya da eldeki kalem (yazma yeteneği, bahtı) olarak okunabilir; bu ya da bunlarla (bu arada yalnızlıkla da) başedebilmenin yegâne yolu, kişinin bir kendi “daha” bulabilmesidir ancak... ki Şair, kendinden bir “kendi” daha çıkarıp karşısına koyarak, onunla konuşup ona anlatarak bulacaktır çözümü. Toparlamak adına son bir çabaya daha girişirsek söylenecek söz şudur: Yalnızlığın ilacı yoktur... ama işte söz konusu bu devâsızlık nedeniyledir ki, kişiye “kendini bulmak” gibi eşi menendi yok bir armağan bahşeder; fazladan, bu armağanı başkalarıyla, mesela insan kardeşleriyle de paylaşabilmek gibi bir çoğalma-çoğullama-çoğullaşma konağına varır ki serencâm, varana-bulana ne mutlu!  </p>
			<p class="paragraf ParaOverride-7">Edip Cansever’in (daha sonra çocuksu ölçüde “naif” bulup da reddedeceği) <span class="CharOverride-12">İkindi Üstü</span>’nden başlayarak varmak özlediği konak budur; öyle bir konak ki, çaresi yok yalnızlığa bir çare, bir eş bulsun, avunsun.   </p>
			<p class="paragraf ParaOverride-7"><span class="CharOverride-12">Dirlik Düzenlik</span>’in “Masa Da Masaymış Ha...” başlıklı şiirinde “Adam ha babam koyuyordu” derken aradığı budur; <span class="CharOverride-12">Yerçekimli Karanfil</span>’in “Yangın” şiirinde “Tıkır da tıkır işleyen apartmanlar vardır ya, sakın ha! / Ya da her sabah / Göğe bir yüz metre kollarınızla” ya da “Buz Gibi” şiirinde “Aşk iyidir bak / Duyumunu artırır insanın” derken; <span class="CharOverride-12">Umutsuzlar Parkı</span>’nın “Amerikan Bilardosuyla Penguen V” şiirinde “Siz değil, o kadar ayrı gidiyor ki sizden / O ne mi, yaşadıklarınız belki” derken; <span class="CharOverride-12">Petrol</span>’ün “Phoenix” şiirinde “Kim ne derse desin ben bu günü yakıyorum / Yeniden doğmak için çıkardığım yangından” derken; <span class="CharOverride-12">Nerde Antigone</span>’nin “Medüza” şiirinde “Ne kadar konuşursak o kadar bir sessizlik olur / Adımızı sorarız birine, o bize adını söyler” derken; <span class="CharOverride-12">Tragedyalar</span>’ın “Tragedyalar III – Koro” şiirinde “Bir yankı: durmadan yalnızsınız / Durmadan yalnızsınız” derken<span class="CharOverride-12">; Çağrılmayan Yakup</span>’un IV. şiirinde “Biz işte onunla birlikte savunacağız beni / Düşlerimi ve düşlerimden arta kalan ellerimi / Biz ikimiz” derken; <span class="CharOverride-12">Kirli Ağustos</span>’un “Ha Yanıp Söndü Ha Yanıp Sönmedi Bir Ateş Böceği” şiirinde “O kadar yalnızım ki birden, gördüm de / Binlerce yıldızıyla bu sonsuz mağaranın içini / Ha yanıp söndü, dedim / Ha yanıp sönmedi bir ateş böceği.” derken; <span class="CharOverride-12">Şairin Seyir Defteri</span>’nin “Kuşatma” başlıklı şiirinde “Doğasın sen, doğasın, yarat beni yeniden / Ey yalnızlığımı kuşatan yalnızlık” derken... <span class="CharOverride-12">Sonrası Kalır</span>; <span class="CharOverride-12">Ben Ruhi Bey Nasılım</span>; <span class="CharOverride-12">Sevda ile Sevgi</span>; <span class="CharOverride-12">Bezik Oynayan Kadınlar</span>; <span class="CharOverride-12">İlkyaz Şikâyetçileri</span>; <span class="CharOverride-12">Oteller Kenti</span>... derken, aradığı budur: Bulunca biz kardeşleriyle de paylaşacağı bir “kendi” daha yaratmak... ya da daha doğru ifadesiyle “kendini keşfetmek”.    </p>
			<p class="paragraf ParaOverride-7">Gene has şairlerin harcı bir kehânetle, “Sonrası Kalır” diye, olabilecek “en son sözü” söylemek bahtı da Edip Cansever’in olmuştur; sonsuzluk diye bir şey varsa ve biz “burda”ysak, sonrası hep kalacaktır çünkü; sonrası, olsa olsa “bir sonra” gelenle, gelenlerle... “bir”ken “iki” olmayı özleyenlerle; mesela, <span class="CharOverride-12">Gelmiş Bulundum</span>’dan yola çıkıp “sonrası”nı merak edecek sizlerle gelecek... Öyleyse, bir daha: Şair’e, okuruna, ne mutlu!  </p>
			<p class="paragraf ParaOverride-8"><span class="CharOverride-12" xml:lang="en-US">Bedirhan Toprak   </span></p>
			<p class="paragraf ParaOverride-8"><span class="CharOverride-12" xml:lang="en-US">22 Ekim 2007 / Üsküdar </span>  </p>
		</div>
	</body>
</html>