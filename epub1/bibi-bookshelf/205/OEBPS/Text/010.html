<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Hızır Gibi</title>
</head>

<body>
  <h1 class="h11"><a id="a23"></a>Hızır Gibi</h1>

  <p class="p8">Müdürüme durumu açıp açmayacağımı düşünüyorum hâlâ, inanılmaz ve müthiş bir serüven geçti başımdan. Müdürüme güvenemediğimden ötürü değil bu. Yıllardır tanırız birbirimizi. Bilirim ki pek sever beni. Kötülük gelmez elinden bana karşı. Benim mahvolmamı istemek düşüncesi uzaktır ondan. Ama gazetecilik lanet bir tutkudur. Günün birinde, istemese de, gazeteyi çekici kılmak için, iki kere iki dört eder gibi kesindir bu, başımı derde sokacaktır.</p>

  <p class="p8">Benim durumumda olan adam için ne kadar ihtiyat gösterilse azdır. Kendi günlüğüme satırları yazmam bile bir tehlikedir. Günlüğümü bir başkası okusa ve olup biten kulaktan kulağa yayılsa kim kurtarabilir beni?</p>

  <p class="p8">Eski bir merak yüzünden başıma geldi bütün bunlar. “Kara” yayına, büyüye, cinli perili öykülere, gizemli masallara düşkünüm öteden beri. Küçük kitaplığımda başka şey yoktur zaten.</p>

  <p class="p8">Sahip olduğum kitaplar arasında öylesi vardır ki, büyük boy, iki yüzü aşkın sahifeli, en azından iki yüzyıllık bir elyazmasıdır. Kapak sahifesi, eski kitapların çoğunun başına geldiği üzere, kopuktur. Üst yanı, işlek yazılı Latin harfleriyle, üç, dört ve beş harfli, anlaşılması imkânsız, sonu gelmez sözcükler dizinidir. Rastgele bir sahife açayım: “Pra fbee silon its tita shi dor dor sbhsa cpu snun eas pioj umeno kai…”</p>

  <p class="p8">Bu elyazmasını yıllarca önce, Ferrare’de yaşlı bir antikacıda bulmuştum, adamcağızın önemsediği yoktu yapıtı. Kitabın, on yedinci yüzyılda yayılmaya başlayan “gizli yazıtlar”ın bir örneği olduğunu uzmanın biri anlattı bana. Falcıların dediğine bakılırsa, gizli yazıtların metni bir ermişlik meyvesi idi. Sakladığı sır şuradaydı: Anlam taşımayan sonu gelmez ve yavan sözcükler dizininin bir yerinde, görünüşte ötekilere benzer büyülü bir formül yer alıyordu. Sözgelişi geleceği haber vermek, ya da başkalarının düşüncesini çözmek gibi insanüstü niteliklere erişmek için o formülü yüksek sesle bir kez okumak elverirdi, işin zorluğu, o sonsuz kargaşalık ortasında bu formülü bulabilmekti.</p>

  <p class="p8">Büyülü sözcükleri bulup çıkarmak için en çıkar yolun, aylar ayı sürse bile, zahmete değeceğinden, kitabı ilk sahifesinden son sahifesine kadar yüksek sesle okumak olduğu kanısına varabilirsiniz.</p>

  <p class="p8">Ama bilemediniz işte. Formül geçer akça olabilmek için, okunuşu sırasında, daha önceki sözcüklere karıştırılmamalıdır.</p>

  <p class="p8">Sözün kısası, gerekli sözcükle işe başlamak şarttır. Eldeki metnin uzunluğu hesaba katılırsa, bir saman yığını arasında bir dikiş iğnesi bulmak kadar zordur bu. Dikiş iğnesinin belki hiç bulunmaması olasılığı da çabasıdır.</p>

  <p class="p8">Uzman kişinin dediğine göre, yüz tane gizli yapıt arasında, elden ele dolaşanların en az doksan dokuzu sahtedir. Başka bir uzmanın iddiasına göre de, bütün dünyada bir tektir bunun aslı, ötekilerin hepsi uydurmadır. Üstelik, bu tek nüshanın hâlâ etkili olup olmadığını da şüpheyle karşılıyordu bu zat, zira formül, bir defa kullanıldı mı yitiriyordu gücünü.</p>

  <p class="p8">Adaaam sen de deyip sırf laf ola beri gele kabilinden, her akşam yatağa girmeden önce, kitabı rastgele açıp sahifenin rastgele bir yerinden yüksek sesle iki satır okumayı âdet edindim.</p>

  <p class="p8">İyi anlayın ama beni, inanarak yapmıyordum bunu. İç açıcı bir çeşit küçük ayindi bu. Bilinmez ki hem! Yorucu iş değildi ki zaten.</p>

  <p class="p8">O yılın 17 mayıs perşembe akşamı, o gece rastgele seçtiğim parçayı yüksek sesle okuduktan sonra (ne yazık ki hatırlayamıyorum neresi olduğunu, okurken olağan dışı bir şey sezinlememiştim zira ve dolayısıyla dikkat etmemiştim) bir değişiklik baş gösterdi bende.</p>

  <p class="p8">Birkaç dakika geçince farkına vardım işin. Mutlu bir hafifleşme ve vücutça canlılaşma duyusuna benzer bir şeydi bu. Pek hoşlandım doğrusu bu beklenmedik değişiklikten. Bilmem neden, çokluk öyle yorgunumdur ki her zaman.</p>

  <p class="p8">Hem zaten vakit ilerlemişti ve bana yatağa yatmaktan başka yapacak iş kalmıyordu.</p>

  <p class="p8">Boyunbağımı çıkarırken, özellikle o gece yatağımda okumak istediğim kitabı çalışma odamda unuttuğum aklıma geldi. Garganti yayınevinin bastığı, Ronald Seth’in “Capo Matapan”ıydı bu kitap.</p>

  <p class="p8">Aynı anda çalışma odamda buldum kendimi.</p>

  <p class="p8">Oraya varmak için ne yapmıştım acaba? Meslek yüzünden savruğun biri olduğumu iyi bilirim ama bir odadan öbürüne gittiğimi hatırlamamam inanılır şey değildi. Oysaki hatırlayamıyordum işte.</p>

  <p class="p8">Fazla şaşkına dönmedim yine de. Bir şey yaparken başka bir şey düşündüğüm olur zira.</p>

  <p class="p8">Fakat inanılmaz olay daha etkileyici bir biçimde tekrarlandı derhal. Kitabı çalışma odamda bulamayınca gazete idarehanesinde unuttuğumu hatırladım.</p>

  <p class="p8">Aynı anda, Solferino sokağı 28 numaradaki gazete idarehanesinde buldum kendimi. Daha açık söyleyeyim, ikinci katta, çalıştığım odadaydım, her taraf karanlıktı.</p>

  <p class="p8">Işığı yakıp duvar saatine baktım: Dokuzu yirmi geçiyordu. Boyunbağımı çıkarmadan önce kol saatimi bir kenara koyarken dokuzu on sekiz geçtiğini görmüştüm. Bütün bunların iki dakika içinde olup bitmesi imkânsızdı.</p>

  <p class="p8">İyi ama bu benim oraya nasıl geldiğimi anlatmıyordu bana. Hiç ama hiçbir şey hatırlamıyordum. Evimden çıktığımı hatırlamıyordum, otomobile bindiğimi hatırlamıyordum, geçtiğim yolu hatırlamıyordum, gazete idarehanesine girdiğimi hatırlamıyordum.</p>

  <p class="p8">Neydi bu başıma gelen benim? Sırtımdan ter aktığını hissettim. Korkunç şüpheler giriyordu içime… Kafamda bir çatlaklık mı vardı? Yoksa daha beter bir şey miydi bu? Bu çeşit belirtilerle kendini gösteren beyin tümörlerinden bahsedildiğini duymuştum.</p>

  <p class="p8">Sonra, birdenbire saçma, gülünç, anlamsız bir düşünce geldi aklıma; bu düşüncenin hoş yanı şuydu ki bir hastalık ihtimaline yer bırakmıyordu ve bu yüzden huzur vericiydi. Üstelik başıma geleni noktası noktasına açıklıyordu.</p>

  <p class="p8">Şuydu aklıma gelen: Ya ben kendi evimden gazete idarehanesine doğaüstü bir olayla o saniyede naklediliverdimse? Ya ben o gece büyülü formülün üstüne düşüp aynı anda her yerde olmanın efsanemsi gücünü kazandımsa?</p>

  <p class="p8">Boş bir olasılıktı bu, budalaca bir şeydi. Fakat sıcağı sıcağına bir denemeye ne diye girişmeyecektim? Aklımdan şu geçti: Tekrar evimde bulmak isterim kendimi.</p>

  <p class="p8">Hepimizin bildiği gerçek dünyadan bambaşka ve gizemli bir dünyaya birdenbire geçen adamın duyduğunu sözcüklerle anlatmak çok güç. Ben bir insan değildim artık, insandan daha üstün bir şeydim, hiç kimsenin hiçbir zaman sahip olmadığı pek büyük bir kudret vardı bende.</p>

  <p class="p8">Saniyesinde, gerçekten kendi evimde buldum kendimi. Bir yerden bir yere ışığınkini aşan bir hızla sahiden ulaşabileceğimin kanıtıydı bu. Ve beni hiçbir engel durdurmuyordu. Bir ülkeden başka bir ülkeye sıçrayabilirdim, en gizli bir yasak yerlere girebilirdim, bankaların kasa dairelerine, günün kudretli kişilerinin evine, dünyanın en güzel kadınlarının odalarına sızabilirdim.</p>

  <p class="p8">Gerçekten öyle miydi? Olanaksız gibi geliyordu bana. Düş görüyor gibiydim. Kendimi buna iyiden iyiye inandıramıyordum. Başka denemelere giriştim. Banyomda olmak isterim, dedim. Kendimi banyomda buldum. Duomo Meydanı’nda olmak istedim. Duamo Meydanı’ndaydım. Şanghay’da olmak istedim. Şanghay’da idim.</p>

  <p class="p8">Barakalı uzun bir yoldu, pis kokular geliyordu, güneş doğmak üzereydi.</p>

  <p class="p8">Vay canına! diye düşündüm, buraya varmak için hayli vakit geçti. Sonradan saat farkları hikâyesi geldi aklıma. Burada gün doğuyordu, Milano’da saat gecenin onunu çalmamıştı henüz.</p>

  <p class="p8">Sokakta, aynı yönde acele acele giden erkekli kadınlı bir kalabalık gördüm. Tuhaf tuhaf bakmaya başlıyorlardı bana. Kılık kıyafetim, doğrusu ya, sırıtıyordu. Az sonra küçük bir grup, sorguya çekmek istercesine bana yöneldi: içlerinden ikisi üniformalıydı. Korkuya kapıldım. Aklımdan şu geçti: Milano’da kendi evimde olmak isterim. Kendi evimdeyim.</p>

  <p class="p8">Kalbim çatlarcasına çarpıyordu. Baş döndürücü bir zaferdi bu! Serüvenlerle, beklenmedik olaylarla, şehvetli demlerle, dünya çapında başarılarla dolu olağanüstü bir gelecek açılıyordu önümde.</p>

  <p class="p8">Gazetecilik mesleğimi düşünüyordum. Stanley’i ekmiştim, yaşlı Luigi Barzini’yi ekmiştim, belinogramları, teleskriptörleri ekmiştim. Kolorado’da deprem mi? Saniyesinde oradaydım ben, polis kordonunun öte yanında, fotoğraf makinem elimde. On dakika sonra gazetemin yazı salonunda makalemi döşeniyordum. Kremlin’de bir bunalım mı? Hop diye bir mobilyayı siper edinip manyetofonumla Brejnev’in öfkesini şeride aktarıyordum. Liz Taylor’un evinde karı koca kavgası mı? Aklımdan geçirir geçirmez, şeride kaydedici makinemle, bir perde gerisinde, Liz’in yatak odasında alıyordum soluğu. “Corriere” gazetesine kıyasla New York Times bile badi badi kalacaktı artık.</p>

  <p class="p8">Zengin olmayı da düşünüyordum. Evet, bankalara, kuyumcu dükkânlarına, Ford Knox’un yeraltı mahzenlerine girebilirdim, çıkarken milyarlar ve milyarlar götürebilirdim. Fakat pek durmuyordum bu düşünce üzerinde. Neye yarardı milyarlar. Ne diye hırsızlık edecektim. Gazetem altın bir köprü idi benim için. Yalnız tiyatro oyunlarım, milyonlar getiriyor bana her yıl. Ya yaptığım resimler? Sadece tablolarımla bey gibi yaşayabilirim ben.</p>

  <p class="p8">Aşk ve uçarılık istiyordum daha çok. Erkekleri ne kadar küçümserse küçümsesin, hiçbir kadın kurtulamazdı artık elimden. Durun bakayım! Denemesini ne diye yapmayayım hemen? Aklımdan şunu geçirdim: A.S. ile bir yatakta olmak isterim (adını vermiyorum, kibar adamım ne de olsa). İnanınki bana bir yatakta idim A.S. ile. Tek başına uyuyordu. Oda karanlıktı, bir sokak lambasının ışığı pencere aralıklarından içeri sızıyordu.</p>

  <p class="p8">O anda farkına vardım ki tepeden tırnağa giyiniktim hâlâ, ayaklarımda pabuçlarımla ve her şeyimle. Güzel bir kadının yatağında ayakta pabuçlarımla! Yapmakta olduğum çılgınlığın derecesini ölçüyordum.</p>

  <p class="p8">Tam o sırada dilber yaratık uykusunda dönerken çarpıverdi bana. Uyanıp da yanında birini görünce müthiş bir çığlık attı. Aklımdan şu geçti hemen: Eve dön, yallah!</p>

  <p class="p8">Evceğizimde, dört duvarın sessizliği içinde, beni tehdit eden müthiş tehlikenin bilincine erdim nihayet. Bendeki olağanüstü nitelikleri taşıyan bir adamın varlığı öğrenildi mi hapı yuttuğumun resmiydi. Devlet Başkanlarının, kudretli kişilerin, generallerin kapılacağı dehşeti hayalinize getirebiliyor musunuz? Her an elimde hançerle ense köklerinde bitiverebileceğimi ve buna hiçbir şekilde karşı konamayacağını bilmek ne demekti! Hayatımın zerrece değeri kalmayacaktı artık.</p>

  <p class="p8">İşte bu yüzden, on iki gün geçtiği halde tekrarlamadım denemeyi. İş güçle geçip giden her günkü hayatıma devam ediyorsam da iç huzurumu kaybetmiş bulunuyorum. Bir düşünce kıvrandırıyor beni: Gizli kudretimi kullanma isteğine karşı direnebilecek miyim? Eninde sonunda kendi kendime ihanet etmeyecek miyim?</p>

  <p class="p8">Düşündükçe, kadınlardan yana da inanılmaz geliyor bu iş bana. Yatakta yatarken veya banyoda yıkanırken şu veya bu kadının benimle karşı karşıya gelivermesini kabul etsek bile, kollarım arasına ne diye düşecekler sanki? Çığlık koparabilirler pek ala, yardım isteyebilirler, rezalet çıkarabilirler, bana da tabanları yağlamak düşer ondan sonracığıma.</p>

  <p class="p8">Gazetecilik başarılarına gelince, kısa süreli olmaya mahkum bu başarılar ister istemez. Ağızları açık bırakacak ilk marifetlerden sonra panik havası yaygınlaşacak, soruşturmalar yapılacak, dünyanın neresinde olursa olsun benim ortaya çıkışım derhal haber verilecek ve sonunda kimliğim öğrenilecek. İşte o zaman, elveda Dino Buzzati. Ya enseye bir kurşun, ya bir cızım siyanür ve bir daha söz açan olmaz artık bendenizden.</p>

  <p class="p8">Şimdi şöyle diyorum kendi kendime: Kabul, gazeteye bağlılık, meslek aşkı, başarı kazanmak isteği iyi hoş; ama ya mortoyu çekmek varsa işin ucunda? Müdürüme işi açsam, biliyorum, dikkati çekmemek için, son derece titizlikle kullanacak beni. Fakat bilirsiniz bunun ne demek olduğunu: Bugün parmağını veren, kolunu kaptırır yarın. Günün birinde, gazetenin yüzü suyu hürmetine, güç bir iş istese benden, gösterebilir miyim bundan kaçınmak yüreksizliğini? Eninde sonunda mekik dokuyacağım Cape Canaveral, Oran, Moskova, Pekin ve Buckingham Sarayı arasında. Ve sonunda iş üstü enseleyecekler beni.</p>

  <p class="p8">Hayır, kendi durumumda olduğu üzere, kudret aşırı oldu mu, sıfıra inmek zorundadır; o kudreti kullanmak son derece tehlikelidir. İşte ben tükenmez bir hazine sahibiyim, fakat ne yazık, bir meteliğini harcayamıyorum. Olmaya ki ölümü göze alayım.</p>

  <p class="p8">Uslu duracağım bu yüzden: Kimseyi rahatsız etmeyeceğim, güzel kadınları uykularından uyandırmayacağım, yeryüzünün büyüklerini göz hapsine almayacağım, burnumu sokmayacağım hiçbir eve, sanki bir şey olmamış gibi davranacağım.</p>

  <p class="p8">Özür dilerim, sayın müdürüm, kendimi tehlikeye sokmamayı tercih ediyorum.</p>

  <p class="p8"><a id="a24"></a><a id="a25"></a><span class="t22"> </span></p>
</body>
</html>