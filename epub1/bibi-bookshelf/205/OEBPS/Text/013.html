<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Gizli Silah</title>
</head>

<body>
  <h1 class="h11"><a id="a32"></a>Gizli Silah</h1>

  <p class="p8">Herkesin o kadar korktuğu üçüncü büyük savaş askerlik uzmanlarının öngördüğü süre içinde bitiverdi: Yirmi dört saat bile sürmedi. Fakat çatışmanın cereyan tarzı kehanetlerin tümünü yalanladı. Hem üstelik yerli yerinde bıraktı her şeyi.</p>

  <p class="p8">Antarktika’da, mülkiyetinin kime ait olduğu Amerika ile Rusya arasında tartışılan Viping arazisi üzerindeki anlaşmazlık kızışınca, bunu kalemşorluğun sayısız bahane kırıntılarından biri saymak mümkündü. Fakat, hemen hemen el sürülmemiş bir bölge olan Viping arazisi, uçurumlar silsilesinin iki yanında, yalnız büyük gizli servislerce bilinen, gizemli bir hazine saklıyordu herhalde.</p>

  <p class="p8">Denebilir ki birdenbire, milletler şaşkınlık içinde yüzdüğü sırada, soğuk savaş düellosu korkunç ve kaygı verici bir biçime giriverdi. Her iki tarafta da, uluorta ve tehdit edici söylevler çekiliyordu. Ve safça bir ısrarla, “akıl almaz, inanılmaz, efsanevi” diye anılan yeni ve gizli silahların düşmanı birkaç saat içinde tam bir teslime zorlayacağı ileri sürülüyordu.</p>

  <p class="p8">Bu dehşet salan mesajların yankısı insanların kafasından henüz çıkmamıştı ki, Moskova’nın ültimatomu bir gök gürültüsü gibi patlayıverdi: Kırk sekiz saatlik bir süre içinde Amerikan ileri karakollarının Viping arazisinden çekilmesi gerekiyordu. Ültimatom öylesine sert ve kesindi ki artık umut beslemeye imkân kalmıyordu. Washington, herkesin tahmin ettiği üzere, cevap vermedi. Konfederasyonun bütün devletlerinde ani tehlike tertiplerini harekete geçirme emri verildi. İşte o zaman, insanların yıllardır unuttuğu büyük korku, hayatı meydana getiren ne varsa hepsini kaybetme duyusu tekrar belirdi. Ve gündelik yaşayışın sıkıcı ve boş yanları, sabahleyin yatakta uyanma olayı, içilen ilk sigara, tramvay, ışıklı camekan, fabrikadaki veya dairedeki iş, başıboş dolaşma, çocuğun şımarıklığı, çok eski filmler gösteren sinema, yeni pabuçlar, piyango, cumartesi akşamı, –öteden beri var oldukları halde– insan mutluluğunun simgesi kesiliverdi bir çırpıda; pek yakında tümünün ebediyen kaybedileceği seziliyordu zira.</p>

  <p class="p8">Yeryüzünde herkes, bir kurtuluş yolu bulmak umuduyla kendisini ve yakınlarını düşünmeye daldı. Bütün dünya mahvolacağından yeni bir savaşın imkânsızlığı yemin billah ileri sürüleli yıllar geçmişti. Buna kapılarak kimse kendini korumak için ciddi tedbir almamış; sığınaklar inşası, gıda maddeleri istifi hakkında resmi makamların koyduğu hükümler bile lafta kalmıştı. Başlarının çaresine bakmak zorunda kalan insanların şaşkınlığı, bu yüzden büyük oldu tehdit edici kıyamet günü karşısında.</p>

  <p class="p8">Bereket versin –bereketten de söz açılabilirse tabii– kısa sürdü korkulu bekleyiş. Rus ültimatomunun süresi sona ermemişti ki –her ne bahasına olursa olsun hayatta kalmak için çok kimsenin umutsuzlukla en akla gelmez ve en zayıf muhakemeleri yürüttüğü sırada– bütün verici istasyonlar tarafından aralıksız tekrarlanan bir radyo bildirisi yüreklerdeki kanı dondurdu. Amerika Birleşik Devletlerinin bütün toprakları üzerinde üçüncü derece genel seferberlik (en ciddisi yani) ilan edilmişti. S.S.C.B. en geç iki saat içinde yağacak olan harabeler ve mezarlar taşıyıcı sayısız füzeleri havaya fırlatmış bulunuyordu.</p>

  <p class="p8">Aslında sınırsız değildi bu füzelerin sayısı, zira Arktika’ya serpiştirilmiş kaydedici istasyonlar, binlerce kilometre uzaktan füzelerin yaklaştığını görüp bunların akım gücünü kâğıda geçirmişti. Daha ilk dalgada, dalga deyimini kullanmak yerindeyse elbet otuz bini aşkın kıtalararası füze vardı.</p>

  <p class="p8">Harekat karargâhında o herkesin bildiği kol derhal indirildi ve böylece elektrikli titreşimlerin yayıldığı bütün Amerikan füze salma üslerinden, tahmin edileceği üzere aynı nitelikte harabeler ve mezarlar taşıyıcı binlerce ve onbinlerce füze müthiş uğultularla dışarı fırlayıverdi. İnsanı korkutan karamtırak alevli kuyrukları ile gecenin koyu karanlığında kayıplara karıştı bu füzeler. İşin içyüzünü bilen kişi için anlatılmaz bir yücelik anı idi bu. Boşluklara belki de son kez dalıp kaybolan insanoğlunun gururuydu bu: Zincirden boşanan füzeler hayatın küçüklü büyüklü bütün düşlerini, aşkı, rahat evleri, can ciğer karşılaşmaları, servet ve şan kazanma özlemlerini, aile ocağının tadını, ilkbaharı, bilgeliği, musikiyi, aheste beste geçip giden yılları, silip süpürüyordu sanki. Fakat bunları düşünmeye vakit yoktu artık. Heyecanlı bakışlar saatlerden ayrılamıyordu. Çok geçmeden, belki bir dakika sonra, bir saniye sonra, her şey yok olup gidecekti.</p>

  <p class="p8">Yeryüzünden sonsuz uğultular yükseldi. Gökyüzünde, çok yükseklerde, patlayan bir bombanın şimşeği parıldadı, bir İkincisinin, üç yüzünün, üç bininin şimşeği izledi bunu. Her patlamanın ardından, buhar fışkılarının birbirine dolanarak yığınla beyaz örümcek ağları gibi aşağıya doğru süzülüp koskocaman bir kubbe silueti meydana getirdiği görülüyordu alevlerin ışığında.</p>

  <p class="p8">Bu duman karışımının yoğunlaşarak yıldızları tamamen örten bir perde haline gelişine değin sürdü bu.</p>

  <p class="p8">Nükleer patlamaların şimşek hızını, vurucu dalgaları, derhal yanıp kül olmayı, birden yok olmayı bekleyen insanlar için bir çeşit soluk alma oldu bu. Gerçekleşmedi çünkü bunların hiçbiri.</p>

  <p class="p8">Ve sonra, patlamalardan artık sarsılmayan o beyaz sis örtüsünün süzüle süzüle düşmekte olduğu görüldü. Bilen yoktu bunun ne olduğunu. Toprak seviyesine geldiğinde kopacak curcuna üzerinde en korkunç tahminler yürütülüyordu.</p>

  <p class="p8">Nitekim beyaz buhar toprağın üzerine yayıldı ve her yanı kaplayan aynı sis en ufacık yarıklardan bile evlerin içine, bodrumlara, sığınaklara sızdı. Korkudan dilleri tutulup akla hayale gelmedik deliklere saklanmış olan insanlar, engel tanımayan beyaz buğulu gazın her yere sızdığını gördüler. Kimisi başladı öksürmeye. Kimisi de diz çökmüş dua ediyordu. Ecel kapıyı çalmıştı artık.</p>

  <p class="p8">Az sonra kesildi öksürük sesleri. Güme gitmediklerini görüp buna inanmayan insanlar, sessiz sessiz bakışıp duruyorlardı. Yoktu bir şey. Ne nefes tıkanıklığı, ne yanık, ne de ıstırap verici bir algı.</p>

  <p class="p8">Yoksa Rus bilginleri yanılmış mıydı hesaplarında? Yoksa gaz, yol üstü, şeytani gücünü yitirmiş miydi?</p>

  <p class="p8">Beyaz buhar Beyaz Ev’in kat kat zırhlı sığınağına da sızmıştı. İçerdekilerin hepsi maskelerini giymişlerdi ama bu maskeler durduramadı yanakları okşayan gaz sızıntısını.</p>

  <p class="p8">Birden, Amerika Birleşik Devletleri Başkanı, sert bir davranışla maskesini çıkarıp o da aynı şeyi yapsın diye Dışişleri Sekreteri’ne omuz vurdu, istemeyerek de olsa Dışişleri Sekreteri boyun eğdi. Orada bulunanların hepsi taklit etti aynı hareketi.</p>

  <p class="p8">Sığınak artık tamamen buharla dolmuştu, göz gözü görmüyordu. Yine de kimse can vermemişti henüz.</p>

  <p class="p8">– Well! dedi Amerika Cumhurbaşkanı, anlayamadığım bir şey varsa o da gerçeği görmek için ne diye bunca zaman beklediğimizdir.</p>

  <p class="p8">– Orası öyle, inanılır şey değil bu doğrusu! dedi Dışişleri Sekreteri.</p>

  <p class="p8">– Proletarya diktatörlüğü! diye üst perdeden savurdu Başkan. Başka çıkar yolu yok a canım! Öylesine apaçık ki bu!</p>

  <p class="p8">Dışişleri Sekreteri sert bir yumruk indirdi kendi alnına:</p>

  <p class="p8">– Amma da sersemler çetesiymişiz bizler!</p>

  <p class="p8">– Dışardaki şu gürültü ne ola ki? diye sordu Başkan.</p>

  <p class="p8">– Halk yığını, diye bilgi verdi sekreterlerinden biri. Sosyalist devrim isteyen yüz bin kişi var en azından.</p>

  <p class="p8">– Aziz yavrular, dedi Başkan. Allah’a emanet olsunlar. Affedersiniz, Allah’a dedimse… alışkanlıktan dedim… Ha, Moskova’ya bildirildi mi ateşkes dileğimiz?</p>

  <p class="p8">– Elbette, elbette, ona ne şüphe, diye teminat verildi Başkana.</p>

  <p class="p8">Ya Rusya’da? Orada da aynı şeydi hemen hemen, yaklaşık olarak üç çeyrek saatlik bir gecikmeyle. Kaygı, korku, kadere boyun eğme, ölümü bekleme: Onlar da insandı, etten ve kemikten yapılma, tıpkı Amerikalılar gibi birer insandı. Çok geçmeden ora göklerinde de aynı patlamalar, beyaz buhar fışkıları, koyu sis bulutları, kolektif bir ürperti, hâlâ hayatta kalışa inanmama baş gösteriverdi.</p>

  <p class="p8">Kremlin in sığınağında, Parti Genel Sekreteri, en güçlü şef, içi gazlar dolan maskesini çıkarıp fırlattı. Yanında oturan Başbakana omuz vurdu.</p>

  <p class="p8">– Da… da!… dedi. Zamanı artık. Yalnız anlayamadığım bir şey var. O da şu komünizm budalalığına şimdiye değin nasıl katlanabildiğimiz! Ha!.. –maskesini henüz çıkarmamış olan Dışişleri Bakanı’na döndü– umarım ki mütareke dileğimiz şu sevimli Amerikalılara gönderildi çoktan?</p>

  <p class="p8">– Elbette, Parti Sekreteri Yoldaş.</p>

  <p class="p8">– Yoldaş mı! Gözüm benim! Sayın Bay desene bana.</p>

  <p class="p8">Ve işte böylece başarı gösteremedi gizli silah. Bilginler, kendi saflarında ve karşıkilerden habersiz inceleme deneme yapa yapa, bir saatten daha kısa bir sürede, kan dökmeden savaşı kazanmanın yolunu bulmuşlardı: “kandırıcı gaz” adını verdikleri, ideoloji yüklü, insan kafasının karşı koyamayacağı bir gazdı bu. Atomla ilişkisi yoktu, yakıp yıkmıyordu, kan dökmüyordu: Sadece bir uçucu maddeydi ki saniyesinde beyinleri avuç içine alıyordu. Sovyetlerinki Amerikalıların kafalarına Marksizm’i aşılıyordu. Amerikalılarınki Sovyet kafalarına demokrasiyi üflüyordu. Her ikisi de kusursuz gördü işini.</p>

  <p class="p8">Kaşla göz arasında, Amerika Birleşik Devletlerindeki nüfusun tümü –gazın ulaşamadığı önemsiz birkaç adacık hariç– komünist oluverdi: Sovyet Sosyalist Cumhuriyetleri Birliği de tüm nüfusu ile kapitalist özgürlükten yana çıktı.</p>

  <p class="p8">Ateşkes dileği gelince iki ülke tabiatıyla bayram yaptı. Tam zaferi kendilerinin kazandıklarını sandılar. Fakat daha ilk temaslarda, temsilciler buz kesildi.</p>

  <p class="p8">Ve roller tersine döndüğünden, soğuk savaş yeniden başladı.</p>

  <p class="p8"><a id="a33"></a><span class="t22"> </span></p>
</body>
</html>