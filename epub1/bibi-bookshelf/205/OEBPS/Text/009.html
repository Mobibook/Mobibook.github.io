<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Durgun Gece</title>
</head>

<body>
  <h1 class="h11"><a id="a20"></a>Durgun Gece</h1>

  <p class="p8">Kadın, uykusunda inildedi hafiften. Öbür yatağın başucunda, bir sedirde oturan erkek, küçük bir lambanın ışığında kitap okuyordu. Gözlerini kaldırdı. Kadın hafif bir ürperti geçirdi, bir şeyden silkinmek ister gibi başını salladı, göz kapaklarını açıp korku içinde, sanki onu ilk defa görüyormuş gibi gözlerini erkeğe dikti. Sonra hafifçe gülümsedi.</p>

  <p class="p8">– Ne var şekerim?</p>

  <p class="p8">– Yok bir şey, bilmiyorum neden, bir çeşit korku, huzursuzluk var içimde.</p>

  <p class="p8">– Yolculuk seni yordu biraz, her seferinde böyle oluyor, hem zaten azıcık ateşin var senin, merak etme, bir şeyin kalmaz yarına.</p>

  <p class="p8">Fal taşı gibi açılan gözlerini erkekten ayırmaksızın birkaç saniye sustu kadın. Şehirden gelmişlerdi, köhne sayfiye evinin sessizliği onlar için gerçekten pek ürkütücüydü. Öylesine sessizdi ki bu bina, duvarlar, direkler, döşemeler, sanki her şey onların nefesini kesiyormuş gibi tetikte bekleme hali veriyordu buraya.</p>

  <p class="p8">Kadın az sonra sakinleşip dedi ki:</p>

  <p class="p8">– Karlo, ne var bahçede?</p>

  <p class="p8">– Bahçede mi?</p>

  <p class="p8">– Karlo, rica ederim, mademki ayaktasın hâlâ, bir göz atmak istemez misin acaba dışarıya, öyle geliyor ki bana…</p>

  <p class="p8">– Biri mi var diyorsun? Ne kuruntu. Kim olacak şu anda bahçede? Hırsızlar mı? Ve güldü erkek. Hırsızların işi gücü kalmadı da kalkıp böyle köhne evleri mi kolaçan edecekler.</p>

  <p class="p8">– Hadi, Karlo, rica ederim, bir göz atıver hadi.</p>

  <p class="p8">Adam kalktı, pencereyi ve kanatları açıp dışarıya bakınca şaşaladı. Öğleden sonra sert rüzgâr çıkmıştı ve şimdi inanılmaz berraklıktaki havada küçülen ay olağanüstü bir ışıkla durgun, ıssız ve sessiz bahçeyi aydınlatıyordu; çekirgeler ve kurbağalar ayrılmaz parçasıydı bu sessizliğin.</p>

  <p class="p8">Sıradan bir bahçeydi bu: Dümdüz bir çimenlik ve çeşitli yönlere fışkıran beyaz çakıllı yuvarlak küçük bir yol; sadece kenarlarında çiçek vardı bahçenin. Ama ne de olsa çocukluğunun geçtiği bahçeydi bu, hayatının can alıcı bir parçasıydı, kaybolmuş mutluluğun bir simgesiydi ve mehtaplı gecelerde tutkulu ve çözümlenmez dolambaçlı duygularla kendisine daima seslenir gibiydi. Gün doğusunda, top top kesilmiş ağaçlık bir set vardı ki, güneşe karşı olduğundan gölgelikti; güneyinde çalılık alçak bir çit, kuzeyinde bostana inen bir merdiven vardı; batısında da yazlık ev yükseliyordu. Burada her şey esinli ve olağanüstü bir tarzda yerli yerinde olup ay ışığında uykuya dalmıştı doğa ve şimdiye değin kimse çözememişti bu huzurun sırrını. Yine de, her zaman olduğu üzere elbette hayranlıkla seyredilebilen fakat asla sırrına erilemeyen bu anlamlı güzelliğe bakınca derin bir cesaretsizlik çöküyordu içine.</p>

  <p class="p8">Erkeğin hareketsizleşerek bakınıp durduğunu gören Maria, kaygıyla seslendi döşeğinden:</p>

  <p class="p8">– Karlo! Kim var orada?</p>

  <p class="p8">Erkek, dış kanatları açık bırakıp pencereyi kapadı ve arkasına döndü.</p>

  <p class="p8">– Kimse yok şekerim. Çok güzel ay ışığı var. Böylesine huzur görmedim ben hiçbir zaman.</p>

  <p class="p8">Kitabını tekrar eline aldı ve oturmak üzere sedire yöneldi.</p>

  <p class="p8">Saat on biri on geçiyordu.</p>

  <p class="p8">Tam o anda, bahçenin güney doğu kenarında, dalgaları top top kesilmiş ağaçların gölgelediği yanda, otlar arasında saklı koridorumsu bir geçidin kapağı, küçük darbelerle usulca aralanmaya başladı ve yana doğru kayarak toprağın altında kayboluveren daracık yolun kapısını açtı. Bir sıçrayışta, bastıbacak ve karamsı bir yaratık oradan dışarı fırlayarak zikzak çize çize çılgınca koşmaya koyuldu.</p>

  <p class="p8">Bir bitki sapına asılı bir çekirge yavrusu mutluluk içinde dinlenirken yeşil renk yumuşak gövdesi soluğunun ahengine ayak uydurarak tatlı tatlı titreyip duruyordu. Kara örümceğin çengelleri çekirge yavrusu mutluluk içinde dinlenirken yeşil renk yumuşak gövdesi soluğunun ahengine ayak uydurarak tatlı tatlı titreyip duruyordu. Kara örümceğin çengelleri çekirge yavrusunun karnına kudurmuşçasına saldırıp deşiverdi o karnı. Küçük gövde kasılıp arka ayaklarını gerdi son defacık. Korkunç dişler ayırıvermişti hemen başı gövdeden, şimdi de karnın içini kolaçan ediyordu. Açılan yaralardan gövde özsuyu dışarı fışkırmıştı, katil iştahlı iştahlı yalamaya daldı bu üsareyi.</p>

  <p class="p8">Karın doyurmanın verdiği şeytanca kıvanca kapılmış olan örümcek, arkasından kendisine yaklaşmakta olan dev gibi koyu bir gölgeyi zamanında fark edemedi. Kurbanını ayakları arasında sıkarken, bir kurbağanın ağzından içeri, bir daha çıkmamasıya kayboluverdi kara örümcek.</p>

  <p class="p8">Ama bahçede her şey şiirdi ve tanrısal bir durgunluk içindeydi.</p>

  <p class="p8">Bostana doğru yol almakta olan bir salyangozun yumuşak gövdesine zehirli bir iğne saplanıverdi. Sersemleyen başı ile iki santimetre daha ilerleyebildiyse de, ayağının artık kendisine boyun eğmediğini fark edince mahvolduğunu anladı. Bilincinin kararmış olmasına rağmen, saldırgan böcek kurdunun salyalı ağzı ile o gurur duyduğu yağlı ve lastikli güzel gövdesinde korkunç çukurlar açarak etini delik deşik etmekte olduğunu hissetti.</p>

  <p class="p8">İğrenç can çekişmesinin son çırpınışında, lanet böcek kurdunun iri bir örümcek tarafından zıpkınlanıp şimşek hızıyla kıskıvrak sarılıverdiğini, âdeta ferahlayarak fark etmeye vakit bulabildi.</p>

  <p class="p8">Biraz ötede, tatlı bir sevişme sahnesi vardı. Arada bir son haddinde yanan feneriyle bir ateş böceği, pek çekici küçük bir dişi ateş böceğinin hiç sönmeyen ışığı çevresinde fır dönüp duruyordu. Evet mi hayır mı? Evet mi hayır mı? Dişisine yaklaşıp okşamaya yeltendi, tepki görmedi. Aşk coşkunluğu bir çimenliğin mehtaplı bir gecede ne derece cehenneme dönüşebileceğini unutturdu ona. Tam dişisine sarıldığı anda, kabuğu yaldızlı bir böcek bir çırpıda deşiverdi karnını, hem de boydan boya yırtarak. Küçücük gövdesi hâlâ evet mi hayır mı? diye çırpınıp durmakta devam ederken saldırgan yarı beline kadar yutuvermişti onu.</p>

  <p class="p8">Tam o anda çok çok yarım metre ötede vahşi bir boğuşma oluverdi. Fakat her şey birkaç saniye içinde sonuçlandı. Kocaman ve yumuşak bir şey yıldırım gibi düşüverdi havadan. Kurbağa uğursuz bir soluk hissetti ensesinde, arkaya dönmeye kalkıştı. Fakat çoktan yaşlı bir baykuşun pençeleri arasında sallanıp duruyordu havada.</p>

  <p class="p8">Bakınırken bir şeycik görmüyordu insan. Bahçede her şey şiirdi ve tanrısal bir durgunluk içindeydi.</p>

  <p class="p8">Ölüm şenliği daha gün batarken başlamıştı. Şimdi coşkunluğun son kertesindeydi bu şenlik. Ve gün doğana değin devam edip gidecekti. Topluca öldürme, işkence etme, cana kıyma gırla gidiyordu. Bıçaklar kafataslarını deliyor, çengeller bacakları kırıp barsakları deşiyor, kıskaçlar kabukları ayırıyor, şişler saplanıyor, dişler öğütüyor, iğneler zehir ve uyuşturucu maddeler aşılıyor, ağlar kıskıvrak bağlıyor, henüz canlı bedenciklerden özsular fışkırıp sızıyordu. Yosunların minicik yaşayanları, böceklerden salyangozlardan, amiplerden, tekamiplerden böcek kurtlarına, örümceklere, kabuğu yaldızlı böceklere, kırkayaklara, evet evet, zehirsiz sürüngenlere, akreplere, kurbağalara, köstebeklere, baykuşlara kadar gözü dönmüş katillerin sonsuz ordusu, öldürerek, işkence ederek, yırtarak, deşerek, yutarak bu patırtıda zincirden boşanıyordu. Sanki büyük bir şehirde, kana susamış ve tepeden tırnağa silahlı onbinlerce haydut her gece inlerinden çıkıp evlere girerek insanları uykularında boğazlıyordu.</p>

  <p class="p8">Oracıkta bahçenin dibinde, çekirgelerin Karüzo’su, bir köstebek tarafından insafsızca yutulunca kesiverdi sesini birdenbire. Çitin yakınında ateş böceğinin lambacığı, yaldızlı böceğin dişleri arasında ezilirken sönüverdi. Bir yılanın boğuverdiği yeşil kurbağanın şarkısı bir hıçkırık sesine dönüştü. Ve küçücük kelebek, ışıklı pencerenin camlarında kanat çırpmaya gelemedi; acıyla ezilen kanatlarıyla bir yarasanın karnı içine sıkışmış hapis yatıyordu artık. Binlerce ve binlerce Tanrı yaratığı için şiddet, korku, delik deşik edilme, can çekişme, ölüm kol geziyor işte, otuz metre ile yirmi metre yüzölçümlü bir bahçenin daldığı gece uykusunda. Bahçenin çevresindeki kırlarda da aynı şey hep, ay ışığında cam gibi parıltılar yansıtan soluk ve gizemli dağların ötesinde de aynı şey. Ve bütün dünyada aynı şey, gece bastırdı mı, her yerde: Öldürme, yok etme ve kanlı bıçaklı boğuşma. Gece sona erip güneş çıktı mı da, azılı başka katillerle, ama aynı insafsız şiddetle, başka bir kanlı didişme başlayıveriyor. Dünya kuruldu kurulalı böyle gelmiş böyle gidiyor, yüzyıllar boyu da böyle gidecek, kıyamete değin.</p>

  <p class="p8">Maria, anlaşılmaz mırıltılarla dönüp duruyor yatağında. Ve sonra, korkuyla tekrar aralıyor gözlerini.</p>

  <p class="p8">– Karlo, bilsen ne korkulu rüya gördüm demin. Dışarda, bahçede, birini öldürdüklerini gördüm rüyamda.</p>

  <p class="p8">– Hadi canım! Sakin ol biraz şekerim, ben de yatacağım artık.</p>

  <p class="p8">– Karlo, alay etme benimle, fakat üzerimde hâlâ o garip duygu var, bilmem ama, dışarda bahçede bir şeyler oluyor sanki.</p>

  <p class="p8">– Neler de kurup duruyorsun…</p>

  <p class="p8">– Hayır deme bana Karlo, yalvarırım sana. Dışarıya bir göz atmanı çok isterim.</p>

  <p class="p8">Erkek başını sallayıp gülümsüyor. Kalkıp pencereyi açıyor ve dışarı bakıyor.</p>

  <p class="p8">Dünya ay ışığının alanda, tam bir huzur içinde uyuyor. Yine o büyülenme duyusu, yine o gizemli gevşeklik.</p>

  <p class="p8">– Rahat uyu, canımın içi, dışarda kimsecikler yok, böylesine huzur görmedim hiç ben.</p>

  <p class="p8"><a id="a21"></a><a id="a22"></a><span class="t22"> </span></p>
</body>
</html>