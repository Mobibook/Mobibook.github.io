<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Tanrı Görmüş Köpek</title>
</head>

<body>
  <h1 class="h11"><a id="a47"></a>Tanrı Görmüş Köpek</h1>

  <p class="p0"><span class="t20">1</span></p>

  <p class="p8">Tis bucağının varlıklı fırıncısı yaşlı Spirito, bütün mirasını yeğeni Defendente Sapori’ye bırakırken, sırf hınzırlık olsun diye, bir şart koşmuştu: Beş yıl her sabah, halkın uğrağı bir yerde Sapori yoksullara elli kilo taze ekmek dağıtacaktı. Aforozluk kişilerle dolu o bucakta gerçek inançtan yoksunlukta ve küfür savurmada bir eşi bulunmayan bu taş yürekli yeğenin, hayırseverlik denen bir harekete herkesin gözü önünde girişmesini düşündükçe ölümünden önce bıyık altından kıs kıs ve sık sık gülmüş olmalıydı amcası.</p>

  <p class="p8">Tek mirasçı Defendente, Spirito’nun sahip olduğu dünyalığın kendisine zaten yasal olarak kalacağından hiçbir zaman şüphe etmemişti. Ama bu şart çileden çıkarıyordu onu. Ne yapabilirdi peki? Fırın dahil, Tanrının bu lütfunu tepebilir miydi? Sunturlu küfürler savurarak boyun eğdi. Halkın uğradığı yer konusunda, en tenhasını, fırının gerisindeki küçük avlunun giriş kapısını seçti. İşte orada, vasiyetnamede şart koşulduğu üzere, her sabah erkenden ekmeği tartıp koca bir sepete boşaltarak karnı aç yoksullara dağıtışını herkes görmeye başladı; bu işi yaparken rahmetli amcasına sövüp saymaktan geri kalmıyordu. Günde elli kilo! Manasızlık, ahlaksızlık sayıyordu bunu.</p>

  <p class="p8">Vasiyetnameyi uygulamakla görevli noter Stiffolo, dağıtım saati pek erken olduğundan, sahneyi seyredip zevk duymak için pek seyrek görünüyordu. Zaten gereksizdi orada bulunması. İşlemin düzenliliğini dilencilerin kendilerinden başka kimse denetleyemezdi. Yine de Defendente yarım yamalak bir çare bulmakta gecikmedi. Elli kolu somunu topladığı koca sepeti bir duvara dayıyordu. Kimse görmeden sepette kapağa benzer küçük bir gedik açıp güzelce örtbas etti bunu. Ekmek dağıtımına kendi eliyle başladıktan sonra, işi devam ettirmeyi karısına ve çocuklarına bırakıp oradan sıvışmayı âdet haline getirdi. İleri sürdüğüne göre fırın ve ekmek satışı onsuz olamıyordu. Oysa, hemen bodruma koşup bir sandalyeye çıkıyor, sepetin bulunduğu küçük avlu hizasındaki bir dar pencerenin kafesini usulca açtıktan sonra gizli kapağı aralayarak dipteki somunlardan ne çekebilirse geri alıyordu. Böylece sepet çabucak boşalıyordu. Fakat yoksullar nasıl farkına varabilirdi bu düzenbazlığın? Somunlar öylesine hızlı bir tempo ile dağıtılıyordu ki! Sepetin o kadar çabuk boşalması akla yakındı elbet.</p>

  <p class="p8">Başlangıçta, dostları, Defendente’nin yüklendiği yeni görevi tefe almak için erkenden kalkıyorlardı. Avlunun girişinde kümelenerek onu alaya alıp süzüyorlardı: “Hay Allah senden razı olsun!” diye takılıyorlardı. “Kendine cennette yer hazırlıyorsun değil mi köftehor? Dostlar başına böylesine hayırseverlik!”</p>

  <p class="p8">Aç dilencilerin havada yakaladığı küçük somunları fırlatırken: “Hay Allah müstehakını versin şu kokuşuğun!” karşılığını yapıştırıyordu Defendente. Hem bu bahtsız kişileri hem de rahmetli amcasının ruhunu aldatmak için bulduğu olağanüstü düzenbazlığı düşündükçe de kıs kı<a id="a48"></a>s gülüyordu.</p>

  <p class="p8"> </p>

  <p class="p0"><span class="t20">2</span></p>

  <p class="p8">O yaz mevsimi, yaşlı derviş Silvestro, Tanrının o diyarda pek geçer akça olmadığını bile bile kalktı geldi o yakınlara yerleşmeye. Tis’in on kilometre kadar uzağında kimsenin uğramadığı bir tepecik üzerinde eski bir kilisecik yükseliyordu. Silvestro oradaki harabeye yerleşti, yakınlardaki bir kaynaktan suyunu sağlıyor, bir kubbe kalıntısının koruduğu bir köşede uyuyor, yabani otlar ve meyvelerle karnını doyuruyordu. Günün her saatinde bir kayanın üstüne tırmanarak diz çöküyor, Tanrıya dua ediyordu.</p>

  <p class="p8">O noktadan Tisdeki evleri ve daha yakınındaki bazı derme çatma yapıların, Fossa’nın Andro’nun ve Limena’nın oturdukları evlerin damlarını görebiliyordu. Fakat boşuna bekleyip duruyordu birinin oralara kadar çıkmasını. Bu günahkâr ruhlar için okuduğu dokunaklı dualar hiçbir sonuç vermeden kayboluyordu gökyüzünde. Yine de Silvestro Yaradan’a secdeye devam ederek oruç tutuyor, hüzünlü demlerinde de kuşlarla gevezelik ediyordu. Hiç kimse uğramıyordu semtine. Gerçi, bir akşam, hayli uzaktan iki küçük erkek çocuğunun kendisini gözedediğini farketti. Yumuşak sesle çağırdı onları. Ama çocuklar kaçtı<a id="a49"></a>lar.</p>

  <p class="p8"> </p>

  <p class="p0"><span class="t20">3</span></p>

  <p class="p8">O yakınlardaki köylüler, terkedilmiş küçük kilise yönünden gelen garip ışıklar görmeye başladılar her gece. Bir orman yangınına benziyordu bu, fakat ışık hilesi beyazdı ve usulca titriyordu. Demirci Frigimelica, sırf merak yüzünden, kalktı gitti bir akşam. Ama yarı yolda motosikleti bozuldu. Bilinmez neden, yola yaya devam etmeyi göze almadı. Dönüşte, ermişin barındığı küçük tepenin üstünde bir halenin yükseldiğini anlattı; ne bir ateş ışığıydı bu, ne de lamba ışığı. Köylüler, bu ışığın Tanrı ışığı olduğu sonucuna varmakta güçlük çekmediler.</p>

  <p class="p8">Bazı geceler, bu parıltı ta Tis’den bile görülebiliyordu. Fakat ermişin çıkagelmesi, garipliği ve sonra geceleri belirip onu çevreleyen bu parıltılar, uzaktan da olsa, din ile ilgili her şeye karşı bu köylülerin beslediği kökleşmiş umursamazlığı gideremedi. Bu konuda konuşacak oldular mı, bütün bunlar kabul ve tasdik edilmiş çok eski olaylarmış gibi davranıyorlar, hiç kimse bunun bir açıklamasını arayıp bulmakta ısrar etmiyordu. “Ermiş ışıklarını saçıyor” cümlesi, “bu gece yağmur yağdı veya rüzgâr esti” gibilerden basbayağı bir söz olmuştu.</p>

  <p class="p8">Bu umursamazlık hiç de yapmacık bir umursamazlık değildi, esasen Silvestro’yu yapayalnız bırakmaları gösteriyordu bunu. Hacca gider gibi onun ayağına kadar gitmek mantıksızlığın dik alası sayılıyordu.</p>

  <p class="p8"> </p>

  <p class="p0"><span class="t20">4</span></p>

  <p class="p8">Bir sabah, Defendente Sapori küçük somunlarını yoksullara dağıtırken, küçük avludan içeri ilk kez bir köpek girdi.</p>

  <p class="p8">Görünüşüne bakılırsa başıboş bir hayvandı bu, oldukça tombuldu, tüyleri dikti ve yumuşak huyluya benziyordu. Bekleşen dilenci kalabalığına karışıp hasır sepetin yanına yaklaştıktan sonra bir somun kaparak acele etmeden uzaklaştı oradan. Bir hırsızdan çok, oraya kendi hakkını almaya gelen biri gibiydi.</p>

  <p class="p8">– Hey itoğlu it, buraya gel, pis köpek! diye rastgele bir çıkışla gürledi Defendente ve başladı köpeği izlemeye. Bu şebekler yetmiyor muydu sanki? Başımıza bir de köpekler mi çıkacaktı, hem de bu saatte!..</p>

  <p class="p8">Ama hayvan çok uzaklardaydı artık.</p>

  <p class="p8">Ertesi gün, aynı sahne: Aynı köpek, aynı manevra. Bu sefer fırıncı ta yola kadar kovaladı köpeği ve bir türlü isabet ettiremediği taşlar fırlattı üzerine. İşin tuhafı, bu masum hırsızlık düzenli olarak her sabah tekrarlandı. Köpeğin daima en uygun anı seçmedeki becerisine diyecek yoktu; öylesine uygun an ki acele etmeye bile ihtiyaç duymuyordu. Ve Defendante’nin fırlattığı taşlar asla isabet etmiyordu hedefine. Her seferinde dilenciler takımı kahkahayı basıyor ve fırıncı kızıp köpürüyordu.</p>

  <p class="p8">Öfkeden deliye dönen Defendante, elinde sopa, gidip avlunun tam giriş yerindeki kapının gerisine gizlendi. Boşuna gayret. Bunu bir şaka sayıp iş alaya vuran ve hayvanı ele vermeleri için sebep bulunmayan yoksullar kalabalığının arasına karışıp kaybolan köpek, kılına el değmeden girdiği gibi çıkıp gitti.</p>

  <p class="p8">– Maşallah, bugün de yaptı yapacağını! diye haberi verdi dilencilerden biri.</p>

  <p class="p8">– Nerde? Hani nerde, diye çırpınıyordu Defendante, bir şeytan gibi kovuğundan fırlayarak.</p>

  <p class="p8">– Bak hele, bak, nasıl da sıvışıyor! diye gülümsüyordu sefil dilenci, fırıncının kızgınlığından kıvanç duyarak.</p>

  <p class="p8">Aslında hiç de “sıvışmıyordu” köpek: Somunu ağzında tutarak huzuru yerinde kimselerin kayıtsız ve rahat adımlarıyla uzaklaşıyordu.</p>

  <p class="p8">Hiç aldırış etmemeli mi bu köpeğe? Olmaz, Defendente katlanamaz böyle şakaya. Mademki avluda ele geçiremiyor köpeği, öyle ise ilk fırsatta yollarda okuyacaktı canına. Hem belki de başıboş kalmış bir köpek değildir bu, belirli bir yuvası vardır belki, tazminat istenebilecek bir sahibi vardır belki. Devam edip gidemez böyle. Bu pis hayvanı gözetleme yüzünden, Sapori günlerdir bodruma inişini sonraya bırakmak zorunda kalmıştır, her zamankinden daha az ekmek kurtarabilmiştir, kaçırdığı her somun kaybedilmiş para demektir.</p>

  <p class="p8">Avlunun giriş yerinde ortaya mahsus bıraktığı zehirli bir ekmek ile köpeği faka bastırma teşebbüsü de para etmedi. Köpek somunu bir an kokladıktan sonra sepete yöneldi: Hiç değilse tanıklar böyle anlattılar olayı sonradan.</p>

  <p class="p8"> </p>

  <p class="p0"><span class="t20">5</span></p>

  <p class="p8">İşini sağlama bağlamak isteyen Defendente Sapori üşenmeyip sokağın karşı tarafında, bisikleti ve av tüfeği ile bir kapı sundurmasının altına saklandı: Bisiklet köpeği izlemek, çifte namlulu tüfek de, tazminat istenecek bir sahibi gerçekten yok ise, köpeği vurup öldürmek içindi. Bir tek üzüntüsü, artık o sabah, sepet tamamen yoksullar yararına boşalacaktı.</p>

  <p class="p8">Nereden ve nasıl çıkageldi köpek? Gerçek bir sırdı bu. Pusuda beklediği halde fırıncı görmedi köpeğin gelişini. Ancak çıkışının farkına vardı, somun dişleri arasında, rahat rahat gidiyordu. Avludan kahkahalar yükseliyordu. Defendente, hayvanı kuşkulandırmamak için, oradan epey uzaklaşmasını bekledi. Sonra bisikletine atlayıp yola koyuldu.</p>

  <p class="p8">Birinci varsayım: Köpek birazdan durup küçük somunu mideye indirecekti. Köpek duraklamadı. Fırıncı, biraz daha uzaklaştıktan sonra köpeğin bir evin kapısından içeri süzülebileceğini de hesaba katmıştı. Bu da boşa çıktı. Somun dişleri arasında, düzgün adımlarla duvarların kenarından, avarelik için hiç duraksamadan, hemcinslerinin âdeti üzere arka bacağını yukarı filan kaldırmadan, usul usul yol alıyordu hayvan. Nerede duracaktı acaba? Sapori kurşuni gökyüzüne bakıyordu. Birden yağmur boşansa şaşmamak gerekirdi.</p>

  <p class="p8">Sant’ Agnese meydanını geçtiler, okulları, tren istasyonunu, halkın çamaşır yıkadığı su kenarını geçtiler. Bucağın sınırlarına varmışlardı. Hatta gençlerin oyun sahasını da geride bırakıp kırlara açıldılar. Avludan çıktığından beri köpek bir defa bile dönüp arkasına bakmamıştı. İzlenildiğinin farkında değildi belki de.</p>

  <p class="p8">Köpeğin çevirdiği dolaplar için yakasına yapışılacak bir sahip bulma umudunu bırakmak gerekiyordu artık. Gerçekten başıboş bir köpekti bu, çiftliklerde yaşayanların rahatını huzurunu kaçıran, piliçleri kapıp kaçan, danaları ısıran, ihtiyarları korkutan ve sonunda şehirlere gelip bulaşıcı hastalıklar yayan pis hayvanlardan biriydi.</p>

  <p class="p8">Yapılacak tek şey ona ateş etmekti herhalde. Ama bunun için de, kalkıp bisikletten inmek, tüfeği omuzdan çıkarmak gerekiyordu. Bunlar yapılana kadar hayvan, adımını hızlandırmadan, vurulamayacak kadar uzaklaşmış olacaktı. Sapori devam etti köpeğin ardı sıra gitmeye.</p>

  <p class="p8"> </p>

  <p class="p0"><span class="t20">6</span></p>

  <p class="p8">Gide gide korulara vardılar. Köpek kestirme bir küçük yola saptı, sonra daha dar, fakat dümdüz olduğundan izlemesi kolay başka bir yola girdi.</p>

  <p class="p8">Kaç kilometre gitmişlerdi baştan beri? Belki sekiz, ya da dokuz kilometre. Köpek neden durmuyordu atıştırmak için? Ne bekliyordu? Yoksa birine mi götürüyordu somunu? Birden yokuş dikleşiverdi, köpek tekrar, bisikletin geçemeyeceği küçük bir patikaya saptı. Bereket versin, dik yokuş, hayvanın adımını ağırlaştırdı. Defendente bisikletini bırakıp yaya devam etti izlemeye. Fakat yavaş yavaş ara açılıyordu.</p>

  <p class="p8">Kan tepesine sıçradığından, tam ateş etmeye karar verdiği sırada, bir tümseğin tepesinde kocaman bir kaya gördü. Kayanın üstünde bir adam diz çökmüştü. Derviş, geceleyin parıltılar, insanı ayakta uyutacak bütün bu masallar geldi hatırına tam zamanında. Ve köpek usul usul ta tepeye kadar tırmandı.</p>

  <p class="p8">Tüfek elinde, Defendente elli metre kadar uzakta durdu. Ermişin duayı yarıda bırakıp umulmadık bir çeviklikle kayasından sıçradığını, kuyruğunu sallayan ve nihayet somunu ayakları ucuna bırakan köpeğe doğru koştuğunu gördü. Derviş eğilip ekmeği aldı, bir küçük parça koparıp heybesine koydu. Sonra gülümseyip geri kalanı köpeğe verdi.</p>

  <p class="p8">Dünyadan el etek çekmiş olan bu ermiş adam kısa boylu ve cılız vücutluydu, sırtında abamsı bir giysi vardı; yüzü çocuksu bir muziplik görünümü taşıyordu. Fırıncı saklandığı köşeden çıktı ortaya artık, hakkını kabul ettirmeye iyice kararlıydı.</p>

  <p class="p8">– Hoş geldin, kardeş, diye selamladı Silvestro, Defendente’nin yaklaştığını görünce. Ne arıyorsun sen buralarda? Ava çıktın galiba?</p>

  <p class="p8">– Doğrusunu söylemek gerekirse, diye sert bir sesle cevap verdi, ava çıkmış idim… pis bir hayvan avına… bir hayvan ki her gün…</p>

  <p class="p8">– Ya demek ki sensin, diye kesti sözünü ihtiyar adam. Bu nefis ekmeği her gün sağlayan sensin… Lüks francala bu, söyle değil mi öyle! Layık olduğumu hiç de sanmadığım bir lüks bu…</p>

  <p class="p8">– Nefis mi dedin? Nefis olmayıp da ne olacak yani! Fırından taze taze çıkıyor… Mesleğimi bilirim ben babalık… Ama benim pişirdiğim ekmek aşırılmak için değildir!..</p>

  <p class="p8">Silvestro, gözlerini otlara dikip önüne eğdi başını:</p>

  <p class="p8">– Evet anlıyorum, dedi hüzünle. Haklısın yakınmakta, fakat haberim yoktu bundan… Bu demektir ki Galeone köye gitmeyecek artık… Onu yanımda alıkoyacağım hep… Bir köpek bile çekmemeli iç ezikliği…</p>

  <p class="p8">– Yok canım, dedi fırıncı biraz sakinleşerek. Eğer öyle ise, köpek gelebilir ne olacak. İşin içinde lanet bir vasiyetname var da, Ve ben her gün elli kilo ekmeği havaya saçmak zorundayım da… Yoksullara dağıtmakla yükümlüyüm, o dinsiz imansız piç kurularına… Pişirdiğim somunlardan biri buraya kadar geliyorsa… Ha bir fakir fazla, ha bir fakir eksik…</p>

  <p class="p8">– Tanrı sana acayip koruyucu davranacak, kardeşim… Vasiyetname olsun olmasın, cömert yürekliliktir yaptığın iş.</p>

  <p class="p8">– Boş ver Allasen böyle şeylere!</p>

  <p class="p8">– Biliyorum nedir seni böyle konuşmaya sevk eden… Siz insanlar, bir çeşit utançla bağlı tutuyorsunuz kendinizi… Kendi kendinizi kötü göstermek istiyorsunuz, hem de aslında olduğunuzdan çok daha kötü, dünya böyledir işte!</p>

  <p class="p8">Defendente’nin dilinin ucundaki küfürler çıkamıyor artık gırtlağından dışarı. Şaşkınlaştığından, ya da hayal kırıklığına uğradığından, kızamıyor bir türlü. Bütün bölgede ermişe yaklaşan ilk ve tek insan oluşu gururunu okşuyor. Evet, diye düşünüyor, ne ise odur bir ermiş: Pek öyle umulmadık lütuf beklememeli ondan. Fakat kim görebilir geleceği önceden? Hele Silvestro ile gizli bir dostluk kurmayı başarsa, günün birinde bundan çıkar sağlayıp sağlamayacağını kim kestirebilir? Söz gelişi ihtiyarın bir mucize yaptığını getirelim göz önüne. O zaman halk bozuntusu hayranlık duyacak ona, keşişler, rahipler büyük şehirden çıkagelecekler, törenler, topluca yürüyüşler, bayramlar seyranlar düzenlenecek. Ve evet, yeni ermişin dostu, bütün bucağın kıskandığı Defendente Sapori, söz gelişi belediye başkanlığına getiriliverecek hemen. Hem canım olmayacak şey mi bu eninde sonunda?</p>

  <p class="p8">Silvestro sözü açıyor:</p>

  <p class="p8">– Vay ne de güzel tüfeğin var!</p>

  <p class="p8">Birden çekiyor tüfeği elinden. Tam o anda, Defendente soruyor kendi kendine neden acaba diye, bütün vadiyi inleten bir kurşun patlatıveriyor. Fakat derviş sıkı tutuyor tüfeği elinde.</p>

  <p class="p8">– Korkmuyor musun, diye soruyor, dolu tüfekle böyle dolaşmaya?</p>

  <p class="p8">Fırıncı hiç de yumuşak olmayan bir bakışla süzüyor dervişi.</p>

  <p class="p8">– Çocuk değilim artık ben!</p>

  <p class="p8">– Sahi mi acaba, diye sözüne devam eden Silvestro silahını geri veriyor sahibine, sahiden, pazar günü, Tis’deki kilisede bir yer bulmak hiç de güç değil, değil mi? Duyduğuma göre çok kere dolmuyormuş bile.</p>

  <p class="p8">– Çıplak bir el kadar boştur kilise, diye cevap veriyor fırıncı kıvanç duyarak. Cesaret bulup ilave ediyor: Ne yapalım, bizler karşı koyamayacak kadar azlığız!</p>

  <p class="p8">– Ya ayinde, genellikle kaç kişisiniz ayinde, sen ve diğerleri?</p>

  <p class="p8">– Eh, otuz kadarız belki, kalabalık pazar günleri. Noel yortusunda da… elli kadarız.</p>

  <p class="p8">– Peki söyle bana, Tis’de Tanrıya rahatça küfredilir mi?</p>

  <p class="p8">– Küfretmek de laf mı! Doğrusu ya, sövüp saymak için hiç de nazlanmalar.</p>

  <p class="p8">Derviş bakıyor fırıncıya ve başını sallıyor.</p>

  <p class="p8">– Tanrıya pek inandıkları yok desene…</p>

  <p class="p8">– Pek inandıkları yok mu? diye tekrarlıyor Defendente, bıyık altından gülerek. Dinsizler imansızlar çetesi demek daha doğru…</p>

  <p class="p8">– Ya senin oğulların, yolluyor musun kiliseye oğullarını?</p>

  <p class="p8">– Şeytan bilir yollayıp yollamadığımı! Vaftiz için, Vaftizin kutsallaştırılması için, çocukların birinci ve ikinci dinsel duygudaşlığı için!<a id="a50"></a><a href="../Text/notes.html#a61"><span class="t21">{4}</span></a></p>

  <p class="p8">– Sahi mi, ikinci duygudaşlık için de mi?</p>

  <p class="p8">– İkinci duygudaşlık için de elbet. En küçük oğlum… ama sözünü kesiyor birden, belki de abuk sabuk laf ettiğinin farkına vararak.</p>

  <p class="p8">– Öyle ise sen iyi bir aile babasısın, diye ciddi ciddi yoruma girişiyor derviş (ama niye gülümsüyor öyle?). Yine gel beni görmeye, kardeşim. Ve şimdi Tanrı beraber olsun seninle… Onu kutsayacakmış gibi küçük bir hareket yapıyor.</p>

  <p class="p8">Gafil avlanan Defendente bilemiyor ne cevap vereceğini. Daha bunun farkına varmadan önce eğmiştir başını, istavroz çıkarmıştır. Bereket versin, köpek hariç, tanık yoktur ortada.</p>

  <p class="p8"> </p>

  <p class="p0"><span class="t20">7</span></p>

  <p class="p8">Derviş ile gizli anlaşma iyiydi hoştu ama, fırıncı düşe dalıp kendisini bucağın belediye başkanlığı makamında gördüğü demlerde iyiydi hoştu sadece. Yoksa gözleri dört açmak gerekiyordu. Kendi kusuru olmadığı halde, yoksullara ekmek dağıtma işi hemşerileri yanındaki itibarını sarsmıştı. Şimdi bir de istavroz çıkardığını duyacak olurlarsa hesabı tamamdı. Çırakları dahil, çok şükür kimse kırlardaki gezintinin farkında değildi. Fakat emin olabilir miydi buna? Sonra köpek ile nasıl ayarlanacaktı durum? Artık kendi şerefiyle oynamadan köpeğe somunu vermemezlik edemezdi. Öte yandan, işi hemen patırtıya boğacak olan dilencilerin gözleri önünde hayvanın serbestçe davranmasına da göz yumamazdı.</p>

  <p class="p8">İşte bu yüzden ertesi sabah, daha gün doğmadan, Defendente kalktı ve evinin yakınında tepeye giden yol kenarına dikildi. Galeone görünür görünmez ıslıkla çağırdı onu. Defendente’yi tanıyan köpek yaklaştı. Bunun üzerine fırıncı, elinde ekmek, hayvanı fırının arkasında odunluk hizmeti gören küçük bir tahta barakaya götürdü. Barakadaki bir sıranın altına ekmeği bırakarak Galeone’ya bundan böyle tayınını gelip orada bulması gerektiğini iyice anlatmak istedi.</p>

  <p class="p8">Nitekim köpek ertesi günden itibaren somunu gelip o sıranın altından aldı. Olay kimsenin gözü önünde olup bitmiyordu, ne Defendente’nin ne de dilencilerin.</p>

  <p class="p8">Her gün, şafak sökerken, fırıncı kalkıp tahta barakaya ekmeği bırakıyordu. Ve sonbahar yaklaşıp da günler gitgide daha kısaldıkça, dervişin köpeği sabah karanlığının gölgeleriyle gitgide daha çok kaynaşıyordu. Böylece Defendente Sapori göreceli bir huzur içinde yaşıyordu, bu da kendisine, hasır sepetteki gizli kapakçık sayesinde, yoksullara dağıtılacak ekmekleri tekrar azaltmaya koyulmasına imkân veriyordu.</p>

  <p class="p8"> </p>

  <p class="p0"><span class="t20">8</span></p>

  <p class="p8">Haftalar geçti, aylar geçti, sonra kış geldi, camlar ince bir buz tuttu, yol üstü bütün bacalar tütmeye, herkes sıkı sıkı giyinmeye başladı, sıskalaşan serçeler çitler boyunca kaskatı kesildi ve tepeleri ince bir kar hırkası kapladı.</p>

  <p class="p8">Buz kesen yıldızlı bir gece, kuzeye doğru oralarda, terkedilmiş eski kilisecik yönünde, o ana değin hiç görülmemiş koca koca beyaz parıltılar fark edildi. Bu olay az çok bir telaş uyandırdı Tis’de. Bazı kimseler yataktan hemen fırladı, pencereler gürültüyle açılıp kapandı, evden eve çağrışmalar oldu, sokaklarda çığlıklar atıldı. Daha sonra, bunun Silvestro’nun bilinen parıltılarından biri olduğu, dervişi selamlamaya gelen Tanrı ışığından başka bir şey olmadığı anlaşılınca, kadını da erkeği de pencerelerini kapayıp, biraz düş kırıklığı ile ve bu yersiz telaşa lanet yağdırarak sıcak yorganlarının altına tekrar kıvrıldılar.</p>

  <p class="p8">Ertesi gün, haberi kimin getirdiği bir türlü öğrenilemeden, ihtiyar Silvestro’nun gece soğuktan öldüğü söylentileri yayıldı bucakta.</p>

  <p class="p8"> </p>

  <p class="p0"><span class="t20">9</span></p>

  <p class="p8">Kanun bütün ölülerin gömülmesini zorunlu kıldığından, mezarcı, bir duvarcı ve iki ırgat, dervişin kendi ruhani çevresi içindeki varlığını daima bilmezlikten gelmeyi tercih etmiş olan rahip Don Tabia ile birlikte cenazenin yanına gittiler. Tabut, bir eşeğin çektiği küçük bir araba üzerindeydi.</p>

  <p class="p8">Beş adam Silvestro’yu, tıpkı bir veli duruşuyla, elleri kavuşuk, göz kapakları kapalı, karlar üstüne boylu boyunca uzanmış buldular. Yanı başına oturmuş köpek Galeone ağlıyordu.</p>

  <p class="p8">Ceset tabuta konduktan sonra dualar çabucak okunup oracığa, uyumak için sığındığı küçük kilisenin kubbesine yakın bir yere gömüverdiler. Toprak tümseğin üzerine tahta bir haç dikildi. Ondan sonra Don Tabıa ile yanı başındakiler, boylu boyunca serilip mezarın üzerinde kendini yerden yere vuran köpeği orada bırakarak geri döndüler.</p>

  <p class="p8">Köpek görünmedi bir daha. Ertesi gün, küçük somunu sıranın altındaki her zamanki yerine bırakmaya gelen Defendente, bir iki gün önceki ekmeği buldu orada. Daha ertesi gün de aynı ekmek, biraz daha bayat, yerli yerindeydi ve karıncalar ekmeğin içinde ve dışında cirit atıyorlardı. Günler geçti, Sapori de herkes gibi düşünmez oldu bu işi artık.</p>

  <p class="p8"> </p>

  <p class="p0"><span class="t20">10</span></p>

  <p class="p8">Fakat iki hafta sonra bir gün Sapori, Kuğulu Kahvede, belediye başkanı Lucioni ve süvari Berdardis ile üçüzlü bir iskambil oyunu oynarken, sokağa bakmakta olan delikanlının biri şu haberi verdi:</p>

  <p class="p8">– Vay canına, çıkageldi köpek!</p>

  <p class="p8">Ürperti geçiren Defendente hemen çevirdi başını. Derisi kemiğine yapışmış, bacakları titreyen iğrenç bir köpek sokakta ilerliyordu. Açlıktan ölüyordu hayvan. Dervişin köpeği ise, Sapori iyice hatırlıyordu bunu, daha toplu, daha kuvvetli bir köpekti. Ama iki hafta aç durmak bol bol yeterdi bir köpeği bu hale sokmağa. Fırıncı tanır gibi oldu onu. Mezarın üstünde bunca zaman uluyan hayvan demek ki açlığa artık dayanamayarak efendisini bırakıp tayınını aramaya gelmişti şehre.</p>

  <p class="p8">Kayıtsızlığını açığa vurmak isteyen Defendente pis pis güldü:</p>

  <p class="p8">– Çiftleşmekte gecikmez.</p>

  <p class="p8">– İyi ama o köpek değil ki bu! diyen Lucioni sinsi bir gülüşle elindeki kâğıdı attı masaya.</p>

  <p class="p8">– O köpek de nesi?</p>

  <p class="p8">– Dervişin köpeği olması mümkün değil yani! diye maksadını açıkladı Lucioni.</p>

  <p class="p8">Kafası oldukça ağır işleyen süvari Bernardis birden hareketlendi meraklı meraklı.</p>

  <p class="p8">– Yahu gördüm ben bu köpeği daha önce, dedi. Hem de buralarda gördüm. Sahibi sen değil misin onun, Defendente?</p>

  <p class="p8">– Ben miyim onun sahibi? Nasıl benim olurmuş o köpek?</p>

  <p class="p8">– Hiç sanmıyorum yanıldığımı, diye ısrar etti Bernardis. Senin fırının oralarda onu gördüm gibi geliyor bana.</p>

  <p class="p8">Sapori bilemiyordu artık ne yapacağını.</p>

  <p class="p8">– Boşver, dedi, sokaklarda sürten köpek çok, mümkündür pekala. Ama ben hiç hatırlamıyorum.</p>

  <p class="p8">Ciddi ciddi, sanki yalnız kendisi içinmiş gibi, başıyla onayladı Lucioni. Sonra dedi ki:</p>

  <p class="p8">– Evet, evet, dervişin köpeği olmalı bu.</p>

  <p class="p8">Gülmek için kendini zorlayan fırıncı sordu:</p>

  <p class="p8">– Ne demeye ille de dervişin köpeği olacakmış a canım?</p>

  <p class="p8">– Hepsi birbirini tutuyor, anlıyor musun? Zayıflığı, hepsi. Düşün biraz: Birkaç gün mezar başında kaldı, köpekler böyle yaparlar hep… ve sonra iştahı geldi… ve işte tekrar şehre indi.</p>

  <p class="p8">Fırıncı susuyor. Bu sırada köpek çevresine bakınıyor ve bakışı, kısa bir an, kahvehanenin büyük camekânının gerisinde oturan üç adam üzerinde duruyor. Fırıncı solumaya başlıyor burnundan.</p>

  <p class="p8">– Evet, diye sözüne devam ediyor Bernardis, yemin edebilirim ki daha önce gördüm ben onu. Üstelik birkaç defa gördüm, hem de senin taraflarda…</p>

  <p class="p8">Ve Sapori’ye bakıyor.</p>

  <p class="p8">– Mümkün, mümkün, diyor fırıncı. Ama ben hatırlamıyorum.</p>

  <p class="p8">O zaman Lucioni, kurnaz kurnaz gülüyor:</p>

  <p class="p8">– Altına boğsalar beni, evimde istemem böyle bir köpeği ben.</p>

  <p class="p8">– Kuduz mu yoksa? diye kaygıya kapılıyor Bernardis. Kuduz mu diyorsun yoksa?</p>

  <p class="p8">– Kim diyor kuduz diye. Demek istediğim şu ki bir köpeğe güvenç duyamam hiç… Tanrı görmüş bir köpeğe!</p>

  <p class="p8">– Nasıl, Tanrı görmüş mü?</p>

  <p class="p8">– Dervişin köpeği değil mi bu? Parıltılar belirirken dervişin yanında değil miydi bu köpek! Hayvan sahnenin en yakınında bulunmuyor muydu? Hiçbir şey görmüyor muydu sanırsın? Böyle bir sahne önünde uyuyor muydu sanırsın?</p>

  <p class="p8">– Söylenti bütün bunlar! diyor süvari. Bu parıltılar hakkında kimse bir şey bilmiyor. Niçin Tanrı, niye şeytan değil? Dün gece de vardı bu parıltılar…</p>

  <p class="p8">Yüreğini belirsiz bir umut kaplayan Defendente soruyor:</p>

  <p class="p8">– Dün gece mi dedin?</p>

  <p class="p8">– Kendim gördüm, gözlerimle gördüm. Bundan önceki kadar ışıklı değildi. Ama yine de oldukça aydınlıktı.</p>

  <p class="p8">– Emin misin, dün gece mi?</p>

  <p class="p8">– Dün gece, vallahi! Öbür parıltıların aynı parıltılar… Dün gece ne olmasını istiyorsun peki sen?</p>

  <p class="p8">Lucioni’nin çehresi daha sinsileşiyor gitgide.</p>

  <p class="p8">– Peki kim diyor sana, dün geceki ışıklar onun için değil diye?</p>

  <p class="p8">– O da kim?</p>

  <p class="p8">– Köpek. Belki de sadece, Tanrı yerine, cennetten inen derviştir o parıltılar. Köpeği orada, mezarı başında hareketsiz görünce diyor ki kendi kendine: Bak hele şu benim zavallı köpeğime… İşte o zaman yeryüzüne inip artık böyle devam etmemesini, ulumalarına son vermesini, gidip bir biftek parçası aramasını söylüyor köpeğine!</p>

  <p class="p8">– Ama bu köpek buranın köpeği! diye ısrar ediyor süvari Bernardis. Yemin ederim ki size gördüm ben fırının çevresinde dört döndüğünü.</p>

  <p class="p8"> </p>

  <p class="p0"><span class="t20">11</span></p>

  <p class="p8">Defendente evine dönüyor, allak bullak bir kafayla. Ne can sıkıcı iş bu: Bunun imkânsızlığına kendisini inandırmaya çalıştıkça, köpeğin gerçekten dervişin köpeği olduğuna inancı kuvvetleniyor. Önemi yok elbet bunun. Ama yeniden ona her sabah somununu vermeye başlamak gerekecek mi şimdi? Tayınını kesecek olursam gelip avludan çalacak ekmeği, işte o zaman ne yaparım ben? diye düşünüyor. Kıçına tekme vurup mu kovacağım yoksa? İster inansınlar ister inanmasınlar, Tanrı görmüş köpek mi? Hadi canım ne biliyorum ben bütün bu sır küpü işleri?</p>

  <p class="p8">O kadar basit değil bu işler. İlkin: Dervişin ruhu dün gece göründü mü gerçekten Galeone’ye? Göründü diyelim, ne söyleyebilir ki ona? Aldatılmış olduğunu mu? Belki de köpek insanların dilinden anlıyordur şimdi, kim kestirebilir günün birinde onun da konuşmaya başlayıp başlamayacağını? İşin içine Tanrı karıştı mı her şey mümkündür, emsali çoktur bunun. Kendisine gelince, Defendente, yeterince gülünç olmuştur zaten. Ya şimdi kötü dilliler duyduğu kaygıları öğrenecek olurlarsa!</p>

  <p class="p8">Evine girmeden önce Sapori bir göz atmaya gidiyor tahta barakaya. On beş gün önceki bayat ekmek parçasının yerinde yeller esiyor. Köpek çıkagelip üzerindeki karıncalarla ve ıvır zıvırla alıp götürdü mü yoksa somununu?</p>

  <p class="p8"> </p>

  <p class="p0"><span class="t20">12</span></p>

  <p class="p8">Fakat ertesi gün köpek gelmiyor taze somununu almaya, daha ertesi gün de gelmiyor. Defendente de bunu biliyordu zaten. Silvestro’nun ölümüyle, onun dostluğundan yararlanmak hayali de sönmüş oluyordu. Köpeğin durumuna gelince uzak kalması daha iyiydi. Yine de, boş barakada bekleyip duran ekmek parçasını yerli yerinde bulmak düş kırıklığı yaratıyor fırıncıda.</p>

  <p class="p8">Üç gün sonra Galeone’yi tekrar görünce işler daha da karışıyor. Başıboş gibi görünen köpek, ayaz kesen Büyük Meydan’ı geçerken kahvehane camekânından görmüş, oldukları hayvana hiç mi hiç benzemiyordu. Artık bacakları üzerinde dimdik duruyor, yalpa vurmuyordu, hep aynı sıskalıkta da olsa tüyleri yatıktı, kulakları dik ve kuyruğu canlıydı. Karnını kim doyurmuştu köpeğin? Sapori sağına soluna bakındı. Gelip geçenler, sanki hayvan orada değilmiş gibi kayıtsızdı. Öğleden önce, fırıncı gidip aynı sıranın altına bir taze somun, hatta bir parça da peynir bıraktı. Köpek görünmedi.</p>

  <p class="p8">Günden güne Galeone serpilip canlanıyordu; tüyleri ev köpeklerinin parlaklığını ve sıkılığını bulmuştu. Kendisine bakan biri vardı doyuruyorlardı onu. Hayvanın çok şeyler görmüş olmasından çekiniyorlardı belki, köyün maskarası olmadan Tanrı’nın merhametini ucuzca kazanma umudunu bekliyorlardı ihtimal. Yoksa bütün köy halkının aklına aynı düşünce mi gelmişti? Ve her ev, akşam olunca, lezzetli yiyecek çanaklarıyla köpeğin gönlünü hoş tutmak için hayvanı karanlıkta kendi tarafına mı çekmeye bakıyordu.</p>

  <p class="p8">Belki de bundan ötürü Galeone artık gelmiyordu tayınını aramaya: daha iyisini bulmuştu! Ama kimse söz açmıyordu bundan, hatta laf arasında dervişin adı geçse bile, çene yarışına başka yön vermede acele ediliyordu. Köpek sokakta görünür görünmez de, dünyanın her yanında bol bol bulunan bunca serseri köpekten biri ortalardaymış gibi, bakışlar daha uzağa çevriliyordu. Dahiyane bir fikri ilk defa bulan kimseler, daha atak kişilerin aynı fikri gizlice benimseyerek layık olmadıkları çıkarlar sağlamaya kalkıştıklarını görünce bunu nasıl karşılarlarsa, Sapori de öylece kendini kemiriyordu için için.</p>

  <p class="p8"> </p>

  <p class="p0"><span class="t20">13</span></p>

  <p class="p8">Tanrıyı görmüş olsun olmasın, hiç şüphe yok garip bir köpekti Galeone. Neredeyse bir insan ağırbaşlılığı ile evden eve gidiyor, avlulara, dükkânlara, mutfaklara dalıyor, dakikalarca orada durup insanlara bakıyordu. Sonra da sessizce çekilip gidiyordu.</p>

  <p class="p8">Bu kara sevdalı bir çift iri gözün gerisinde neler gizliydi acaba? Yaradanın hayali o gözlerde yer etmiş olmalıydı görünüşe bakılırsa. Ne gibi izler bırakmıştı bu hayal? Titrek eller hayvana pasta dilimleri, tavuk butları ikram ediyordu. Karnı doyan Galeone, her düşünceyi keşfediyormuş gibi, bakışını herkesin gözlerine dikiyordu. O zaman orada bulunanlar, daha fazla mukavemet gösteremeyeceklerinden, sıvışıveriyorlardı. O güne kadar, Tis’de, yabani ve serseri köpekleri sopa ile dövmek ve taşlamak olağan işti: Ama bu köpeğe de aynı şekilde muameleyi kimse göze alamayacaktı.</p>

  <p class="p8">Yavaş yavaş, herkes bir çeşit gizli kapaklı bir düzenlemenin akıntısına kapılmış hissetti kendini, ama bunun sözünü etmeye yürek yoktu kimsede. Eski dostlar göz göze gelince her biri kendine bir yardakçı bulma umuduyla sessiz bir itirafı boş yere arıyordu. Ama kim atacaktı yüzündeki maskeyi? Bu konuya sık sık dönen, gözü pek Lucioni’ydi yalnız: “Bak, bak! Tanrı görmüş şu bizim pis köpekçik yine ortalarda!” diye haber veriyordu pervasızca Galeone görünür görünmez. Hem de alaylı alaylı gülerek, etrafına boyuna göz kırparak. Çoğu zaman, bu sözleri duyanlar anlamamış gibi görünüyordu. Söylenenin açıklanmasını ısrar etmeden istiyorlar, başlarını anlayışlı bir eda ile sallayarak mırıldanıyorlardı: “Lakırdı bunlar! Zırva hepsi, kocakarı zevzekliği!” Susmak, veya daha kötüsü, belediye başkanının muzip gülüşlerine katılmak fazlaca lekelenmekti. Budalaca bir latife söz konusu imiş gibi işi örtbas etmeyi tercih ediyorlardı. Yine de, süvari Bernardis orada hazır bulunuyorsa, cevabı hep aynıydı:</p>

  <p class="p8">– Dervişin köpeği mi? Hadi canım! Hayvan buranın yerlisi yahu. Yıllardır sürter durur Tis’de ve her Allah’ın günü, fırının yakınlarında görürüm ben onu!</p>

  <p class="p8"> </p>

  <p class="p0"><span class="t20">14</span></p>

  <p class="p8">Her zamanki gibi ekmekleri geri çekme işine girişmek üzere bodruma indiği bir gün, Defendente, küçük pencerenin kafesini kaldırdıktan sonra hasır sepetin kapağını açmaya hazırlanıyordu. Dışarda, avluda, sıraya girmiş dilencilerin çığlıkları ve bu taşkınlığı önlemeye çalışan karısı ile çırağının sesi yükseliyordu. Sapori’nin becerikli eli sepetin kapağını açınca somunlar hızla bir çuvala dökülmeye başladı. Tam o anda, bodrum boşluğunda kara bir şeyin kıpırdadığını göz ucuyla görür gibi oldu Defendente. Hemen arkasına döndü. Köpekti bu.</p>

  <p class="p8">Giriş kapısının yanında hareketsiz duran Galeone, sahneyi sakin sakin gözetliyor, kılını kıpırdatmıyordu. Fakat gözleri sanki fosforluydu. Sapori donakaldı oracıkta.</p>

  <p class="p8">– Galeone, Galeone, diye okşayıcı, yumuşak bir sesle kekelemeye başladı. Hadi, benim tatlım, Galeone! Gel al şunu!</p>

  <p class="p8">Ve bir somun fırlattı köpeğe. Ama hayvan aldırış bile etmedi buna. Gördüğü elverirmiş gibi ağır ağır geri dönüp merdivenden çıkıp gitti. Yalnız kalır kalmaz fırıncı korkunç lanetler yağdırmaktan alamadı kendini.</p>

  <p class="p8"> </p>

  <p class="p0"><span class="t20">15</span></p>

  <p class="p8">Bir köpek Tanrı’yı görmüş, onun kokusunu almıştı. Kim bilir ne sırlar açılmıştı ona? Ve insanlar, bir destek, bir yardım aramak üzere birbirleri ile bakışıp duruyor, fakat hepsi de susuyordu. İçlerinden biri ağzını açmaya karar verseydi bari… “Ya bir kuruntuysa bu?” şüphesi geldi hemen aklına. “Ya diğerlerinin böyle bir şey düşündüğü yoksa?” Bunun üzerine sanki ortada hiçbir şey yokmuş gibi davrandı.</p>

  <p class="p8">Galeone bir yerden başka bir yere olağanüstü bir teklifsizlikle gidiyor, ahırlara olduğu kadar hanlara da dalıyordu. Hiç beklenilmediği anda bir köşede beliriyor, put kesilip gözlerini size dikiyor, sonra da sizi kokluyordu. Gece bile, öbür köpekler uyurken, onun gölgesi, bir köylü yürüyüşü gibi kendine has salına salına adımlarıyla beyaz bir duvara birdenbire vuruyordu. Bir evi yok muydu öyle ise? Bir kulübesi yok muydu?</p>

  <p class="p8">Bucak halkı, kapıları sımsıkı kapayıp evlerine çekildikten sonra bile kendilerini yalnız hissetmiyorlardı artık. Kulakları hep kirişteydi: Dışarda bir ot hışırtısı, sokakların kaldırımlarında hafif, ihtiyatlı bir yürüyüş, uzaktan uzağa bir uluma. Buk, buk, buk sesini çıkarıyordu Galeone, kendine has bir hırıltıydı bu. Ne sert, ne de kızgın bir sesti, öyle olduğu halde bütün bucak duyuyordu bu sesi.</p>

  <p class="p8">– Güzel, zarar yok, belki de ben yanılmışımdır hesapta! diyor bir dellal, karısı ile dört metelik için kıyasıya çekiştikten sonra:</p>

  <p class="p8">– Bu seferlik neyse, sünger çekiyorum üstüne. Ama gelecek sefer ayağını denk al…. diye kulağını büküyor demirci Frigimelica, kovmaktan birden vazgeçtiği ırgatının.</p>

  <p class="p8">Patronu olan kadınla belediye başkanının karısını çekiştiren Bayan Biranze, daha demin söyledikleriyle taban tabana zıt olarak, soldan geri çark edişle şu sonuca varıyor:</p>

  <p class="p8">– Doğrusu, iyi düşünülecek olursa, çok hoş bir kadındır.</p>

  <p class="p8">Buk, buk, buk, diye hırlıyor başıboş köpek, belki de bir başka köpeğe, bir gölgeye, bir kelebeğe, gökteki aya havlıyor, ya da az önce gördüğü, anladığı bir şeye havlıyor, sanki insanoğlunun kötülüğü duvarları, yolları ve kırları aşıp kendisine ulaşıyormuş gibi. Ve handan kovulan ayyaşlar, köpeğin boğuk sesini duyar duymaz içgüdüleriyle buluveriyorlar hemen hayvanın nerede olduğunu.</p>

  <p class="p8">Galeone, mühendis Federici’nin imzasız bir mektup karaladığı odacıkta alıyor soluğu; bu imzasız mektupta, makarna fabrikasının sahibi olan patronuna, sayman Rossi’nin yıkıcı unsurlarla ilişki kurduğunu ihbar ediyor. “Mühendis efendi, ne karalıyorsun orada?” der gibidir o yumuşak bakışlı iki koca göz. Federici, uslu çocuk tavrıyla, kapıyı gösteriyor köpeğe: “Hadi bakalım, tek dur, yallah, yallah!”, dilinin ucuna gelen küfürler boğazında düğümleniyor. Sonra da, hayvanın çekip gittiğinden iyice emin olmak için kulağını kapıya dayıyor. Ve nihayet, daha da emin olmak amacıyla, mektubu yakıyor. Galeone, tamamen bir tesadüf eseri olarak, yosmanın dik alası civelek Floranın evine çıkan tahta merdivenin ilk basamağında beliriveriyor. Gecenin hayli geç saatidir ama, merdiven basamakları, beş çocuk babası bahçıvan Guio’nun ayakları altında gıcırdamaktadır. İşte o sırada bir çift göz ışıldıyor karanlıkta. “Vay canıma, burası değilmiş be!” diye yüksek sesle söyleniyor adam, yanlış kapı çaldığından samimi olarak sinirlenmiş gibilerden. “Aldanıyor insan hep bu karanlıkta… Noterin evi değil burası!” Ve çabucak iniyor merdiven basamaklarını.</p>

  <p class="p8">Yahut da, inşaat yerindeki garaja usulca giren Pinin ile Gionfa iki bisiklete el attıkları sırada, köpeğin boğuk uluması duyuluveriyor; sizi gidi sizi der gibilerden hafif bir çıkışmadır bu ses.</p>

  <p class="p8">– Toni bak biri var! diye mırıldanıyor Pinin, işin içyüzünü bilerek.</p>

  <p class="p8">– Öyle, bana da öyle geliyor, diye tasdik ediyor Gionfa. Yağmalamalı tabanları…</p>

  <p class="p8">Boş elle sıvışıveriyorlar.</p>

  <p class="p8">Yahut da, Defendente sabah dağıtımında yoksulların ekmeğini bir kere daha aşırmak üzere kapıya çifte kilit vurup tam bodruma indiği sırada, fırının kapısında, yakınıyormuş gibilerden uzun uzun uluyor Galeone. Fırıncı dişlerini sıkıyor: Nasıl da malum oluyor her şey bu lanet köpeğe? Defendente omuz silkmeye yelteniyor. Fakat kuşkular kemiriyor yüreğini: Ya Galeone onu ihbar edecek, yakalatacak olsa, miras gidiverecek güme… Ve Defendende, koltuğunun altında boş çuvalla dönüyor fırına.</p>

  <p class="p8">Ne zaman son bulacak bu işkence? Köpek bir daha ayrılmayacak mı buradan? Tis’de kalırsa kaç yıl daha yaşayacak? Yok mu şunu ortadan yok etmenin bir çaresi?</p>

  <p class="p8"> </p>

  <p class="p8"> </p>

  <p class="p0"><span class="t20">16</span></p>

  <p class="p8">Kesin bir olay varsa o da şu ki: Yüzyıllar süren umursamazlıktan sonra bucağın kilisesi yine dolmaya başlıyor. Pazar günü, kırk yıllık ahbap kadınlar ayinde buluşuyorlar. Hepsinin de bir mazereti var elbet: “A canım, bu soğukta, en mahfuz yer, kilise yine de. Duvarları öyle kalın ki, bunun için işte… Yazın depo etmişler sıcağı, şimdi buyrun diyorlar!” Bir başka hatun şöyle diyor: “Doğrusu ya, Don Tabia, şu bizim rahip, çok iyi bir adam… Japon çiçeği tohumları vadetti bana, hani şu güzelim sarı renk çiçeklerin!.. İşte böyle… Kilisede ara sıra boy göstermeyecek olsam, Nuh deyip Peygamber demez huyu yüzünden, bunu hiç hatırlamıyor görünecek…” Nihayet bir başka bacı konuşuyor: “Anlasanıza beni, Madam Erminia! Kilisedeki Kutsal-Yürek mihrabının üzerindekine benzer bir dantela parçası örmek istiyorum. Örnek çıkarmak için eve götüremiyorum ki aslını… İyice bakmak üzere buraya kadar gelmem gerekiyor… İnan olsun ki pek kolay değil bu iş!” Hepsi de kös dinliyor bütün bunları, ahbaplarının bu açıklamalarına gülümsüyor, kişisel küçük mazeretlerine karşılarındakini inandırmaktan başka bir şey düşünmüyorlar. Sonra da: “Amanın, Don Tabia bize bakıyor!” diye okuldaki öğrenciler gibi fısıldaşıp hep birlikte ellerindeki dua kitabına dalıyorlar.</p>

  <p class="p8">Geçer akça bir nedenle gelen tek kadın yoktur kiliseye. Örneğin, küçük kızına şan dersleri verdirmek isteyen, musiki tutkunu Madam Ermelinda, kilisedeki organistten başkasını bulamamıştır. Kiliseye de, çocuğunun Magnifika’da şarkı söyleyişini dinlemeye gelmektedir sadece. Ütücü kadın anası ile kilisede buluşmak zorundadır, zira kocası evde görmek istemiyor kaynanasını. Doktorun karısı bile aynı dereden su getiriyor: Ayinden birkaç dakika önce, Büyük Meydanın ortasında, bir ayağı kazaen burkulmuştur. Biraz oturmak için kiliseye girmek mecburiyetinde kalmıştır… İki yan koridorun sonunda, gölgelerin daha sıklaştığı o tozdan kurşunimsileşmiş günah çıkartma kulübeciklerinin yanında, insanoğulları bir ızgara üstündeymiş gibidir. Don Tabia, kürsüsünden, hayretle bakıyor çevresine, ne söyleyeceğini bilemiyor.</p>

  <p class="p8">Bu sırada Galeone, kilisenin önündeki meydanda, hak ettiği dinlenmenin tadını çıkarıyormuş gibi güneşin zayıf ışıkları ile ısınmaya bakıyor. Ayin bitip de herkes dağılırken, hiç istifini bozmadan, babacan bir tavırla halkı süzüyor: Büyük kapıyı hızla aşan kadınlar dört bir yana dağılıyorlar. Köpeğe hiçbiri göz atmaya tenezzül etmiyor; fakat meydanın köşesini dönene değin, hepsi de, köpeğin bakışlarını sivri uçlu çelik şişler gibi böğürlerine saplanmış hissediyorlar.</p>

  <p class="p8"> </p>

  <p class="p0"><span class="t20">17</span></p>

  <p class="p8">Ve bundan böyle, Galeone’nin gölgesine az buçuk benzemek şartıyla, hangi köpeğin gölgesi olursa olsun, herkese ürperti verdi. Herkes korku içinde yaşadı. Sokaklarda, çarşıda, ya da akşam gezintilerinde biraz kalabalık oldu mu, dört ayaklı hayvan eksik değildi oradan; yalnız başlarına kaldıklarında kendisini usulca en okşayıcı sözlerle çağıran ve hemen pastalar ve tatlılar ikram eden bütün bu insanların gösterdiği mutlak kayıtsızlık ile alay eder gibiydi. “Hey gidi hey, keyfimiz ne kadar yerindeydi, vaktiyle!” diyordu şimdi bu insanlar, laf arasında başkaca bir şey belirtmeksizin. Fakat bu sözle ne denmek istendiğini şıp diye anlamayan tek kişi yoktu. “Vaktiyle”den maksat, bunu hiç açığa vurmadan, şu demekti: Nerede o aklımıza eseni yapabildiğimiz, kafayı tütsülediğimiz, köylerde sadaka dilendiğimiz, hatta Allah ne verdiyse aşırdığımız, avarelik ettiğimiz ve pazar günleri öğleye kadar uyku çektiğimiz günler. Satıcılar yiyecekleri artık hafif kâğıtla tartıyor, terazide hile yapmıyor, ev hanımı hizmetçi kadını dövmüyor. Tefeci Carmine Esposito, talihini başka yerde aramak üzere pılısını pırtısını topladı çoktan; jandarma komutanı Venariello, jandarma karakolunun kapısı önündeki bir sıraya uzanıp güneşlenmekle geçiriyor günlerini, can sıkıntısından patlıyor ve bütün hırsızlar ölüp gitti mi yahu! diye soruyor kendi kendine, vaktiyle pek zevk alarak sövüp saydıkları halde kimse eskisi gibi Tanrıya küfretmeye kalkışmıyor! Ancak kırlarda basıyorlar küfrü, o da sonsuz tedbirler alındıktan, çalı çırpı gerisinde hiçbir köpeğin saklanmadığına iyece emin olduktan sonra.</p>

  <p class="p8">Baş kaldırmaya kim cüret edebilirdi ki? Galeone’yi tekme ile kovmak veya için için istediği halde, arsenikli bir pirzolayı ona yedirmek cesaretini kim gösterebilirdi? Mukadderata bile ümit bağlanamazdı artık: Kendi kendisiyle çelişkiye düşmeyen Kutsal Mukadderat, Galeone’den yanaydı herhalde. İşi tesadüfe bırakmak daha uygundu.</p>

  <p class="p8">Kıyamet gecesi gibi şimşekli, yıldırımlı bir fırtına gecesi oldu bu tesadüf. Fırıncı Defendente Sapori’nin kulakları kirişte olmasa da, gök gürültüsü, aşağıdan, avludan gelen garip bir sesi duymasına engel olmadı. Hırsızdı herhalde bunlar.</p>

  <p class="p8">Yatağından fırladı, karanlıkta tüfeğine sarılıp panjurların aralığından baktı. Yanlış görmüyorsa, dükkânın kapısını açmaya çalışan iki adam vardı. Çakan bir şimşeğin ışığı, bardaktan boşanırcasına yağmur yağdığı halde, avlunun tam ortasına karabaş iri bir köpeği seçmesine imkân verdi. Demek ki hırsızı caydırmak için yine şu lanet hayvan çıkagelmişti.</p>

  <p class="p8">Defendente sunturlu bir küfür savurdu, tüfeğini doldurdu, panjurun bir kanadını, tüfek namlusunun geçebileceği kadar usulca araladı.</p>

  <p class="p8">İlk kurşunun sesi gök gürültüsüne karıştı. “Hırsız var, hırsız var!” diye bağırıp çağırmaya başlayan fırıncı, tüfeğini çarçabuk bir daha doldurup karanlığa doğru bir daha ateş edince, uzaklaşan ayak sesleri duydu; sonra evin içi insan sesleri ile doldu, kapılar açılıp kapandı. Karısı, çocukları, ırgatları korka korka koşuştular.</p>

  <p class="p8">– Bay Defendente! diye bir ses yükseldi avludan. Bay Deendente bir köpeği vurdu!</p>

  <p class="p8">Galeone -özellikle böyle bir gecede insan yanılabilirdi elbet, ama bu köpek çok benziyordu ona- kaskatı kesilmiş, bir su birikintisinin ortasında yatıyordu, iri bir saçma alnını delip geçmişti. Derhal ölmüştü. Ayaklarını bile kıpırdatmıyordu. Fakat Defendente gidip bakmadı köpeğe. Sadece dükkân kapısının zorlanıp zorlanmadığına bakmak üzere aşağı indi, her şeyi yerli yerinde görünce, koşup gelenlerin hepsine iyi geceler dileyip yatağına büzüldü. “Eninde sonunda!…” diye düşünerek adil kişi huzuru ile uyumaya hazırlandı. Ama nedense bir daha göz kapayamadı.</p>

  <p class="p8"> </p>

  <p class="p8"> </p>

  <p class="p0"><span class="t20">18</span></p>

  <p class="p8">Ertesi sabah, daha gün ağarmadan, fırındaki iki çırak çocuk köpeğin cesedini kaldırıp bir tarlaya gömmeye gittiler. Defendente onlara susmalarını emretmek cesaretini gösterememişti: Susun dese kuşkulandırmış olacaktı iki çırağı, işin söylentilere yol açmadan, çabucak örtbas olup bitmesini istiyordu.</p>

  <p class="p8">Kim sır verdi? Akşamüstü, kahvede, fırıncı herkesin kendisini süzmekte olduğunu fark etti. Bakışlar, onu telaşlandırmaktan kaçınıyormuş gibilerden, hemen başka tarafa çevriliyordu.</p>

  <p class="p8">– Bu gece ateş edildi, ha? dedi birden süvari Bernardis. Güzel kapışma, ha, bu gece, fırında?</p>

  <p class="p8">– Kim bilir kimdi deyyuslar, diye cevap verdi Defendente vurdumduymazlıktan gelerek. Keratalar yağma edeceklerdi dükkânımı. Tabansızlar soyundanmış. İki el ateş ettim, nişan filan almadan, tabanları yağladılar…</p>

  <p class="p8">– Nişan almadan mı? diye sordu Lucioni bunun üzerine, dokundurarak. Eh peki ne diye nişan almadın öyle ise, mademki oracıkta idin?</p>

  <p class="p8">– O zifiri karanlıkta mı! Ne görebilirdim ki! Aşağıda kapıya yüklendiğini duyunca rastgele ateş ettim.</p>

  <p class="p8">– Öylesine… Öylesine ateş ettin ki sana hiçbir kötülük yapmamış olan zavallı bir hayvanı öbür dünyaya yolladın.</p>

  <p class="p8">– Ha evet, dedi fırıncı bunu hiç umursamıyormuş gibilerden. Bir köpek vurmuştum. Allah bilir ne arıyordu orada. Benim evimde köpek falan yoktur.</p>

  <p class="p8">Bunun üzerine sessizlik çöktü. Hepsi de durmuş ona bakıyordu. Sonra kitapçı Trevaglia çıkmak üzere kapıya yöneldi. “Güzel, hoşça kalın, baylar…” Ve, hecelerini mahsus bastıra bastıra: “Siz de hoşça kalın, Bay, Sapori!”</p>

  <p class="p8">– Şeref duydum, cevabını verdi fırıncı sırtını dönerek.</p>

  <p class="p8">Ne demek istiyordu bu sersem herif? Yoksa bu adamlar, dervişin köpeğini vurdu diye suçlu mu çıkaracaklardı onu? Aksine müteşekkir kalmaları gerekmiyor muydu? Onları korkulu bir rüyadan kurtarmıştı ve şimdi burun kıvırıyordu hepsi. Alıp verecekleri neydi? Bir defacık olsun samimi olmuyorlar mıydı?</p>

  <p class="p8">Bernardis, her zaman olduğu üzere, damdan düşer gibi girdi konuya:</p>

  <p class="p8">– Baksana, Defendente… bu hayvanı öldürmesen daha iyi ederdin diyenler var da…</p>

  <p class="p8">– Ne demek o? Bilerek mi yaptım ben?</p>

  <p class="p8">– Bilerek bilmeyerek, bırak sen onu, söylediklerine göre dervişin köpeğiydi o. Ve yine söylediklerine göre onu rahat bırakmak daha yerinde olacaktı, bunun başımıza iş açacağını da söylüyorlar… İyi bilirsin ki dilin kemiği yoktur!</p>

  <p class="p8">– Ben ne bilirim yahu, derviş köpeği miymiş, değil miymiş? Hey Allah’ım bey, yoksa dava mı açacaklar bu salaklar çetesi?</p>

  <p class="p8">Defendente gülmeye çalıştı. Sonra Lucioni aldı sözü:</p>

  <p class="p8">– Sakin olun, sakin olun, a dostlar… Kim demiş dervişin köpeği vuruldu diye? Kim çıkardı bu söylentiyi.</p>

  <p class="p8">Defendente omuz silkti:</p>

  <p class="p8">– Ya, kendileri de bilmiyorlar işin aslını!</p>

  <p class="p8">Süvari lafa karıştı:</p>

  <p class="p8">– Dervişin köpeğidir diyenler bu sabah hayvanı gömülürken görenlerdir… Dervişin köpeğidir, ta kendisidir, sol kulağının yukarısındaki beyaz tüy benek işaretidir onun diyorlar.</p>

  <p class="p8">– Ve gerisi, simsiyah mı?</p>

  <p class="p8">– Evet siyah, cevabını verdi oradakilerden biri.</p>

  <p class="p8">– Tombulca mı? Kuyruğu kalkık mı?</p>

  <p class="p8">– Tastamam.</p>

  <p class="p8">– Yani, dervişin köpeği mi?</p>

  <p class="p8">– Evet, dervişin köpeği.</p>

  <p class="p8">– Öyle ise, buyrun bakın, işte köpeğiniz! dedi Lucioni, sokağa doğru el kol işareti yaparak. Her zamankinden daha da canlı, daha da atak!</p>

  <p class="p8">Defendente alçıdan bir heykel gibi dondu kaldı. Galeone, umursamaz adımlarıyla sokakta gidiyordu. Kahvehanenin camekânı önünde bir an duraklayıp orada toplanan adamlara baktıktan sonra istifini bozmadan yoluna devam etti.</p>

  <p class="p8"> </p>

  <p class="p6"><span class="t20">19</span></p>

  <p class="p8">Dilenciler sabahları, artık her zamankinden daha fazla ekmek yedikleri kanısına neden kapılıyorlar acaba? Yıllardan beri hep bomboş duran iane kutuları şimdi niye para sesiyle şıkırdıyor? O güne değin derslere boş veren çocuklar, okula böylesine hevesle mi gidiyorlar? Kimse salkımları koparmadığından üzümler bağbozumuna kadar asma dalında niye duruyor? Zavallı Martino’nun kamburuna niye kimse çakıl taşları fırlatmıyor ve sopayla vurmuyor artık? Nedir bütün bunların ve daha başka şeylerin hikmeti? Kimse cesaret edemeyecektir itirafta bulunmaya, Tis’liler kaba saba ve bozuk ağızlıdırlar, ama baklayı asla çıkarmayacaklardır ağızlarından: Bir köpekten korkmaktadırlar, köpek kendilerini ısıracak diye değil, kendileri hakkında kötü not verecek diye.</p>

  <p class="p8">Defendente renk vermiyordu hiç. Ne kölelikti bu! Geceleri bile, nefes almak mümkün olmuyordu. Tanrının varlığı, istenmeyince, çekilir yük değildi! Ve Tanrı, nasılsa bir kerecik, belirsiz bir öykü, bir masal değildi, kilisede yanan mumlarla tüten günlük kokusu arasına sıkışıp kalmıyordu: Yok canım, her yere dalıp çıkıyordu, sanki bir köpek bir evden bir eve taşıyıp duruyordu Tanrıyı. Yaradanın bir nebzesi, içten gelme bir nefesi Galeone’nin vücuduna girmişti ve Galeone’nin gözleriyle görüyor, hüküm veriyor, her şeyi deftere kaydediyordu.</p>

  <p class="p8">Ne zaman ihtiyarlayacaktı bu köpek? Zayıf düşseydi bari, bu köşeye çekilip rahat rahat otursaydı. Yılların yükü altında ezilip kıpırdamaz hale gelse kimsenin canını sıkmayacaktı…</p>

  <p class="p8">Ve yıllar geçti böylece, hafta arasındaki günler bile kilise boş kalmıyordu, kızlar askerlerle oynaşmak için gece yarısından sonra sundurmaların altından koşmuyordu. Defendente, artık yıpranmış hasır sepeti, gizli hiçbir kapak açmadığı yeni bir sepetle değiştirdi. Ve jandarma komutanı Venariello, jandarma karakolunun kapısı yanında daha rahat uyumak için, bir ot yastık yaptırdı.</p>

  <p class="p8">Yıllar geçip gitti, Galeone yaşlandı, yürüyüşü her zamankine kıyasla daha ağırlaştı, daha gevşedi; arka ayaklarına bir çeşit felç inene ve dolaşamaz hale gelene kadar sürdü gitti bu.</p>

  <p class="p8">Aksi gibi, tam Büyük Meydanda, kilise yakınındaki bir duvarın üstünde uyuklarken, toprağın nehre doğru birden dik yamaçla indiği noktada geldi bu kaza başına. Sağlık koruma yönünden imtiyazlı durumdaydı, çünkü hayvan bedeni ihtiyaçlarını duvarın dibine, otlarla kaplı bir öbeğin içine, ne duvarı ne de meydanı kirletmeden giderebilirdi. Şu var ki, bulunduğu nokta tamamen açıktı, rüzgâra ve yağmura karşı sığınacak bir şey yoktu.</p>

  <p class="p8">Bu defa da, tir tir titreyen, yürek paralayacak kadar inleyen köpekle kimse ilgilenir görünmedi elbet. Başıboş bir köpeğin can çekişmesi ibret verici bir görüntü değildi. Bu olaya tanık olanlar, hayvanın boşuna çabalarından başına geleni sezinlediklerinden, yeni bir umut yolu açılmış gibi yüreklerine su serpildiğini hissettiler. Bir kere köpek artık sallana sallana dolaşamayacaktı, dolaşmak ne demek bir karış kımıldamayacaktı. Daha iyisi, herkesin gözü önünde ona kim yiyecek vermeye cesaret edebilecekti? Hayvanla gizli ilişkiler kurduğunu ilk olarak itiraf etmek cesaretini kim bulabilecekti? Kim kendini ilk olarak gülünç duruma düşürecekti? Bütün bunlardan şu kesin umut yoluna varılıyordu ki Galeone açlıktan ölecekti.</p>

  <p class="p8">Erkekler, yemek yemeye gitmeden önce, her zamanki gibi meydanın kaldırımlarında piyasaya çıkarak dereden tepeden, dişçinin yeni kadın yardımcısından, avlanmaktan, odun fiyatından, Tis’e gelen son filmden söz açıyorlardı. Ve ceketleri, duvarın kenarını biraz aşan köpeğin soluyan ağzına değiyordu. Bakışlar sakat hayvanı aşıp, gün batışı pek güzelleşen nehrin şahane panoramasını mihaniki bir hayranlıkla seyrediyordu. Saat sekize doğru kuzeyden kara bulutlar sökün edip de yağmur yağmaya başlayınca meydan boşalıyordu.</p>

  <p class="p8">Fakat gece yarısı, yağmur şakır şakır yağdığı halde, sanki bir komplo kurmak içinmiş gibi bazı gölgeler duvarlara sürüne sürüne süzülüp meydana yöneliyorlar ve orada, kapı sundurmalarıyla kemer altlarının karanlığına karışarak eşref saati bekliyorlardı. Sokak lambaları o saatte, koca gölgeler düşürerek pek sönük bir ışıkla yanardı. Kaç gölge vardı acaba? Birkaç düzineydi belki de. Hepsi de köpeğe yiyecek getiriyordu, fakat topu birden yakayı ele vermemek için her şeyi göze almaya hazırdı. Köpek uyumuyordu: Duvarın üstünde, vadinin kapkara dekoruna karşı, yeşil ve fosforlu iki nokta parlıyordu ve arada bir, yürek paralayıcı kısa bir inilti aksediyordu meydana.</p>

  <p class="p8">Uzun bir manevradır bu. Yüzü atkıyla sarılı, başındaki bere alnına iyice geçmiş biri köpeğin yanına gitmeye karar veriyor nihayet. Kimse onun kim olduğunu anlamaya çalışmak için saklandığı delikten çıkmayı göze alamıyor; zira herkes kendi durumunu düşünerek ürpertiler geçiriyor.</p>

  <p class="p8">Birbirinin ardı sıra, karşılaşmamak amacıyla uzun aralıklarla, yüzü gözü örtülü kişiler, tıpış tıpış giderek kilisenin küçük duvarı üstüne bir çıkın bırakıveriyorlar. O zaman kesiliyor iniltiler.</p>

  <p class="p8">Sabahleyin Galeone’yi su geçmez bir örtünün altında uyur buluyorlar. Duvarın üstünde, köpeğin yanı başında, Tanrı nimetlerinin hepsi yığılı duruyor: Ekmek, peynir, et parçaları, hatta süt dolu bir çanak.</p>

  <p class="p8"> </p>

  <p class="p0"><span class="t20">20</span></p>

  <p class="p8">Bucak artık nefes alabileceğini sanıyordu, öyle ya mademki köpek felçli hale gelmişti. Fakat kısa sürdü bu hülya. Uzandığı duvarın üstünden, hayvan evlerin bir kısmına bakışlarıyla hakimdi. Tis’in hiç değilse yarısı yine onun kontrolü altındaydı. Ve bakışlarının ne denli keskin olabileceğini bir Allah biliyordu. Hem zaten, hâkimiyeti altında olmayan kenar mahallelerin evlerine bile sesi kolayca ulaşıyordu. Hem sonra, geçmiş zamanın âdetlerine tekrar nasıl dönülürdü? Sadece köpek yüzünden yaşantı değiştirildiğini kabullenmek, bunca dikkatle ve yıllardan beri çok sıkı surette saklanan bir sırrı itiraf etmek olurdu bu. Defendente bile, fırını Galeone’nin görüş alanına girmediği halde, meşhur küfürlerini yine savurmaya başlamadı, küçük somunları geri çekme işine de tekrar girişmedi.</p>

  <p class="p8">Köpek şimdi eskisinden de fazla yiyordu ve hiç kıpırdamadığından domuzlar gibi şişiyordu. Uzun süre yaşayabilirdi böylece. Soğuklar gelir gelmez, canının çıkmasını artık görmek umudu yine belirdi. Su geçmez örtüsü altında ne kadar korunursa korunsun, her yönden esen rüzgârların oyuncağı idi. Hasta düşmesi işten değildi.</p>

  <p class="p8">Fakat bir kere daha, şu lanet Lucioni bütün hayalleri yıkıverdi. Bir akşam, handa, tam da bir av hikâyesi anlatılırken lafa karışıp bundan hayli zaman önce bütün bir geceyi kar altında geçiren kendi av köpeğinin kudurduğunu söyledi. Hayvanı tüfekle bir kurşunla öldürmek zorunda kalmışlardı. Bunu hatırlamak bile yüreğine fenalık veriyordu Lucioni’nin.</p>

  <p class="p8">Sohbeti yine tatsız bir konuya döken süvari Bernardis olacaktı elbet:</p>

  <p class="p8">– Ya şu pis köpek… adını vermek istemediğim sersemlerin kuş sütüyle beslediği, kilise duvarına tünemiş şu felçli soysuz köpek, söyle bana, umarım ki tehlike yok o pis köpekte?</p>

  <p class="p8">– Adam sen de, kuduz olsun varsın ne çıkar! dedi Defendente. Madem ki kıpırdanacak hali yok.</p>

  <p class="p8">– Kim dedi onu sana? Karşılığını yapıştırdı Lucioni. Kuduz gücü artırır. Bir keçi yavrusu gibi sıçramaya başlarsa hiç şaşmam.</p>

  <p class="p8">Bernardis afalladı.</p>

  <p class="p8">– Peki ama, öyle ise?</p>

  <p class="p8">– Ohoo, vız gelir bana. Yanımdan hiç eksik etmediğim güvenilir bir dostum vardır benim… Ve Lucioni cebinden koca bir tabanca çıkardı.</p>

  <p class="p8">– Sana göre hava hoş, dedi Bernardis, çocuk babası değilsin sen! Sen de benim gibi üç küçük çocuk sahibi olaydın vız gelmezdi sana da, emin ol buna…</p>

  <p class="p8">– Kulağınıza küpe olsun dediğim. Düşünmek size düşer şimdi! Ve belediye başkanı tabancasının namlusunu kolunun altına sürerek parlatmaya koyuldu.</p>

  <p class="p0"><span class="t20">20</span></p>

  <p class="p8">Derviş öleli kaç yıl geçti acaba? Üç mü, dört mü, beş mi, kimin hatırında bu? Kasım ayının ilk günlerinde, köpeği korumaya yarayacak tahta sundurma hemen hemen hazırdı. Pek az önemli olduğundan ötürü, üzerinde fazla durulmadan belediye meclisinde bile sözü edildi bunun. Ve hiç kimse, çok daha basit olan bir teklifi, hayvanı gebertmeyi, ya da başka bir yere taşımayı öne sürmedi. Doğramacı Stefano, sundurmayı, kilisenin cephesini bozmasın diye kırmızıya boyadıktan sonra duvarın üstüne tespit edilebilecek surette yapmakla görevlendirilmişti. Bu ne saygısızlık, bu ne sersemlik! diye söylenip duruyordu çekemeyenler, maksat bu düşüncenin kendilerinden değil başkalarından çıktığını iyice belirtmekti. Tanrı görmüş köpekten korku duyma bir sır olmaktan çıkmış mıydı yoksa artık?</p>

  <p class="p8">Fakat sundurma yerine takılmayacaktı hiçbir zaman, işine gitmek üzere her sabah dörtte kasabanın meydanından geçen Defendente’nin çıraklarından biri günün birinde küçük duvarın dibinde hareketsiz duran siyah bir şey gördü. Yaklaştı, dokundu ve soluğu fırında aldı.</p>

  <p class="p8">Çırağın nefes nefese içeri girdiğini gören Defendente sordu:</p>

  <p class="p8">– Ne var yahu, ne oluyor?</p>

  <p class="p8">– Öldü! Öldü! diye kekeledi çocuk.</p>

  <p class="p8">– Kim öldü?</p>

  <p class="p8">– O lanet köpek… Yerde buldum onu. Taş kesilmişti sanki!</p>

  <p class="p8"> </p>

  <p class="p0"><span class="t20">22</span></p>

  <p class="p8">Rahat bir nefes aldılar mı acaba? Çılgınca bir sevince kaptırdılar mı kendilerini? Tanrının bu amansız küçük parçası nihayet ortadan kalkmıştı, gerçekti bu, ama artık çok uzun zaman geçmişti aradan. Nasıl dönülebilirdi geriye? Nasıl al baştan yapılabilirdi her şey? Gençler bambaşka âdetlerle yetişmişti. Pazar ayini hoşça vakit geçirmeydi aslında. Tanrıya küfretmeye gelince aşırılık, züppelik sayılıyordu. Büyük bir ferahlama duyulacağı umulmuşken gelmemişti böyle bir şey.</p>

  <p class="p8">Hem sonra: Eski âdetlere dönmek bir kere daha her şeyi kabullenmek olmaz mıydı? Duyulan utancı saklamak için bunca eziyet çektikten sonra şimdi açığa mı vurulacaktı bu? Bir köpek korkusu yüzünden tutumunu değiştiren bir kent! Olacak iş miydi bu! Buna sağır sultan bile gülerdi.</p>

  <p class="p8">Şimdi başka bir sorun vardı ortada. Hayvan nereye gömülecekti? Halka açık parka mı? Yok, yok, şehrin tam göbeğine gömülmemeliydi, kahrı yeterince çekilmişti zaten. Lağıma mı atılacaktı? Kimse düşüncesini açığa vurmaya cesaret etmiyor, herkes birbirinin gözünün içine bakıyordu. Belediye kâtibi: “Tüzükte yeri yok bunun”, diyerek sıkıntıdan kurtardı herkesi. Kadavrası kızgın fırında mı yakılacaktı? Ya bir bulaşıcı hastalığın yayılmasına sebep olursa dendi? Öyle ise kırların ortasına mı gömülmeliydi? En iyisi buydu. Ama kırların neresine gömülecekti? Kim kabul edecekti bunu? Daha şimdiden tartışmalar başlamıştı, kimse istemiyordu kendi tarlasına gömülmesini.</p>

  <p class="p8">Dervişin yanı başına gömseler olmaz mıydı?</p>

  <p class="p8">Tanrı görmüş köpek, küçücük bir sandığa kapatılıp küçük bir arabayla tepelere doğru yola koyuldu. Günlerden pazar günüydü, pek çok kimse bunu fırsat bilip dolaşmaya çıkmıştı. Kadın ve erkek dolu altı, yedi araba sandığı izlemekte, herkes neşeli görünmeye gayret etmekteydi. Güneş parıldasa da, buz kesen tarlalar ve çıplak ağaçlar pek iç açıcı bir görüntüye bürülü değildi elbet…</p>

  <p class="p8">Tepeye varılınca arabadan inilip eski küçük kilise yıkıntısına doğru yaya gidildi. Çocuklar önde koşuşuyordu.</p>

  <p class="p8">– Anne! Anne! diye bir ses geldi birden ta yukarıdan. Çabuk! gelin bakın çabuk!</p>

  <p class="p8">Kalabalık adımlarını sıklaştırıp Silvestro’nun mezarına ulaştı. Pek uzaklarda kalan o cenaze gününden bu yana kimse semtine uğramış değildi buranın. Dervişin na’şını örten toprak yığınının tam üstünde, tahta istavrozun dibinde küçük bir iskelet vardı. Kar, rüzgâr, yağmur, didik didik etmiş, inceltmiş ve bembeyaz hale getirmişti iskeleti. Bir köpek iskeletiydi bu.</p>

  <p class="p8"><a id="a51"></a><a id="a52"></a><span class="t22"> </span></p>
</body>
</html>