<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Kara Balık</title>
</head>

<body>
  <h1 class="h11"><a id="a39"></a>Kara Balık<a id="a40"></a><a href="../Text/notes.html#a57"><span class="th12">{2}</span></a></h1>

  <p class="p8">Şah Stefano on iki yaşını tamamlayınca, ömrü denizde geçmiş bir kaptan olan ve güzel bir yelkenliye sahip bulunan babasından armağan yerine kendisini gemiye alıp yanında götürmesini istedi.</p>

  <p class="p8">– Ben büyüyünce, dedi, senin gibi denizler aşmak isterim. Seninkinden daha güzel, daha büyük gemilere kaptanlık edeceğim hem ben.</p>

  <p class="p8">– Tanrıya emanet ol, yavrum, cevabını verdi babası.</p>

  <p class="p8">Gemisi zaten o gün hareket edeceğinden, oğlunu da yanına aldı.</p>

  <p class="p8">Güzel ve güneşli bir gündü, deniz de sakindi. Gemiye adım atmamış olan Stefano, yelkenlerin karışık manevralarına hayran hayran bakarak güvertede sevinçle koşup duruyordu. Tayfalara bir sürü sorular soruyor, onlar da gülümseyerek gerekli cevapları veriyorlardı.</p>

  <p class="p8">Kıç tarafa gelince durakladı çocukcağız; geminin izi sıra, yaklaşık iki yüz, üç yüz metre kadar uzaklıkta, arada bir suyun yüzüne çıkan bir kabartıyı görmek istiyordu.</p>

  <p class="p8">Rüzgârı geriden alan tekne pupa yelken gittiği halde, aynı uzaklığı devamlı koruyordu bu kabartı. Niteliğini anlamasa da, onda tarif edilmez öyle bir şey vardı ki, çocuğu son derece çekiyordu.</p>

  <p class="p8">Stefano’yu gözden kaybetmiş olan babası, onu boşuna çağırıp durduktan sonra kaptan köşkünden inip oğlunu aramaya koyuldu.</p>

  <p class="p8">Oğlunu nihayet kıçta, ayakta dalgaları gözleriyle süzer görünce:</p>

  <p class="p8">– Stefano, ne yapıyorsun orda, mıhlanıp kalmış gibi? diye sordu.</p>

  <p class="p8">– Baba, gel bak.</p>

  <p class="p8">Baba da gelip baktı çocuğun gösterdiği yöne ama hiçbir şey göremedi.</p>

  <p class="p8">– Geminin izi sıra arada bir boy gösteren kara bir şey var, dedi çocuk, hem de izliyor bizi bu kara şey.</p>

  <p class="p8">– Kırkıma gelmiş olsam da, dedi baba, sanırım keskindir hâlâ gözlerim. Lâkin hiçbir şey seçemiyorum.</p>

  <p class="p8">Oğlu ısrar ettiğinden, gidip dürbününü alarak geminin iz bıraktığı yöne doğru taradı deniz yüzeyini. Babasının sarardığını gördü Stefano.</p>

  <p class="p8">– Ne var? Niye buruşturdun yüzünü, baba? dedi.</p>

  <p class="p8">– Keşke kulak asmasaydım sana, diye haykırdı kaptan. Senin için tasa çekmek düşüyor şimdi bana. Su yüzüne çıktığını gördüğün ve bizi izleyen şey bir nesne değil Kara Balığın ta kendisi. Dünyanın bütün denizlerindeki bütün gemicilerin çekindiği canavar bu. Müthiş ve gizemli bir dev, insanoğlundan daha da kurnaz. Belki de kimsenin asla öğrenemeyeceği nedenler yüzünden, kurbanını seçer ve bir kere de seçti mi, onu yıllar yılı, gerekirse ömür boyu izleyip durur, ele geçirip yutacağı ana değin. İşin garibi kimse görememiştir onu; seçeceği kurban ya da o kurbanın ailesinden biri görebilir onu ancak.</p>

  <p class="p8">– Şaka söylüyorsun bunları bana, baba!</p>

  <p class="p8">– Yok, yok, şimdiye değin hiç görmemiştim bu canavarı, fakat sık sık duyduğum betimlemelerden tanıyıverdim hemen. O bizon burnu, titreye titreye açılıp kapanan o koca ağız, o korkunç dişler… Stefano, şüpheye yer yok artık, heyhat! Kara Balık seni seçmiş, sen denizde olduğun süre bir an bile bırakmayacak peşini. Dinle beni, canım yavrum: Hemen limana döneceğiz, sen karaya çıkacaksın ve bir daha kıyıdan öteye adım atmaya kalkışmayacaksın, nedeni ne olursa olsun kalkışmayacaksın. Söz vermelisin bana. Denizcilik sana göre değil oğlum. Kadere boyun eğmelisin. Aldırma, karada da servet toplayabilirsin.</p>

  <p class="p8">Bunları söyledikten sonra, gemiyi tornistan ettirip limana girdi ve aniden hasta düştü diye oğlunu karaya çıkardı. Sonra da yalnızca denize açıldı tekrar.</p>

  <p class="p8">Heyecandan allak bullak olan çocuk, grandi direğinin tepesi ufukta kaybolana değin kumsalda kaldı. Uzaklarda bir küçük kara noktanın ara sıra dalıp çıktığını görüyordu: Açıklarda ağır ağır dolaşıp duran ve kendisini ısrarla bekleyen Kara Balık’tı bu.</p>

  <p class="p8">O günden sonra, çocuğun denize karşı duyduğu merakı söndürmek için her çareye başvuruldu. Baba, oğlunu, ordan yüzlerce kilometre uzakta, içerilerde bir şehre yollayıp okula verdi. Ve bir süre, Stefano, yeni çevre ile oyalanarak deniz canavarını düşünmedi artık. Yine de, büyük tatilde evine döndüğünde, boş kalır kalmaz, yersiz ve aslında gülünç saydığı bir çeşit deneme için mendireğin sonuna kadar koşmaktan kendini alamadı. Bunca zaman sonra, Kara Balık, babasının anlattığı öykü doğru olsa da, takipten vazgeçmişti herhalde.</p>

  <p class="p8">Lâkin Stefano dona kaldı, kalbi küt küt atmaya başladı. Mendirek fenerinin iki, üç yüz metre ötesinde, açık denizde, korkunç hayvan ağır ağır yüzüp duruyor, arada bir başını sudan çıkarıp sanki Stefano acaba geliyor mu diye kıyıya doğru bakıyordu.</p>

  <p class="p8">İşte o zaman, kendisini gece gündüz bekleyen bir düşman yaratığı düşünüp durmak Stefano için gizli bir karabasan oldu. Ta uzaklarda yaşadığı şehirde gece yarıları kaygı ile uyandığı oluyordu şimdi. Emin yerdeydi, evet, yüzlerce ve yüzlerce kilometre ayırıyordu onu Kara Balık’tan. Yine de biliyordu ki dağların berisinde, ovaların ötesinde, dev balık bekleyip duruyordu onu. Hatta en uzak kıtaya gidip yerleşse de, kaderin oyuncağı araçların o amansız ısrarı ile, en yakın kıyıdan gözetleyecekti onu Kara Balık.</p>

  <p class="p8">Ağırbaşlı ve tuttuğunu koparan bir çocuk olan Stefano öğrenimini başarıyla sürdürdü ve büyüyünce şehirdeki kurumlardan birinde yüksek aylıkla önemli bir iş buldu. Bu arada hasta düşen babası ölmüş ve güzel yelkenli gemi dul kalan anası tarafından elden çıkarılmıştı. Oğlan yabana atılmayacak bir servete kondu böylece. İş güç, eş dost, vur patlasın çal oynasın, ilk aşklar: Stefano’nun hayatı bu seyri izliyordu artık; yine de Kara Balık’ın anısı, hem uğursuz hem çekici bir düş gibi kıvrandırıyordu içini ve günler geçip gittikçe bu kıvranma azalacağına sanki artıyordu.</p>

  <p class="p8">Çalışıp çabalamakla geçen, sıkıntısız ve rahat bir hayatın verdiği kıvanç şüphesiz büyüktür ama, uçurumun cezbesi daha baskındır. Şehirdeki dostlarına veda edip işini bıraktıktan sonra doğduğu yere gelerek baba mesleğine devam etme niyetini annesine açtığında Stefano yirmi iki yaşlarındaydı ancak. Oğlunun kendisine esrarlı devin lafını açmamış olduğu kadıncağız sevinçle karşıladı bu kararı. Çocuğunun denizi bırakıp şehre gidişini, aile geleneklerinden bir çeşit ayrılma gibi görmüştü zaten içten içe.</p>

  <p class="p8">Böylece gemiciliğe başlayan Stefano, yorgunluğa dayanıklılık, gözü peklik gibi denizci meziyetlerine sahip olduğunu gösterdi. Durup dinlenmeden denizler aşıyor ve geminin izi sıra, gece gündüz, durgun havada olsun fırtınada olsun, Kara Balığı ardından sürüklüyordu. Lanete uğradığının, hüküm giydiğinin işaretiydi bu, biliyordu bunu, ama belki de sırf bu yüzden ondan ayrılmak gücünü bulamıyordu kendinde. Ve gemide, kendisinden başka hiç kimse göremiyordu canavarı.</p>

  <p class="p8">– Şu yanda bir şey görmüyor musunuz? diye soruyordu bazen adamlarına, geminin suda bıraktığı izi gösterip.</p>

  <p class="p8">– Hayır, hiçbir şey görmüyoruz. Ne var?</p>

  <p class="p8">– Bilmem… Bana öyle geliyordu ki…</p>

  <p class="p8">– Tesadüfen bir Kara Balık görmüş olmayasın sakın? diye gülüşüyordu diğerleri demire dokunarak.</p>

  <p class="p8">– Ne diye gülüyorsunuz? Niye demire dokunuyorsunuz?</p>

  <p class="p8">– Kara Balık affetmez bir hayvandır da ondan. Gemiyi izlemeye başlayacak oldu mu yandı demektir içimizden biri.</p>

  <p class="p8">Fakat Stefano yılmak bilmiyordu. Yakasını bırakmayan sürekli tehdit iradesini, denize olan tutkusunu, tehlike ve mücadele saatlerindeki azmini on misli arttırıyordu sanki.</p>

  <p class="p8">Mesleğinin eri olduğunu hissettikten sonra, babadan kalma mirasla, yarı yarıya ortaklaşa bir tekne satın alıp çok geçmeden bunun tek sahibi oldu; bir süre sonra da, talihin yaver gittiği seferler sayesinde, koca bir şilep edindi, gözü hep daha yükseklerdeydi. Ama ne bu başarılar ne de milyonlar o sürekli kaygıyı kafasından söküp atamıyordu; bu yüzden gemiyi satıp başka işlere girişmek için denizciliği bırakmayı bir an bile düşünmedi.</p>

  <p class="p8">Denizler aşmak, denizden ayrılmamak tek düşüncesiydi. Aylar ayı denizde kaldıktan sonra herhangi bir limanda karaya ayak bastı mıydı, sabırsızlıkla tekrar denize açılmak istiyordu. Biliyordu ki Kara Balık açıklarda bekliyordu kendisini ve biliyordu ki Kara Balık felaketle eş anlama geliyordu. Yapacak bir şey yoktu. Dayanılmaz bir içgüdü mola verdirmeksizin bir okyanustan bir okyanusa çekiyordu onu.</p>

  <p class="p8">Stefano, yaşlandığını, çok yaşlandığını farkına varacağı güne değin sürdü gitti bu; çevresindekilerden hiç kimse; servet sahibi olduğu halde, bu lânet denizci hayatını ne diye bırakmadığına akıl erdiremiyordu. Hem yaşlanmıştı, hem de mutsuzluğu artmıştı, zira düşmanından kaçmak için açık denizlerde bu amansız kaçgöçle tüketmişti ömrünü. Fakat uçurumun çekiciliği, rahat huzur içinde geçecek bir hayatın nimetlerinden daha fazla çekmişti onu.</p>

  <p class="p8">Bir akşamüstü, güzel gemisi doğduğu limanın açıklarında demirliyken, son demlerinin geldiğini hissetti. O zaman, tam bir güven beslediği çarkçısını yanına çağırıp girişeceği işe karşı koymamasını diledi. Namusu üzerine söz verdi beriki.</p>

  <p class="p8">Bu teminatı aldıktan sonra, kendisini ağzı açık dinleyen çarkçıya, boşuna neredeyse elli yıldır peşini bırakmayan Kara Balığın öyküsünü açıkladı Stefano.</p>

  <p class="p8">– Dünyanın bir ucundan bir ucuna yanım sıra geldi hep, dedi, hem de en soylu dostun göstermeyeceği bir bağlılıkla. Şimdi can vermek üzereyim ben. O da çok yaşlanmış ve yorulmuş olmalı. Karşılıksız bırakamam bekleyişini.</p>

  <p class="p8">Bunları söyledikten sonra çarkçıbaşıyla vedalaşıp denize bir sandal indirtti ve bir zıpkın alıp sandala bindi.</p>

  <p class="p8">– Şimdi çıkacağım karşısına, dedi. Onu hayal kırıklığına uğratmamam gerekir. Fakat kalan bütün gücümle savaşacağım.</p>

  <p class="p8">Stefano küreklere asılıp uzaklaştı. Çamaşırcılar ve tayfalar, durgun denizde, gece karanlığında, açıklarda gözden kaybolduğunu gördüler. Gökyüzünde ay ışığı vardı.</p>

  <p class="p8">Uzun süre kürek çekmesi gerekmedi. Kara Balığın korkunç burnu sandalın yanı başında sudan dışarı çıkıverdi birden.</p>

  <p class="p8">– Sana gelmeye karar verdim nihayet, dedi Stefano. Şimdi paylaşalım kozumuzu.</p>

  <p class="p8">Ve son gücünü toparlayıp zıpkını saplamak üzere kaldırdı kolunu.</p>

  <p class="p8">– Buuuu! diye yalvaran bir sesle inledi Kara Balık. Seni bulmak için ne uzun yollar aştım. Ben de bitkinim yorgunluktan… Az yormadın beni denizlerde! Sen ise kaçıyordun, hep kaçıyordun… Bir şeycik anlamadın hiçbir zaman!</p>

  <p class="p8">– Neymiş anlamadığım? diye sordu Stefano merakla.</p>

  <p class="p8">– Şunu anlamadın ki, sandığın gibi yutayım diye izleyip durmuyordum seni dünyanın çevresinde. Denizlerin Sultanı şunu sana vermekle görevlendirmişti beni.</p>

  <p class="p8">Ve deniz devi dilini çıkarıp fosforlu küçük bir yuvar top sundu yaşlı gemiciye.</p>

  <p class="p8">Stefano parmakları arasına alıp göz attı bu yuvar topa. Olağanüstü irilikte bir inciydi bu. O zaman anladı ki, ait olduğu kimseye mutluluk, kudret, aşk ve iç huzuru veren dillere destan Deniz incisi avucunun içindeydi. Fakat iş işten geçmişti artık.</p>

  <p class="p8">– Ne yazık! dedi üzüntüyle boynunu büküp. Ne acı şey! Kendi ömrümü ve senin hayatını boşuna harcadım bense…</p>

  <p class="p8">– Elveda, zavallı adamcağızım benim, cevabını verdi Kara Balık.</p>

  <p class="p8">Ve bir daha görünmemesiye daldı kara sulara.</p>

  <p class="p8">İki ay sonra, dalgaların sürüklediği küçük bir sandal yalçın bir kayalığa bindirdi. Sandalı gören birkaç balıkçı merak edip yaklaştılar. Sandalda bembeyaz kesilmiş bir iskelet oturuyordu; incecik parmak kemikleri arasında yuvarlağımsı bir küçük cilalı taş tutuyordu.</p>

  <p class="p8">Kara Balık korkunç görünüşlü ve pek seyrek rastlanır dev gibi bir balıktır. Denizlere ve deniz kıyılarında yaşayanlara göre, kimi zaman kolomber adıyla anılır, kimi zaman da kalubra, kalonga, kalu, balu, şalunga adıyla. Doğa bilginleri, gariptir ama, bilmezler Kara Balığı, hatta bazıları, böyle bir balığın var olmadığını bile ileri sürerler.</p>

  <p class="p8"><a id="a41"></a><a id="a42"></a><span class="t22"> </span></p>
</body>
</html>