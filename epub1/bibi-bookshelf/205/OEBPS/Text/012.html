<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>Yumurta</title>
</head>

<body>
  <h1 class="h11"><a id="a29"></a>Yumurta</h1>

  <p class="p8">Krallık villasının bahçesinde, Milletlerarası Mor Haç on iki yaşından küçük çocuklar için büyük bir yumurta avı düzenlemişti. Bilet parası yirmi bin liretti.</p>

  <p class="p8">Yumurtalar kuru ot yığınları altında saklıydı. Sonra hareket işareti veriliyordu. Her çocuk ele geçirebildiği bütün yumurtalara sahip çıkıyordu. Her çeşit, her boy yumurta vardı: Çikolatadanı, madenisi, mukavvası ve hepsinin içinde cici şeyler bulunuyordu.</p>

  <p class="p8">Orta hizmetçisi Gilda Soso, yanlarında çalıştığı Zernatta’larda söz açıldığını duydu bu yumurta avından. Bayan Zernatta dört çocuğunu da götürecekti, seksen bin liret demekti toplamı.</p>

  <p class="p8">Yirmi beş yaşındaki Gilda Soso güzel değildi ama çirkin de değildi, ufacık tefecikti, zayıftı, yüzü canlıydı, hep iyi niyet beslemekle beraber dilekleri yerine gelmemişti –dört yaşında bir kızı vardı üstelik, heyhat babasız, güzel bir kızcağızdı– bu yarışa çocuğunu da götürmeyi tasarladı.</p>

  <p class="p8">Günü gelince, Antonella’ya yepyeni mantocuğunu ve fötr şapkacığını giydirdi, böylece efendilerinin kızlarına benzedi kızcağız.</p>

  <p class="p8">Gilda bir hanımefendiye benzeyemezdi, üstü başı pek eskiydi. Ama daha iyisini yaptı: Bir çeşit başlıkla neredeyse bir dadı kılığına girdi, pek yakından bakılmazsa muhallebi çocuklarının sürü sepet dadılarından biri sanılabilirdi kolayca, hem de Cenevre veya Nöşatel okulundan diplomalı türünden.</p>

  <p class="p8">Böylece vaktinde gidebildi Krallık villasına. Gilda durdu orada, hanımını bekleyen bir dadı gibi çevresine bakındı. Beyefendilerin otomobilleri akın akın gelip yumurta avına katılacak varlıklı çocukları boşaltıyordu. Bayan Zernatta da dört çocuğu ile gelince Gilda kendini göstermemek için kenara çekildi.</p>

  <p class="p8">Bütün bu sıkıntılara boş yere mi katlanmış olacaktı Gilda? Küçük kızıyla içeri bedava girmeyi hesapladığı kargaşalık ve telaş anı belirmiyordu bir türlü.</p>

  <p class="p8">Yumurta avı saat üçte başlıyordu. Üçe beş kala, göz alıcı bir otomobil göründü, iki çocuğu ile Roma’dan özel surette gelen önemli bir bakanın karısı vardı içinde, işte o zaman Milletlerarası Mor Haç’ın başkanı, danışmanları ve ileri gelen hanımları saygılarını sunmak üzere Bakanın karısını karşılamaya üşüştüler ve Gilda’nın dilediği kargaşalık oluverdi nihayet, hem de dilediğinden fazlasıyla.</p>

  <p class="p8">Dadı kılığına giren hizmetçi Gilda da kızıyla birlikte bahçeye süzüldü böylece; durmadan kızına öğütler veriyor, kendisinden büyük ve kurnaz çocukların yanında pısırıklaşmamasını tembih ediyordu.</p>

  <p class="p8">Çimenliklerde, gelişigüzel serpiştirilmiş, irili ufaklı, yüzlerce ot yığını görülüyordu. Bir tanesi en azından üç metre yüksekti, kim bilir neler saklıydı altında, belki de hiçbir şey yoktu.</p>

  <p class="p8">Hareket işareti bir borazan sesiyle verildi, çıkış çizgisini gösteren kurdele yere düştü ve çocuklar yaygara kopara kopara ava çıktılar.</p>

  <p class="p8">Fakat zengin çocukları şaşırtıyordu küçük Antonella’yı. Bir türlü karar vermeksizin ordan oraya koşuyor ve bu arada ötekiler ot yığınlarını karıştırıp duruyordu; çikolatadan veya çok renkli kartondan kim bilir ne sürprizler taşıyan koca koca yumurtaları kucaklarına sıkıştıran bazıları annelerine doğru koşuyordu bile.</p>

  <p class="p8">Nihayet Antonella da elceğizini ota daldırınca düz ve sert bir yüzey değdi eline; çizdiği kavse bakılırsa kocaman bir yumurta olmalıydı bu. Sevinç içinde: “Buldum! Buldum!” diye bağırıp yumurtayı yakalamaya çalışırken bir oğlan çocuğunun, rugbi oyuncuları gibi balıklama dalmasıyla kollarında koskoca bir şeyle uzaklaşıp gitmesinin bir olduğunu gördü Antonella; hem de üstelik nispet verir gibilerden nanik de yapıyordu kendisine.</p>

  <p class="p8">Ne kadar da tez canlı oluyor çocuklar! Saat üçte hareket işareti verilmişti, üçü çeyrek geçe güzel ve işe yarar ne varsa silip süpürülmüştü çoktan. Ve Gilda’nın küçük kızı dadı kılığındaki annesini aramak üzere boş ellerle çevresine bakınıp duruyordu; elbette büyük üzüntü duyuyordu ama ne olursa olsun ağlamak istemiyordu, ağladığını görecek olan bütün çocukların ortasında ne ayıp şeydi bu! Kimi çok, kimi az, her biri yakalamıştı avını, elleri bomboş kalan bir Antonella’ydı.</p>

  <p class="p8">Çocuklar arasında, topladığını tek başına zorlukla taşıyan altı yedi yaşlarında bir küçük kız vardı. Antonella şaşkın şaşkın ona bakıyordu.</p>

  <p class="p8">Sarışın kız çocuğu terbiyeli terbiyeli:</p>

  <p class="p8">– Bir şey bulamadın mı sen? diye sordu Antonella’ya.</p>

  <p class="p8">– Hayır, bir şey bulamadım.</p>

  <p class="p8">– İstersen al bendeki yumurtalardan birini.</p>

  <p class="p8">– Sahi mi? Hangisini?</p>

  <p class="p8">– Küçüklerden birini.</p>

  <p class="p8">– Şunu mu?</p>

  <p class="p8">– Olur, kabul, al hadi.</p>

  <p class="p8">Üzüntüsünü unutup teselli bulan Antonella:</p>

  <p class="p8">– Mersi, mersi, dedi, adın ne senin?</p>

  <p class="p8">– Ignazia, dedi sarışın kız.</p>

  <p class="p8">Tam o sırada, Ignazia’nın annesi olması gereken pek iri bir hanım araya girdi:</p>

  <p class="p8">– Ne diye bir yumurta verdin bu küçüğe?</p>

  <p class="p8">Çocuklara has o anlaşılmaz hainlikle şu keskin cevabı verdi İgnazia:</p>

  <p class="p8">– Ben vermedim ki, o aldı benden.</p>

  <p class="p8">– Doğru değil, diye haykırdı Antonella. Kendisi verdi bana.</p>

  <p class="p8">Bir kutu gibi açılan parlak kartondan güzel bir yumurtaydı bu, içinde belki de bir oyuncak veya taş bebek çamaşır takımı, ya da nakış sepeti vardı.</p>

  <p class="p8">Çekişmeyi duyan Mor Haç görevlisi beyazlar giyinmiş bir hanım yaklaştı, elli yaşlarında kadar görünüyordu.</p>

  <p class="p8">– Söyleyin bakalım, ne oluyor sevgili küçükler? diye sordu gülümseyerek; ama bu gülümseme bir cana yakınlık gülümsemesi değildi. Memnun değil misiniz yoksa?</p>

  <p class="p8">– Bir şey değil, bir şey değil, dedi İgnazia’nın annesi. Kim olduğunu bilmediğim şu bacaksız kız benim kızımın bir yumurtasını aldı da. Ama yok zararı. Alıkoysun. Hadi gel Ignazia!</p>

  <p class="p8">Ve küçüğü ile çıkıp gitti.</p>

  <p class="p8">Fakat görevli hanım kapanmış saymadı olayı.</p>

  <p class="p8">– Bir yumurtasını aldın mı onun? diye sordu Antonella’ya.</p>

  <p class="p8">– Hayır, o verdi bana yumurtayı.</p>

  <p class="p8">– Yaa! sahi mi? Senin adın ne peki?</p>

  <p class="p8">– Antonella.</p>

  <p class="p8">– Antonella ne?</p>

  <p class="p8">– Antonella Soso.</p>

  <p class="p8">– Peki annen? Ha? Nerde annen?</p>

  <p class="p8">Tam o saniyede Antonella fark etti annesinin oracıkta hazır bulunduğunu. Put kesilmiş, dört metre ötede, olup bitenleri seyrediyordu.</p>

  <p class="p8">– Şurada, dedi kızcağız.</p>

  <p class="p8">Ve işaretle gösterdi.</p>

  <p class="p8">– Kim? Şu kadın mı? diye sordu görevli hanım.</p>

  <p class="p8">– Evet.</p>

  <p class="p8">– İyi ama dadın değil mi o senin?</p>

  <p class="p8">Gilda ilerledi o zaman:</p>

  <p class="p8">Görevli kadın ne yapacağını bilmeksizin süzdü karşısındakini:</p>

  <p class="p8">– Affedersiniz, madam, biletiniz var mı acaba sizin? Bana gösterir misiniz lütfen biletinizi?</p>

  <p class="p8">– Biletim yok, dedi Gilda, Antonella’nın yanına yaklaşarak.</p>

  <p class="p8">– Kayıp mı ettiniz?</p>

  <p class="p8">– Hayır. Biletim yoktu zaten.</p>

  <p class="p8">– Kaçamak girdiniz öyle ise? Her şeyi değiştirir bu. Şu halde, yavrucuğum, bu yumurta sana ait değildir.</p>

  <p class="p8">Sert bir hareketle çekip aldı yumurtayı çocuğun elinden.</p>

  <p class="p8">– Olacak iş değil, hemen çıkıp gidin lütfen, dedi.</p>

  <p class="p8">Yavrucak apışıp kaldı oracıkta, yüzünde öyle bir acı okunuyordu ki gökyüzü kararmaya başladı.</p>

  <p class="p8">Görevli hanımefendi elinde yumurta uzaklaşırken Gilda patlayıverdi; hor görülmeler, öfkeler, yıllardır tatmin edilmemiş dilekler baskın çıkmıştı artık. Başladı gürlemeye, işgüzar kadına kaba sözler söylüyor, hakaretler yağdırıyor, geleceğine geçmişine sövüp sayıyordu.</p>

  <p class="p8">Çok kalabalık vardı, koca koca yumurtalar yüklü çocukları yanlarında, en yüksek sosyetenin kibar hanımları oradaydı. Hanımefendilerden birkaçı dayanamayıp kaçıştı. Bazıları protesto etmek için kaldılar:</p>

  <p class="p8">– Ayıp şey bu! Bir rezalettir bu! Kulak verip dinleyen bütün bu çocukların önünde! Tutun şu kadını!</p>

  <p class="p8">– Yallah, dışarı, dışarı, kızım, sizi polise haber vermemi istemiyorsanız dışarı, diye emretti görevli kadın.</p>

  <p class="p8">Fakat Antonella öyle müthiş surette hıçkırıp ağlamaya başladı ki taş yüreklileri bile yumuşatabilirdi. Gilda zıvanadan çıkmıştı artık, öfke, utanç, acı, mukavemet edilmez bir enerji veriyordu ona.</p>

  <p class="p8">– Utanmıyor musunuz sizler, her zaman açıkta kalan kızımın küçücük yumurtasını elinden almaya. Söyleyeyim mi ne mal olduğunuzu? Alın öyle ise! Kaltağın birisiniz.</p>

  <p class="p8">İki polis çıkagelip Gilda’yı bileklerinden yakaladı.</p>

  <p class="p8">– Hadi yallah, dışarı, çabuk tarafından!</p>

  <p class="p8">Kadın çırpınıyordu.</p>

  <p class="p8">– Bırakın beni, bırakın beni, pis aynasızlar, çirkefsiniz hepiniz.</p>

  <p class="p8">Üzerine üşüştüler, yakasını paçasını yakalayıp kapıya doğru sürüklediler:</p>

  <p class="p8">– Kes artık, şimdi gel bizimle karakola da gör gününü, toplum düzenini temsil edenlere hakaret neymiş öğrenirsin hiç değilse.</p>

  <p class="p8">Ufacık tefecik olduğu halde kadını zapt etmekle güçlük çekiyorlardı.</p>

  <p class="p8">– Hayır, hayır! diye kükrüyordu. Kızım, kızcağızım benim! Bırakın beni, alçak herifler.</p>

  <p class="p8">Küçük Antonella eteklerine yapışmıştı, kargaşalıkta oraya buraya sürükleniyordu, hıçkırıkları arasında çılgın gibi anasını çağırıp duruyordu.</p>

  <p class="p8">Gilda ile saç saça baş başa didişenler kadınlı erkekli on kişi kadardı.</p>

  <p class="p8">– Çıldırdı bu kadın. Deli gömleği getirin. Hadi hastaneye.</p>

  <p class="p8">Polis arabası gelmişti, kapıları açtılar, Gilda’yı yakalayıp ayaklarını yerden kestiler. Mor Haç’lı hanım küçük kızı elinden sıkıca yakaladı.</p>

  <p class="p8">– Şimdi gel bakalım sen benimle. Anana bir ders verdireyim de anlasın dünyanın kaç bucak olduğunu!</p>

  <p class="p8">Bazı hallerde bir haksızlık yüzünden korkunç bir kudretin zincirden boşanabileceği kimsenin aklına gelmedi.</p>

  <p class="p8">Polis arabasına sürüklemeye kalkıştıkları Gilda köpürüyordu.</p>

  <p class="p8">– Son defa söylüyorum size bırakın beni. Bırakın beni yoksa gebertirim sizi.</p>

  <p class="p8">– Daha neler! Yeter artık bu zırvalar! Götürün şunu! diye emretti görevli hanım, bir yandan da küçüğü zapt etmeye çalışıyordu.</p>

  <p class="p8">– Ya! Öyle mi, o halde ilk geberen sen ol e mi, pis karı! dedi Gilda, olanca gücüyle çırpınarak.</p>

  <p class="p8">– Aman yarabbi! diye inledi beyazlı kadın ve cansız yere yıkıldı.</p>

  <p class="p8">– Şimdi de, ellerimi tutan herif, sende sıra! dedi hizmetçi kadın.</p>

  <p class="p8">Adamlar birbirine girdi ve az sonra bir polis cansız halde arabadan yere düştü, başka bir polis memuru, Gilda kendisine bir laf söyler söylemez külçe gibi yere yuvarlandı.</p>

  <p class="p8">Polisler, anlaşılmaz bir dehşet içinde geri çekildiler. Anne, artık cesareti kırılmış bir kalabalığın ortasında tek başına kaldı.</p>

  <p class="p8">Antonella’yı elinden tutup kendinden emin ilerledi:</p>

  <p class="p8">– Bırakın geçeyim.</p>

  <p class="p8">Çevresinde halka olup boyun eğdiler, ona el sürmeye cesaretleri yoktu artık, kadın yol alırken yirmi metre kadar gerisinden izlediler sadece. Bu arada, kalabalık panik içindeyken, hasta arabası ile itfaiye arabası gibi canavar düdükleri öttüren destek kamyonetleri çıkagelmişti. Bir komiser yardımcısı harekatın yönetimini ele aldı. Bir ses duyuldu:</p>

  <p class="p8">– Tulumbalar! Göz yaşartıcı bombalar!</p>

  <p class="p8">Gilda gururla geri döndü:</p>

  <p class="p8">– Hele bir deneyin bakalım sıkıysa.</p>

  <p class="p8">Hor görülüp ezilmiş bir anaydı bu, doğanın zincirinden boşanmış bir kuvvetiydi.</p>

  <p class="p8">Silahlı bir polis kordonu çevirdi dört yanını.</p>

  <p class="p8">– Eller yukarı, kadıncağız!</p>

  <p class="p8">İhtar için havaya atılan bir silah sesi çınladı.</p>

  <p class="p8">– Kızımı, kızımı da mı öldürmek istiyorsunuz? diye haykırdı Gilda. Bırakın geçeyim.</p>

  <p class="p8">Umursamadan ilerledi. Daha dokunmamıştı ki altı kişilik bir polis grubu kaskatı kesilip yerlere yuvarlandı.</p>

  <p class="p8">Ve Gilda evine döndü. Şehrin kenarında, boş arsalar ortasında koca bir binaydı bu. Kamu gücü binanın çevresini kuşattı.</p>

  <p class="p8">Komiser elektrikli bir megafonla ilerledi: Binada oturanların tümüne, evlerini boşaltmak için beş dakika süre veriliyordu ve misilleme tehdidiyle, zincirden boşanan anaya çocuğunu teslim etmesi tavsiye ediliyordu.</p>

  <p class="p8">Gilda son katın penceresinde görünüp anlaşılmaz sözler haykırdı. Polis safları, göze görünmez bir kuvvet onları püskürtüyormuş gibi geriledi.</p>

  <p class="p8">– Ne oluyorsunuz yahu! Sıkı basın! diye gürlüyordu polis şefleri.</p>

  <p class="p8">Fakat şefler de sendeleye sendeleye geri çekilmek zorunda kaldı.</p>

  <p class="p8">Binanın içinde yalnız Gilda ile çocuğu kalmıştı artık. Akşam yemeklerini hazırlamakla meşguldü herhalde, zira bacalardan birinden ince bir duman tütüyordu.</p>

  <p class="p8">Karanlık basarken evin çevresini 7’nci zırhlı alayı birlikleri geniş bir halka halinde kuşatıyordu. Gilda pencereden bir şeyler haykırdı. Ağır hücum tanklarından biri yerinde sallanmaya başladıktan sonra birdenbire devriliverdi. Bir İkincisi, bir üçüncüsü, bir dördüncüsü daha devrildi. Sanki tenekeden oyuncaklarmış gibi gizli bir kuvvet hepsini şuradan buradan sarsarak en tuhaf pozisyonlarda, tamamen saf dışı edip hareketsiz hale getiriyordu.</p>

  <p class="p8">Sıkıyönetim kararı verildi. Birleşmiş Milletler Teşkilatı kuvvetleri işe karıştı. O çevre bölgesi boşaltıldı. Gün doğarken bombardıman başladı.</p>

  <p class="p8">Dirsekleri bir balkona dayalı Gilda ile küçük kız sahneyi put kesilmiş seyrediyorlardı. Bilinmez neden, fakat hiçbir bomba eve ulaşamıyordu. Hepsi de, binaya üç yüz, dört yüz metre kala havada patlıyordu. Az sonra Gilda içeri girdiyse, patlayan bombalar Antonella’yı ürküttüğünden ağlamaya başladı diye girdi.</p>

  <p class="p8">Açlık ve susuzlukla ele geçirebileceklerdi nasıl olsa. Su boruları kesildi. Fakat her sabah ve her akşam incecik dumanı ile ocak tütüyordu, bu demekti ki Gilda yemek pişiriyordu.</p>

  <p class="p8">Başkomutanlar filan saatte hücuma geçme katarını aldılar. Filan saatte yer yuvarlağı, o çevrede kilometrelerce sarsıldı, savaş makinaları, kıyamet gümbürtüsüyle aynı merkeze doğru saldırdı.</p>

  <p class="p8">Gilda pencerede göründü:</p>

  <p class="p8">– Yeter, diye haykırdı. Elvermedi mi artık. Rahat bırakın beni!</p>

  <p class="p8">Hücum tanklarının ilerleyişi, göze görünmez bir duvara çarpıyorlarmış gibi sekteye uğradı, ölüm taşıyan çelik filler korkunç gıcırtılarla alt üst olup hurda demir yığınları haline geldi.</p>

  <p class="p8">B.M.T. Genel Sekreteri barış şartlarının neler olduğunu sordu hizmetçi kadına: Memleket artık sıfırı tüketmişti, halkta ve silahlı kuvvetlerde sinir diye bir şey kalmamıştı.</p>

  <p class="p8">Gilda bir fincan kahve ikram etti. Genel Sekretere ve dedi ki:</p>

  <p class="p8">– Bir yumurta isterim yavruma.</p>

  <p class="p8">On kamyon durdu evin önünde. Çocuk birini seçsin diye olağanüstü güzellikte, her boyda yumurtalar çıkardılar içinden. En azından otuz beş santimetre çapında, kıymetli taşlarla süslü som altından bir yumurta bile vardı bunlar arasında.</p>

  <p class="p8">Antonella, elinden görevli hanımefendinin çekip aldığına benzer, renkli kartondan bir küçük yumurtayı seçti.</p>

  <p class="p8"><a id="a31"></a><a id="a30"></a><span class="t22"> </span></p>
</body>
</html>
