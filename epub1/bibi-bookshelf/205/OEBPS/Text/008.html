<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Konserve Kutusu</title>
</head>

<body>
  <h1 class="h11"><a id="a17"></a>Konserve Kutusu</h1>

  <p class="p8">Delikanlı dedi ki: – Biliyorsunuz, dikkat edin, matmazel, bunun işlemesi için sağ düğmeye basmalısınız. Amerikan tipi, yeni model bir plak dolabıdır bu.</p>

  <p class="p8">Kız makinamsı küçük bir teşekkür hareketinden sonra delikanlıya baktı, o ana değin farkına varmamıştı oğlanın varlığının, delikanlı yanı başındaydı ama, farkına varmamıştı, şimdi ise yüzüne bakıyordu onun. Bir saniye sürdü bu bakış.</p>

  <p class="p8">Plak dolabının içindeki mekanizma yumuşak manevrasını tamamlayıp çocuk okşar gibi usulcacık ve şaşmadan ordan burdan plakları seçmişti, çok geçmeden dönmeye başladı yeni plak. Teneke çıngırak sesine benzer bir şıngırtı duyuldu. Delikanlı dedi ki:</p>

  <p class="p8">– “Konserve Kutusu” bunun adı. Ne güzel, görüyorum ki zevklerimiz aynı.</p>

  <p class="p8">(Ve güldü delikanlı). Ses vermedi kız.</p>

  <p class="p8">– Fena değil şu Gianni Meccia. Ama söyleyin bana, matmazel, sahiden çok hoşunuza gidiyor mu sesi?</p>

  <p class="p8">Ses vermemekte devam ediyordu kız.</p>

  <p class="p8">İkinci defa olarak gözlerini çevirip çabucak baktı delikanlıya. Genç adam yanı başındaydı, upuzun boyu ile ve tam güvenle süzüyordu kendisini. Bakışını hemen kaydırdı oğlandan.</p>

  <p class="p8">Delikanlı dedi ki:</p>

  <p class="p8">– Şaka söylüyordum demin, bilesiniz. Doğrusu ya zayıf buluyorum ben bu “Konserve Kutusu”nu. Ama madem ki onu seçtiniz siz şimdi… Gerçekten çok hoşunuza gidiyor mu? Öyle mi sahi?</p>

  <p class="p8">– Bilmiyorum, dedi kız usulca.</p>

  <p class="p8">Delikanlı devam etti?</p>

  <p class="p8">– Ne diye seçtiniz öyle ise?</p>

  <p class="p8">– Bilmiyorum, dedi kız usulca.</p>

  <p class="p8">– Biliyorum ben, dedi oğlan, çok hoşunuza gidiyor çünkü sizin “Konserve Kutusu”.</p>

  <p class="p8">– Neden? diye sordu kız usulca.</p>

  <p class="p8">– Çekip gidiyorum ben, matmazel, dedi delikanlı. Canınızı sıkıyorum sizin, farkındayım, ama dinlemek hoşuma gidiyordu da ondan.</p>

  <p class="p8">– Maksadınız dinlemekse, dedi kız usulca, kalın bari daha.</p>

  <p class="p8">Delikanlı sustu. Plak bitmişti, teneke çıngırak uzaklaşıp kayboldu. Plak dolabının içinde hiç şaşmadan rahatça işleyen mekanizma yine harekete geçip “Konserve Kutusu” plağını tam yerine kaydırdıktan sonra her şey tekrar hareketsizleşti.</p>

  <p class="p8">Delikanlı gider gibi yaptı hafiften, belli ki tereddüt ediyordu.</p>

  <p class="p8">– Sadece “Konserve Kutusu” düğmesine mi basmıştınız? diye sordu.</p>

  <p class="p8">Kız cevap vermeden kalkıp gitmeye hazırlandı.</p>

  <p class="p8">– Durunuz matmazel, dedi delikanlı, size bir kere daha dinleteyim “Konserve Kutusu” şarkısını, görüyorum ki çok hoşunuza gidiyor bu şarkı ve ben nedenini biliyorum bunun.</p>

  <p class="p8">Kız bir an duraksadı, ne yapacağını bilmiyordu, bu duraksama bir an sürdüyse de, deminki gibi kalkıp gidemezdi artık, değişmişti bir şeyler, usulca sordu:</p>

  <p class="p8">– Neymiş?</p>

  <p class="p8">– “Konserve Kutusu” çok hoşunuza gidiyor, dedi delikanlı, hınk deyip burnunuzdan düşmüş portreniz de ondan.</p>

  <p class="p8">– Bir konserve kutusuna mı benziyorum ben?</p>

  <p class="p8">Gücendiğini gösteren bir tavır takınmaya kalkıştı.</p>

  <p class="p8">Delikanlı güldü, öyle rahat görünüyordu ki:</p>

  <p class="p8">– Bir konserve kutusu musunuz siz! Hadi canım… Siz aksine, kutuya içinden tekme vuran kızsınız, kutuyu yuvarlayan, hiç acımadan ordan oraya sıçratan kızsınız.</p>

  <p class="p8">– Ben mi?</p>

  <p class="p8">– Siz.</p>

  <p class="p8">– Şarkıda söylenmiyor ama erkek mi, yoksa kadın mı…</p>

  <p class="p8">– Bakmayın ona, belli ki bir kadın olabilir bu ancak, sizlersiniz ancak o gücü taşıyan…</p>

  <p class="p8">Oğlan dedi ki sonra?</p>

  <p class="p8">– Üniversite öğrencisisiniz, girerim bahse.</p>

  <p class="p8">Kız evet işareti yaptı ama cevap vermedi.</p>

  <p class="p8">Delikanlı bunun karşıtı soruyu beklediyse de çıkmadı bu soru. Güldü o zaman. Kızdan bir baş boyu uzundu. Devam etti:</p>

  <p class="p8">– Makina ustabaşısıyım ben. Sizi ilgilendirenler tarafından değilim sanırım.</p>

  <p class="p8">Kız susmakta devam ediyordu.</p>

  <p class="p8">– Canınızı sıkıyorum belki? diye işi şakaya vuruyordu oğlan. Alışık değilsiniz buna, öyle mi?</p>

  <p class="p8">– Niye? dedi kız ve ilk kez gülümsedi. Neler de kurup duruyorsunuz?</p>

  <p class="p8">Hiç farkına varmadan beraberce çıktılar kahveden. Yan yana yürüyorlardı. Ama kız adımlarını sıklaştırdı.</p>

  <p class="p8">– Dinleyin matmazel. Ara sıra görebilir miyiz tekrar birbirimizi?</p>

  <p class="p8">Kız sustu.</p>

  <p class="p8">– Söyleyin bana: Korkuyor musunuz?</p>

  <p class="p8">Gözlerini kaldırıp delikanlıya baktı kız. Cehennem gürültüsüyle geçip gitti bir kamyonet.</p>

  <p class="p8">Usulca şunları söyledi kız:</p>

  <p class="p8">– Aman yarabbi… Nefret ediyorum bu arabalardan.</p>

  <p class="p8">Fırsatı kaçırmadı oğlan:</p>

  <p class="p8">– Bahse girerim ki çok güzel bir adınız var.</p>

  <p class="p8">– Hayır, aksine, çirkindir.</p>

  <p class="p8">– Adınız çirkin olamaz asla. Hatta Kleofe adını taşısanız bile.</p>

  <p class="p8">O anda duruma egemen olduğunu sandı kız.</p>

  <p class="p8">– Nasıl da keşfettiniz bunu?</p>

  <p class="p8">– Kleofe, diye mırıldandı delikanlı, cici Kleofe.</p>

  <p class="p8">– Yok, yok, rica ederim. Luizella’dır benim adım.</p>

  <p class="p8">– Ha şunu hileydim… Fakat nereye koşuyorsunuz böyle?</p>

  <p class="p8">– Eve.</p>

  <p class="p8">– O halde, buluşur muyuz bu akşam?</p>

  <p class="p8">– Akşamları çıkmam hiç sokağa.</p>

  <p class="p8">– Yarın öğleden sonra, o halde? Saat beşte biter benim işim.</p>

  <p class="p8">– Öğleden sonra meşgulüm.</p>

  <p class="p8">– Her gün mü?</p>

  <p class="p8">– Evet her gün. Ve şimdi sizden ayrılıyorum, burasıdır zira tramvay durağım.</p>

  <p class="p8">– O halde, yarın, matmazel Luziella, bu saatlerde, aynı kahveye “Konserve Kutusu”nu dinlemeye gideceğim.</p>

  <p class="p8">– İyi eğlenceler o halde size. İyi geceler.</p>

  <p class="p8">– Ve sonra dedi ki delikanlı:</p>

  <p class="p8">– Bilmek ister misiniz neler yaptığımı şu son günler?</p>

  <p class="p8">– Hayır, merak ettiğim yok zerre kadar.</p>

  <p class="p8">– Mekik dokuyup durdum ordan oraya. Ne zevk alıyorsunuz beni oradan oraya koşturup durmaktan? Kulağınızı dayayın bir an omuzuma. Rica ederim, bir an sadece. İşitmiyor musunuz?</p>

  <p class="p8">– Neyi?</p>

  <p class="p8">– Dlen, dlen, sürerken çıkardığım tıngırtıyı.</p>

  <p class="p8">– İşin alayında mısınız?</p>

  <p class="p8">– Alay etmiyorum haşa.</p>

  <p class="p8">– Ama ne diye gidiyoruz bu sokaktan? Sevmem karanlığı ben. Dönelim geri.</p>

  <p class="p8">– Hımmm! ne güzel koku sürünmüşsün Luizella.</p>

  <p class="p8">Cevap vermedi kız.</p>

  <p class="p8">– Yarabbi… nasıl da sürüyorum… Bak, koy elini şuraya, hadi bakayım, koy göğsümün üstüne, hissediyor musun nasıl attığını?</p>

  <p class="p8">– Hayır, Alfredo, hayır, yalvarırım sana, istemiyorum.</p>

  <p class="p8">– Bir saniye, sadece bir saniye.</p>

  <p class="p8">– Öff! dedi kız.</p>

  <p class="p8">Dedi ki sonra oğlan:</p>

  <p class="p8">– Hayır, mazur gör beni, ama mümkün değil yarın.</p>

  <p class="p8">– Söz vermiştin ama buna.</p>

  <p class="p8">– Eğlenmeye gitmiyorum biliyorsun. İş için gidiyorum. Sesi çıkmıyordu kızın.</p>

  <p class="p8">– Nen var? dedi oğlan. Niye surat ediyorsun?</p>

  <p class="p8">– İyi bildin, suratım hoşuna gitmiyor artık desene.</p>

  <p class="p8">– Hadi hadi, gel benim canım, benim canımın içi.</p>

  <p class="p8">– Ah Alfredo, niye böylesin sen?</p>

  <p class="p8">Dedi ki sonra oğlan:</p>

  <p class="p8">– Alo? Allo?</p>

  <p class="p8">– Günaydın, dedi kız.</p>

  <p class="p8">– Günaydın.</p>

  <p class="p8">– O ne ses öyle! Hoşuna gitmiyor mu telefon etmem?</p>

  <p class="p8">– Ne münasebet, ama biliyorsun ki Kokoş, burada, iş saatlerinde…</p>

  <p class="p8">Kız sustu.</p>

  <p class="p8">– Allo, allo, dedi oğlan.</p>

  <p class="p8">Çatlaklaşmıştı kızın sesi:</p>

  <p class="p8">– Kim bu Kokoş?</p>

  <p class="p8">– Nasıl? Ne demek kim bu Kokoş?</p>

  <p class="p8">– Başkası ile karıştırdın beni. Kim bu Kokoş?</p>

  <p class="p8">– Sensin!.. Şu anda aklıma gelip sana taktığım bir isim… Hoşlanmadın mı?</p>

  <p class="p8">– Nereden çıktı bu maval? Senin Kokoş’un olmadım ki ben hiçbir zaman. Masal okuyorsun bana. Başkası ile karıştırdın beni, işin doğrusu bu.</p>

  <p class="p8">– Rica ederim, Luizella, pek iyi bilirsin ki konuşamam buradan.</p>

  <p class="p8">Sonra dedi ki ona oğlan:</p>

  <p class="p8">– Özür dilerim, geciktim biraz.</p>

  <p class="p8">– Biraz mı? Neredeyse yirmi dakika. Hem pek iyi bilirsin ki nefret ederim böyle sokak köşesinde beklemekten. Gelip geçen ve beni kaldırım sürtüklerinden biri sanan herifler arasında.</p>

  <p class="p8">– Kabahat karbüratörümün. Tıkanıverdi yarı yolda. Motorlu bisikletimin yenisini almaya karar vermem gerekiyor.</p>

  <p class="p8">– Neredeydin dün akşam?</p>

  <p class="p8">– Sinemada.</p>

  <p class="p8">– Kiminle?</p>

  <p class="p8">– Kız kardeşim ve nişanlısıyla.</p>

  <p class="p8">– Hangi sinemada?</p>

  <p class="p8">– Ekselsiyor sinemasında.</p>

  <p class="p8">– Ne oynuyordu?</p>

  <p class="p8">– Ne mi oynuyordu? Hatırlamıyorum bir türlü. Ha buldum… Ufuk Yanıyor.</p>

  <p class="p8">– En azından bir hafta oluyor afişten ineli Ufuk Yanıyor. Nereye gittin dün gece?</p>

  <p class="p8">– Tövbe yarabbi, Ufuk Yanıyor’u gördüm diyorum sana… Biliyor musun ki Luizella artık…</p>

  <p class="p8">– Artık sıkıyorum seni değil mi? Demek istediğin buydu değil mi? Bıkıp usandın benden, doğrusu bu işin. Ama söyle, söyle bunu bari, kararını ver artık… Ben ki…</p>

  <p class="p8">– Luizella yalvarırım sana, ağlamaya başlama şimdi de…</p>

  <p class="p8">– Öyledir… bili…. biliyordum ben… git, hadi git, bırak beni… bırak beni diyorum…</p>

  <p class="p8">Ve sonra bir şey söylemedi oğlan, bir şey söylemiyordu artık.</p>

  <p class="p8">Kız sigara tüttüre tüttüre odanın içinde bir aşağı bir yukarı dolaşıyordu. Bir köşede oturan annesi onu süzüp duruyordu.</p>

  <p class="p8">– Nen var Luizella? dedi. Sinirlisin pek şu son zamanlar. Neler geldi başına Luizella?</p>

  <p class="p8">– Bir şeyim yok diyorum sana. Pek iyi hissetmiyorum kendimi, o kadar işte. Hem sonra baş ağrısı çekiyorum boyuna.</p>

  <p class="p8">– Ne diye güvenin yok artık anana, Luizella? Varsa sıkıntın, derdin…</p>

  <p class="p8">– Neler de kuruyorsun Allah aşkına? Başım ağrıyor sadece diyorum sana.</p>

  <p class="p8">– Öyle ise niye istemiyorsun doktora gitmeyi?</p>

  <p class="p8">– Doktorların anladığı yok ki bir şeyden. Telefon çalmadı mı şimdi?</p>

  <p class="p8">– Hayır duymadım hiçbir şey.</p>

  <p class="p8">– Çaldı, çaldı, telefon çaldı. Allo… allo… allo… allo… aaaaaallo…</p>

  <p class="p8">– Sende de saplantı haline geldi bu telefon, öğrenebilir miyim kim telefon edecek sana?</p>

  <p class="p8">Kız sustu bir an:</p>

  <p class="p8">– Oysaki duymuştum çaldığını.</p>

  <p class="p8">Evet, evet, bir şeyler çınlıyordu. Sanki onu çağırmak için çınlıyordu. Kulağını uzattı. Aşağıdan, sokaktan geliyordu ses. Bir adam yürüyordu. Ve sonra ara sıra sıçrayan bir teneke kutudan geliyormuş gibi bir tıngırtı. Adam hem yürüyor, hem de madeni bir kutuya, boş bir konserve kutusuna, ya da o çeşit bir bilmem neye tekme sallıyordu. Madeni kutu, yuvarlana yuvarlana ordan oraya sıçrıyordu. Konserve kutusu ile birlikte, kız da, yuvarlana yuvarlana ordan oraya sıçrıyordu. Sokakta kimseler yoktu, yerler ıslaktı ve hava yarı karanlıktı.</p>

  <p class="p8">Put kesilen kız küçük bir masaya dikmişti gözlerini, masada her günkü ıvır zıvır ve katlanmış bir gazete duruyordu. Şu haberi veriyordu bir başlık: “B.M.T.‘nda Kongo meselesi üzerine hareketli görüşme.” B.M.T. de neydi? Ne anlam taşıyordu bu harfler? Ya Kongo? İnsanlar nasıl ilgi duyabiliyordu böylesine budalalıklara? Ne anlamı vardı bunun?</p>

  <p class="p8">Madeni tıngırtı tam pencerenin altına gelmişti. Adamın aşağıda, sokakta salladığı her tekmeye, kızın benliğinin derinliklerinden, içini paramparça eden boğuk bir ses cevap veriyordu. Oradan oraya vahşice tökezlediğini hissediyordu ve ortada sarılıp tutunabileceği hiçbir şey bulunmuyordu.</p>

  <p class="p8">Anası şaşkın şaşkın kızına baktı. Genç kızdan dlen, dlen diye bir teneke şıngırtısı geliyordu.</p>

  <p class="p8"><a id="a18"></a><a id="a19"></a><span class="t22"> </span></p>
</body>
</html>