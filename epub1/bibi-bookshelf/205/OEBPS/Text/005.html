<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Bahçede Tümsekler</title>
</head>

<body>
  <h1 class="h11"><a id="a8"></a>Bahçede Tümsekler</h1>

  <p class="p8">Hava kararınca bayılırım bahçede dolaşmaya. Sanmayın ki varlıklı kişiyim. Benimki gibi bir bahçeye hepiniz sahipsinizdir. Anlayacaksınız birazdan nedenini.</p>

  <p class="p8">Karanlıkta diyeceğim ama, hafif bir parıltı sızar çünkü; karanlıkta diyeyim yine ben, çimenlikte gezinirim, pabuçlarım otlara batar biraz, dolaşırken böylece dalarım düşünceye, düşünceye dalarken gözlerimi kaldırır bakarım gökyüzü berrak mı diye, yıldızlar var mı diye; kendi kendime bir yığın soru sorarak gözetler dururum yıldızları. Yine de, bazı geceler, hiç soru sormam kendi kendime, yıldızlar ta yukardadır, üzerimdedir benim, anlamsızdırlar tamamen ve sır vermezler bana.</p>

  <p class="p8">Toy bir çocukken, geceleyin yaptığım gezinti sırasında bir engele rastlamıştım. Bu engelin ne olduğunu seçemediğimden bir kibrit çakmıştım. Çimenliğin düzlüğünde, tuhaftır pek, bir kabartı vardı.</p>

  <p class="p8">“Belki de bahçıvan bir şeyler yapmak istedi, diye düşünmüştüm. Sorayım kendisine yarın sabah.”</p>

  <p class="p8">Ertesi sabah çağırdımdı bahçıvanı. Giacomo’ydu adı. Dedim ki kendisine:</p>

  <p class="p8">– Ne işler çevirdin bahçede? Çimende tümseğimsi bir şey var. Dün akşam çarptım ayağımı, bu sabah da, gün doğarken gördüm bu tümseği. Uzunlamasına dar bir kabartı bu; bir mezar çıkıntısı sanki. Söylesene bana nedir bu!</p>

  <p class="p8">– Bir mezar çıkıntısına benzemekle kalsa iyi, bayım, dedi bahçıvan Giacomo. Mezarın ta kendisi. Daha dün bayım, dostlarımızdan biri öldü ya!</p>

  <p class="p8">Doğruydu. En yakın dostum Sandro Bartoli, kafatası parçalanarak dağ başında ölmüştü. Tam yirmi bir yaşındaydı.</p>

  <p class="p8">– Arkadaşımın buraya gömüldüğünü mü söylemek istiyorsun yoksa bana? dedim Giacomo’ya.</p>

  <p class="p8">– Hayır, diye cevap verdi, dostunuz Bartoli -eski kuşaktan olduğu için böyle saygılı konuşuyordu hâlâ- bildiğiniz o dağın eteğine gömüldü. Ama burada, bahçede, çimenlik kendi kendine kabarıverdi, çünkü bayım, sizin bahçenizdir bu ve hayatınız boyunca başınıza gelen her şey yankısını bulacak burada.</p>

  <p class="p8">– Hadi canım, Allahaşkına, boş inanç bütün bunlar, dedim bahçıvana. Beni memnun etmek için bu tümseği yok ediver sen e mi!</p>

  <p class="p8">– Edemem bayım, diye cevap verdi, yalnız ben değil, benim gibi binlerce bahçıvan da düz edemez o tümseği.</p>

  <p class="p8">Bu konuşmadan sonra bir şeycik yapılmadı, tümsek de yerinde kaldı; karanlık basınca bahçede gezinmeye devam ediyordum, arada bir tümseğe ayağım çarpsa da pek sık başıma gelmiyordu bu, oldukça büyüktü zira bahçe. Yetmiş santimetre genişliğinde, bir metre doksan santim uzunluğunda bir tümsekti bu. Üzerinde ot bitiyordu, çimen seviyesinden yirmi beş santimetre kadar yüksekti. Doğrusu ya, bu tümseğe her çarpışta, onu, kaybettiğim o sevgili arkadaşı düşünüyordum. Ama belki de tersi doğruydu bunun. Belki de arkadaşımı düşündüğüm sırada gidip çarpıyordum tümseğe. Bu çeşit olayları anlamak, aydınlatmak kolay değil, güç hayli.</p>

  <p class="p8">Söz gelişi, gece vakti gezinirken, karanlıkta bu küçük kabartıya iki veya üç ay hiç rastlamadığım olurdu. O zaman, arkadaşım belleğimde canlanır, arkadaşımı hatırlayınca duraklar ve gecenin sessizliğinde, yüksek sesle sorardım:</p>

  <p class="p8">– Uyuyor musun?</p>

  <p class="p8">Cevap vermezdi bana.</p>

  <p class="p8">Gerçekten uyuyordu çünkü, ama buradan uzaklarda, kayalıkların dibinde, bir dağ mezarlığında uyuyordu ve yıllar gelip geçtikçe, kendisini hatırlayan çıkmıyordu artık, çiçek götürmüyordu kimse mezarına.</p>

  <p class="p8">Böylece uzun yıllar geçti ve bir akşam, gezintim sırasında, bahçenin karşıt köşesinde, başka bir tümseğe çarptım.</p>

  <p class="p8">Boylu boyunca yere serilmeme ramak kalmıştı. Vakit gece yarısını geçiyordu; herkes uykudaydı, ama ben öylesine öfkelenmiştim ki, uyansın diye: “Giacomo!… Giacomo!..” diye çağırdım bahçıvanı.</p>

  <p class="p8">Bir pencerede ışık yandı, Giacomo dışarı sarktı.</p>

  <p class="p8">– Bir tümsek daha var, bu da nesi a canım? diye gürledim. Toprağı mı belledin yoksa burada?</p>

  <p class="p8">– Hayır, bayım! O zamandan bu yana, pek sevdiğiniz meslek arkadaşlarınızdan biri de gitti sizlere ömür, dedi. Cornali’ydi adı.</p>

  <p class="p8">Ama bir süre sonra, üçüncü bir tümseğe çarptım, her tarafı koyu karanlık basmış olduğu halde, bu kez de çağırdım mışıl mışıl uyuyan Giacomo’yu. Pek iyi biliyordum artık bu tümseğin anlamını, şu var ki kara haber almamıştım o gün, öğrenmek için meraktan çatlıyordum. Her zaman olduğu üzere kılı kıpırdamayan Giacomo göründü pencerede.</p>

  <p class="p8">– Kim bu? diye sordum. Biri mi öldü?</p>

  <p class="p8">– Evet, bayım, dedi. Giuseppe Patane’ydi adı.</p>

  <p class="p8">Bundan sonra birkaç yıl patırtısız geçti, ama bir an geldi ki çimenlikteki tümseklerin çoğalışı birdenbire hızlandı. Hem küçücükleri vardı bu tümseklerin, hem de pek kocamanları, o kadar kocamanı ki bir adımda aşılamıyordu; sanki küçük tepeciklermiş gibi bir yanından çıkıp öbür yanından inmek gerekiyordu. Böylesine kocamanı kısa bir ara ile iki kez çıktı ortaya, artık Giacomo’ya olup biteni sormaya gerek yoktu. Kara mandalar kadar yüksek olan bu iki toprak çıkıntısının altında, pek acı şekilde sona eren ömrümün en tatlı demleri yatıyordu.</p>

  <p class="p8">Bu nedenle iki korkunç çıkıntıya karanlıkta her çarpışımda, bir sürü acı anı canlanıverdi içimde ve ben oracıkta, korkuya kapılan bir çocuk gibi donakalırdım ve dostlarımı bir bir çağırırdım. Cornali’yi, Patane’yi, Remizzi’yi, Longanesi’yi, Mauri’yi çağırırdım, hepsi de çocukluk arkadaşımdı, uzun yıllar benimle beraber dirsek çürütmüşlerdi.</p>

  <p class="p8">Sonra, sesimi daha yükselterek, yoklama yapıyormuş gibi bağırırdım: “Negro! Vergani!…” kimsecikten cevap gelmezdi.</p>

  <p class="p8">Böylece, eskiden düzlük olan ve rahat rahat dolaşılan bahçem, gitgide bir savaş alanı haline geldi; çimen kaplıydı yine her zaman, ama çayır, inişli yokuşlu bir tepecikler, tümsekler, çıkıntılar, kabartılar labirentine dönmüştü, öyle ki bu toprak yığını setlerin her biri bir ismin karşılığıydı, her isim bir dostun adıydı, her dost uzak bir mezar ile içimdeki bir boşluğu karşılıyordu.</p>

  <p class="p8">Daha sonra, bu yaz mevsimi, öylesine yüksek bir tümsek belirdi ki, yanına vardığımda, yanlamasına görünüşü yıldızları görmeme engel oldu. Bir fil kadar, küçük bir ev kadar büyüktü; üstünden aşmak dehşet vericiydi, dağa tırmanıştan farksızdı; bu işten vazgeçip kenarından dolanmak gerekiyordu.</p>

  <p class="p8">Hiçbir kara haber almamıştım o gün, bu yüzden bahçedeki yeni tümsek şaşkına çevirdi beni. Ama bu kez de, sezinledim hemen; gençlik çağımın en sevgili arkadaşıydı bu göçen. Nice gerçeklere ortaklaşa ermiştik onunla, dünyayı, yaşamı ve en güzel şeyleri birlikte kavramıştık; şiiri, resim sanatını, musikiyi, dağcılığı beraberce kavramaya çıkmıştık; bu uçsuz bucaksız gereçleri en kısa deyimlerle özetlenmiş ve toparlanmış olarak içine alabilmek için gerçekten küçük bir dağın belirmesi uygundu mantığa. İşte o zaman isyan edesim geldi. Yok, olamaz böyle şey, dedim, dehşete kapılarak. Bir kez daha dostları isimleriyle çağırdım. Carnali, Patane, Rebizzi, Longanesi, Mauri, Negro, Vergani, Segala, Orlandi, Chiarelli, Brambilla. İşte o an, gecenin karanlığında sanki bir nefes “evet” dedi bana, yemin ederim ki basbayağı bir ses “evet” diyordu bana, başka bir dünyadan gelen bir ses. Ama belki de bu ses bir gece kuşunun sesiydi, bahçemden hoşlanırdı çünkü gece kuşları.</p>

  <p class="p8">Şimdi kalkıp da şunu demeyin bana rica ederim: “Ne diye böyle acı öyküleri tekrarlar durursun be adam? Yaşam zaten kısa mı kısa, zor mu zor, dolambaçlı konuşup yaşamı kendine zehir etmek akıl işi mi sanki? Hem sonra, bu acılar bizi ilgilendirmez ki, seni ilgilendirir sadece, yalnız seni.” Cevabım şudur: “Hayır, heyhat! Sizi de ilgilendirir, sizleri de. İyi olurdu, biliyorum, sizleri ilgilendirmeseydi. Çimenlikteki bu tümsekler öyküsü herkesin başına gelir çünkü ve her birimiz, maksadımı açıklayayım artık, bu acı olayların olup bittiği bir bahçenin sahibiyizdir. Yüzyıllardır tekrarlanan eski bir öyküdür bu, sizler için de tekrarlanacaktır. Umursanmayacak bir yazınsal mecaz değildir bu, istesek de istemesek de böyledir bu.”</p>

  <p class="p8">Kendi kendime soruyorum elbet, rastgele bir bahçede günün birinde bana ait bir tümsek çıkıverecek mi ortaya diye. Hani ya, üçüncü sınıf ufacık bir tümsek, gün ortasında bile göze çarpmayacak kadar hafif bir kırışıklık çimenlik üzerinde. Ne olursa olsun, ona gelip çarpacak hiç değilse bir kişi bulunacak ya bu dünyada.</p>

  <p class="p8">Olabilir ki, huyum kurusun, ıssız bir köşede bir köpek gibi kuru başıma can verebilirim. Yine de, o akşam bahçesinde bitiveren ufacık bir tümseğe çarpacaktır bir insan, ertesi gece de çarpacaktır ve (hoş görün düşe kapılışımı), Dino Buzzati adlı birini az buçuk üzüntüyle anacaktır her seferinde.</p>

  <p class="p8"><a id="a10"></a><a id="a9"></a><span class="t22"> </span></p>
</body>
</html>