<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Moruk Avcıları</title>
</head>

<body>
  <h1 class="h11"><a id="a14"></a>Moruk Avcıları</h1>

  <p class="p8">Küçük bir kâğıt fabrikası yöneticisi, kırk altı yaşındaki, saçları kırlaşmış, yakışıklı Roberto Saggini, ne tesadüftür bilinmez, hâlâ açık duran bir sigara ve içki dükkânına birkaç adım kala otomobilini durdurdu. Saat sabahın ikisiydi.</p>

  <p class="p8">Yanında oturan genç kadına, “Bir dakika dur, şimdi geliyorum ben” dedi. Alımlı bir yosmaydı yanındaki, neonlu sokak lambalarının ışığında dudaklarının kırmızısı yeni açmış bir çiçek gibi çarpıyordu göze.</p>

  <p class="p8">Tütüncünün önünde bir yığın otomobil vardı. Biraz ötede dursaydı daha iyi olacaktı. Bir mayıs gecesiydi, bahar havası hem ılıktı hem de serinceydi. Sokaklar bomboştu.</p>

  <p class="p8">Tütüncüye girdi, sigarasını aldı. Tam kapıdan çıkıp otomobiline doğru yürürken uğursuz bir ses çınladı.</p>

  <p class="p8">Karşıki evden mi geliyordu bu ses? Bir yan sokaktan mı? Yoksa asfalttan mı bitiyorlardı bu adamlar? İki, üç, beş, yedi çevik gölge otomobile doğru seyirtti. “Yallah! Binin ensesine!”</p>

  <p class="p8">Bu parola üzerine genç hergelelerin savaş borusu olan titreşimli uzun bir ıslık öttü. Gecenin en umulmadık saatlerinde bu işaret bütün mahallelinin uykusunu kaçırır, ürperti geçken insanlar, üzerine çullanılacak zavallı adam için Tanrıya dua ederek yataklarında daha da büzülürlerdi.</p>

  <p class="p8">Roberto sezdi tehlikeyi. Kısaca aldıkları kendisiydi. Öyle bir devirde yaşanıyordu ki kırkına gelmiş erkekler gece yarısı sokağa çıkmadan önce arpacı kumrusu gibi düşünmeye dalıyorlardı. Kırk yaşından sonra ihtiyardı insan. Yeni kuşaklar ihtiyarlara karşı amansız bir nefret duyuyordu. Belirsiz bir iç tepki torunları dedelere, oğulları babalara başkaldırtıyordu. Hem dahası var: Dünya dünya olalı gençliğe özgü can sıkıntısından, düş kırıklığı ile mutsuzluklarından sanki onlar sorumluymuş gibi eski kuşaklara karşı vahşi bir kin güden çeşit çeşit kulüpler, dernekler, mezhepler türemişti ortalıkta. Karanlık bastı mıydı, gençlerden kurulu çeteler, özellikle kenar semtlerde, zincirden boşanarak morukları kovalıyordu. İhtiyarın birini yakaladılar mı ayaklarının altına alıp anadan doğma soyuyorlar, kırbaçladıkları vücuduna cila sürerek bir ağaca veya sokak lambasına kıskıvrak bağlı bırakıyorlardı. Bazı hallerde, vahşi ayinlerinin cezbesine kapılıp ölçüyü kaçırdıkları da oluyordu. O zaman gün doğarken sokak ortasını toz topraktan tanınmaz kadavralar kaplıyordu.</p>

  <p class="p8">Gençlik sorunu! Binlerce yıldır babadan oğula acıklı tür dışında çözümlenmiş olan bu eski dert patlak veriyordu nihayet. Gazetelerin, radyonun, televizyonun, filmlerin de etkisi vardı biraz bunda. Ne biçimde olursa olsun, kendi varlıklarını dünyaya zorla kabul ettirmeleri için, gençler şımartılıyor, acıma duyularak övülüyor, göklere çıkarılıyor, el üstünde tutuluyordu. Dal budak salan bu geniş hareketten ürken yaşlılar bile, sırf kendilerini temize çıkarmak için, elli veya altmış yaşlarında da olsalar kafalarının hâlâ genç kaldığını, yeni kuşakların dileklerini ve çilelerini paylaştıklarını –boşuna da olsa– göstermek üzere bu harekete katılıyorlardı. Kuruntuya kapılıyorlardı. Ne yumurtlarlarsa yumurtlasınlar, gençler onlara karşıydı; gençler kendilerini dünyanın egemeni sayıyor, şimdiye değin ihtiyarların elde tuttuğu iktidarı ele geçirmek istiyordu. “Yaş bir cinayettir”, başlıca parolalarıydı.</p>

  <p class="p8">Kaygı içindeki resmi makamların bir türlü başa çıkamadığı gece avları bundan ileri geliyordu. Evceğizlerinde, sobalarının başında kalacaklarına, yaşlarıyla bağdaşmayan uçarılıklarıyla gençleri kışkırtmaktan kaçırmayan moruklara, “oh olsun!” denebilirdi pekala.</p>

  <p class="p8">Özellikle, genç kadınlarla dolaşan ihtiyarlar hedef tutuluyordu. İşte o zaman işkence edenlerin kapıldığı cezbe sınır tanımıyordu. Bu hallerde kurbanlık adam kıskıvrak bağlanıp kıyasıya dövülürken, yanındaki kadına da, herifin gözleri önünde, inceden inceye uzun uzun çeşitli işkenceler uygulanıyordu.</p>

  <p class="p8">Roberto Saggini sezdi tehlikeyi. Kendi kendine dedi ki: Otomobile binecek vaktim yok ama tütüncüye sığınabilirim, bu piç kuruları içeri girmeye cesaret edemezler. Kıza gelince, kaçmaya vakit bulacaktır.</p>

  <p class="p8">– Silvia, Silvia! diye bağırdı, bas gaza! çabuk ol! Hadi! hadi!</p>

  <p class="p8">Kız anladı bereket versin. Kalçasını çabucak oynatıp direksiyonun başına geçti, anahtarı çevirip işlettiği motoru birinci vitesle son sürat hareket ettirdi.</p>

  <p class="p8">Adamcağız rahat bir nefes aldı. Şimdi kendi başının çaresine bakmalıydı. Kurtuluşu tütüncüde bulmak için arkasına döndü. Fakat tam o anda demir kepenk birdenbire kapanıverdi.</p>

  <p class="p8">– Açın, açın, diye yalvardı. İçerden cevap veren çıkmadı. Her zaman olduğu üzere, gençler saldırıya geçti mi, herkes köşesine büzülüp vurdumduymazlaşıyordu. Kimse bir şey görmek veya bilmek, kimse işe burnunu sokmak istemiyordu.</p>

  <p class="p8">Kaybedecek bir an bile kalmamıştı. Kuvvetli sokak lambalarının gür ışığında, yedi, sekiz kişi kendisine doğru yaklaşıyordu; enseleyeceklerinden öyle emindiler ki koşmuyorlardı bile. İçlerinden birinin, uzun boylu, soluk yüzlü, kafası usturayla kazınmış olanının üzerinde, beyaz renk büyük bir R harfi taşıyan koyu kırmızı fanila vardı. “Hapı yuttum” dedi Saggini. Gazeteler aylardır bu R’den bahsediyordu. Çetelerin en insafsızının başı Sergio Regora’nın işaretiydi bu. Söylenenlere bakılırsa, kendi eliyle elliyi aşkın moruğun hesabını görmüştü.</p>

  <p class="p8">Yapılacak tek şey tehlikeyi göze almaktı. Solda, küçük sokağın sonunda, bir panayır yeri haline getirilmiş geniş bir meydan vardı. Bütün iş oraya kadar kazasız belasız ulaşmaktı. Ondan sonra, kulübemsi dükkâncıklar ve kervan arabaları arasında saklanacak yer bulmak kolaydı.</p>

  <p class="p8">Olanca hızıyla koşmaya başladı, hâlâ çevik bir adamdı. Koşarken, göz ucuyla, kısa boylu bir kızın, yolunu kesmek üzere sağından seğirttiğini gördü; bu kız da beyaz R harfli bir kazak giymişti. Son derece aksi çatık bir yüzü vardı, yayvan ağzıyla: “Dur ulan, koca bunak!” diye bağırıyordu. Sağ elinde uzun bir kösele kamçı tutuyordu.</p>

  <p class="p8">Hınzır kız tam üstüne geliverdi. Fakat hızını almış olan adama çarpınca, kamçıyı indirmeye vakit bulamadan yere yuvarlandı.</p>

  <p class="p8">Böylece kendine yol açmış olan Saggini, kalan soluğu ile, karanlık meydana doğru koştu. Panayır yerini bir tel örgü çevreliyordu. Tel örgüyü bir hamlede aşıp karanlığı en koyu olan tarafa yöneldi. Berikiler peşini bırakmış değildi.</p>

  <p class="p8">– Vay canına be! Elimizden kaçmak istiyor pis herif! diye bağırdı Sergio Regora; avını çantada keklik saydığından pek telaşa düşmüş değildi. Hem üstelik bize direnç küstahlığını gösteriyor, dedi.</p>

  <p class="p8">Çetesi yanı başında ona ayak uyduruyordu:</p>

  <p class="p8">– Reis! dinle! Sana bir şeyler demek isterim.</p>

  <p class="p8">Kovalayanlar da panayırın önüne gelmişlerdi. Durakladılar.</p>

  <p class="p8">– İçinde kalsa olmaz mı yani!</p>

  <p class="p8">– İnşallah yanılıyorum ama, öyle geliyor ki bana bu herifçioğlu benim babam galiba.</p>

  <p class="p8">– Bu hıyar herif mi senin baban?</p>

  <p class="p8">– Bilmem valla, öyle gibi.</p>

  <p class="p8">– Daha iyi ya!</p>

  <p class="p8">– Ama ben…</p>

  <p class="p8">– Ne o! dümeni kırmak mı istiyorsun yoksa şimdi?</p>

  <p class="p8">– Yani, canım! Bana öyle geliyor ki…</p>

  <p class="p8">– Ne yani! Yüreğin yufka mı yoksa babana karşı?</p>

  <p class="p8">– Yok canım! Sersemin biridir… Hırtapozun dik âlâsıdır. Adam olacağı yoktur…</p>

  <p class="p8">– O halde?</p>

  <p class="p8">– Yani canım, ne de olsa içim bir tuhaf oluyor, bilesin işte.</p>

  <p class="p8">– Sen miskinin, ödleğin, ciğeri beş para etmezin birsin. Utanmıyor musun? Elime geçenler arasında babam yoktu ama, yemin ederim ki sana karşıma çıkacak olsa, zevk duyarım bundan. Hadi, hadi, işin sonuna varmadık henüz, herifçioğlunu saklandığı delikten çıkartmamız gerek.</p>

  <p class="p8">Koştuğu için soluğu kesilen Saggini, kalbi küt küt atarken, koca bir branda bezinin, belki de bir cambazhane çadırının önünde, koyu karanlığa gömülü kıvrımlara sokulmaya çalışarak büzüle büzüle gizlenmişti.</p>

  <p class="p8">Yanda, beş altı metre ötede, tekerlekli bir çingene kulübesinin küçük penceresinden ışık sızıyordu. Piç kurularının uzun bir ıslığı havada tekrar çınlayınca kulübede bir kıpırdanma oldu. Az sonra, iri kıyım pek alımlı bir kadın küçük kapının eşiğinde meraklı meraklı etrafına bakındı.</p>

  <p class="p8">– Hanım, hanım, diye mırıldandı Saggini, saklanmaya çalıştığı köşeden.</p>

  <p class="p8">Kadın, çekine çekine:</p>

  <p class="p8">– Ne var? diye seslendi.</p>

  <p class="p8">– Yalvarırım, bırakın içeri gireyim. Peşimdeler. Kıyacaklar canıma.</p>

  <p class="p8">– Olmaz öyle şey, başımızı belaya sokmak istemeyiz biz.</p>

  <p class="p8">– Yirmi bin liret veririm size alırsanız beni içeri.</p>

  <p class="p8">– Ne?</p>

  <p class="p8">– Yirmi bin liret.</p>

  <p class="p8">– Olmaz, olmaz. Namuslu insanlarız bizler.</p>

  <p class="p8">Kadın kulübesine çekilip kapısını kapadı, içerden sürdüğü kilidin sesi duyuldu. Sonra da ışık sönüverdi.</p>

  <p class="p8">Tıs yoktu. Ne bir ses, ne de bir ayak tıkırtısı. Çete vazgeçmiş miydi yoksa? Uzaklardan bir çalar saat ikiyi çeyrek geçtiğini vurdu. Uzaklardan bir çalar saat iki buçuğu haber verdi, sonra üçe çeyrek kaldığını çaldı.</p>

  <p class="p8">Saggini, usulca, gürültü etmemeye bakarak doğruldu. Belki de şimdi paçayı kurtarabilecekti.</p>

  <p class="p8">Tam o anda, lanet piçlerden biri üzerine çullanarak iyice fark edilmeyen bir şey tutan sağ elini yukarı kaldırdı. Saggini, saniyesinde, bir dostunun yıllarca önce söylediği bir sözü hatırladı: Birisi seninle çıngar mı çıkarmak istiyor, çeneye bir yumruk indirmek yeter, ama yumrukla birlikte vücudun da olanca gücüyle ileri atılması gerekir ki saldıranın suratına yalnız yumruk değil vücudun bütün ağırlığı da insin.</p>

  <p class="p8">Saggini’nin gerinerek savurduğu yumruk tok bir sesle sert bir şeye çarptı. “Ay!” diye inleyen öteki, külçe gibi sırt üstü yere yığılıverdi. Yüzü acıdan kasılarak arkaya doğru devrilenin kendi oğlu olduğunu gördü Saggini, “Sen misin! Ettore…” diyerek ona yardımda bulunmak niyetiyle eğildi.</p>

  <p class="p8">Fakat üç gölge belirivermişti.</p>

  <p class="p8">– Nah şurada, tepeleyin pis moruğu!</p>

  <p class="p8">Saggini, usulca, gürültü etmemeye bakarak doğruldu. Belki de şimdi paçayı kurtarabilecekti.</p>

  <p class="p8">Bir gölgelikten başka bir gölgeliğe sıçraya sıçraya deli gibi kaçmaya baktıysa da, gittikçe daha yakınlaşan gözü dönmüş avcıların soluğu ensesindeydi. Bir ara yanağı madeni bir cisme çarpınca canı fena yandı. Umutsuzluk içinde bir kenara çekilip kaçacak bir yol aradı, panayırın bitiminde kıstırıldığından, kurtuluşu orası sağlayamazdı artık.</p>

  <p class="p8">Biraz ötede, yüz metre ilerde bahçeler başlıyordu. Umutsuzluğun verdiği son gayretle yakayı sıyırarak aştı bu mesafeyi. Bu manevra, peşini bırakmayanları bile şaşırttı. Kendilerini son dakikada toparladılarsa da, kovaladıkları adam küçük bir ormanın sınırına çoktan varmıştı.</p>

  <p class="p8">– Şuradan, şuradan, herife bakın, ormanda saklanmak istiyor. Hayda, yakalayın moruğu!</p>

  <p class="p8">Kovalamaca tekrar başladı. Günün ilk ışıklarına kadar dayanabilirse kurtulmuş demekti. Fakat sabah oluncaya dek ne kadar beklemek gerekti daha! Sağdan soldan çalar saatler vakti bildiriyordu ama, korku ile kıvrandığı için saatin kaçı vurduğunu sayamıyordu. Bir tepe aştı, küçük bir vadiye ulaştı, bir yamaca tırmandı, önüne çıkan bir dereyi geçti, ama her seferinde arkasına dönüp baktığında, bu aman vermez hergelelerin üçü, dördü hep peşindeydi, kovalamacadan vazgeçmeksizin cin çarpmışlar gibi el kol hareketleri yapıyorlardı.</p>

  <p class="p8">Sıfırı tüketince, öbür yanı uçurum olan eski bir burcun yüksekçe kenarına güç bela çıktı, damların ötesinden gökyüzünün aydınlanmaya başladığını gördü. Ama artık çok geçti. Gücünü tamamen yitirmişti. Yaralanan yanağından boyuna kan akıyordu. Ve Regora yakasına yapışmak üzereydi. Alacakaranlıkta pis pis gülüşünü sezer gibi oldu. Otlu uçurum kenarında karşı karşıya geldiler. Regora’nın el kaldırmasına hacet kalmadı. Yumruktan sıyrılmaya bakan Saggini geriye doğru bir adım atınca boşluğa kaydı, taşlı dikenli sarp yamaçtan aşağı yuvarlandı. Yumuşak bir ses ve ardından yürekler acısı bir inilti duyuldu.</p>

  <p class="p8">– Elimize geçmedi ama hak ettiği dersi verdik ona, dedi Regora. Şimdi tüymeye bakmalı. Güven olmaz aynasızlara.</p>

  <p class="p8">Küçük gruplar halinde geri döndüler, hem o geceki avı yorumluyorlar, hem de kahkahayı basıyorlardı. Fakat bu seferki av uzun sürmüştü. Moruklardan hiçbiri böylesine zorlu çıkmamıştı. Kendileri de yorgun düşmüştü. Kim bilir neden, hepsi de bitkindi. Küçük kafile dağıldı. Regora, sürtük kızla bir yana yöneldi. Işıklı bir meydana geldiler.</p>

  <p class="p8">– Başında ne var senin öyle? diye sordu kız.</p>

  <p class="p8">– Ya senin? Senin de…</p>

  <p class="p8">Yakınlaşarak birbirlerini süzdüler.</p>

  <p class="p8">– Allah’ım, o ne surat öyle şendeki! Ya saçlarındaki aklar!</p>

  <p class="p8">– Ama senin de başın korkunç, biliyor musun onu.</p>

  <p class="p8">Birden içine kurt düştü. Regora’nın başına gelmemişti böyle şey. Kendi yüzünü görmek için bir camekâna yaklaştı.</p>

  <p class="p8">Aynada apaçık gördüğü ellilik bir adamdı, gözler cansız, yanaklar sarkık, gözkapakları çürüktü, boyun pelikan boynu gibiydi. Gülümsemeye çalıştı, iki ön dişi yoktu.</p>

  <p class="p8">Korkulu düş mü görüyordu? Arkasına döndü. Kız kaybolmuştu. Çok geçmeden meydanın öbür ucundan koşar adım çıkagelen üç oğlan Regora’nın üzerine doğru yürüdü. Üç derken beş, sekiz oluverdiler. Tüyler ürperten uzun bir ıslık öttürdüler.</p>

  <p class="p8">– Hadi, hadi, binin ensesine moruğun!</p>

  <p class="p8">Şimdi moruk kendisiydi. Sıra ona gelmişti.</p>

  <p class="p8">Regora bütün hızıyla koşmaya başladı, ama gücü kesilmişti gayrı. Gençlik, sanki hep sürüp gidecekmiş, sonu hiç gelmeyecekmiş gibi görünen çaçaron ve amansız bir mevsimdi. Oysaki bir gececik yetmişti bu mevsimi sona erdirmeye. Harcanacak hiçbir şey kalmıyordu artık.</p>

  <p class="p8"><a id="a16"></a><a id="a15"></a><span class="t22"> </span></p>
</body>
</html>