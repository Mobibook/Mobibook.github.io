<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Baliverna’nın Çöküşü</title>
</head>

<body>
  <h1 class="h11"><a id="a43"></a>Baliverna’nın Çöküşü<a id="a44"></a><a href="../Text/notes.html#a59"><span class="th12">{3}</span></a></h1>

  <p class="p8">Baliverna’nın çöküşü davası bir hafta sonra başlıyor. Bakalım neler gelecek başıma? Gelip tutuklayacaklar mı beni? Korkuyorum. Aleyhimde tanıklık etmek için kimsenin bana yeteri kadar kin beslediğini; sorgu yargıcının taşıdığım sorumluluktan hiç mi hiç kuşkulanmadığını; sanık sayılsam bile kesinlikle aklanacağımı; baklayı ağzımdan çıkarmayışımın kimseye zarar veremeyeceğini; hatta, gerekirse, hiçbir şeyi değiştirmeksizin kendiliğimden itirafta bulunabileceğimi bana hatırlatıp durmaya hacet yok. Beni teselliye yetmez bu. Zaten, başlıca suçlamaya hedef olan mühendis Dogliotti hasta düşüp öleli üç ay oluyor. Kala kala, hayır işlerine bakan belediye danışmanı kalıyor geriye, alçaklıkla yaftalanmak için. Hem canım bu dava sözüm yabana bir dava. O göreve başlayalı topu topu beş gün olduğundan nasıl hüküm giydirebilirler kendisine? Gerekiyorsa o görevde ondan önce bulunan kişi sorumlu tutulabilir, ama o da, felaketten bir ay önce öldü gitti. Yasaların intikamı mezarın karanlığına da giremez a!</p>

  <p class="p8">O feci olaydan bu yana tam iki yıl geçti, yine de hatırası canlı duruyor herkeste. Baliverna, XVII’nci yüzyılda San Celso Rahipleri tarafından şehir surlarının dışında iri taşlardan yapılmış, görünüşü kasvetli koskoca bir binaydı. Tarikat XVIII’inci yüzyılda ortadan kalkınca, bina kışla olarak kullanıldı, savaştan önce de evsiz barksızlar, yersiz yurtsuzlar, yetkili makamların izni ile gelip sığındılar içine. Bunlar, evleri bombalar altında yıkılmış zavallılardı, serserilerdi, sefillerdi, kötü kişilerdi; bir de küçük çingene topluluğu vardı. Binanın tapusunu alan belediye, kiracıları kadastroya kaydederek, kaçınılmaz masrafları ayarlayıp pek taşkın kişileri uzaklaştırarak orada şöyle böyle bir çekidüzen kurmayı başardı. Yine de Baliverna, o semtte pek çok soygunculuk yüzünden olacak, kötü bir şöhretten kurtulamamıştı. Akıl almaz şaşırtıcı olağanüstülükler olduğunu söylemek abartılı olacaktı. Ama kimse göze alamıyordu gece basınca oralarda dolaşmayı.</p>

  <p class="p8">Başlangıçta kırların ortasındaydı, sonradan, yüzyıllar geçtikçe, şehrin kenar mahalleleri neredeyse yanı başına gelmişti. Fakat başka hiçbir ev yapılmamıştı bitişiğine. Kırık dökük barakalara, çarpık çurpuk haliyle, kışlanın ek yapıları demiryolunu da aşıyor, çerçöp öbekleri arasında dilencilerin sığındığı darmadağınık sefil teneke bakaralara, boş arsalara uzanıyordu. Baliverna hem cezaevi, hem hastane, hem de sur hizmeti görüyordu. Kunt yapı dikdörtgen biçiminde, seksen metre uzunlukta ve bunun yarısına yakın genişlikteydi. Binanın içinde üstü açık koca bir avlu vardı.</p>

  <p class="p8">Cumartesi öğleden sonra ve hatta pazar günleri, böcekler bilgini yeğenim Giuseppe ile oralara kadar sık sık bir sürü böcek toplardı. Bu gezintiler benim için biraz hava alma ve yalnızlıktan kurtulma vesilesiydi. İtiraf edeyim ki bu kasvetli binanın görünüşü her zaman çekmişti dikkatimi. Taşlarının rengi, duvarlara dayalı sayısız payandalar, eklemler, bazı destek kütükleri, her şey perişanlık belirtisiydi. Pencereden çok yarlara benzeyen, eğri büğrü birkaç seyrek yarığın deldiği tek düzen ve yalın arka duvar, çok daha etkileyici geliyordu bana. Bu yalınlık yüzünden arka duvar, balkonların ve geniş pencerelerin süslediği cepheden daha yüksek görünüyordu. Yeğenime şunu sorduğumu hatırlıyorum bir gün: “Bu duvar biraz öne eğik gelmiyor mu sana?..” Gülmüştü bu soruma: “Eğik elbet! Ama bir göz aldanmasıdır bu. Yüksek duvarlar bu etkiyi bırakır hep.”</p>

  <p class="p8">Temmuz ayında bir cumartesi günü, her zamanki gezintimizi yaparken, oraya gelmiştik. Yeğenim iki küçük kızını ve üniversitedeki meslektaşlarından biri olan Profesör Scavezzi’yi de yanına almıştı; Profesör Scavezzi de hayvanlar bilginiydi, kırk yaşlarında babacan tavırlı, uçuk benizli, lapacı bir adamdı. Cizvit papazına benzer halleri ve yüksek perdeden davranışları hiçbir zaman hoşuma gitmemişti. Yeğenim ise Scavezzi’nin bir bilgi küpü ve aslında çok iyi bir adam olduğunu söyler dururdu. Bense onu budalanın biri sayıyordum. Öyle ya, bu kadar bilgin bir adam, benim gibi zavallı bir terzi parçasına karşı böylesine soğuk davranmayı ne diye gerekli görüyordu.</p>

  <p class="p8">Baliverna’ya vardığımızda, demin anlattığım arka duvarı adımlamaya koyulduk. Orada, oğlan çocuklarının sık sık top oynadığı, toz içinde yüzen büyük bir saha vardır. Sahanın iki ucuna dikilmiş koca direkler kalelerdi. Nedense o gün sahada tek çocuk yoktu. Ama buna karşılık, bir sürü kadın, küçük çocuklarla birlikte, güneşin verdiği gevşeklikle, sahanın kenarına ve yol boyu uzanan otluğa serilmişti.</p>

  <p class="p8">Öğle uykusu saatiydi, arada bir binanın içinden tek tük sesler geliyordu. Kurşun gibi ağır güneş gösterişten yoksun olarak koyu renk duvara vuruyordu; matem için yarıya çekilen bayraklar gibi hiç kıpırdamadan duran çamaşırlar pencerelerde kuruyordu; rüzgârın zerresi yoktu havada.</p>

  <p class="p8">Dağcılığa pek meraklı olduğumdan, aklıma esti, beraberimdekiler böceklerini aramakla meşgulken, ben de eciş bücüş duvarlara tırmanayım dedim: Oyunlar, bazı taşların çıkıntıları, yarıklar arada bir kenetlenmiş demir çengeller, bir sürü tutamak noktası meydana getiriyordu. Kuşku yok, binanın tepesine tırmanmayı düşünmüyordum. Biraz harekete geçmek, adalelerimi çalıştırmak isteğini duymuştum sadece. Yersiz bir istekti bu, kabul ediyorum bunu.</p>

  <p class="p8">Sonradan duvarla örülmüş olan, büyük bir giriş kapısının çerçevesi boyunca zorluk çekmeden birkaç metre tırmandım. Yukarı kısma ulaşınca, küçük bir oyuntuyu koruyan, mızrak gibi yontulmuş, pas içinde bir çeşit demir yıldıza sağ elimle tutunmak istedim (belki de bu oyuntuda vaktiyle bir ermiş resmi, ya da heykeli vardı).</p>

  <p class="p8">Bu demire iyice tutunduktan sonra daha yukarı tırmanmak istedim. Fakat mızrak dayanamayıp kopuverdi birdenbire. Bereket versin yerden henüz birkaç metre yüksekteydim. Boş yere öbür elimle tutunmaya çalıştımsa da, dengemi kaybedip boşluğa adadım ve hayli sert düştüğüm halde hiçbir yerime bir şey olmadan ayaküstü buldum kendimi. Kopan mızrak da ardım sıra düştü yere.</p>

  <p class="p8">Hemen hemen aynı anda, demir mızrağın ardından, yıldızın merkezinden bir çeşit destek taşına kadar dikeylemesine uzanan, daha uzun bir mızrak kopuverdi. Oraya yama gibi yerleştirilmiş bir dayanaktı sanırım bu. Herhangi bir dayanaktan birdenbire yoksun kalan o destek taşı da yerinden oynayıverdi –üç tuğla iriliğinde bir taş parçası getirin gözünüzün önüne– ama düşmedi nedense: Yuvasından yarı fırlamış halde denge sağlayıp durdu.</p>

  <p class="p8">Hiç istemeden meydan verdiğim zarar bu kadarla kalmadı. Destek taşı, bir buçuk metre kadar uzunlukta bir direği tutuyordu, bu direk de balkonumsu bir çıkıntıya dayanaklık ediyordu (ilk bakışta, duvarın hantallığı içinde seçilmeyen bütün bu pürüzleri ancak o an fark ediyordum). Direk, duvara gömülmeksizin, iki çıkıntının arasına üstünkörü sıkıştırılmıştı. Destek taşı yerinden oynadıktan iki üç saniye sonra direk dışarı kayıverdi ve ben altında kafamın ezilmemesi için geriye doğru sıçramaya ancak vakit bulabildim.</p>

  <p class="p8">Hepsi bu kadar mıydı? Otuz metre kadar ötedeki yol arkadaşlarımdan tarafa, duvardan uzaklaşmakta acele ediyordum. Hepsi ayaktaydı, dördü de benim geldiğim yöne bakıyordu. Ama bana bakmıyorlardı. Hiçbir zaman unutamayacağım bir bakışla, benim kellemin üstünde yükselen duvara bakıyorlardı. Ve birden yeğenim başladı haykırmaya: “Aman Allah’ım, bak! Bak!”</p>

  <p class="p8">Arkama döndüm. Balkonun üstünde, ama biraz daha sağda, o kısımda yoğun ve düzgün olan duvar, birdenbire şişkinleşiyordu. İyice gerilmiş bir kumaşın arkasına bir ok saplanmışa benzer cinsten bir şey. İlkin duvarı boydan boya kısa titreme sardı; sonra uzun bir çıkıntı belirdi; sonra da, çürümüş yuvalarını ortaya çıkararak taşlar birbirinden ayrıldı ve tozlu döküntülerin altında geniş, karanlık bir yarık açıldı.</p>

  <p class="p8">Bu birkaç dakika mı sürdü, yoksa birkaç saniye mi? Bir şey söyleyemeyeceğim. Canınız isterse kaçığın biri deyin bana, fakat o sırada binanın derinliklerinden korkunç bir uğultu yükseliyordu. Ve etrafı köpek ulumaları inletiyordu.</p>

  <p class="p8">Anılarım karmakarışık: Ben, nefes nefese, yol arkadaşlarıma yetişmek için koşuyordum; çayır kenarındaki kadınlar ayağa kalkmış çığlık atıyorlardı; kadının biri yerlerde yuvarlanıyordu; yarı çıplak bir kızın gölgesi, en yüksek pencerelerden birinden merakla dışarı sarkarken, altındaki boşluk gittikçe genişliyordu. Nihayet, şimşek hızıyla, duvarın boşlukta yıkılışını korkulu bir düş gibi gördü gözleriyle, işte o zaman, bütün bina bir külçe gibi, iç avlunun öbür yanındaki duvarlarla birlikte, önüne geçilmez bir çöküntüye kapılıp ağır ağır sallanmaya başladı.</p>

  <p class="p8">Bomba sesine, hem de kurtarıcı yüzlerce uçağın attığı bombaların sesine benzer korkunç bir uğultu yükseldi, yer titremeye başladı, sarımtırak bir toz bulutu bu koca mezarı çabucak kaplayıverdi.</p>

  <p class="p8">Haberin müthiş bir hızla ulaştığı halk yığını, üstümün başımın belki de toz toprak içinde oluşundan, bana dehşetle bakarken, bu uğursuz yerden uzaklaşma kaygısı içinde, evime dönüşüm geliyor gözümün önüne. Fakat asıl unutamadığım şey, yeğenimle iki kızının bana korkan ve acıyan gözlerle bakışlarıydı. Seslerini çıkarmadan, ölüme mahkum birine ne gözle bakılırsa öyle süzüyorlardı beni (yoksa tamamen benim kuruntum muydu bu?).</p>

  <p class="p8">Eve geldiğimde, neler gördüğümü öğrendikleri vakit, kimse hayret etmedi kapıldığım heyecana; hatta, hiç kimse ile konuşmadan, gazeteleri bile okumak istemeden, birkaç gün için odama kapanışıma bile şaşmadılar (bir tek gazete gördüm, o da sıhhatimi sormaya gelen kardeşimin elindeydi: Çok büyük bir fotoğraf ilk sahifeyi kaplıyordu, sonu görünmez bir tabut dizisini gösteriyordu bu fotoğraf).</p>

  <p class="p8">Ben mi meydan vermiştim bunca insanın ölümüne? Demir yıldızın kopuşu, canavarcasına bir neden-etken gelişimiyle, o dev kalenin tamamen çökmesine mi yol açmıştı? Yoksa o binayı vaktiyle inşa eden mimarın kendisi mi, şeytanca bir muziplikle, şu minicik felaket mızrağının ortadan kalkması ile yerinden oynaması bir olan gizli bir tertip kurarak o külçelerin dengesini sağlamıştı? Peki ama yeğenim, ya da kızları, hatta Scvezzi, benim yaptığım işi fark etmemişler miydi? Mademki bir şey görmemişlerdi, öyle ise neden Giuseppe, o günden beri benimle karşılaşmaktan kaçınıyordu? Yoksa, kendimi ele vermek korkusuyla, onu mümkün olduğu kadar az görmek için, farkında olmaksızın ben mi numara yapıyordum?</p>

  <p class="p8">Öte yandan, profesör Scavezzi’nin artık beni sık sık görmek için ısrarlı davranışı kaygı verici değil mi? Hiç de varlıklı biri olmadığı halde benim küçük terzihaneme bir düzineye yakın elbise ısmarlamasına ne buyrulur!.. Provalarda, hiç eksik etmediği o ikiyüzlü gülümseyişi ile süzüp duruyor beni… Üstelik öylesine dayanılmaz ukalalıklar ediyor ki: Şurada bir pot varmış istemezmiş onu, omuzun biri iyi oturmamışmış, yok efendim koldaki düğmeleri beğenmezmiş, yakalar genişmiş, ha babam düzeltme de düzeltme. Her elbise için altı yedi prova. Arada bir de şu soru: “Hatırlıyor musunuz o günü?” “Hangi günü?” diyorum. “Canım, şu Baliverna”daki günü!” Hani neredeyse göz kırparak, sinsi dolaylı sözlerle. Cevabım şu oluyor: “Nasıl unutabilirim?” Kafa sallıyor: “Öyle ya… nasıl unutabilirsiniz?”</p>

  <p class="p8">Ben de elbet şişiriyorum onun faturalarını, atabildiğim kazığı atıyorum. Ama herif farkında değilmiş görünüyor. “Doğrusu ya” diyor “size uğrayınca paradan çıkıyor insan. Yine de, itiraf edeyim, zahmete değiyor bu…” O zaman soruyorum kendi kendime: Budala mı bu adam, yoksa bu alçakçasına küçük şantajlarla eğlence mi arıyor kendisine.</p>

  <p class="p8">Evet. Pek mümkündür ki o uğursuz demir parçasını kopardığımı gören odur yalnız. Belki de anlamıştır her şeyi, gidip beni ele verebilir, halkın hıncını üstüme çevirebilir. Fakat herifçioğlu düzenbazın biri, açmıyor ağzını. Geldi yeni bir elbise ısmarladı, göz ucuyla süzüyor beni, hiç ummadığım anda beni herkesin diline düşürmenin kıvancını önceden tadıyor. Ben fareyim, o kedi. Beni birden pençesinde kıskıvrak tutacağı ana kadar kadife bir pençe. Davayı bekliyor. Umulmadık bir darbe indirmeye bakıyor. Mahkemede birden ayağa kalkıp haykırıverecek: “Çöküntüye kimin meydan verdiğini bilen benim yalnız, gözlerimle gördüm ben onu.”</p>

  <p class="p8">Bugün yine geldi flanel bir takım elbisenin provasına. Her zamankinden daha sahte bir yumuşaklığı vardı. “Ya, böyle işte, yaklaşıyoruz işin sonuna!” “Neyin sonuna?” “Nasıl, neyin sonuna mı? Davanın sonuna! Bütün şehir davadan bahsediyor! Bulutlarda yaşadığınıza yemin edeceği geliyor insanın, hey Yarabbi…” “Yani ya: Baliverna’nın çöküşü mü demek istiyorsunuz?” “Elbette ya, Baliverna… Hey gidi hey, bakalım bulacaklar mı gerçek suçluyu?”</p>

  <p class="p8">Ve sonra çekip gidiyor beni pek kalantorca selamlayarak. Kapıya kadar geçiriyorum onu. Kapıyı<a id="a45"></a><a id="a46"></a> kapamak için merdiveni inmesini bekliyorum. Gitti neyse. Kesmeli sesi. Korkuyorum.</p>

  <p class="p8"> </p>
</body>
</html>