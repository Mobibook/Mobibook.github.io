<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Akşam Öykücükleri</title>
</head>

<body>
  <h1 class="h11"><a id="a34"></a>Akşam Öykücükleri</h1>

  <p class="p8">İkindi vaktiydi daha, oldukça güneşliydi hava. Sokakta biriyle karşılaştım. “Günaydın” dedim. Baktı bana ve “İyi akşamlar” cevabını verdi.</p>

  <p class="p5"><span class="t22"> </span></p>

  <p class="p5"><span class="t22">Y</span><span class="t22">ı</span><span class="t22">ldönümü</span></p>

  <p class="p8">Bugün 16 Ekim, elli sekiz yaşındayım. Korkunç bir şey bu. Sizin de bir gün gelecek başınıza.</p>

  <p class="p8">Aslında, öbür yıldönümleri gibi bir yıldönümü olmalı bu da, çok çok, rakam yüzünden, daha öncekilerden biraz daha ciddisi belki. Ama şu var ki, babam tam elli sekiz yaşında öldü. Yakınlık kurmamak elde değil.</p>

  <p class="p8">Büyük müzeleri dolaştığımda ister istemez aklıma geliyor bu çeşit kıyaslamalar. Ve bende bulanık bir huzursuzluk uyandırıyor. Altta, çerçeve üzerinde örneğin şunu okuyor insan: Rafaello Sanzio, 1483-1520. Hesap ediyorum o zaman ve düşünüyorum: Rafaello otuz yedi yıl kadar yaşamış ancak, ben yaşta yirmi bir yıl önce ölmüş olacaktı çoktan. Yahut da: Caravaggio denilen Michelangelo Amerighi 1569-1609. Topu topu kırk yıl süren bir ömür. Bense şimdiden on sekiz yıl kârlıyım. Vincent Van Gogh, 1853-1890. Rafaello gibi otuz yedi yıl. Amedeo Modigliani 1884-1920, otuz altı yıl sadece. Modigliani ben olmuş olsaydım, yirmi iki yıldır bir kadavra idim şimdi.</p>

  <p class="p8">Vakitlerini kaybetmemiş bu baylar, dünyaya gelmişler, büyümüşler ve çabucak kayıplara karışmışlar. Ölümsüz şan ve şerefi fethetmek için birkaç mevsim yetmiş onlara. Ya ben, ne yaptım ben hayatımı? Kendimi bu dehalarla kıyaslamak istediğim yok. Ama ne yapmayı başardım ben? İçlerinden birine kıyasla yirmi yıl daha ayrıcalıklıyım şimdiden, ötekilere kıyasla on, on beş yıl. Burada durup parmak hesabına döküyorum işi, çevreme bakınıyorum, bekliyorum, hayatın tatlı yanı sanki bundan sonra gelecekmiş, aceleye hiç gerek yokmuş gibi. Bu noktaya varışta, ayaklarımın altında bir uçurum varmış gibi geliyor bana, güme giden zamanın ezikliğini çekiyorum, boşluğun ve yüceliğin düşü başımı döndürüyor.</p>

  <p class="p8">Büyük müzelerin salonlarındaki bu masum hesap oyunu acı ve cesaret kırıcı. Oysaki genellikle eski çağ ya da efsane kişileri söz konusu olan ve aslında benden çok uzaklarda, insanın kendi öz babası ile kıyaslama yapması daha etkili ve heyecan verici.</p>

  <p class="p8">Babam öldüğünde küçük bir çocuktum hâlâ, bin zorlukla hatırlıyorum babamı. Kendisini pek tabii olarak on yıl kadar daha yaşlı gösteren sakalı yüzünden belki de, çok yaşlı bir adam gibi, mostralık bir ihtiyar gibi görünürdü bana, benim de günün birinde o yaşa ulaşabileceğim düşüncesi inanılır şey değildi.</p>

  <p class="p8">Vaktiyle bana bir masal gibi gelen ve şimdi eriştikten sonra bende karşıt duygular uyandıran o çıldırtıcı süre gelip çatmış bulunuyor. Pek isterdim, itiraf ederim, sonsuza değin yaşamayı, bununla beraber babamdan daha uzun süre yaşamak iddiası sanki haksızmış, bir saygısızlıkmış, kötü bir istekmiş gibi geliyor bana içten içe. Bütün bu yıllar boyu pek az yapıt verdimse günahı boynuma. Hem zaten önümde ne kaldıysa bir ekleme, hak edilmemiş bir ayrıcalık olacak bu.</p>

  <p class="p8">Ama aynı zamanda, şunu da kabul etmeliyim ki bunun karşıtı bir duygu da var içimde. Güleceksiniz ama, göze görünür hiçbir fark görmüyorum kendimde, yaşayış tarzım otuz yaşımda nasıl idiyse aynı hep. Harcayabileceğim enerjinin çapraşık niceliğinde bir azalma var belki, fakat harcanmaya hazır enerji nitelik yönünden aynı kalmıştır hep. Anlatayım ne demek istediğimi: Şimdi arasız dört saat çalışıyorum ancak, oysaki eskiden sekiz saat çalışabilirdim kendimi sıkmadan. Çalışma tarzım aynıdır ama. Vaktiyle her Allah’ın günü Kızıl Yayla’dan yedi sekiz kez inerdim kayakla, şimdi üç kez inişle yetiniyorum. Kayakla kayış tarzım aynıdır ama, belki daha da iyidir. Diyebilirim ki, bir kategoriden bir başka kategoriye geçmediğim, gençliğin henüz sona ermediği, saçma ve rezil duyusu var bende. Ayna, doğum tarihi, yakınlarımın bana bakış tarzı, farkındayım elbet, sert yalanlamalar olsa bile.</p>

  <p class="p8">Öyle ki bazı bazı, şu 16 Ekim 1964 gününde, hiç değilse kuramsal olarak, benim sıramın gelip geçtiği gözleminin verdiği kadere boyun eğişle, sonsuz yarına güven, yani hayale kapılma, umut, korkunç umut arasında bocalayıp duruyorum.</p>

  <p class="p8"> </p>

  <p class="p5"><span class="t22">Kuzgun</span></p>

  <p class="p8">Büyük sanayici sıhhatten düşüyordu, yorgun ve cesaretsiz hissediyordu kendini. Sayfiyedeki evine çekildi, dostları bir bir terk ettiler onu. Bahçesinde oturup günlerini, o çevredeki ağaçlara yuva yapan kuzgunları gözlemekle ve onları dinlemekle geçiriyordu ve sonunda kuzgunların dilini söktü. Onlarla gevezeliğe başladı. Her gün saatlerce çene çalıyordu kuzgunlarla. Bir sabah büyük sanayici kuzgun oluverdi. Yatıp kalksın diye berbat durumda eski bir yuva verdiler ona, fakat yaşı ilerlemiş ve deneyimsiz olduğundan bu yuvayı onaracak durumda değildi, öbür kuzgunlar da yardımına koşmaktan kaçınıyorlardı. Yuva, otomobil yoluna yakın bir ağacın dalları üzerindeydi, yağmur içeri sızıyordu. Geceleri, kemiklerine kadar ıslanıp soğuktan üşüyen, kanatları tir tir titreyen büyük sanayici, çok kârlı işler çevirdikten sonra, pek güzel kâtibelerle Torino’dan dönen eski meslektaşlarını taşıyan koca otomobillerin geçip gidişini seyrediyordu.</p>

  <p class="p8"><span class="t22"> </span></p>

  <p class="p5"><span class="t22">Ev</span></p>

  <p class="p8">Eve girdiğinde, öbür kiracılar gelip sıcak yüzle karşılayacaklar seni. Cana yakın insanlardır hepsi de. Pek sevecekler seni. Ghilarduzzi, örneğin, ne hoş çocuktur o! Ya Fossadoca’lar, karı koca, altın yürekli değil midirler? Doktor Polpar ile, piyano hocası matmazel Mastorna ile, saatçi Latrani ile, daha doğrusu az buçuk herkesle dostluk kuracaksın herhalde, Ve, bu şefkat zırhı sayesinde hayatın tuzaklarına karşı korunarak, aile arasındaymış gibi huzur içinde hissedeceksin kendini.</p>

  <p class="p8">Sahanlıkta, kapının ötesinde bir gevezelik işiteceğin güne değin sürüp gidecek bu. Kapını açacaksın: Üçüncü katta oturan dişçi Geramini ile madam kıkır kıkır gülüşmektedir.</p>

  <p class="p8">– Nasıl? Biliyor musunuz? diyecekler sana. Fossadoca’lar için söylenenleri duymadınız mı hiç?</p>

  <p class="p8">– Neymiş? Ne olmuş?</p>

  <p class="p8">– Şu olmuş ki, diye fısıldaşacaklardır kulağına, şu olmuş ki… falan… filan… fişman… Rezillik değil mi bu sizce!</p>

  <p class="p8">Ertesi gün matmazel Mastorna kesecek yolunu.</p>

  <p class="p8">– Nasıl? Bilmiyor musunuz? Latrani.</p>

  <p class="p8">– Ne gelmiş başına?</p>

  <p class="p8">– … Kendi gözlerimle görmedim ama, herkesin dediğine göre… falan… filan… fişman..</p>

  <p class="p8">Ve daha ertesi gün Latrani iğrenç şeyler yetiştirecek sana o matmazel Mastorna hakkında, matmazel Mastorna da doktor Polpar hakkında, doktor Polpar da madam Jugeri hakkında ve sonu gelmeksizin devam edip gidecek bu.</p>

  <p class="p8">Aynı kabağın senin başında da patladığını fark edeceğin ana kadar. Madam Fossadoca sana diyecek ki bir gün:</p>

  <p class="p8">– Latrani’ye söylediklerinize dikkat edin. Ben olsam güvenmem hiç. Hakkınızda neler anlatıyor biliyor musunuz?</p>

  <p class="p8">– Neymiş bakalım?</p>

  <p class="p8">– Bilin ki! Açtı mı ağzını falan… filan… fişman…</p>

  <p class="p8">Ve sonra saatçi Latrani’ye rastlıyorsun.</p>

  <p class="p8">– Ah bilseniz, diye açılacak size, nasıl ifrit oluyorum şu Ghilarduzzi’nin sizin hakkınızda söylediklerini duyduğumda.</p>

  <p class="p8">– Neymiş? Ne diyormuş?</p>

  <p class="p8">– Şu imiş ki… falan… filan… fişman…</p>

  <p class="p8">Ve sonra öğreniyorsun ki, bayan Jugeri de, bay Polpar da, Fossadoca da, istisnasız bütün sevgili dostların, sen daha sırtını döner dönmez veriştirmeye başlıyorlar aleyhinde. Şunun da farkına varıyorsun ki, en sevgili dostların bile, kimi çok kimi az, sana inen en ufak darbede bile sevinçten kıç atan inekler gibi. Bu adamlar, vaftiz edilmiş olsalar da, Adem’le Havva’dan beri sürüp gelen ilk günahın sunturlusunu işlemekte.</p>

  <p class="p8"><a id="a35"></a>Fakat aldırmamalısın sen, hemcinslerini sevmekte devam etmelisin. Yandın, yandın demektir kaptırırsan kendini, aynı silahlarla karşılık verirsen. Eski filozoflardan bir şeyler hatırında kaldı mı diye düşünmenin tam sırası o zaman. Senin için, (elinden geliyorsa) tek çare, duygudaşlık ve iyilikseverlik. Hem kim bilir eninde sonunda sevgili dostlarının…</p>

  <p class="p8"><span class="t22"> </span></p>

  <p class="p5"><span class="t22">Köpek</span></p>

  <p class="p8"><a id="a36"></a>Piave Sokağı, ikindi sonu, bokser köpeği, bir gençle çene çalan yaşlı sahibinin önünde ağır ağır sürtüyor. Arada bir köpek durup havaya bakıyor. Ağaçlara mı? Bakıyor, bakıyor. Hayır, hayır ağaçlara değil. Artık ağaç kalmadığı halde hâlâ bakıyor havaya. Gökyüzüne mi? Fakat sahibi arkasında, köpek yoluna koyuluyor yine, ağır ağır.</p>

  <p class="p8"><span class="t22"> </span></p>

  <p class="p5"><span class="t22">Falc</span><span class="t22">ı</span> <span class="t22">Kad</span><span class="t22">ı</span><span class="t22">n</span></p>

  <p class="p8">Sordular ölüm cezasına çarpılana nedir son dileği diye.</p>

  <p class="p8">– Bir falcı kadına fal baktırmak isterdim, cevabını verdi.</p>

  <p class="p8">– Hangi falcı kadına?</p>

  <p class="p8">– Amelia’ya, dedi, Kralın falcısı Amelia’ya.</p>

  <p class="p8">Amelia, bilmeyen yoktu, falcı kadınların en ustasıydı ve Kral öyle bir güven beslerdi ki ona, Amelia’ya fal baktırmadan asla bir karar almazdı.</p>

  <p class="p8">İdam hükümlüsü, kiminle karşı karşıya olduğunu bilmeyen falcı Amelia’ya götürüldü böylece. Kadın sol elin avuç içini gözden geçirdikten sonra gülümseyerek dedi ki:</p>

  <p class="p8">– Çok şanslısın, oğlum, ömrün uzun olacak.</p>

  <p class="p8">– Yeter! dedi mahkum ve cezaevine döndü.</p>

  <p class="p8">Öykü yayıldı hemen ve herkes bastı kahkahayı. Fakat ertesi sabah, adam daracağına götürüldüğünde, uğursuz darbeyi vurmak üzere cellat henüz yeni kaldırdığı baltasını yere koyup hıçkırmaya başladı.</p>

  <p class="p8">– Hayır, hayır! diye haykırıyordu, gelmez elimden! Düşünün bir, ya Kral Hazretleri duyacak olursa! Katiyen gelmez elimden!</p>

  <p class="p8">Ve uzağa fırlattı baltasını.</p>

  <p class="p8"> </p>

  <p class="p5"><span class="t22">Sava</span><span class="t22">ş</span></p>

  <p class="p8">Ateşsiz silahla kusursuz bir çarpışmaydı bu, bizler gençtik ve kuvvetliydik, borazan çalıyordu ve düşmanı boyuna püskürtüyorduk, zaferi kazanıyorduk gitgide. Pek güzeldi bu. Yine de, birden, hiç beklemediğimiz sırada, içimizden birisi kılıçtan geçip yere yuvarlandı. Ve sonra tam anlamıyla topluca öldürme. Güzelce dövüşmeye devam olunuyor, püskürtülen düşman çevremizde birer birer tırpan yiyip yere düşüyordu. Ve kalbimizin derinliğinde alçakça bir sevinç duyuluyordu bundan, zira ölenler başkalarıydı bizler değildik, bizler aksine, çarpışmaya devam ederken daha da şahlanıyorduk. Bütün arkadaşlar öldürülene ve biz yalnız kalana değin sürdü bu. Hem zaten çarpışacak düşman da kalmamıştı ortada.</p>

  <p class="p8">Zafer! zafer! diye haykırdık. Fakat neye yarıyordu bu zafer?</p>

  <p class="p8"><span class="t22"> </span></p>

  <p class="p5"><span class="t22">A</span><span class="t22">ğı</span><span class="t22">r Hapiste Bulmaca</span></p>

  <p class="p8">Şehrin çevresinde, ağır hapse mahkum olanlara ayrılan bu büyük cezaevinde, görünüşte insancıl ama aslında pek insafsız bir kural vardır.</p>

  <p class="p8">Sürekli hapse hükümlü bizlerden her birine, halkın önüne bir tek defa çıkıp kalabalığa karşı yarım saat konuşma izini verilir. Hücresinden alınan mahpus, müdürlük ile yönetim odalarının bulunduğu dış yapının bir balkonuna götürülür. Koskoca Trinite (Üçleme) Meydanı hükümlünün önünde uzanır, dinlemeye gelen halk yığını oradadır. Söylevin sonunda halk alkışlarsa hapisteki serbest bırakılır.</p>

  <p class="p8">Benzersiz bir hoşgörü gibi görünebilir bu. Ama değildir. İlkin, halka seslenme fırsatı bir tek defa, yani ömür boyunca bir tek defa verilir. Sonra, halk yığını, –hemen her seferinde olduğu üzere– “hayır” karşılığını verdi mi, giyilen hüküm bir bakıma halk tarafından da doğrulandığından, hapistekinin ruhu için daha da ezicidir; cezaevinde geçen günler, bundan böyle, daha karanlık ve acı gelir ona.</p>

  <p class="p8">Hem sonra, bu umudu işkence haline getiren bir başka durum vardır. Hükümlü aslında bilmez bu konuşma izninin kendisine ne zaman verileceğini. Karar cezaevi müdürünün elindedir. Hapse girdikten yarım saat kadar sonra bile balkona götürülmesi mümkündür adamcağızın. Fakat uzun yıllar bekletilmesi de ihtimal dışı değildir. Ömür boyu hapse hükümlü pek genç biri, hemen hemen konuşamayacak kadar ihtiyarlayıp iki büklüm olduktan sonra götürülmüştü o bilinen balkona. Böylesine çetin bir sınava gerekli huzur içinde hazırlanmak mümkün değildir bu yüzden. Bazıları kurar durur: Belki beni yarın çağıracaklar, belki bu akşam, belki bir saat sonra, diye. Huzursuzluğun başlangıcıdır bu ve huzursuzluk baş gösterdi mi tasarlananlar alt üst olur, en umutsuz düşünceler sinir bozucu bir karışıklık içinde birbirini kovalar. Pek kısa olan günlük dolaşma saatinde çilekeş yoldaşlarla bu bahsi konuşmak hiç fayda vermez. Genellikle, bahtı kara topluluğumuzdaki karşılaşmaların başlıca konusu olması gereken bu hususta hiçbir itiraf yüzleşmesine gidilmez. Genellikle herkes, büyük sırrı, halkın hasis yüreğini cömert kılacak dayanılmaz kanıtı keşfettiği kuruntusunu besler durur. Kendisinden önce davranmasın diye de sırrını başkasına açmaktan kaçınır: Aslında mantıksaldır bu, bir muhakeme tarzına kendilerini kaptıran kişiler, aynı muhakemenin ikinci kez tekrarlandığını duyarlarsa şüpheci ve ürkek kesilirler.</p>

  <p class="p8">Söylevleri ile başarıya ulaşmayanların deneyimleri nasıl davranılacağını kestirmede yararlı bir öge olabilir. Onların benimsemiş olduğu sistemler bir kenara bırakılabilir hiç değilse. Fakat sınavda “dönenler”in ağzını bıçak açmaz. Ne dediklerini, halkın nasıl tepki gösterdiğini bize anlatmaları için boşuna yalvarır dururuz onlara. Alaycı alaycı gülümserler ve bir şey söylemezler. Denebilir ki şu düşüncededirler: “Ömrüm boyunca kodeste kalacağım ben, siz de kalıverin be yahu! Hiçbir surette yardıma niyetim yok sizlere” gerçekten pis heriflerdir hepsi de.</p>

  <p class="p8">Yine de, bütün bu sır dolu havaya karşın, bazı küçük şeyler öğrenmemizin çaresi bulunur. Fakat bu bulanık ıvır zıvır içinde işe yarar bir öge yer almaz. Söz gelişi, kıssadan çıkan hisseye göre, halka seslenen bu söylevlerde hükümlüler hep şu iki kanıtı tekrarlayıp dururlar: Kendileri suçsuzdur, aileleri umutsuzdur; laf mı bu! Elbet öyledir. Ama bu konuyu ne biçimde işlemişlerdir? Nasıl bir dil kullanmışlardır? Atıp tutmuşlar mıdır? Yalvarıp yakarmışlar mıdır? Gözyaşı dökmüşler midir? Kimse bilmez burada bunu.</p>

  <p class="p8">Fakat en cesaret kırıcı şey, hemşerilerimizden meydana gelen o halk yığınıdır. İpe çekilecek adamlarız bizler, tartışacak değilim bunu, ama dışardakilerin, özgür erkeklerin ve kadınların da bizden kalır yeri yoktur. Bir hükümlünün balkondan konuşacağı haberi yayılır yayılmaz, bir insanoğlunun hayatı ile ilgili ciddi bir yargıyı dile getirmesi gereken birinin düşünüş biçimiyle değil de, sanki bayram yerine gidiyorlarmış gibi sırf eğlenmek için üşüşürler meydana. Sanmayın ki bu seyirci yığını sadece ayak takımının tortusudur; memurlar, serbest meslektekiler, işçiler, örnek ahlak sahibi pek çok kimseler vardır içlerinde, bütün aileleri de yanlarındadır. Tutumlarının duygudaşlık ve merhamet ile, hatta basit anlayışla dahi hiçbir ilişkisi yoktur. Onlar da hoşça vakit geçirmeye gelmiştir oraya. Bizler zaten, çizgili kılığımızla, yarı kazınmış kafamızla, tasarlanması mümkün en kaba, en gülünç ve iğrenç görünüşe bürünmüşüzdür. Balkona çıkan zavallı adam, öyle tahmin edileceği üzere, saygılı ve çekingen bir sessizlik bulmaz önünde; ıslıklarla, açık saçık laflarla, çınlayan kahkahalarla karşılanır. Zaten heyecan içinde titreyen bir adam, böyle bir seyirci topluluğu karşısında ne yapabilir ki? Umutsuz bir girişimdir bu.</p>

  <p class="p8">Efsane nakleder gibi, vaktiyle bazı hapistekilerin sınavı kazanmış oldukları anlatılır ara sıra. Dolaşıp; duran söylentilerden oluşur ama bunlar. Kesin olan şudur ki, dokuz yıldır, yani ben hapse girdim gireli hiç kimse başarıya ulaşamamıştır burada. O tarihten bu yana, yaklaşık ayda bir defa, içimizden biri konuşmak üzere balkona götürülmüştür. Ama az sonra ters yüzü dönmüştür hepsi hücresine. Halk vahşice ıslıklamıştır onları…</p>

  <p class="p8">Gardiyanlar gelip, sıramın geldiğini haber verdiler bana. Öğleüstü saat ikiydi, iki saat sonra halkın önüne çıkmam gerekiyordu. Korku duymuyordum ama. Ne söylememin uygun olduğunu sözcüğü sözcüğüne biliyordum çoktan. Korkunç bulmacaya uygun cevabı bulduğumu sanıyordum çünkü. Uzun süre düşünüp durdum bunu, tam dokuz yıl düşündüm, şu halde anlarsınız ya… Seyircilerden yana kuruntuya filan kapılmıyorum zerre kadar, benim çilekeş yoldaşlarımı kös dinlemiş olan halktan daha anlayışlı davranmayacaklar elbet.</p>

  <p class="p8">Hücremin kapısı açılıyor, cezaevini bir baştan bir başa adımlatıyorlar bana, iki kat merdiven çıkıyorum, çok büyük bir salona girip balkona atıyorum adımımı. Arkamdan kapı kanatlarını kapıyorlar. Halkın önünde tek başımayım artık.</p>

  <p class="p8">Işık öylesine keskindi ki gözlerimi açık tutamıyordum bir türlü. Yüksek yargıçları gördüm çok geçmeden. En azından üç bin kişi vardı, hepsinin gözleri üzerime dikilmişti.</p>

  <p class="p8">Az sonra, korkunç derecede adi, uzun bir ıslık alçakça salvoyu açtı. Kahkahalara, kışkırtmalara, alaylara bakılırsa, sapsarı kesilen kupkuru suratımı görmek bile anlatılmaz bir kıvanç veriyordu onlara. “Seni gidi beyzade seni. Dikkat, uçsuz adam konuşacak şimdi. Güldür bari bizi, mavallar oku bize. Yaşlı anan bekler durur seni değil mi? Ya küçük çocukların, yavrularını görmeyi pek istersin değil mi?”</p>

  <p class="p8">Ellerim parmaklığa dayalı put kesilmiş duruyordum. Tam balkonun altında, bana pek alımlı görünen bir kız ilişti gözüme; iki eliyle zaten açık saçık entarisini büsbütün araladı daha iyi göreyim diye. “Söyle bakayım yakışıklı delikanlı, hoşuna gidiyor muyum? diye gürlüyordu. Canın pek mi çekiyor?” Ve basıyordu kahkahayı.</p>

  <p class="p8">Planım, beni hâlâ kurtarabilecek tek plan, kafamdaydı benim. Gürültüye pabuç bırakmadım, kendimi iyi kolladım, susun filan demedim, kılımı bile kıpırdatmadım.</p>

  <p class="p8">Anlatılmaz bir ferahlıkla farkına vardım ki tutumum şaşırtıyordu onları. Herhalde, balkona benden önce çıkan ahbap çavuşlar başka bir taktik kullanmışlar, belki de tepki gösterip seslerini yükseltmişler, sözlerine kulak verilmesi için yalvarıp yakarmışlar ve böylece davayı kaybetmişlerdi.</p>

  <p class="p8">Bir heykel gibi hareketsiz ve sessiz durduğumdan, iğrenç uğultu dindi yavaş yavaş. Şuradan buradan, tek tük birkaç ıslık öttü, sonra ses kesildi.</p>

  <p class="p8">Tıs yoktu. Kendi kendimi çok sıkı bir denetim altında tutuyor, ses çıkarmamakta devam ediyordum.</p>

  <p class="p8">Nihayet neredeyse nazik ve samimi bir ses duyuldu:</p>

  <p class="p8">– Konuş be yahu! Konuş haydi. Seni dinliyoruz.</p>

  <p class="p8">Ben de nihayet ağzımı açmaya karar verdim:</p>

  <p class="p8">– Ne diye konuşacakmışım? dedim. Buraya geldimse sıra bende diye geldim. Sırf bunun için geldim. Sizleri duygulandırmaya niyetim yok. Suçsuz değilim ben. Ailemi tekrar görmek isteğini duyduğum filan yok. Buradan çıkmayı da hiç istemiyorum. Mutluyum ben bu cezaevinde.</p>

  <p class="p8">Belli belirsiz bir uğultu yükseldi. Ve sonra tek bir ses duyuldu:</p>

  <p class="p8">– Hadi ordan, maval okuma bize.</p>

  <p class="p8">– Sizden daha mutluyum, dedim. Bunun nasıl olduğunu açıklayamam size, ama canım isteyince, kimsenin bilmediği gizli bir geçide dalarak hücremden uzaklaşıp güzelim bir evin bahçesine gidebilirim; bu evin hangi ev olduğunu açıklayacak değilim elbet size, çevrede o kadar çok ki güzel ev. Orada tanırlar beni ve pek severler. Hem sonra orada bir de şu var…</p>

  <p class="p8">Kısaca durakladım. Halk yığınına bakıyordum. Bütün bu insanlar şaşkınlığa ve düş kırıklığına uğramıştı. Yakaladıkları avın ellerinden kaçtığını görüyorlardı sanki.</p>

  <p class="p8">– Evet bir de şu var, bana tutkun nefis bir genç kadın var, dedim.</p>

  <p class="p8">– Yeter, yeter, diye haykırdı içlerinden biri sinirli sinirli.</p>

  <p class="p8">Benim mutlu olduğumu bilmek son derece sıkıntı veriyordu herhalde ona.</p>

  <p class="p8">– Rahat bırakın beni, diye bağırdım, rica ederim rahat bırakın beni, baylar bayanlar. Acıyın bana. Uzaklaştırmayın buradan beni. Islık çalın, yalvarırım size ıslık çalın.</p>

  <p class="p8">Bir ürperti kapladı kalabalığı, bana karşı bir nefret dalgası sardı hepsini, açıkça sezdim bunu. Belki gerçeği söylediğimi, yerimden sahiden memnun olduğumu düşünmek bile huzursuz kılıyordu onları. Fakat kararsız idiler hâlâ.</p>

  <p class="p8">Sesimi dokunaklı dokunaklı titretip parmaklığın üstünden aşağı sarktım:</p>

  <p class="p8">– Bana hayır demeyin, iyi yüreklisiniz sizler, diye bağırdım. Bir şey kaybedecek değilsiniz ki! Hadi, temiz kalpli efendiler, ıslıklayın şu zavallı mutlu tutukluyu.</p>

  <p class="p8">Kıskançlık dolu bir ses yükseldi kalabalıktan:</p>

  <p class="p8">– Yağma vardı! Ekmeğine yağ mı süreceğiz!</p>

  <p class="p8">Ve sonra bir alkış, bir daha, on daha, yüz daha. Artan bir kuvvetle çınlayıp duruyordu alkış sesleri.</p>

  <p class="p8">Pis herifleri faka bastırmıştım. Arkamda kapının kanatlarını açıyorlardı.</p>

  <p class="p8">– Hadi bakalım, dediler, serbestsin.</p>

  <p class="p8"><a id="a37"></a><a id="a38"></a><span class="t22"> </span></p>
</body>
</html>