<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Yanlışlıkla Ölen Adam</title>
</head>

<body>
  <h1 class="h11"><a id="a26"></a>Yanlışlıkla Ölen Adam</h1>

  <p class="p8">Çoktandır Vimercate’deki sayfiyelik evine çekilmiş olan kırk altı yaşındaki ünlü ressam Lucio Predonzani, bir sabah, günlük gazetesini açtığında apışıp kaldı, zira üçüncü sahifede, sağda alt tarafta, dört sütun üzerine şu başlığı görmüştü:</p>

  <p class="p4"><span class="t23">İ</span><span class="t23">TALYAN SANATI YAS</span> <span class="t23">İ</span><span class="t23">Ç</span><span class="t23">İ</span><span class="t23">NDE</span><span class="t23"><br/></span><span class="t23">Ressam Predonzani öldü</span></p>

  <p class="p8">Ve bu başlığın altında, elyazısı harflerle şu küçük not:</p>

  <p class="p8">“Vimercate, 21 şubat. Hekimlerin güçsüz kaldığı kısa bir hastalığın ardından ressam Lucio Predonzani iki gün önce hayata gözlerini yummuş bulunuyor. Rahmetli, ölümüne ilişkin haberin, cenaze töreninden sonra basına verilmesi isteğini vurgulamıştı.”</p>

  <p class="p8">Haberi, büyük sanat eleştirmeni Stefanni’nin imzasıyla, filenin ardından yazılan, yaklaşık, bir sütunluk pek övücü bir makale izliyordu. Yirmi yıl önceki bir fotoğrafı bile vardı gazetede.</p>

  <p class="p8">Gözlerine inanamadığından şaşkına dönen Predonzani, ölümü üzerine yazılan makaleyi çarçabuk gözden geçirdi, telaşlı da olsa, övücü sıfatlar yığını arasında, yadsınamaz bir ustalıkla şuraya buraya serpiştirilmiş iğneleyici birkaç cümleciği hemen gördü.</p>

  <p class="p8">– Matild! Matild! diye seslendi Predonzani kendini toplar toplamaz.</p>

  <p class="p8">– Ne var? diye cevap verdi karısı yandaki odadan.</p>

  <p class="p8">– Gel, çabuk gel, Matild! diye yalvardı.</p>

  <p class="p8">– Bekle bir dakika. Ütü yapıyorum şimdi.</p>

  <p class="p8">– Gel diyorum sana!</p>

  <p class="p8">Sesi öylesine heyecanlıydı ki Matild ütüsünü bırakıp koştu.</p>

  <p class="p8">– Al… oku!… diye inledi ressam karısına uzatırken.</p>

  <p class="p8">Gazeteyi alınca sarardı karısı ve dişilere has o olağanüstü mantıksızlıkla umutsuz hıçkırmaya başladı.</p>

  <p class="p8">– Vah benim Luciom! benim zavallı Luciom, canımın içi benim… diye gözyaşları arasında lakırdı gevelemeye başladı.</p>

  <p class="p8">Bu sahne çileden çıkardı adamı:</p>

  <p class="p8">– Aklını mı kaçırıyorsun, Matild? Görmüyor musun ki hayattayım ben? Anlamıyor musun ki bir yanlışlık var, müthiş bir yanlışlık!</p>

  <p class="p8">Matild ağlamayı bıraktı hemen, kocasına bakınca yüzü sakinleşti ve o zaman, az önce kendisini ne kadar çabuk dul hissetti ise, durumun komikliğine o kadar çabuk kapılıp bir kahkaha tufanına tutuldu.</p>

  <p class="p8">– Hey yarabbi! Ne tuhaf şey! Olacak iş mi bu! Mazur gör, Lucio, ama biliyorsun ki… sanat için bir yas… sense burada capcanlı! diye katıla katıla gülüyordu.</p>

  <p class="p8">– Haydi! Yeter artık! diye çıkıştı adam. Anlamıyor musun yahu? Müthiş bu, çok müthiş! Gösteririm ben, gazetenin müdürüne! Bu latife tuzluya oturacak ona!</p>

  <p class="p8">Predonzani şehre indi hemen, doğruca gazete idaresine koştu. Müdür nezaketle karşıladı kendisini:</p>

  <p class="p8">– Rica ederim üstadım, buyrun oturun. Yok, yok. Şu koltuk daha rahattır. Bir sigara? Ah şu çakmaklar, bir türlü yanmazlar, sinir bozarlar. Buyurunuz, şurada sigara tablası… Ve şimdi, kulağım sizde: Hangi rüzgâr attı sizi buraya?</p>

  <p class="p8">Numara mı yapıyordu yoksa gazetesinin yayınından haberi yok muydu gerçekten? Predonzani kestiremedi neye karar vereceğini.</p>

  <p class="p8">– Fakat?… bugünkü gazetede… üçüncü sahifede… benim ölüm haberim var…</p>

  <p class="p8">– Sizin ölüm haberiniz mi?</p>

  <p class="p8">Müdür, masanın üstünde kadı duran bir gazeteyi alıp açtı, haberi görünce kavradı (ya da kavrar gibi göründü), kısa bir an için, ama çok çok saniyenin bir cızımı kadar bir an için canı sıkıldı ve sonra olağanüstü bir rahatlıkla kendini toparlayıp öksürdü.</p>

  <p class="p8">– Ne demeli! gerçekten bir küçük yanlışlık olmuş… hafif bir dalgınlık…</p>

  <p class="p8">Sanki bir baba, sokakta küçük çocuğundan yaka silken birinin önünde, görünüşü kurtarmak için evladına nasihat geçiyordu.</p>

  <p class="p8">Sabrı taştı Predonzani’nin:</p>

  <p class="p8">– Dalgınlık mı? diye gürledi. Beni öldürdünüz, daha ne yapacaksınız! Korkunç şey bu!</p>

  <p class="p8">– Evet, evet, dedi müdür istifini bozmadan. Olabilir ki… diyeceğim ki… öhö… haberin içeriği… öhö… maksadımızı aştı biraz… Öte yandan, umarım ki gazetemin sanatınıza sunduğu saygıyı hakkı ile takdir edebildiniz?</p>

  <p class="p8">– Ne saygı, ne saygı! Mahvettiniz beni!</p>

  <p class="p8">– Hımm! Hafif bir yanlışlığın işe karıştığını inkâr etmiyorum…</p>

  <p class="p8">– Nasıl! Siz öldüğümü söylüyorsunuz oysa ki ben yaşıyorum!.. Ve siz buna bir yanlışlık diyorsunuz ha? Zıvanadan çıkarır insanı bu, şakası yok işin! Gerekli biçimde ve bu makalenin çıktığı sahife ve sütunda bir düzeltme yayınlanmasını mutlaka isterim! Aleyhinizde zarar ve ziyan davası açma hakkımı da saklı tutuyorum!</p>

  <p class="p8">– Zarar ziyan mı? İyi ama bayım -“üstadım”dan şu kuru “bayım”a geçmişti, kötü işaretti bu- siz hiç farkında değilsiniz başınıza konan devlet kuşunun! Hangi ressam olursa olsun sevincinden taklak atar taklak…</p>

  <p class="p8">– Devlet kuşu mu?</p>

  <p class="p8">– Evet devlet kuşu! Hem de nasıl! Bir sanatçı öldü mü, tablolarının fiyatı fırlayıverir hemen, istemeksizin, evet doğrusu budur, elde olmaksızın, kabul ediyorum bunu, size ba-ha–bi–çil–mez bir hizmette bulunduk.</p>

  <p class="p8">– Şu halde, ölmüş gibi davranmam mı gerekecek benim? Kayıplara mı karışmalıyım? Toz olup havaya mı uçmalıyım?</p>

  <p class="p8">– Elbette ya, bu umulmadık fırsattan yararlanmak istiyorsanız tabii… Öyle ya… Kaçıracak değilsiniz ya bu fırsatı? Düşünün biraz: Ölümün ardından güzel bir sergi, iyi yönetilecek bir reklam… Bu sergiye dikkati çekmek için elimizden geleni esirgemeyeceğiz biz… Birkaç milyonluk bir iş olacak bu, aziz üstadım.</p>

  <p class="p8">– İyi ama ben ne oluyorum bu arada? Ortadan kaybolmam mı gerekecek benim?</p>

  <p class="p8">– Söyleyin bana, bir erkek kardeşiniz yok mu tesadüfen?</p>

  <p class="p8">– Var, ne olacak? Güney Afrika’da yaşar.</p>

  <p class="p8">– Çok güzel! Benzer mi size?</p>

  <p class="p8">– Oldukça, evet. Sakallıdır ama.</p>

  <p class="p8">– Oh ne iyi! Siz de sakal bırakın ve kardeşinizin siz olduğunu söyleyin. Her şey postaya atılan bir mektup gibi tıkırında gidecektir… Güven besleyin bana… İşleri kendi seyrine bırakmak çok daha iyidir… Hem sonra anlayın beni. Bu çeşit bir düzeltme… bilinmez kimin işine yarar… Siz, şahsen, affedin samimiliğimi, bu işte gülünç hale düşeceksiniz, inkâra kalkışmayın, ölümden sonra dirilenler sevimli gelmez hiçbir zaman… Ve sanat dünyasında, bilirsiniz nasıl yürür işler, sizin dirilmeniz, bunca övgüden sonra, çok kötü bir izlenim bırakır ve üstelik tatsız bir hava yaratır…</p>

  <p class="p8">Amma da laf! diyemedi Predonzani. Sayfiyedeki evine döndü. Bir odaya kapanıp sakal koyuverdi. Karısı yasa büründü. Kadını teselli için dostlar çıkageldiler; özellikle, Predonzani’nin her zamanki gölgesi, kendisi de ressam Oscar Prdelli damlayıverdi. Sonra da tablo alıcıları sökün ettiler: Tüccarlar, koleksiyoncular, kârlı bir iş kokusu alanlar, daha önce zar zor kırk, elli bini bulan tablolar şimdi kolayca iki yüz bine satılıyordu. Ve oracıkta, gizli ininde, Predonzani çalışıyor, hiç sektirmeden daha eski tarihler atarak tablo üstüne tablo tamamlıyordu.</p>

  <p class="p8">Bir ay sonra –sakalı iyice uzamıştı artık– Predonzani izbesinden çıkma cesaretini buldu, Güney Afrika’dan kalkıp gelen kardeş diye tanıttı kendini. Gözlük de takmıştı ve yabancı bir şive ile konuşuyordu. Olur şey değil, amma da benzeyiş, diyordu herkes. İzbesinden dışarı çıktıktan sonra gezip dolaştığı ilk günlerden birinde, merak edip mezarlığa kadar uzandı. Bir taş yontucusu, aile kabrindeki büyük mermer kapak üzerine doğum ve ölüm tarihlerini kazımakla meşguldü.</p>

  <p class="p8">Ölenin kardeşi olduğunu söyledi adama. Tunç kapıcığın kilidini açıp ailesine ait tabutların üst üste yığılı durduğu kabre indi. Ne kadar da çoktu tabutlar! Tabutlardan biri gıcır gıcır yeniydi, çok güzeldi. Bakır plakanın üzerinde “Lucio Predonzani” adını okudu. Kapak vidalarla tutturulmuştu. Anlaşılmaz bir korkuyla sandukanın bir kenarına yumuk parmaklarıyla vurdu. Tabut, şükürler olsun, kof bir ses verdi.</p>

  <p class="p8">Tuhaftır. Oskar Pradelli’nin ziyaretleri sıklaştıkça Matild canlanıyor, neredeyse gençleşiyordu. Tuttuğu yas, kesindi bu, yaraşıyordu ona. Predonzani karısındaki değişikliği hem zevk hem de kuşku karışımı bir duygu ile gözlüyordu. Bir akşam farkına vardı ki, yıllardan beri duymadığı bir istekle canı çekiyordu karısını. Yani dul karısını canı çekiyordu.</p>

  <p class="p8">Pradelli’ye gelince, sıklaşan ziyaretleri mevsimsiz değil miydi? Fakat Predonzani Matild’e bunu hatırlatınca, neredeyse hücuma geçercesine tepki gösterdi kadın: “Ne oluyorsun? Zavallı Oskar. Senin biricik gerçek dostun. Ölümüne içtenlikle üzülen tek kişi. Zahmet edip bana yalnızlığımı unutturmaya çalışıyor, sense ondan şüpheleniyorsun. Utanmalısın bundan!”</p>

  <p class="p8">Ara yerde, ölen ressamın sergisi düzenlenip büyük bir başarı sağladı. Bütün masraflar çıktıktan sonra beş buçuk milyon bıraktı sergi. Ama ardından, dikkate değer bir hızla, Predonzani ve yapıtı unutuluverdi. Gazete sütunlarında ve sanat dergilerinde adı gittikçe daha seyrek anılır oldu. Çok geçmeden de silinip gitti.</p>

  <p class="p8">Lucio Predonzani’siz de dünyanın eskiden olduğu üzere dönmeye devam ettiğini üzüntülü bir hayretle görüyordu ressam: Güneş eskiden olduğu gibi doğup batıyor, eskiden olduğu gibi uşaklar halıları sabahları silkeliyor, trenler dağ tepe aşıyor, insanlar karınlarını doyurup eğleniyor ve geceleri kızlarla oğlanlar parkın karanlık parmaklıklarına yaslanıp ayakta sarmaş dolaş oluyorlardı, eskiden nasılsa öyleydi her şey.</p>

  <p class="p8">Kırlarda gezinmesinden eve dönüşte, aziz dostu Oskar Pradelli’nin yağmurluğunu kapı kenarında asılı gördüğü güne değin sürdü gitti bu. Sessizdi ev, garip bir samimi ve sıcak hava vardı evin içinde. Ve odadan, alçak sesle konuşmalar, fısıltılar, tatlı tatlı iç çekişler duyuluyordu.</p>

  <p class="p8">Ayaklarının ucuna basa basa geriye döndü, kapıya geldi. Usulca dışarı çıkıp mezarlığa yöneldi. Yağmurlu sakin bir akşamdı.</p>

  <p class="p8">Aile kabrinin önüne vardığında, çevresine bir göz attı. Kimsecikler yoktu. O zaman tek kanatlı tunç kapıyı açtı.</p>

  <p class="p8">Hiç acele etmeden, gece karanlığı bastırırken, bir çakının ucuyla yepyeni tabutu, kendi tabutunu, Lucio Predonzani’nin tabutunu kapalı tutan vidaları çıkardı.</p>

  <p class="p8">Tabutu açtı, istifini hiç bozmadan, sonsuz uykularında ölülere yaraşır saydığı duruşu alarak, sırtüstü uzandı içine. Sanmış olduğundan çok daha rahat buldu bu duruşu.</p>

  <p class="p8">Heyecana filan kapılmadan, üstündeki kapağı usulca kapadı. Küçücük bir yarık kaldığında, bir çağıran var mı acaba diye, birkaç saniye kulak verdi dışarıya. Fakat kimsenin çağırdığı yoktu onu.</p>

  <p class="p8">O zaman iyice kapattı tabutun kapağını.</p>

  <p class="p8"><a id="a27"></a><a id="a28"></a><span class="t22"> </span></p>
</body>
</html>