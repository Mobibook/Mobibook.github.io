<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator"/>
  <link href="../Styles/style.css" rel="stylesheet" type="text/css"/>

  <title>Gelip Geçiş</title>
</head>

<body>
  <h1 class="h11"><a id="a53"></a>Gelip Geçiş</h1>

  <p class="p8">Maliye Bakanı Sayın Claudio Ricci saat üç buçukta evinden çıktığında her zaman kendisini almaya gelen otomobili kapısının önünde bulamadı. Sağa baktı, sola baktı. Otomobil yoktu. Canı sıkkın, Bakanlığa telefon etmek üzere evine girdi. “Ben Ricci’yim” dedi telefonda, “kâtipler odasını verin bana.”</p>

  <p class="p8">Hiç cevap çıkmadı. Telefondan glop glop uğultuları geliyor, uzaklardan bir ses “allo, allo” diyor, bir gürültü, bir cızırtı duyuluyordu; bağlantı kesiliverdi.</p>

  <p class="p8">Yine açtı telefonu. “Kâtipler odasını ver dedim sana. Çabuk ol hadi” diye emretti telefon başındaki görevliye, başına kan sıçradığını hissederek.</p>

  <p class="p8">Yine glop glop uğultuları. Sonra telefon başındakinin sesi: “Affedersiniz, kâtipler odası cevap; vermiyor da!” “Nasıl, cevap vermiyor mu? İmkânsız. Biri vardır mutlak. Çağır, diyorum sana. Ben bakanım…” O anda fark etti ki boşuna konuşuyordu: Telin öbür ucunda ses kesilmişti, esrarlı titreşimlerle dolu bir boşluk vardı. Bağlantı bir kere daha kopmuştu.</p>

  <p class="p8">– Gösteririm ben o keratalara! diye bağırmaya başladı Ricci. Sorumluları bir an önce cezalandırmak üzere evinden çıktı, bir taksi durağının bulunduğu yakındaki meydana kadar yürüdü. Bakanlığa taksi ile gitti.</p>

  <p class="p8">Bakanlığın önünde parmaklıkla çevrili bir bahçe vardı. Giriş kapısında bir jandarma durdurdu otomobili. “Özel arabalar girmez buradan” diye kestirip attı üst perdeden. Ricci pencereden başını dışarı uzattı: “Hadi canım, dedi, o da nesi? Ben Bakanım!”</p>

  <p class="p8">Belki de karakol çavuşu olan bir astsubay yaklaştı: “Kimsiniz efendim? Hangi adı verdiniz? İyi ama Sayın Bakan içeri gireli bir saat oluyor.”</p>

  <p class="p8">Ricci yükseltti sesini.</p>

  <p class="p8">– Aman rica ederim! Hiç olmazsa tanımanız gerekir Bakanınızı, hiç değilse çehresini tanımanız gerekir! Hadi bakalım, bırakın geçeyim!”</p>

  <p class="p8">Öbürü inat ediyordu hâlâ.</p>

  <p class="p8">– Sayın Bakanın özel arabası vardır, taksiye bindiğini görmedim ben…</p>

  <p class="p8">– Otomobilim gelmedi bugün. Niye gelmedi bilmiyorum, belki bir kaza oldu. Aklına bir şey gelmiş gibi duraksadı birden; yahu ben de kalkmış hesap vermeye çalışıyorum, olur iş değil!</p>

  <p class="p8">Jandarma eri dirseğiyle dürttü çavuşunu, hafif sesle bir şeyler söyledi kulağına, belki de bir yanlışlık yapmış olmanın ani kuşkusu girmişti içine.</p>

  <p class="p8">– Peki, dedi çavuş ve başınızın çaresine bakarsınız gibilerden çenesini oynattı.</p>

  <p class="p8">Taksi bahçeye girdi. Cümle kapısının yakınında bir küçük kapı vardı ki sonu gelmez bir kuyruk halinde pek çok kimse içeri girmek üzere sıra bekliyordu orada. Ricci her sabah görürdü bu kuyruğu, fakat ilk kez o gün durakladı, garip bir sıkıntı içinde bu adamları birkaç saniye süzdü. Oysaki güzel bir gündü, gökyüzü masmaviydi, güneş vardı ve bu adamcağızların çoğu kıvançlı görünüyordu.</p>

  <p class="p8">Taksiyi savdıktan sonra, elinde altın yaldızlı koca bir asa taşıyan yeşil üniformalı kapıcının bulunduğu sahanlığa çıktı. Ama niye kendisine yaklaştıkça bu herif çekidüzen vermiyordu duruşuna? Niye selamlamıyordu kendisini? Tuhaf şey. Bıyıklı yeni bir kapıcıydı bu.</p>

  <p class="p8">– Affedersiniz, nereye gidiyorsunuz?</p>

  <p class="p8">Herifçioğlu sopasıyla kapatıyordu yolu. Ricci’nin sabrı taştı. Başladı gürlemeye?</p>

  <p class="p8">– Yahu hepiniz aklınızı kaçırmışsınız bugün. Bakanım ben!</p>

  <p class="p8">Bir eliyle ittiği kapıcıyı bir sütuna kadar geriletti ve acele acele hole girerek asansöre yöneldi.</p>

  <p class="p8">Kapıcı yardım çağırıyormuşçasına bağırıyordu arkasından:</p>

  <p class="p8">– Nardella, hey Nardella, gel çabuk! Nitekim çıkageldi kapıcı. O da tanıdık bir yüz değildi.</p>

  <p class="p8">– Bayım, Bayım, nereye gidiyorsunuz? diye sordu, bir hamlede Ricci’nin yanında dikilerek.</p>

  <p class="p8">Ricci döndü, işaret parmağını göğsüne dayayarak:</p>

  <p class="p8">– Ya sen, yahu sen, sen, kimsin sen, Bakanını tanımayan adam kimsin sen?</p>

  <p class="p8">O sırada Ricci’nin tanıdığı bir memur ortaya çıktı nihayet. Heyecanlı görünüyordu, kızarıp bozardı, araya girerek Ricci’yi bir kolundan tuttu ve saygılı bir acelecilikle bir köşeye çekti. Dedi ki:</p>

  <p class="p8">– Sayın hoca, sabırlı olun, şöyle buyrun, sabırlı olun, emir aldık, şöyle şuradan…</p>

  <p class="p8">Ve kendisini, dar bir koridordan, halka ayrılan küçük merdivenin sahanlığına kadar götürdü.</p>

  <p class="p8">– Yahu öğrenebilir miyim nedir bu davranışınız? Ne oldu? İhtilal mi oldu yoksa? Öbürü kendini haklı çıkarmaya kalkıştı:</p>

  <p class="p8">– A canım, Sayın hoca (ne diye Sayın Bakan diye hitap etmiyordu artık?) bunu sormayın bana, bir şey bilmem ben, zavallı bir adamım ben, acıyın da başıma dert açmayın… Yukarı çıkmak istiyorsanız, şöyle gelin Sayın hoca.</p>

  <p class="p8">Yapılacak bir şey yoktu. Ricci bitkin halde basamakları dörder dörder atlayarak çıktı merdiveni, kafasının içi allak bullak olmuştu. Hükümet darbesi miydi bu? Kaşla göz arası işten el çektirme miydi? Başka ne gibi bir gariplik meydana gelmiş olabilirdi? Özel Kalem Müdürü Çiçekoğlu işin sırrını açıklayacaktı belki kendisine. Fakat aman Allah’ım bu merdiven ne kadar da uzun ve dikti. Üst kata çıktığında nefes nefeseydi.</p>

  <p class="p8">Çalışma odalarına bu kapıdan hiç girmemişti. Bekleme odasına benzer bir yerde boyuna kıpırdanıp duran birtakım insanların arasından kayan bir yıldız gibi geçti Ricci.</p>

  <p class="p8">Kendinden geçmiş halde bağırıp çağırıyordu.</p>

  <p class="p8">– Çiçekoğlu, nerede Çiçekoğlu’nun odası! Hemen Çiçekoğlu’nun yanına götürün beni!</p>

  <p class="p8">Böylesine gürültü patırtıya oradan geçenler şaşkın şaşkın bakıyorlardı. Yaşlı bir odacı koşup geldi. Zerre kadar kınamaksızın, hatta bu taşkınlığı içinden tasvip edercesine: “Bayım, dedi, bağırmayın böyle Bayım, rica ederim? Bana çıkışırlar sonra! Takip edin beni, B. Çiçekoğlu ile konuşmak istiyorsanız takip edin beni, fakat bağırmayın lütfen…”</p>

  <p class="p8">İhtiyar odacı karışık dar koridorlardan ve odalardan yol gösterirken:</p>

  <p class="p8">– Olur iş değil, tanımıyor musun beni? Ben Bakanım yahu! Tanımıyor musun beni? diye nefes tüketiyordu Ricci. Gücünün kesildiğini hissetti birden.</p>

  <p class="p8">Varacakları yere ulaşmışlardı bereket. Altın yaldızlı eski mobilya ve duvar boyu sürü sepet sandalye dizili bir odaya girdi. Altı yedi kişi bekliyordu odada. Ricci bitik halde çöktü bir sandalyeye. Ne yapıp yapıp öfkeye kapılmamalıyım, kendimi kontrol altına almayı başarmalıyım, önemli olan Çiçekoğlu ile konuşabilmemdir, arapsaçına dönen bu işi o çözümler ancak, diye düşünüyordu.</p>

  <p class="p8">Arada sırada bir kapı açılıyor ve kısa boylu bir genç adam bekleyenlerden birini işaretle çağırıyordu.</p>

  <p class="p8">Üç saat geçti böylece.</p>

  <p class="p8">Nihayet kendisine geldi sıra. Genç adam, çıplak denecek kadar bomboş geniş bir odaya aldı onu, bir sıraya oturmasını söyledikten sonra ağzını açmasına bile vakit bırakmadı. Bir makina hızıyla şu cümleleri art arda sıralayıverdi hemen:</p>

  <p class="p8">– Çiçekoğlu burada değil bugün gelmiyor işe azizim benim de vaktim yok ricam şu ki söyleyeceğini çabuk ve kısa kes ve derhal evet veya hayır diye cevap ver anladın mı burada temizlik için boş bir yer var hâlâ özellikle akşamüstü daireler kapanınca aylık ücret yirmi iki bindir buna ikramiye ile hayat pahalılığı tazminatı eklenir iyi bir ücrettir senin anlayacağın.</p>

  <p class="p8">– Fakat ben., diye ağzını açtı Ricci ayakları üstünde dikilerek.</p>

  <p class="p8">Genç adam, parmakları arasında bir kâğıt keskisi sıkarak sağ elini yukarı kaldırdı.</p>

  <p class="p8">– Rica ederim, rica ederim, dedi, söyledim ya sana azizim vaktim yok hiç diye cevap ver bana kabul mü red mi.</p>

  <p class="p8">– Ben… ben… diye kekeliyordu Ricci.</p>

  <p class="p8">– Güzel o halde şuraya bir güzel imza çakıver sen bana.</p>

  <p class="p8">Ricci acele bir hareketle uzun bir cetvelin altını imzaladı.</p>

  <p class="p8">Ya sabır, diyerek kendi kendini sakinleştiriyordu, önemli olan bu yerde kalmak, ne bahasına olursa olsun dışarı atılmamaktı, her şey aydınlanabilirdi sonra.</p>

  <p class="p8">Genç adam bir zile bastı, üniformalı bir odacı geldi. Ricci’yi göstererek:</p>

  <p class="p8">– Al bakalım bu Bay… (ilk kez duraksadı, belli ki “Bayı” demek isterken tam zamanında tutmuştu kendisini) iş görecek yeni adam bu işte ne yapacağını anlatırsın kendisine gerekli malzeme ile mavi iş elbisesini filan da verirsin. Sayın Bakan şimdi çıkmış olacağından boştur odası başlangıç olarak biraz temizlet orayı.</p>

  <p class="p8">Böylece uzun bir önlük giyip, elinde süpürge, kova ve bezlerle kendi çalışma odasına girdi Ricci. Büyük, koskoca bir odaydı bu, altın yaldızlarla, telefonlarla, duvarlara asılmış haritalarla, kudretin göz kamaştırıcı belirtileriyle pek güzeldi.</p>

  <p class="p8">– İyi, koyuveriyorum şimdi seni, dedi odacı ve bir masa lambasını yanık bırakıp büyük avizeyi söndürdü. Aklında tut: Toz alacaksın!… Bir saniye düşünceye dalıp tekrarladı: Toz alacaksın, toz… ve sigara külü. Bir saate kadar dönerim ben.</p>

  <p class="p8">Tek başına kalan Ricci kendi koca masasına koştu, masa üzerinde bulduğu bütün evrak yepyeniydi kendisi için: Bu dosyaları, belgeleri, muhtıraları hiçbir zaman, ama hiçbir zaman görmemişti. Kendisine ait eşya, kendi kalemleri, kâğıtları, sigaraları neredeydi peki? Masanın çekmelerini boşuna açmaya kalkıştı, hepsi kilitliydi.</p>

  <p class="p8">Yarabbi, artık ne kadar bitkin hissediyordu kendini. Bitip tükenmiş, kenara atılmış bir çöptü. “Kendi” koltuğuna oturmaktan çok yığılıverdi, dirseklerini masaya dayadı, başını elleri arasına aldı.</p>

  <p class="p8">Anlıyordu şimdi: İhtilal filan değildi bu, işten el çektirme değildi, çapraşık yanı yoktu bunun: Kaderin hükmünün yerine gelmesiydi sadece. Yükselmek ne kadar çetindir, hayatın en güzel demleridir yükselmek. Fakat zirveye ulaşır ulaşmaz düşüverir insan hemen, gençlikteki hareket noktasına geri dönmek için bir an yetiverir. Ve insanoğulları bunu hiç düşünmediklerinden, gafil avlanırlar, gözyaşları dökerler, Tanrıya dua ederler, tekrar yükselmek için tüketirler kendilerini. Çöküş derece derece de olsa, üzerinde düşünmeye bol bol vakit de kalsa, daima pek geç, okkanın altına gittiğimiz zaman farkına varırız bunun. Ve düşen –böyledir kanunu bu işin– bir metrecik de olsa alçalan, bir daha doğrultamaz belini.</p>

  <p class="p8">Yakasına yapışılıp sarsaklandığı sırada –aradan ne kadar vakit geçti acaba?– Ricci toparlıyor kendini. Gözlerini açıyor. Bakınıyor. Odacı da ha babam omuzlarına şap şap vururken eğleniyor sanki haline bakarak:</p>

  <p class="p8">– Sayın Bayımın sıkıntısı geçmiş artık! Tebrikler! Şöyle bir şekerleme ha?.. (Ve birden şap diye indiriyor bir daha.) Rahat, değil mi öyle, şu koltuk? Pek rahat, değil mi öyle? Sen, mesela sen, ihtiras sahibi birine benziyorsun!.. Ve birden makaraları koyuvererek basıyor kahkahayı.</p>

  <p class="p8">– Affedin beni, diye yalvarıyor Ricci aşağıdan alarak, affedin beni, diye tekrarlıyor.</p>

  <p class="p8">İşte o zaman halının üzerine diz çöküp eline bir bez alıyor ve koltuğun tozunu siliyor. (Böylece ertesi sabah Sayın Bakan, işinin başına geldiğinde, şu kısa düşünceyi geçirecektir belki aklından: Hele şükür, ne titiz insanlar bunlar! Ne güzel temizlemişler burayı!)</p>
</body>
</html>