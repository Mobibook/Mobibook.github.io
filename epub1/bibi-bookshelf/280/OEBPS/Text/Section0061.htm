<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>61</h2>

    <p>Hiram Lusana içinde bulunduğu hapis yerinin giriş bölümünde gördüğü insan şeklini tam kavrayamamıştı. İri görünüyordu fakat Fawkes kadar değildi. Daha fazlası belli olmuyordu çünkü yabancının elindeki fener görmesine engel olmaktaydı.</p>

    <p>"Sanırım, gemide en sevilmeyen adam yarışmasını sen kazandın." Yabancının sesi düşmanca değildi.</p>

    <p>Işığın ardındaki karanlık şekil yaklaşınca Lusana bağlarının gevşediğini hissetti. "Nereye götürüyorsunuz beni?"</p>

    <p>"Hiçbir yere. Yaşlılık günlerinde sigortanın tadını çıkarmak istiyorsan bir an önce bu gemiden çık git. Her an havaya uçabilir."</p>

    <p>"Sen kimsin?"</p>

    <p>"Bu bir şey değiştirmez ama söyleyim, adım Pitt'dir."</p>

    <p>"Kaptan Fawkes'un tayfalarından mısın?"</p>

    <p>"Hayır, ben serbest çalışırım."</p>

    <p>"Anlamıyorum."</p>

    <p>Pitt, Lusana'nın sol elini çözdü, ona cevap vermeden diğer eline geçti.</p>

    <p>Lusana iyice şaşırarak, "Sen Amerikalısın," dedi. "Gemiyi Güney Afrikalıların elinden aldınız mı?"</p>

    <p>Pitt, "Çalışıyoruz," dedi bir yandan bıçağı olmadığına söverek.</p>

    <p>"O halde benim kim olduğumu bilmiyorsun."</p>

    <p>"Bilmem gerekir miydi?"</p>

    <p>"Adım Hiram Lusana. Afrika Devrim Ordusu'nun önderiyim."</p>

    <p>Pitt son düğümü de çözdükten sonra geri çekilip feneri Lusana'nın yüzüne tuttu. "Evet, şimdi görüyorum. Sen nasıl karıştın bu işe? Güney Afrikalıların gösterisi olduğunu sanıyordum."</p>

    <p>Lusana nazikçe feneri yüzünden iterek, "Afrika'ya giden bir uçağa binerken kaçırıldım," dedi. Sonra aklına gelip, "Yabangülü Operasyonu hakkında bir şey biliyor musun?"</p>

    <p>"Daha dün gece öğrendim. Ama bizim hükümet aylardan beri bunu biliyormuş."</p>

    <p>Lusana, "Olamaz," dedi.</p>

    <p>"İstersen inanma." Pitt dönüp geçide doğru yürüdü. "Demin dediğim gibi, gemi havalanmadan atlasan iyi edersin."</p>

    <p>Lusana duraksadı, ama sadece bir saniye için. "Bekle!"</p>

    <p>Pitt döndü. "Üzgünüm ama zamanım yok."</p>

    <p>"Lütfen beni dinle." Lusana yanına yaklaştı. "Eğer hükümetiniz ve haber organlarınız buradaki varlığımı öğrenecek olurlarsa, gerçeği görmeyip benim sorumlu olduğumu sanırlar."</p>

    <p>"Öyleyse?"</p>

    <p>"Bu pis işte suçsuz olduğumu kanıtlamalıyım. Söyle, sana nasıl yardım edebilirim?"</p>

    <p>Pitt, Lusana'nın gözlerindeki içtenliği okudu. Belindeki eski, 45'lik Colt otomatik tabancayı çıkarıp siyah adama verdi. "Bunu al, arkamı koru. Feneri tutup haritaya bakarken iki elimi de kullanmam gerek."</p>

    <p>Lusana biraz da şaşkınlıkla tabancayı aldı. "Bunu verecek kadar güveniyor musun bana?"</p>

    <p>"Neden olmasın," dedi Pitt kayıtsızca. "Hiç tanımadığın bir adamı sırtından vurmak sana ne kazandırır?"</p>

    <p>Sonra Lusana'ya, onu izlemesini işaret edip geçit boyunca geminin önüne doğru ilerlediler.</p>

    <p>İki numaralı taret Satan roketleri karşısında yıkılmamıştı. Çelik kaplaması sekiz yerinden oyulmuş ve göçmüş, fakat delinmemişti. Toplardan birinin namlusu fena halde parçalanmıştı.</p>

    <p>Fawkes sersemlemiş bir durumda, kaptan köprüsünün kırık camları arkasından gördü bunları. Hiç yara almamış olması şaşılacak bir şeydi. Satanlar iki numaralı taretin tam üstüne düştüğü anda, birkaç tane kalmış çelik bölme duvarlarının arkasında duruyordu. Mikrofonu aldı.</p>

    <p>"Shaba, kaptan konuşuyor. Beni işitiyor musun?"</p>

    <p>Cevap olarak parazit sesinden başka bir şey yoktu.</p>

    <p>Fawkes, "Shaba!" diye bağırdı. "Konuş be adam. Hasarı bildir."</p>

    <p>Mikrofonun öbür ucunda kıpırdanma oldu. "Kaptan Fawkes?"</p>

    <p>Ses tanıdık değildi. "Evet, ben kaptan. Shaba nerede?"</p>

    <p>"Cephane deposuna indi, efendim. Yük asansörü bozuldu. Onu onarmaya gitti."</p>

    <p>"Kimsin sen?"</p>

    <p>"Obasi, kaptan. Daniel Obasi." Yeni ergenleşen bir sesti bu.</p>

    <p>"Shaba seni mi bıraktı yerine?"</p>

    <p>Obasi, "Evet efendim," dedi övünçle.</p>

    <p>"Kaç yaşındasın delikanlı?"</p>

    <p>Bir öksürük sesi duyuldu. "Özür dilerim, kaptan. Duman... burası bayağı kötü." Yeni bir öksürme. "On yedi yaşındayım."</p>

    <p>Tanrım, diye düşündü Fawkes. De Vaal yanına deneyimli adamlar verecekti, bunlar gibi tüyü bitmemiş çocuklar değil. Daha hiçbirini gün ışığında görmemişti. On yedi. Daha on yedi yaşında... Bu düşünce midesini bulandırdı. Değer miydi? Tanrım, kişisel kini bu korkunç bedele değer miydi?</p>

    <p>Kararlı olmaya çalışan Fawkes, "Topları çalıştırabilecek misin?" diye sordu.</p>

    <p>"Sanırım. Üçü de dolu, ağızları kilitli. Ama adamların durumu pek iyi görünmüyor. Sanırım sarsıntıdan. Çoğunun kulaklarından kan geliyor."</p>

    <p>"Şu anda neredesin, Obasi?"</p>

    <p>"Taret subayı bölmesindeyim, efendim. Burası korkunç sıcak. Adamların daha çok dayanabileceklerini sanmıyorum. Bazıları hâlâ baygın. Bir iki tanesi ölmüş olabilir. Kesin bir şey söyleyemem ama galiba ağızlarından kan gelenler ölmüş."</p>

    <p>Fawkes mikrofonun sapını sıktı. Yüzü kararsızlık içindeydi. Gemi batırıldığı zaman mutlaka böyle olacağını biliyordu köprü üstünde bulunmak istemişti. Son muhribin kaptanı olarak orada ölmesi gerekirdi. Radyofonun ucundaki sessizlik acıyla doluydu. Yavaş yavaş perde aralanırken Fawkes eyleminin korkunç boyutlarını görür gibi oluyordu.</p>

    <p>"Aşağı geliyorum."</p>

    <p>"Dış kapaklar sıkıştı efendim. Cephane deposundan dolaşarak gelmek zorundasınız."</p>

    <p>"Sağol, Obasi. Orada kal." Fawkes alnında biriken terleri silip Kraliyet Donanmasında kullandığı eski şapkasını giydi. Darmadağın olmuş camların ardından nehre baktı. Sığ yerlerde yükselen pus, İskoçya'daki küçük gölleri anımsattı ona. Iskoçya... Sanki Aberdeen'i görmeyeli binlerce yıl olmuştu.</p>

    <p>Mikrofonu aldı. "Angus İki, devreye girin lütfen."</p>

    <p>"Girdim, büyük Angus Bir."</p>

    <p>"Uzaklık?"</p>

    <p>"Seksen metre kısa ama doğrultu tamam. Yüksekliği biraz ayarlarsan tam üstüne basarsın, ahbap."</p>

    <p>"Görevin bitti, Angus İki. Kendini kolla."</p>

    <p>"Çok geç. Galiba haki üniformalı züppeler beni yakalamak üzereler. Hoşçakal, ahbap. Yorucu bir gün oldu."</p>

    <p>Fawkes mikrofona bakakaldı. Hiç tanımadığı bu adama bir şeyler söylemek, bedelini alacak olsa da, yine de hayatını tehlikeye attığı için teşekkür etmek isterdi. Her kimse, Angus İki'nin Güney Afrika Savunma Bakanlığının yabancı bir bankada adına yatıracağı parayı harcayabilmesi için çok zaman geçecekti.</p>

    <p>&nbsp;</p>

    <p>Higgins, "Bir sokak silicisi," diye hırıldadı. "Meğer Fawkes'un nişancısı, bir sokak silicisi içindeymiş. Kent polisi şimdi yakalamış onu." March, "Şimdi anlaşılıyor, yollarda şüphe çekmeden nasıl hareket ettiği," dedi.</p>

    <p>Başkan konuşulanları duymaz gibiydi. Tüm dikkati Iowa üzerine yönelmişti. Siyah dalgıç giysileriyle küçük şekillerin oradan oraya koşuştuklarını, ara sıra durup, tepelerindeki makineli tüfeklere ateş ettiklerini seçebiliyordu. Başkan güverte üzerinde on tane komandonun hareketsiz yattıklarını gördü. "Bu adamlara yardım edemez miyiz?"</p>

    <p>Higgins çaresizlik içinde omzunu silkti. "Eğer kıyıdan ateş açacak olursak, belki de kurtaracağımızdan çoğunu öldürmüş oluruz. Korkarım, şu anda yapacak hiçbir şey yok."</p>

    <p>"Neden Deniz Piyadelerini göndermiyoruz?"</p>

    <p>"Helikopterler eğer kıç güverteye inecek olurlarsa, lunapark atış poligonlarındaki hedeflere dönerler. Her birinde elli kişilik birlikler var. Kitle kırımı olur. Bir işe yarayacağını da sanmam."</p>

    <p>Kemper, "Ben de generalle aynı görüşteyim," dedi. "Satanların etkisi bize soluk aldırdı. İki numaralı taret artık çalışmıyor. Böylece komandoların temizleme işi biraz daha uzun sürebilir."</p>

    <p>Başkan arkasına dayanıp çevresinde oturan adamlarına baktı. "O halde, bekleyelim... bunu mu demek istiyorsunuz? Şu Tanrının cezası televizyon ekranında, canlı ve renkli olarak, adamların ölmesini oturup izleyelim mi?"</p>

    <p>Higgins, "Evet efendim," diye yanıtladı. "Bekleyeceğiz."</p>

    <p>&nbsp;</p>
  </div>
</body>
</html>
