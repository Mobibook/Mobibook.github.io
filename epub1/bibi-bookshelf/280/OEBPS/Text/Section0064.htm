<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>64</h2>

    <p>Pitt'in saldırısıyla harekete gelen Fawkes, basamakları çılgına dönmüş bir gergedan gibi aşıp olanca ağırlığıyla iki adamın üstüne attı kendini. Pitt baygın durumda bir yana düştü. Emma tabancasını doğrultmaya çalıştı fakat Fawkes'un yumruğuyla sanki bir çocuğun elindeki oyuncakmış gibi savruldu. Bunun üzerine Emma, Fawkes'un apış arasına daldı. Erkeklik organını ve hayalarını acımasızca sıkmaya başladı.</p>

    <p>Bunu yaptığı iyi olmadı. Kaptan gök gürlemesi gibi bir ses çıkararak Emma'nın yukarı dönük yüzüne dev yumruklarıyla müthiş bir vuruş yaptı. Derisi yarılıp kemikleri ezildi. Fakat Emma aynı güçle sıkmaya devam ediyordu.</p>

    <p>Kasıklarındaki korkunç acıya karşın, Fawkes organını mengene gibi sıkan elleri sökmeye çalışmadı. Telaşsız ve bilinçli bir şekilde, ne yapmak istediğini bilen bir adam gibi Emma'nın başını yakalayıp bedeninde kalan tüm gücü ve kütük gibi kollarıyla metal zemine çarpmaya başladı. Çok geçmeden adamın elleri çözülmüştü, fakat acısının verdiği öfkeyle Fawkes, Emma'nın başı bir et yığını oluncaya dek çarpmaya devam etti. Bir süre sonra kendine gelip adamın üstünden çekilerek yere oturdu ve kasıklarına masaj yapmaya başladı. Bir yandan da sövüyordu.</p>

    <p>Birkaç dakika dinlendikten sonra hareketsiz yatan iki adamı yakalarından tutup merdiven ağzına kadar sürükledi. Birkaç metre ötedeki geçidi yürüdükten sonra Iowa'nın yukarı sancak yanındaki yük boşaltma kapısına vardı. Kapıyı birkaç yerinden kırıp içeri gün ışığı gelmesini sağladı ve Pitt'in yarasını yokladı.</p>

    <p>Kurşun Pitt'in şakağını sıyırmıştı. Fawkes bunun iz bırakacak bir yara olmaktan öteye gitmeyeceğini anladı. Sonra Emma'ya baktı. Kanlı yüzünün üzerinde ne kadar deri kaldıysa, o da yavaş yavaş mavi bir renk alıyordu. Ceplerini yokladı. Yedek bir şarjörden başka birşey bulamadı. Kalın yün kazağının içinde bir can yeleği vardı.</p>

    <p>"Yüzme bilmiyordun ha?" dedi gülerek. "Sanırım bu yelek artık işine yaramaz." Yeleği Emma'nın üstünden çözüp Pitt'e giydirdi. Kendi cebinden küçük bir defter çıkarıp içine birkaç not yazdı. Sonra yılan derisinden yapılmış tütün kesesini açarak içini boşalttı. Defteri içine sokup Pitt'in gömleğinin altına yerleştirdi. Karbon dioksit deposunun ipini çekince, Pitt'in üstündeki yelek bir anda şişiverdi.</p>

    <p>Yeniden Emma'ya döndü ve kazağından sürükleyerek onu açık yük kapısına götürdü. Sürükleme sırasında Emma'nın kazağı başına doğru sıyrılmıştı. Gövdesinin üstünde bir şey Fawkes'un dikkatini çekti. Emma'nın göğsünü sımsıkı saran naylon bir kuşak vardı. Merak içinde Fawkes gidip bu kuşağın tokasını çözdü. Ortaya iki küçük tümsek çıkmıştı.</p>

    <p>Bir an Fawkes şaşkınlıktan donakaldı. "Hay büyük Tanrım!" dedi.</p>

    <p>Emma gerçekten de kadındı.</p>

    <p>&nbsp;</p>

    <p>Dale Jarvis ekranı göstererek, "İşte orada," dedi. "Tam ikinci top taretinin altında."</p>

    <p>Başkan, "Ne yapıyorlar dersin?" diye sordu.</p>

    <p>Kemper, "Birisi yük boşaltma kapısını açtı," dedikten sonra General Higgins'e döndü, "Tayfaların kaçma olasılığına karşı adamlarını uyarsan iyi olur."</p>

    <p>Higgins, "Kıyıdan üç metre bile uzaklaşamazlar," dedi. Yük kapısının ardına kadar açıldığını, içerden dev bir adamın çıkarak cesete benzer bir şey atmasını izlediler. Attığı şey suya batıp gözden kayboldu. Dev adam başka bir beden taşıyarak geri döndü. Bu kez büyük bir özenle bunu ağır ağır akan nehirin düzeyine kadar indirip yumuşakça bıraktı. Hareketsiz duran şekil su üstünde yavaş yavaş gemiden ayrıldı. Sarkıtmak için kullandığı ipi suya fırlatıp kendisi de içeri girdi, kapılar kapandı.</p>

    <p>Kemper yardımcısına işaret etti. "Kıyı korunmayla haberleşip o adamı sudan çıkarın."</p>

    <p>"Neydi bu küçük gösteri?" Başkanın sorusu aynı anda odada bulunan herkesin aklından geçmekteydi.</p>

    <p>Kemper sessizce, "İşin kötü yanı," dedi. "Belki de hiç öğrenemeyeceğiz."</p>

    <p>Yıllar kadar uzun gelen bir zamandan sonra Lusana sonunda ana güverteye çıkan bir yol buldu. Tökezleyerek kendini dışarı atarken, ince takım giysisi içinde tir tir titriyordu. Bombacıkların bulunduğu torbayı sıkı sıkı tutmuştu. Gün ışığına birden çıkınca bir süre gözleri kamaşıp göremedi ve alışmak için durmak zorunda kaldı.</p>

    <p>Çıktığı yer kıç kesimdeki ateş kontrol köprüsünün altında, üç numaralı top taretinin önüydü. Hafif silahlardan gelen ateş sesleri geminin her yanını kaplıyordu fakat onun tüm düşüncesi bir an önce Çabuk Ölüm bombacıklarını suya atabilmekti. Güverteyi çevreleyen küpeşteye doğru koşmaya başladı. Beş altı metre kala, taretin arkasındaki gölgeden siyah kauçuk dalma giysisiyle bir adam belirip elindeki tüfeği ona doğrulttu.</p>

    <p>Yüzbaşı Alan Fergus, bacağındaki deliğin neden olduğu keskin acıyı unutmuştu. Savaş arkadaşlarının delik deşik olmuş bedenleriyle sağa sola savrulduklarını da düşünecek bir durumda değildi. Bunların sorumlusu olan adama duyduğu kinle zangır zangır titriyordu. Karşısında duran, üniforma yerine takım elbise giymiş ya da silahı yokmuş, fark etmezdi. Fergus sadece arkadaşlarını öldüren kişiyi görüyordu.</p>

    <p>Lusana birden durup Fergus'a baktı. O güne dek kimsenin yüzünde böylesine soğuk bir nefret görmemişti. Dört metre uzaktan birbirlerinin yüzüne bakışarak düşüncelerini okumaya çalıştılar. Tek bir söz edilmeden tuhaf bir iletişim oldu. Zaman sanki durmuştu.</p>

    <p>Hiram Lusana çocukluk günlerinden bu yana sürdürdüğü bataklıktan yükselme savaşının orada, o anda sona erdiğini anlamıştı. Hiçbir zaman onu kendilerinden kabul etmeyecek insanların önderi olamayacağını da iyice anlıyordu. Yolu açıkça belirlenmişti. Davaları uğruna şehit olmakla, ezilen Afrika için çok daha yararlı olabilirdi.</p>

    <p>Lusana ölüm çağrısını kabul etti. Fergus'a sessiz ve bağışlayan bir gülümsemeyle baktıktan sonra küpeşteye doğru fırladı.</p>

    <p>Fergus tetiğe dokunur dokunmaz otomatik tüfeğin ağzından ateş püskürdü. Lusana sağ yanından yediği üç kurşunun sarsıntısıyla öne doğru büküldü, ciğerlerindeki tüm hava boşalır gibi olmuştu. İnanılmayacak bir güçle ayakta kalmayı başarıp sendelemeye devam etti.</p>

    <p>Fergus bir kez daha ateş etti.</p>

    <p>Lusana dizleri üstüne çöktü, hâlâ küpeşteye yaklaşmak için çabalıyordu. Fergus şaşkın bir hayranlıkla onu izliyordu. Neden bu uyumsuz giyimli siyah adam bedenine giren en az on iki kurşuna aldırmıyor diye merak etti.</p>

    <p>Donuklaşan kahverengi gözlerinde büyük bir kararlılıkla Lusana güverte küpeştesine süründü. Torbayı karnına bastırarak tutuyordu. Arkasında giderek genişleyen kırmızı bir iz belirdi.</p>

    <p>Küpeşteye sadece bir metre kalmıştı. Ağzının köşesinden boşalan kana karşın, giderek kararan gözleriyle biraz daha yaklaştı. Kalan tüm gücünü toplayıp torbayı fırlattı.</p>

    <p>Torba küpeştenin tepesine takıldı, bir an orada kalıp sallandı ve nehire düştü. Lusana'nın yüzü güverte zeminine kapandı ve öldü.</p>

    <p>&nbsp;</p>

    <p>Dev top taretinin içi kan, ter ve barutla karışık kızgın yağ kokularıyla doluydu. Adamların çoğu şok etkisinden kurtulamamış, donuk gözlerle sağa sola bakıyorlardı. Bir bölümüyse doğal olmayan biçimlerde yere serilmiş, kulaklarından ve ağızlarından kan boşanıyordu. Burası tam bir mezar, diye düşündü Fawkes, hiç farkı yok. Tanrım, ailemi doğrayan kasaplardan farkım kalmadı herhalde.</p>

    <p>Ana asansör borusundan aşağı bakıp mermi deposunda çalışan Charles Shaba'yı gördü. Elinde bir varyosla taret katının üç metre altında sıkışan bir mermi yuvasını düzlemeye uğraşıyordu. Aradaki bölme kapakları tümüyle açık olduğundan Fawkes dibi olmayan bir çukura baktığını sandı. Karanlık boşluğa bakarken Fawkes sorunun ne olduğunu anladı. Hava solunamayacak kadar kirlenmişti. Satan roketlerinin etkisini atlatanlar, oksijen yetersizliğiyle birer birer düşüyordu.</p>

    <p>"Dış kapakları açın," diye kükredi. "Temiz hava girmesini sağlayın."</p>

    <p>"Kapaklar eğilmiş, kaptan." Ses taretin öbür yanından geliyordu. "Sımsıkı kapanmış."</p>

    <p>"Ya vantilatörler! Onları neden işletmiyorsunuz?"</p>

    <p>"Devreler koptu," dedi öksüren başka bir adam. "Alabildiğimiz bütün hava mermi borularından geliyor."</p>

    <p>Boğucu hava ve yarı karanlık bölmenin içinde Fawkes konuşan adamı zorlukla seçebildi. "Kapağı açmak için bir manivela bulun bana. Hava akımı için bir çıkış sağlamalıyız."</p>

    <p>Cesetlerin arasından ev büyük top mekanizmasının üstünden aşıp ana güverteye açılan kapağa gitti. On beş santimetre kalınlığındaki çelik duvarı görünce, Fawkes bu işin kolay olmayacağını anladı. Tüm avantajını, parçalanmış kilit çatallarıyla içe doğru göçmüş olan ve küçük bir delikten gün ışığının göründüğü kapağın üst bölümü oluşturuyordu.</p>

    <p>Birinin omzuna dokunmasıyla döndü. Shaba'ydı bu.</p>

    <p>"Kaptan, aşağıdan sesinizi duydum. Sanırım bu işinize yarar." Kaptanın eline bir metre uzunluğunda beş santimetre kalınlığında demir bir çubuk verdi.</p>

    <p>Fawkes teşekkür ederek zaman harcamadı. Çubuğu kapak aralığına yerleştirip asılmaya başladı. Harcadığı, güçle, yüzü kızardı, kolları titredi. Fakat kapak yerinden kımıldamıyordu.</p>

    <p>Kapağın direnmesi Fawkes'u yıldırmamıştı. Çok eski bir İskoç atasözü, ilk denemede hiçbir şey kazanılamayacağını öğretmişti ona. Gözlerini kapatıp dev soluklar alarak yeniden asıldı.</p>

    <p>Bedenindeki tüm hücreler bu zorlu uğraş için çalışıyorlardı. Shaba büyülenmiş gibi izliyordu onu. Bir insanın tümüyle bir işe böylesine yöneldiğini görmemişti. Fawkes, çubuğu yeniden yerleştirdi, birkaç saniye durduktan sonra bir daha zorladı. Shaba kaptanın taş kesildiğini sandı; hiçbir güç belirtisi yoktu, kasları gerilmemişti. Sonra Fawkes'un alnından ter damlamaya, boynundaki damarlar gerilmeye başladı. Tüm kasları, zorlamayla kaya gibi sertleşmişti. Sonunda ağır ağır, iki çeliğin sürtüşmesinden çıkan tiz bir sesle kapak biraz aralandı.</p>

    <p>Shaba böylesine bir gücün varlığına inanamıyordu; Fawkes'u normal enerjisinin bu kadar üstüne çıkaran şeyin ne olduğunu anlayamadı. Taret zırhı içine birkaç santimetrelik gün ışığı daha girmişti. Sonra bu genişlik giderek arttı ve sonunda eğilmiş çelik, menteşelerinden kopup büyük bir metal gürültüsü çıkararak güverte zeminine düştü.</p>

    <p>Göz açıp kapayıncaya kadar içerdeki koku ve duman boşalmış, yerine ıslak ve serin bir hava dolmuştu. Fawkes yana çekilip demir çubuğu kapıdan dışarı fırlattı. Üstündeki giysi terden sırılsıklam olmuştu. Soluması ve kalp atışları normale gelinceye dek titredi. Sonra, "Topların ağzını temizleyip emniyete alın," diye emir verdi.</p>

    <p>Shaba boş gözlerle baktı. "Tüm mekanizmayı çalıştıran hidrolik basınç tükendi. Mermileri çıkarmak için geriye doğru çalıştıramayız."</p>

    <p>"Lanet olsun!" diye kükredi Fawkes. "Elinizle çıkarın."</p>

    <p>Shaba'nın cevap vermeye zamanı olmadı. Açık kapaktan içeri bir tüfek namlusu uzandı ve yağmur gibi gelen kurşunlar bölmenin zırhlı duvarlarında sekmeye başladı. Atış ıslıklar çıkararak Fawkes'un yanından geçti.</p>

    <p>Shaba o kadar şanslı değildi. Dört kurşun hemen hemen aynı anda boynuna gömüldü. Dizleri üstüne çökerek sorarcasına Fawkes'a baktı. Ağzı kıpırdıyor fakat sözcükler çıkmıyordu. Sadece göğsüne boşalan bir kırmızılık fışkırdı.</p>

    <p>Fawkes çaresizlik içinde Shaba'nın ölüşünü izledi. Sonra her yanını kaplayan bir öfkeyle dönüp tüfeğin ağzını yakaladı. Namlunun ısısı ellerini dağlamıştı fakat acı duyacak durumda değildi. Fawkes bütün gücüyle asılınca, dışardaki deniz komandosu elinden bırakmadığı silahla birlikte içeri daldı, parmağı hâlâ tetiğin üstündeydi.</p>

    <p>Öleceğini kesinlikle bilen bir insan korku duymaz. Fawkes için bu kesinlik yoktu. Yüzü korkudan bembeyaz kesilmişti. Toplardan birinde bulunan Çabuk Ölüm mermisini etkisiz duruma getiremeden öleceğinden korkuyordu.</p>

    <p>"Budalalık etme!" diye inledi, komando karnını tekmelerken. "Toplar... topların içinde... mikrop... "</p>

    <p>Komando birden silkinip serbest kalan eliyle Fawkes'un çenesine bir yumruk indirdi. Namluyu kendinden uzak tutmaya çalışan Fawkes bu vuruş karşısında korunamadı. Kapak boşluğuna doğru düşerken son bir çabayla komandonun tüfeğini çekmek istedi. Fakat avuçlarındaki deri yırtılarak namludan kurtuldu. Komando yana sıçrayıp tüfeği doğrulttu. Göstere göstere Fawkes'un karnına nişan aldı.</p>

    <p>Taretin ateş yönetim bölmesinde oturmakta olan genç Daniel Obasi, komandonun tetiği tutan parmağı gerilirken, soluğu kesilerek dehşet içinde izledi. Haykırmak, siyah kauçuk giysili katilin dikkatini dağıtacak bir şeyler yapmak istedi. Yapacak hiçbir şey bulamadığı için, kaptanın hayatını kurtarabilir umuduyla kırmızı 'ateş' düğmesine bastı.</p>

    <p>&nbsp;</p>
  </div>
</body>
</html>
