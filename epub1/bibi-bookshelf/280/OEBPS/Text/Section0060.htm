<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>60</h2>

    <p>General Higgins telefon ahizesini çarparak kapadı. Bu onun ilk öfke gösterisiydi. Acı acı, "Nişancının yerini saptayamadık." dedi. "Monitörlü birliklerimiz tam yerini sıfırlamışlardı, fakat oraya en yakın devriyemiz gelinceye kadar adam uçmuş gitmiş."</p>

    <p>Timothy March, "Belli ki hareket edebiliyor," dedi. "Yoldan geçen otomobillerin dörtte üçünde CB radyoları varken bu pezevengin yerini saptamak olanaksız gibi bir şey."</p>

    <p>"Özel birliklerimiz ve kent polisi yol kavşaklarını kesecekler," dedi Higgins. "Eğer nişancının hedefleri görmesine engel olabilirsek, gemiye gerekli uyarıları yapamaz. O zaman Fawkes da kör atış yapmak zorunda kalır."</p>

    <p>Başkan gözlerini ekrana dikmiş, üzüntüyle enkaz haline gelmiş Lincoln Anıtına bakıyordu. "Çok kurnazca düşünmüşler," diye mırıldandı. "Birkaç kişinin ölümü, çoğu Amerikalı için salt gazete haberi olarak kalır. Ama herkesin değer verdiği ulusal bir anıtı yok etmek tüm halkı etkiler. Baylar hiç kuşkunuz olmasın, akşam olmadan hiddetten köpürmüş bir sürü Amerikalı öfkelerini boşaltacak bir yer arayacaklardır."</p>

    <p>"Ya bundan sonraki mermide ÇÖ varsa... " Jarvis'in sesi titriyordu.</p>

    <p>March, "Rus ruleti oynamaya benziyor bu." dedi. "İki mermi ateşlendi. Böylece şansımız otuz altıda iki oranında azalmış oluyor."</p>

    <p>Higgins masanın karşısında oturan Amiral Kemper'e baktı, "Iowa'nın atış periyodu sence ne kadar?"</p>

    <p>Kemper, "Birinci ve ikinci mermi arasındaki zaman tam dört dakika on saniye sürdü," diye yanıtladı. "Savaş zamanı gücüne oranla yarı yarıya daha ağır, ama kırk yıldır kullanılmayan donanım ve personelin nitelikleri gözönüne alındığında bayağı iyi sonuç sayılır."</p>

    <p>March, "Beni şaşırtan," dedi. "Fawkes'un neden yalnız taretin orta topunu kullandığı. Diğer ikisini kullanmak için hiçbir girişim yapmadı."</p>

    <p>Kemper, "Kitabına uygun çalışıyor," diye açıkladı. "Tam etki sağlamak için birer birer atış yapıp gücünü saklıyor. İkinci atışta şansı tuttu ve hedefi buldu. Doğru uzaklığı öğrenirse hiç kuşkun olmasın diğer iki namluyu da devreye sokacaktır."</p>

    <p>Higgins'in önündeki telefon vızıldadı. Açıp ciddi bir ifadeyle dinledi. "Üçüncü atış yola çıkmış."</p>

    <p>Uydu kamerası, Beyaz Saray'ın iki mil çevresindeki alanı göstermeye başladı. Herkesin gözü kentin kuşbakışı görüntüsü üzerinde dolaşıyor, Çabuk Ölüm organizmasının bu mermide olabileceği korkusuyla ürperirken, bir yandan da hedefi tahmin etmeye çalışıyordu. Az sonra yükselen bir patlama bulutuyla birlikte Constitution Avenue Caddesindeki kaldırımın on beş metrelik bir kesimi ve iki ağaç paramparça oldu.</p>

    <p>Başkan, "Ulusal Arşivler Binasını vuracak," dedi acı bir sesle. "Fawkes Bağımsızlık Bildirisini ve ilk anayasamızı yok etmek istiyor."</p>

    <p>"Sayın Başkanım, sizden rica ediyorum, Iowa'nın nükleer atışla derhal havaya uçurulması için emir verin. Higgins'in kırmızı yüzü gri bir renk almıştı.</p>

    <p>Başkan bir süre kararsız kaldı. Omuzları sanki üşüyormuş gibi öne doğru çıkmıştı. Sonra kesin bir dille, "Hayır," dedi.</p>

    <p>Higgins ellerini yana sarkıtıp oturduğu koltuğa iyice gömüldü. Kemper elindeki kalemle hafif hafif masaya vurarak bir şeyler mırıldandı. "Bir çözüm yolu daha var," dedi yavaşça ve ağır ağır. "Iowa'nın iki numaralı taretini uçuralım."</p>

    <p>Higgins, "İki numaralı tareti uçurmak mı?" dedi gözlerinde kuşku dolu bir bakışla.</p>

    <p>Kemper, "F-yüz yirmi Specterlerin bazılarında delici Satan roketleri vardır," diye açıkladı. "Doğru değil mi. General Sayre?"</p>

    <p>Hava Kuvvetleri Komutanı General Miles Sayre onaylayarak başını salladı. "Her birinde dört Satan vardır. Bunlar üç metre kalınlığında betonu delip geçebilirler."</p>

    <p>Higgins, "Şimdi ne demek istediğini anladım," dedi. "Ama ya isabet etmezse, o zaman ÇÖ çevreye yayılabilir."</p>

    <p>Genellikle az konuşan General Sayre, "Başarabiliriz," dedi. "Pilotlar roketleri atar atmaz yönetim kontrolünü kara birliklerine devrederler. Sizin adamlarınız. General Higgins, Satan'ı yarım metrelik bir noktaya nişanlayacak kadar Iowa'ya yakın bir yerdeler."</p>

    <p>Higgins hemen telefona sarılıp Başkana baktı. "Eğer Fawkes bu atış hızını sürdürüyorsa, iki dakikadan az bir süremiz var."</p>

    <p>Başkan, "Gerekeni yap." dedi duraksamadan.</p>

    <p>Higgins, Iowa'nın çevresinde yer tutmuş adamlarına gerekli emirleri verirken, Kemper de geminin yapı özelliklerini içeren bir dosyayı karıştırıyordu.</p>

    <p>Kemper, "Taret, on yediyle kırk santimetre kalınlığında değişen bir zırhla kaplı," dedi. "Belki ortadan kaldıramayız ama içindeki personeli neye uğradıklarına şaşırtırız."</p>

    <p>Başkan, "Ya Deniz Komandoları?" diye sordu. "Onları uyarabilir miyiz?"</p>

    <p>Kemper üzüntüyle baktı. "Elimizde olsa uyarırdık, ama suya atladıklarından bu yana radyo bağlantısı kurulamadı."</p>

    <p>Fergus radyo bağlantısı kuramazdı, çünkü Iowa'nın makineli tüfeği elindeki radyoyu uçurmuştu. Kurşunlardan biri elindeki vericiyi ve avucunu delip geçmeden önce, orta parmağını düzgün bir şekilde koparmıştı. Diğer radyo da kullanılamazdı artık, göğsünden vurulup nehire düşen takım komutanının belinde bağlıydı o da. L</p>

    <p>Iowa'ya çıkış yaparken, Fergus otuz adamından altısını kaybetmişti. Ateş altında geminin kenarlarından tırmanmışlar, kıç kesimine doğru zigzaglar çizerek ilerlemişlerdi. Ana güverteye vardıklarında komandolar yoğun bir ateşle karşılaştılar. Önce tek tek sonra küçük gruplar halinde onlar da ateşe karşılık vermeye başladılar.</p>

    <p>Fergus adamlarından geri kalmış, eskiden uçak maçunasının durduğu desteğin arkasına çakılıp kalmıştı. İçindeki bozgunluk, ellerindeki acıyı bastırıyordu. Aldığı emirler. Güney Afrikalılar ateş açmadan kıç kesimini ele geçirmekti. Üçüncü patlama duyulduğu zaman bağıra bağıra sövdü.</p>

    <p>Kayalıkların tepesinde sabırsızca havada dolanan Deniz Piyade helikopterlerini gördü. Vereceği işareti bekliyorlardı. Dikkatle macuna desteğinden başını çıkararak bakındı. Ana köprü üzerinde çelik zırhla gizlenmiş topçular, geçici olarak Fergus'u bırakmışlar, adamlarına ateş ediyorlardı.</p>

    <p>Fergus otomatik silahını tek kolunda beşik gibi tutarak ayağa kalktı ve hızla açık güverte üzerinde koştu. Kıç tareti arkasına gizlenmesine az bir şey kala Fawkes'un adamları onu farkettiler. Kurşun sol bacağının baldırını yarıp geçmişti.</p>

    <p>Birkaç adım sendeledikten sonra düşüp manken taretin arkasına yuvarlandı. Yeni yarası, bacağındaki tüm sinir uçlarını yakıyormuş gibiydi. Ateş seslerini dinleyerek olduğu yerde yattı. Acıyla kıvrandığı sırada sabah güneşi içinden iki Specter jet çığlıklar atarak çıkıp öldürücü yüklerini bıraktılar.</p>

    <p>Tüm bedenini kaplayan sızılar duymasaydı, Pitt ölmüş olduğuna yemin bile edebilirdi. Neredeyse isteksizce, baygınlık durumundan çıkmak için kendisini zorladı ve gözlerini açtı.</p>

    <p>Sonra elleriyle bacaklarını ve bedenini yokladı. Farkına vardığı en kötü şey, bir sürü çürükten başka, iki ya da üç kaburgasının çatlamış olduğuydu. Ellerini başında gezdirdi, kan görmeyince rahat bir soluk aldı. Sağ omzunda saplı duran tahta parçacıkları görünce şaşırdı.</p>

    <p>Önce oturma durumuna geçti, sonra elleri ve dizleri üstünde durdu. Tüm kasları çalışıyordu. Buraya kadar fena değildi. Derin bir soluk daha alıp ayağa kalktı. Everest'in tepesine tırmanmış olsa, başarısından ancak bu kadar sevinebilirdi. Bir metre ötesinde bir delikten ışık süzüldüğünü farkedip oraya doğru sendeledi.</p>

    <p>Kafasını biraz toparlayınca, neden geminin üstyapısına çarptığı zaman yulaf ezmesi gibi ufalanmadığını araştırdı. Çelik bölme duvarların yerine konmuş yarım santimetre kalınlığındaki kontrplak paneller çarpma hızını kesmişti. Dış kaplamalardan bir tanesini top güllesi gibi çarpıp geçmiş, diğerineyse çökertmişti. Omzundaki tahta parçacıkları şimdi bir anlam kazanmış oluyordu.</p>

    <p>Yarı baygın durumdayken, büyük bir gürleme ve sarsıntı duyduğunu anımsıyordu. Kırk santimetrelik toplar olsa gerek, diye düşündü. Kaç atış yapmışlardı? Ne kadar baygın kalmıştı? Dışardan hafif silahların ateş sesi geliyordu. Kim, kime karşı çarpışıyordu? Bu düşünceleri, kafasında doğdukları anda hemen kovaladı. Uğraşmak zorunda olduğu kendi sorunları vardı.</p>

    <p>Geçitin içine doğru beş altı metre yürüdükten sonra durdu, bir cebinden bir cep feneri, diğerinden de Iowa'nın iç planını gösteren bir harita çıkardı. Tam olarak yerini bulması yaklaşık iki dakikasını aldı. Geminin iç düzenlemesini gösteren harita bir labirent planından farksızdı.</p>

    <p>Mermi deposu olarak işaret edilen yere giden yolu bulup ilerlemeye başladı. Birkaç adım yürüdükten sonra birden gemi büyük patlamalarla sarsıldı. Bu sarsıntıyla Iowa'nın yıllar boyu birikmiş tozları bulutlar halinde yükseldi. Pitt dengesini bulmak için kollarını yana açtı. O anda savrularak açılan bir kapının tokmağına tutundu. Sarsıntı geçinceye dek tozları öksüre öksüre bulunduğu yerde durdu.</p>

    <p>Az kalsın görmeyecekti, eğer adını koyamadığı bir merakla bakmayacak olsaydı, görmeden geçebilirdi. Aslında meraktan çok, yarım yamalak gördüğü şeyin uyumsuzluğu dikkatini çekmişti. Fener ışığı altında bir çift pahalı, el yapısı kahverengi ayakkabı gözüne çarpmıştı. Bu ayakkabıların ait olduğu bacaklar son derece şık giyimli bir siyah adamın bedeninden uzanıyordu. Elleri iki yana doğru açılmış, borulara bağlıydı.</p>

    <p>&nbsp;</p>
  </div>
</body>
</html>
