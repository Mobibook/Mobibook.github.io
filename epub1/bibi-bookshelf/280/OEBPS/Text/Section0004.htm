<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>3</h2>

    <p>Sabahın üçünde, Pitt tümden uyanıktı. Loren yanına sokulmuş uyurken, pencereden görünen dağların siluetine bakıyordu. Aklından bin türlü görüntü geçmekteydi. Elindeki bilgilerle bir türlü tutarlı bir şekil çıkaramamıştı. Doğuda gökyüzü yavaş yavaş aydınlanırken, Pitt usulca yataktan kalktı. Bir şort giyip sessizce dışarı çıktı.</p>

    <p>Loren'in eski cipi yolun başında duruyordu. Uzanıp torpido gözünden el fenerini aldıktan sonra garaja girdi. Örtüyü kaldırıp oksijen tankını incelemeye başladı. Silindir biçiminde, uzunluğu yaklaşık bir metre, çapı kırk beş santimetre kadardı. Üstünde çizikler ve yer yer ezikler vardı. Fakat Pitt'in asıl ilgisini çeken şey, tankın donanımıydı. Birkaç dakika baktıktan sonra, burun tekerleğine bir göz attı.</p>

    <p>Çift olan tekerlekler, ortak bir mille birleştirilmiş, göbeklerinden, ana dikmeye T biçiminde bağlanmışlardı. Bir metre yüksekliğindeki lastikler çok az aşınmıştı ve şaşılacak şey, sönük değildiler.</p>

    <p>Garaj kapısı gıcırdadı. Pitt dönüp baktığında, Loren'i kapıdan gözetlerken gördü. Feneri o na doğru tuttu. Üstünde sadece mavi naylon bir sabahlık vardı. Saçları darmadağınık, yüzü korkulu ve kuşkuluydu.</p>

    <p>"Sen misin, Dirk?"</p>

    <p>"Yok," dedi karanlıkta gülerek, "Dağlara servis yapan aile sütçünüzüm."</p>

    <p>Kadın rahat bir soluk alarak yanına geldi. Korkusunu gidermek için kolunu tuttu. "Hiç de komik değilsin. Hem ne yapıyorsun burada?"</p>

    <p>"Şunlar aklıma takılmıştı." Feneri uçak parçaları üzerine tuttu. "Şimdi ne olduğunu anladım."</p>

    <p>Loren tozlu garajın içinde titriyordu. "Boşuna aklını takıyorsun," diye mırıldandı. "Sen söyledin, bu hurdalar için Raferty'ler mantıklı bir açıklama yapmışlar. Babam gidip bir hurdacıdan almış olmalı."</p>

    <p>Pitt, "Pek emin değilim," dedi.</p>

    <p>"Hep böyle hurda parçalar alırdı," diye üsteledi Loren. "Bak şöyle bir çevrene, her yanda o garip yarı bitmiş buluşlarını görürsün."</p>

    <p>"Yarı bitmiş olanlar tamam. Diğer parçalarla hiç olmazsa bir şeyler yapmış. Oksijen tankına ve burun tekerleklerine hiç dokunmamış. Neden?"</p>

    <p>"Bunda esrarengiz bir şey yok. Babam herhalde onlara dokunamadan öldü."</p>

    <p>"Olabilir."</p>

    <p>"O zaman, tamam," dedi. "Haydi, yatağa dönelim yoksa donacağım."</p>

    <p>"Kusura bakma ama benim işim daha bitmedi."</p>

    <p>"Daha ne kaldı göreceğin?"</p>

    <p>Pitt, "İstersen kafamda bir çatlak olduğunu söyle," dedi. "Şuraya bak, tankın donanımına bir bak."</p>

    <p>Loren omzunun üzerinden uzanıp baktı. "Kırılmış. Nasıl olacağını umuyordun?"</p>

    <p>"Eğer bu, hurda pazarında satılan eski bir uçaktan çıkarılmış olsaydı, tespit saplamaları ve diğer bağlantıları, ya bir İngiliz anahtarıyla sökülür ya da büyük bir makasla kesilebilirdi. Ama bunlar bükülmüşler, kanırtılmışlar ve büyük bir zorlamayla koparılmışlar. Burun tekerlekleri öyle. Dikme eğilmiş ve tam hidrolik amortisörün altından ayrılmış. İyi bakacak olursan, pürüzlü olan kenarın büyük bölümünün hava etkisiyle aşınmış ve çürümüş olduğunu farkedersin. Ama tepede küçük bir kesim yeni aşınmışa benziyor. Bana kalırsa, son koparılma, asıl hasardan yıllar sonra olmuş."</p>

    <p>"Peki, neyi kanıtlıyor bu?"</p>

    <p>"Çok büyük bir şeyi değil. Ama bu parçaların eski uçak parçalarından ya da hurdacılardan alınmadığını gösteriyor."</p>

    <p>"Yetindin mi bari şimdi?"</p>

    <p>"Tam değil." Pitt oksijen tankını kolayca kaldırarak dışarıya taşıdı ve cipin içine bıraktı. "Burun takımını tek başıma götüremem, bana yardım etmen gerek."</p>

    <p>"Ne yapmayı düşünüyorsun?"</p>

    <p>"Denver'e alışverişe gideceğimizi söylemiştin."</p>

    <p>"Yani?.."</p>

    <p>"Yanisi şu ki, sen alışverişini yaparken, ben de bunu Stapleton Havaalanına götürüp hangi uçaktan sökülmüş olduğunu araştırırım."</p>

    <p>"Pitt," dedi kadın. "Sherlock Holmes misin sen? Neden bunca zahmete katlanıyorsun?"</p>

    <p>"Yapacak bir şey çıktı işte. Canım sıkılıyor. Senin bir süre kongresel yazışman var, meşgul oluyorsun. Bütün gün ağaçlarla konuşmaktan bıktım."</p>

    <p>"Geceleri tüm ilgimi sana yöneltiyorum cima."</p>

    <p>"İnsan yalnız seksle yaşayamaz."</p>

    <p>Loren büyülenmiş gibi tek kelime söylemeden, Pitt'in iki uzun tahtayı kapıp cipin açık yük kapağına dayamasını izledi.</p>

    <p>Pitt, "Hazır mısın?" diye sordu.</p>

    <p>"Üstümdeki şey, böyle bir iş için uygun değil," dedi ürpererek.</p>

    <p>"O zaman üstündekini çıkar da kirlenmesin."</p>

    <p>Sanki rüyadaymış gibi sabahlığını bir çiviye astı. Kadınların içgüdülerine kapılarak erkeklerin her türlü saçmalıklarına nasıl boyun eğdiklerine şaşıyordu. Sonra ikisi de, —Pitt ayağında şortu, Kongre üyesi Loren Smith üstünde hiçbir şey olmaksızın— soluk soluğa tozlu burun tekerleklerini sürükleyip Pitt'in yaptığı uyduruk rampa üzerinden cipe yerleştirdiler.</p>

    <p>Pitt cipin arka kapağını zincirlerken, Loren sabahın ilk aydınlığında, karnının ve kalçalarının toz içinde kalışına bakıyor, böyle çılgın bir sevgiliye neden bağlandığını düşünüyordu.</p>
  </div>
</body>
</html>
