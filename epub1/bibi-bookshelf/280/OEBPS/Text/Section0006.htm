<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>5</h2>

    <p>Pitt sonraki iki günü kiralık bir helikopter içinde, dağları tarayarak geçirdi. İki kez kaza yerlerine rastladılar, fakat ikisi de eskiden işaretlenmiş, bilinen yerlerdi. Havada geçen saatler sonucu oturmaktan kalçaları uyuşmuş, bedeninin öteki yanlan, motorun titreşiminden ve tokat gibi gelen yan rüzgârdan bitkin düşmüştü. Loren'in kulübesi görünüp helikopter yakındaki bir düzlüğe inince çok rahatladı.</p>

    <p>Aracın ayakları yumuşak otların içine gömüldü. Pervane gürültüsü kesilerek motoru durdu. Pitt güvenlik kemerini çözüp kapıdan çıktı. Kaslarını geren bir iki hareket korkunç bir zevk verdi.</p>

    <p>"Yarın aynı saatte değil mi, Mr. Pitt?" Pilotun Oklahoma aksanıyla kısa kesilmiş saçları birbirine uymuştu.</p>

    <p>Pitt başını salladı. "Güneye doğru gidip vadinin öbür ucuna bakarız."</p>

    <p>"Orman sınırı üstündeki yamadan aramayacak mısınız?"</p>

    <p>"Eğer açık bir alana düşseydi, otuz yıl içinde mutlaka farkedilirdi."</p>

    <p>"Hiç bilinmez. Bir keresinde Hava Kuvvetlerine ait bir jet eğitim uçağı San Juan'larda bir dağa çarpmıştı. Çarpma sonucu meydana gelen toprak kayması uçağın kalıntısını tümüyle gömmüş. Cesetler hâlâ o kayaların altında şimdi."</p>

    <p>Pitt, "Sanırım, bu uzak bir olasılık," dedi yorgunca.</p>

    <p>"Bana sorarsanız tek olasılık budur." Pilot burnunu silmek için sustu. "Küçük ve hafif bir uçak ağaçların içine düşüp sonsuza dek gizli kalabilir, ama dört motorlu bir hava gemisi için böyle bir şey söz konusu olamaz. Bu boyutlarda bir kalıntı çam ve kavaklar arasında saklı kalamaz. Öyle olsaydı bile, bugüne kadar bir avcı nasıl olsa görmüş olurdu."</p>

    <p>Pitt, "Bu konuda her türlü varsayımı dinlemeye hazırım," dedi. Gözünün ucuyla kulübeden kendisine doğru koşmakta olan Loren'i gördü. Aracın kapısını kapatarak pilota eliyle veda etti. Arkasını döndüğünde, helikopter havalanmaya başlamıştı bile.</p>

    <p>Bu yükseklikte oksijen yetersizliği Loren'i soluk soluğa bırakmıştı. Pitt'in kollarına atıldı. Dar beyaz pantolonu ve kırmızı kazağıyla dipdiri görünüyordu. Akşam üzeri güneşi altında biçimli yüzü ve teni, altın gibi parlıyordu. Kadını kollarında döndürüp dilini onun dudaklarına bastırdı. Gözleri bir çift menekşe gözle karşılaştı. Loren'in öpüşürken ya da sevişirken gözlerini açık tutması Pitt'in çok hoşuna gidiyordu Neden olarak Loren, hiçbir şey kaçırmak istemediğini söylemişti.</p>

    <p>Sonunda soluk almak için ayrıldı ve burnunu buruşturarak Pitt'i biraz itti. "Üf, fena halde kokuyorsun."</p>

    <p>"Özür dilerim ama bütün gün bir helikopterin plastik döşemesi üstünde oturmak sucuk gibi terletiyor insanı."</p>

    <p>"Neden göstermek zorunda değilsin. Erkek kokusunda kadınların içini gıcıklayan bir şey vardır. Tabii, senin ayrıca benzin ve yağ kokman bu kuralı biraz zorluyor."</p>

    <p>"O zaman hemen geçiş izni alıp duşa gideyim."</p>

    <p>Saatine bir göz attı. "Sonra duş yaparsın Acele edersek belki hâlâ yetişebilirsin."</p>

    <p>"Kime yetişebilirim?"</p>

    <p>"Harvey Dolan. Seni aradı."</p>

    <p>"Nasıl aradı? Telefonun yok ki."</p>

    <p>"Bütün bildiğim, orman bekçisinin gelip Dolan'ı ofisinden araman gerektiğini söylemesi. Çok önemliymiş."</p>

    <p>"Nereden telefon edebilirim?"</p>

    <p>"Nereden olacak, tabii Raferty'lerden."</p>

    <p>Lee kente inmişti, fakat Maxine seve seve telefonu Pitt'e gösterdi. Eski model bir yazı masasına oturtup ahizeyi eline tutuşturdu. Santral becerikliydi. On saniye geçmeden Dolan telefonun öteki ucunda belirmişti.</p>

    <p>Dolan, "Ne demeye beni ödemeli arıyorsun?" diye homurdandı.</p>

    <p>Pitt, "Devletin parası bol," dedi. "Sen nasıl buldun beni?"</p>

    <p>"Arabamdaki radyodan. Kamu iletişim uydusuyla White River Ulusal Ormanında korucu istasyonunu arayıp seni bulmalarını rica ettim."</p>

    <p>"Ne haber?"</p>

    <p>"İyi haber de var, o kadar iyi olmayanı da var."</p>

    <p>"Bu sırayla söyle bakalım."</p>

    <p>"İyi haber şu: Boeing'den bilgi aldım. Burun takımı, 75403 seri numaralı uçağa orijinal olarak monte edilmiş. O kadar iyi olmayan habere gelince, söz konusu uçak, ordu tarafından alınmış."</p>

    <p>"O halde Hava Kuvvetleri almıştır."</p>

    <p>"Öyle görünüyor. Her neyse. Ulusal Taşımacılık Güvenlik Kurulunda kayıp Stratocruiser kaydı yok. Korkarım, benim işim burada bitiyor. Bundan sonra araştırmanı özel kişi olarak yürütmek istiyorsan, ordu kanalına başvuracaksın. Onların hava güvenliği bizim yetkimiz dışında kalıyor."</p>

    <p>Pitt, "Öyle yaparım," diye karşılık verdi. "En azından, bu hayalet uçakla ilgili kuruntulardan kurtulurum."</p>

    <p>Dolan, "Böyle bir şey söyleyeceğini umuyordum," dedi. "Bu yüzden, California, Norton Hava üssündeki Güvenlik Başmüfettişine, Boeing 75403'ün güncel durumu hakkında bilgi isteyen bir yazı gönderdim, tabii senin adına. Adı Abe Steiger olan bir albay, bir şey bulur bulmaz seninle ilişki kuracak."</p>

    <p>"Bu Steiger denen odamın görevi nedir?"</p>

    <p>"Benimkinin aynı, sadece o asker, bense sivilim. Batı bölgelerindeki Hava Kuvvetleri kazalarının nedenlerini araştıran soruşturmaları yürütüyor."</p>

    <p>"O zaman, bilmecemiz hemen çözüldü demektir."</p>

    <p>"Öyle görünüyor."</p>

    <p>Pitt, "Senin fikrin ne Dolan?" diye sordu. "Gerçekten ne diyorsun bu işe?"</p>

    <p>Dolan, "Bilmem ki..." diye ihtiyatla başladı. "Sana doğruyu söyleyim mi, Pitt? Bence, senin kayıp uçağın, devletin artık malzemelerini satan bir üç kâğıtçının kayıtlarında çıkar ortaya."</p>

    <p>"Ben de seni dost sanmıştım."</p>

    <p>"Gerçeği istedin, ben de söyledim."</p>

    <p>"Şaka bir yana Harvey, yardımların için çok teşekkür ederim. Denver'e gelirsem, birlikte yemek yeriz."</p>

    <p>"Yemek davetlerini hiç geri çeviremem."</p>

    <p>"Güzel. Umarım yakında görüşürüz."</p>

    <p>Dolan, "Ha, Pitt, bir dakika," dedi ve derin bir soluk aldı. "Ne dersin, bu uçağın burun tekerleklerinin Miss Smith'in garajında bulunmasının ilginç bir nedeni olsa gerek, ha?"</p>

    <p>Pitt, "Bana öyle gelmiyor," diye cevapladı.</p>

    <p>Dolan ahizeyi yerine koyup oturduğu yerde bakakaldı. Sırtında garip bir ürperti hissederek tüyleri diken diken oldu. Pitt'in sesi sanki bir mezardan geliyor gibiydi.</p>
  </div>
</body>
</html>
