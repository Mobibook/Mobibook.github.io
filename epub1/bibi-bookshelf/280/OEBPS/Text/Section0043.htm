<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>43</h2>

    <p>Maxine Raferty ipe dizdiği çamaşırları arasından Pitt'in gelişini gördüğü zaman güneş batmak üzereydi. Selam vermeden önce elindeki son gömleği de astı. "Mr. Pitt, sizi gördüğüme sevindim."</p>

    <p>"Nasılsınız Mrs. Raferty?"</p>

    <p>"Loren de geldi mi kulübeye?"</p>

    <p>"Hayır, Washington'da kalması gerekti." Pitt bahçeye göz gezdirdi. "Lee evde mi?"</p>

    <p>Evde, mutfak lavabosunu onarıyor." Dağlardan esen soğuk rüzgâra karşın, Pitt'in rüzgâr ceketini giymeyip koluna almış olmasını Maxine tuhaf buldu. "İçeri girsene."</p>

    <p>Lee Raferty mutfak masasında oturmuş, pompa borusunu törpülüyordu. Pitt içeri girince başını kaldırıp baktı. "Mr. Pitt, ne iyi, tam zamanında geldin. Üzüm suyu stokumdan bir şişe açmak üzereydim."</p>

    <p>Pitt bir sandalye çekti. "Biradan başka şarap da mı yapıyorsun?"</p>

    <p>Lee, "Buralarda yaşayan bir insan, kendine yeterli olmak zorunda," dedi gülerek. Elindeki puroyla boruyu gösterdi. "Örneğin, şu. Leadville'den buraya musluk onarımcısı çağırmaya kalksam, dünyanın parasını isterler. Kendim daha ucuza yaparım. Alt tarafı su sızdırıyor. Çocuk bile becerebilir."</p>

    <p>Raferty paslı boruyu masanın üstündeki gazete kâğıdına koyarak ayağa kalkıp dolaptan bir testiyle iki bardak çıkardı.</p>

    <p>Pitt, "Seninle konuşmak istiyorum," dedi.</p>

    <p>"Tabii," diye yanıtladı Lee bardakları doldururken. "Sahi, göldeki o kargaşalığa ne dersin? Eski bir uçak bulmuşlar galiba. Sakın senin sorduğun olmasın?"</p>

    <p>Pitt şarap bardağından bir yudum alıp, "Evet," dedi. Şarabın tadı şaşırtacak kadar güzeldi. "Burada bulunmamın bir nedeni de o zaten. Charlie Smith'i neden öldürdüğünü açıklarsın belki diye umuyordum."</p>

    <p>Lee'nin bütün tepkisi gri kaşlarını kaldırmak oldu. "Ben... Charlie'yi mi öldürmüşüm? Sen ne diyorsun kuzum?"</p>

    <p>"Bir dağ gölünün derinliklerinde altın dolu bir küp bulduğunu sanan iki ortağın bozuşması."</p>

    <p>Gözlerini Pitt'e dikip başını yaklaştırdı. "Aklını kaçırmış gibi konuşuyorsun."</p>

    <p>"Bir gün bir yabancının kapında bitip kayıp bir uçak hakkında sorular soracağını hiç beklemiyordun doğrusu. Oksijen tankını ve burun tekerleklerini ortadan kaldırmamakla zaten bir hata yapmıştın. Ama gerek seni gerekse karını tiyatro yeteneğiniz için kutlarım. Yaptığınız köylü numarasını, saf bir turist gibi yuttum. Ayrıldıktan sonra her hareketimi gözlediniz. Göle daldığımı görünce de, uçağı ve Charlie Smith'in kemiklerini bulacağımdan kuşkunuz kalmadı. İşte burada büyük bir hata yaparak Charlie'yi oradan çıkarıp dağlarda bir yere gömdün. Eğer onu yük bölümünde kayışlarla bağlı bırakmış olsaydın, şerif üç yıllık bir cinayetin sorumlusu olarak seni tutuklayamazdı."</p>

    <p>Lee telaş etmeden sönük purosunu yakarak, "Hiçbir şey kanıtlayamazsın," dedi. "Ceset olmadıkça."</p>

    <p>Pitt de umursamadan, "Mahkemede kanıtlayamam," dedi. "Suçluluğun kanıtlanıncaya kadar suçsuzsun, ama ortaya klâsik bir öykü çıkmış olacak. Sana para için komşusunu öldürdü diyecekler. Nasıl öldürdüğünü de anlatayım bak. Her şey Charlie Smith adında egzantrik bir buluşçunun, son buluşu olan otomatik olta atıcısını denemesiyle başladı. Atışlardan birinde iğne iyice derinlerde bir şeye takıldı. Usta balıkçı olan Charlie su altında bir kütüğe takıldığını sanmıştı. Biraz uğraştıktan sonra iğnesini kurtardı. Ama oltanın ucunda bir şey çektiğini farketmişti. Sonunda yüzeye bir oksijen tankı çıktı. Yıllarca su altında kalması nedeniyle kayışları iyice çürümüş, Charlie'nin zorlamasıysa bağlı olduğu yerden kopmasına yetmişti.</p>

    <p>"Normal olarak yapması gereken şey, şerife haber vermek olurdu. Ama he var ki, Charlie çok meraklı bir adamdı. Gölün dibinde bir uçak olduğuna inanıp bunu kanıtlamak istedi. Hemen bir ip ve demir kanca bulup suyun dibini taramaya başladı. Bu sırada, yerinden kopmuş olan burun tekerleklerini yakalayıp çekmiş olmalı. Kuşkuları doğrulanmış olan Charlie bir hazine kokusu alarak açgözlülüğe kapıldı. Dürüst vatandaş görevini yapıp durumu bildirmek yerine, doğru Lee Raferty'e koştu."</p>

    <p>"Neden Charlie bana gelmiş olsun?"</p>

    <p>"Emekli bir denizci ve açık deniz dalgıcı olarak tam biçilmiş kaftandın. Sanırım, birlikte kullandığınız dalma takımları ve hava kompresörü hâlâ evin altında, garajında duruyordur. Senin gibi deneyimi olan biri için elli altmış metreye dalmak çocuk oyuncağı olmuştur herhalde. Uçağın içinde gördüğünüz tuhaf atom bombaları mı? Her şey bir yana, yetmiş yaşlarındaki iki adamın her biri bir ton çeken kutuları buz gibi suyun altında nasıl zorlukla kıyıya çekmiş olduğunuzu düşünüyorum. İtiraf edeyim ikiniz de sıkı adamlarsınız. Sizin yaşınıza geldiğimde, gücünüzün yarısı bende olsun, başka bir şey istemem."</p>

    <p>"Hiç de zor olmadı." Lee güldü; Pitt'ten korkmuşa benzemiyordu. "Charlie gövdedeki deliği patlayıcıyla biraz genişletince, ben de kutuları kabloyla bağladım. Sonra kıyıdan Landrover ile kolayca birer birer çektik."</p>

    <p>Pitt, "İsteyince her şey oluyor demek," ded i. "Peki, Lee, sonra ne oldu? Kutuları çıkardıktan sonra gördüğünüz şeyin, yaşlı bir muhrip amiraline tatlı anılar getirmekten öte bir değeri olmadığın!, emekli bir deniz subayı ve patlayıcı maddeler uzmanları olarak anlamalıydınız. Ne edebilirdi ki o günkü parayla? Çoktan işi bitmiş deniz roketlerine ancak hurda fiyatı verilir."</p>

    <p>Lee yine telâşsız bir şekilde borunun üzerini törpülemeye devam etti. "İyi tahminler yürütmüşsün, Mr. Pitt. İtiraf ederim. Ama tam not alamazsın ha, sadece geçer numara. Bizim gibi iki eski kurdu biraz küçümsediğin anlaşılıyor. Daha bakar bakmaz o kutuların içinde zırh delici mermi olmadığını anlamıştık. Zehirli gaz taşıyıcısı olduğunu saptamak Charlie'nin en çok on dakikasını almıştı.</p>

    <p>Pitt donakaldı. İki ihtiyar hepsini faka bastırmıştı. "Nasıl anladınız?" diye hayretle sordu.</p>

    <p>"Dış görünüşüyle, standart deniz mermisi ni andırıyordu, ama iyi bakınca tıpkı yıldız mermileri gibi donatıldığını gördük. Bilirsin, belirli bir yüksekliğe varınca paraşütü açılır, içinde küçük bir patlamayla başı parçalanıp fosforlu tamponu tutuşturur. Yalnız bunda değişik olarak içinde öldürücü gaz olan bir demet bombacık doluydu."</p>

    <p>"Charlie içinde gaz olduğunu salt bakarak mı anladı?"</p>

    <p>"Paraşüt salma deliğini farketti. Bu onu kuşkulandırmıştı. Sonra ön tarafına geçti, başlığı söktü, patlama düzenini bozup içini inceledi."</p>

    <p>Pitt umutsuz bir sesle, "Tanrım!" dedi. "Charlie mermi başlığını açtı mı?"</p>

    <p>"Eee, ne olacak? Charlie patlayıcılar üzerinde büyük bir uzmandı."</p>

    <p>Pitt derin bir soluk alıp kaçınılmaz soruyu sordu. "Mermi başlıklarını ne yaptınız?"</p>

    <p>"Ben, kim bulduysa, onun olur diye düşünmüştüm."</p>

    <p>"Neredeler?" diye üsteledi Pitt.</p>

    <p>"Sattık."</p>

    <p>"Ne dedin?" diye tısladı. "Kime?"</p>

    <p>"Newark, New Jersey'de Phalanx Silâh Şirketine. Uluslararası düzeyde silâh alıp satarlar. Genel müdür yardımcılarıyla ilişki kurdum. Tilki gibi bir herif, ölüm tüccarından çok kapkacak satan işportacılara benziyordu. Adı Orville Mapes. Neyse, Colorado'ya uçakla gelip mermileri gözden geçirdi. Deposuna göndereceğimiz her biri için beş bin dolar teklif etti. Hiçbir soru da sormadı."</p>

    <p>Pitt, "Gerisini tahmin edebiliyorum," dedi. "Sonra Charlie, mermilerin patlatılması halinde binlerce insanın, belki de yüz binlercesinin ölümünden sorumlu olacağını düşündü. Sense daha katıydın, Lee. Para senin için vicdandan daha önemliydi. Kapıştınız, sonra dövüştünüz ve Charlie kaybetti. Ölüsünü batık uçağın içine sakladın. Sonra iki çubuk dinamit patlatıp başparmağıyla çizmesini kalıntıların arasına koydun. Arkasından gidip cenazesinde bol bol ağladın."</p>

    <p>Raferty, Pitt'in suçlamasına hiç bir tepki göstermiyordu. Gözleri elindeki borudan hiç ayrılmamıştı. Elleri yavaş yavaş, telâşsızca törpülemeye devam ediyordu. Bu kadar da umursamaz nasıl olunur, diye düşündü Pitt. Raferty cinayet suçuyla teslim edilecek bir adam gibi davranmıyordu. Ne yanından bakılsa, köşeye sıkıştırılmış hali yoktu.</p>

    <p>"Ne yazık ki, Charlie olaya benim gözümle bakmamıştı." Raferty üzgün bir şekilde omzunu salladı. "Benim için düşündüğünün tersine, Mr. Pitt, hiç de açgözlü bir insan değilim. Mermileri toptan satıp zengin olmayı hiç düşünmemiştim. Onlara sanki ilerisi için ayırmış olduğum bir güvence gözüyle bakıyordum. Ne zaman Max ile birkaç dolara ihtiyacımız olursa, Mapes'i arayıp bir tane satarım, demiştim. Hem kamyonu gönderip parayı da peşin verirdi. Temiz, vergi dışı bir alışveriş oluyordu."</p>

    <p>"Charlie Smith'i nasıl öldürdüğünü bilmek isterim."</p>

    <p>"Seni düş kırıklığına uğrattığım için üzgünüm, Mr. Pitt, ama bende cana kıyacak yürek yok." Raferty, Pitt'e doğru eğildi. "Max benden güçlüdür. Öldürme işini o yaptı. Charlie'yi tam kalbinden vurdu."</p>

    <p>"Maxine mi?" Pitt hem öğrendiği gerçeğe, hem de nasıl yanılmış olduğuna şaşıyordu.</p>

    <p>"Havaya bir on cent atın, yirmi adım uzaklıktan Maxine size paranızı bozsun." Raferty, Pitt'in omzu üzerinden işaret ederek devam etti. "Mr. Pitt'e burada olduğunu göstersene hayatım."</p>

    <p>Birbiri ardına iki metalik klik sesini yumuşak bir çarpma gürültüsü izledi.</p>

    <p>Raferty, "Yere düşen fişeğin sesi, Maxine'in eski Winchester'i doldurmuş ve mermi sürmüş olduğunu belirtiyor," dedi. "Artık kuşkun kaldı mı?"</p>

    <p>Pitt ayaklarını yere sağlam basıp kolunu rüzgâr ceketinin içine doğru uzattı. "İyi numara yapıyorsun, Lee."</p>

    <p>"O zaman kendin bak. Ama seni uyarayım, sakın ani hareketler yapma."</p>

    <p>Pitt yavaşça arkasına döndüğü zaman, Maxine'in sevecen mavi gözleri ve elinde tuttuğu tüfeğin namlusuyla karşılaştı. Yaşlı kadın en küçük bir titreme olmadan tüfeği Pitt'in başına dayamıştı.</p>

    <p>"Kusura bakma, Mr. Pitt," dedi üzüntüyle "Ama Lee de, ben de son birkaç yılımızı hapishanede geçirmek niyetinde değiliz."</p>

    <p>Pitt, "Yeni bir cinayet sizi kurtarır mı sanıyorsunuz?" dedi. Maxine ile arasındaki uzaklığı kestirirken kaslarını gerdi. Bir buçuk metre kadar vardı. "Gelirken tanıklarımı da getirdim."</p>

    <p>Lee, "Başka kimseyi gördün mü hayatım?" diye sordu Maxine'e.</p>

    <p>Maxine başını salladı. "Yoldan yalnız gel di. Eve girdikten sonra da çevreye baktım. Ardında kimse yoktu."</p>

    <p>Lee Raferty, "Sandığım gibi," dedi içini çekerek. "Bana blöf yaptınız, Mr. Pitt. Eğer Maxine ve benim hakkımda kesin bir kanıtınız olsaydı, şerifi de birlikte getirirdiniz."</p>

    <p>"Nitekim getirdim." Pitt gülerek rahatlamış göründü. "Yarım mil uzaklıkta, otomobilinde oturuyor. Yanında da şu anda konuştuklarınızı kaydeden iki yardımcısı var."</p>

    <p>Raferty'nin sinirleri gerildi. "Yalan söylüyorsun, Tanrının cezası!"</p>

    <p>Pitt, "Göğsüme bir verici yerleştirmişlerdi," diyerek gömleğinin üst düğmesini açtı. "Tam burada, gömleğimin..." Maxine tüfeğin ucunu bir santim indirir indirmez Pitt kendini yana atıp ceketinden çıkardığı otomatik Colt'un tetiğine asıldı.</p>

    <p>Winchester ve Colt sanki aynı anda patlamışlar gibi oldu.</p>

    <p>Al Giordino ve Abe Steiger, Pitt eve varmadan birkaç dakika önce yerlerini alıp ağaçların altına gizlenmişlerdi. Steiger dürbünüyle Maxine'i çamaşır asarken izledi. Giordino, "Kocası görünürlerde mi?" diye sordu.</p>

    <p>"Evin içinde olmalı." Steiger dürbünü biraz çevirdi. "İşte, Pitt geldi, kadına doğru yaklaşıyor."</p>

    <p>"Ceketindeki kırkbeşlik Colt, üçüncü bir kol gibi sarkıyordur mutlaka."</p>

    <p>"Ceketi üstüne sarmış sanki." Steiger görüşünü engelleyen bir dal parçasını eliyle eğdi. "Pitt, şimdi içeri giriyor."</p>

    <p>Giordino, "Biraz daha yaklaşma zamanımız geldi," dedi. "Tam dizleri üzerinde doğrulup ayağa kalkacakken, Steiger'in kalın kolları bacaklarından çekip onu yere mıhladı.</p>

    <p>"Ağır ol! Kocakarı geride kalıp, izleyen var mı diye gözetliyor."</p>

    <p>Maxine bahçeyi dolaşıp çevredeki ağaçları yoklarken, ses çıkarmadan hareketsiz beklediler. Son kez yola baktıktan sonra kadın evin bir köşesinden kaybolarak Steiger'in görme alanından çıktı.</p>

    <p>Steiger, "Ön kapıya yaklaşmadan benim arkadan dolaşmamı bekle," dedi.</p>

    <p>Giordino başını salladı. "Aman ayılara dikkat et."</p>

    <p>Steiger gergin bir gülümsemeyle karşılık verip yandaki küçük dere yatağına kaydı Gitmek istediği yere elli metre kala silâh seslerini duydu.</p>

    <p>Evin pencerelerinden patlamanın gümbürtüsü yankılanırken, Giordino saatine bakıyordu. Hemen ayağa kalkıp tepe aşağı koşmaya başladı. Bahçe çitinin üzerinden atladığı sırada, Maxine Raferty'nin, isabet almış bir Patton tankı gibi geriye fırlayıp, veranda merdivenlerinden tepetaklak yuvarlandığını gördü. Giordino üzerindeki kanlı giysiyi görünce şaşırarak durdu. Yaşlı kadının genç bir jimnastikçi gibi çabucak ayağa kalkmasını, yerinden kımıldamadan izledi. Giordino kadının elinde bir tüfek olduğunu farkettiği zaman çok geç kalmıştı.</p>

    <p>Maxine yeniden eve doğru saldırmaya hazırlanırken, bahçenin içinde Giordino'nun şaşkın şaşkın bakındığını gördü. Winchester'i biçimsiz bir şekilde doğrultup bir eli tetikte, diğeri namlunun üzerinde, kalçasından bir atış yaptı.</p>

    <p>Mermi Giordino'yu havaya fırlatıp yarım dönüş yaptırdıktan sonra otların üstüne yapıştırdı. Kanlar içinde kalan sol kalçası parçalanmıştı.</p>

    <p>Her şey Pitt'e ağır çekim film gibi göründü. Winchester'in ağzı, tam yüzünde patlamıştı. Önce vurulduğunu sandı ama yere düşünce, tüm organlarını kullanabildiğini farketti. Maxine'in atışı kulağını sıyırıp geçerken, kendi mermisi de kadının tüfeğine isabet etmiş, oradan sekerek gaz lambasının çam koruyucusunu parçalamıştı.</p>

    <p>Lee Raferty bir hayvan gibi homurdanarak elindeki boruyu salladı. Vuruşu Pitt'in kafatasını sıyırıp omzuna indi. Pitt acıyla inleyerek yana savruldu. Çaresiz bir durumda, kararan gözleriyle görmeye çalışıyordu. Lee olduğunu sandığı şekle doğru tabancasını doğrulttu.</p>

    <p>Maxine tüfeğin namlusuyla vurarak Colt'u Pitt'in elinden düşürdü. Lee boruyla yeniden saldırırken, Maxine telaşla tüfeğini dolduruyordu. Pitt vuruşu karşılamak için sol kolunu kaldırdı. Kemik sesi duymayınca şaşırdı. Ayaklarıyla Lee'nin dizlerine vurarak adamı kendi üstüne üstüne düşürdü.</p>

    <p>Lee karısına bağırdı. "Ateş etsene be! Ateşe t!"</p>

    <p>Lee elindeki boruyu atıp kendini kurtarmaya çalıştı fakat Pitt sağlam koluyla onu boynundan yakalamış, bırakmıyordu. Maxine odanın içinde danseder gibi dolaşıyor, güvenle ateş edebileceği bir fırsat kolluyordu. Pitt, Lee'yi kendine siper ederek ayağa kalkmaya çalıştı. Tam o sırada Lee bir dönüş yapıp Pitt'in kasığına bir diz atarak kendini kurtardı.</p>

    <p>Acı içinde kıvranırken Pitt, gaz lambasını eline geçirip Maxine'e fırlattı. Tam göğsüne gelmişti. Cam lamba paramparça olup üstündeki giysiyi yırtarak memesini kesti. Pitt bütün ağırlığıyla kadına saldırarak, o ana dek kimseye vurmadığı bir şiddetle vurdu. Maxine sağlam yapılıydı fakat Pitt'in büyük gücüne karşı duramadı. Çarpmanın etkisiyle geri fırlayıp ön kapıdan dışarı uçtu.</p>

    <p>Lee, "Seni gidi piç!" diye bağırdı. Kendini şömineye doğru atıp küllerin arasında durmakta olan Colt'u kaptı ve Pitt'e çevirdi.</p>

    <p>O anda bir pencere camı tuzla buz oldu ve Abe Steiger mutfağın içine yuvarlandı. Lee o yana dönünce, Pitt yerdeki boruyu kapacak zaman bulmuştu. Şaşkınlık içindeki Steiger, Lee'nin şakağı parçalanırken çıkan sesi hiç unutamayacaktı.</p>

    <p>Giordino yerde oturmuş, uyuşuk bir halde yaralı bacağına bakıyordu. Başını kaldırınca Maxine'i gördü. Hâlâ tam olarak neler olduğunu kavramamıştı. Kadın boş kovanı atıp tüfeği doldururken, ağzı açık çaresiz izledi. Maxine dikkatle göğsüne nişan alıp tetik üzerindeki parmağını kıvırdı.</p>

    <p>Kulakları sağır eden bir patlama oldu. Kurşun göğüs kemiğini uçurmuş, kan ve kemik parçacıklarından oluşan korkunç bir yığın Giordino'nun ayakları dibine düşmüştü. Maxine birkaç saniye hareketsiz kaldıktan sonra iki büklüm olarak, kanlar içinde yere kıvrıldı.</p>

    <p>Pitt elinde Colt, verandanın trabzanına dayandı. Tabancayı yere doğrultup Giordino'nun yanına doğru yürüdü. Steiger ne olduğunu görmek için dışarı geldi. Yüzü bir anda sararıp çiçek tarhı üzerine kusmaya başladı.</p>

    <p>Pitt yanında diz çöktüğünde, Giordino'nun gözleri yerde parlayan beyaz bir kemik parçasına takılmıştı. "Bu tonton yaşlı kadının göğsünü uçurdun, ha?"</p>

    <p>Pitt, "Evet," dedi kendisi de hiç hoşnut olmadan.</p>

    <p>Giordino, "Çok şükür," diye mırıldanarak eliyle önünde duran şeyi gösterdi. "Yoksa yerdeki şey benden çıkmış olacaktı."</p>
  </div>
</body>
</html>
