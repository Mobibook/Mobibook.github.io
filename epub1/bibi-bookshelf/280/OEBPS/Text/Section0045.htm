<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>45</h2>

    <p>"Size yardım etmek isterim ama ne yapabilirim bilmiyorum."</p>

    <p>Pitt, Lee Raferty haklıymış, diye düşündü. Orville Mapes gerçekten de silâh tüccarından çok işportacıya benziyordu. Raferty bir şeyde yanılmıştı yalnız: Mapes artık genel müdür yardımcısı değildi. Hem genel müdür, hem de Phalanx Silâh Şirketi yönetim kurulu başkanlığına yükselmişti. Pitt tıknaz adamın gri gözlerine baktı. "Kayıt envanterinizde yapılacak bir kontrol çok yardımcı olur."</p>

    <p>"Sokaktan gelen bir yabancıya kayıtlarımı gösteremem. Gerekli gizliliği sağlamazsam müşterilerim hiç hoşnut olmazlar."</p>

    <p>"Yasalara göre, silah satışlarınızı Savunma Bakanlığına göstermekle yükümlüsünüz, o zaman gizliliği nerede kalıyor?"</p>

    <p>Mapes, "Siz Savunma Bakanlığından mı geliyorsunuz, Mr. Pitt?"</p>

    <p>"Dolaylı olarak."</p>

    <p>"O halde kimi temsil ediyorsunuz?"</p>

    <p>"Üzgünüm, söyleyemem."</p>

    <p>Mapes sinirli sinirli başını sallayıp ayağa kalktı. "İşim gücüm var. Oyun oynayacak zamanım yok. Çıkış yolunu biliyorsunuz."</p>

    <p>Pitt koltuğunda kımıldamadı. "Oturun Mr. Mapes... lütfen."</p>

    <p>Mapes taş gibi soğuk bir çift yeşil gözle karşılaştı. Bir an duraksayıp karşı gelmeyi düşündü, sonra vazgeçip istenileni yaptı.</p>

    <p>Pitt başıyla telefonu işaret etti. "İkimiz de durumumuzu bildiğimize göre, telefonu açıp General Elmer Grosfield ile görüşmeye ne dersiniz?"</p>

    <p>Mapes yüzünü buruşturdu. "Silâh dışsatımı başdenetçisiyle pek sık görüşmeyiz."</p>

    <p>"Sanırım, dost olmayan ülkelere geliştirilmiş silâhların satılmasını pek iyi karşılamıyor."</p>

    <p>Mapes omuzlarını salladı. "General çok dar kafalı bir adamdır." Sonra koltuğuna dayanıp Pitt'e ilgiyle baktı. "Grosfield ile ne ilişkiniz var, sorabilir miyim?"</p>

    <p>"Benim yargılarıma sizinkilerden daha çok saygı duyar diyelim."</p>

    <p>"Gizli bir tehdit mi seziyorum yoksa, Mr. Pitt? Eğer istediklerinizi yapmazsam, Grosfield'i üstüme salacaksınız. Doğru mu?"</p>

    <p>Pitt, "İstediğim son derece basit bir şey," dedi. "Colorado'da Lee Raferty'den satın aldığınız deniz mermilerinin durumlarını öğrenmek."</p>

    <p>"Size hiçbir şey göstermek zorunda değilim, bayım," diye ısrar etti Mapes. "Ne mantıklı bir açıklama yapıyorsunuz, ne düzgün bir kimlik, ne de mahkeme kararı var."</p>

    <p>"Peki, General Grosfield rica ederse?"</p>

    <p>"O zaman aklım yatar."</p>

    <p>Pitt yine başıyla telefonu gösterdi. "Size özel numarasını vereyim... "</p>

    <p>Mapes, "Bende var." dedi küçük bir kutu içinde aranarak. Aradığı kartı bularak gösterdi. "Size güvenmediğimden değil, Mr. Pitt. Fakat kusura bakmazsanız, kendi defterimde bulunan numarayı kullanmayı yeğlerim."</p>

    <p>Pitt, "Nasıl isterseniz," dedi.</p>

    <p>Mapes ahizeyi kaldırıp kartı otomatik numaratöre soktu ve kod düğmesine bastı. "Saat on ikiyi geçiyor," dedi. "Grosfield yemeğe çıkmış olmalı."</p>

    <p>Pitt başını salladı. "General yemeklerini evden getirir. Masasından ayrılmaz."</p>

    <p>Mapes, "Pinti olduğunu tahmin ediyordum," diye mırıldandı.</p>

    <p>Pitt gülümsedi. İçindeki telaşı Mapes'in farketmemesi için dua ediyordu.</p>

    <p>Abe Steiger ovucunda biriken teri pantolonuna sildikten sonra üçüncü kez çalan telefonu açtı. Konuşmaya başlamadan önce elindeki muzdan bir lokma ısırarak, "Evet, General Grosfield," diye homurdandı.</p>

    <p>"General, ben Phalanx Silâh Şirketinden Orville Mapes."</p>

    <p>"Mapes, nereden arıyorsun? Sesin sanki dünyanın öbür ucundan geliyor."</p>

    <p>"Sizin sesiniz de çok zayıf ve uzaktan geliyor gibi, general."</p>

    <p>"Ben de tam, tereyağlı sandviçimi yiyordum. Bol mayonezli iyi oluyor. Eee, hayrola Mapes?"</p>

    <p>"Yemek sırasında rahatsız ettiğim için özür dilerim, ama Mr. Dirk Pitt adında birini tanıyor musunuz?"</p>

    <p>Steiger düşünür gibi yaptı, sonra derin bir soluk alıp cevap verdi. "Pitt. Evet, Pitt'i tanıyorum. Senato Silâhlı Kuvvetler Komitesinde soruşturmacıdır. "</p>

    <p>"Demek o kadar yüksek bir yerden?"</p>

    <p>"Daha yükseği yok, sanırım," dedi Steiger sanki ağzında lokmasını çiğniyormuş gibi yaparak. "Neden sordun?"</p>

    <p>"Şimdi burada, önümde oturuyor. Envanter kayıtlarımı görmek istemişti."</p>

    <p>"Ne zaman sivillere de bulaşacak diye merak ediyordum." Steiger muzdan bir parça daha ısırdı. Pitt, Stanton araştırmasını yürütüyor."</p>

    <p>"Stanton araştırması mı? Hiç duymamıştım."</p>

    <p>"Duymamış olman çok doğal. Kimseye duyurmuyorlar da ondan. İşgüzar senatörlerden biri ordunun sinir gazı silahları sakladığını aklına takmış. Şimdi de onları bulmak için bir araştırma başlattı." Steiger muzun geri kalanını ağzına atıp kabuğunu General Grosfield'in çekmecelerinden birinin içine bıraktı. "Pitt ve adamları şimdiye dek bir şey bulamadılar. Şimdi de sizlerin peşine düştü demek."</p>

    <p>"Ne yapmamı önerirsiniz?"</p>

    <p>"Sana önerim," dedi Steiger. "O hıyara ne istiyorsa ver. Eğer deponda gaz kutuların varsa, ver hemen, bir sürü dertten kurtulursun. Stanton Komitesi kimseyi mahkemeye vermek niyetinde değil. Bütün istedikleri bu silahların üçüncü dünya diktatörlerinden birinin eline geçmemesi."</p>

    <p>Mapes "Öğüdünüz için sağ olun, general," dedi. Sonra, "Sandviçiniz mayonezli mi demiştiniz? Ben soğanlı olmasını yeğlerim."</p>

    <p>"Herkesin kendi zevki var, Mr. Mapes. Hoşçakalın."</p>

    <p>Steiger telefonu kapatıp derin bir soluk aldı. Sonra ahizeyi mendiliyle silerek koridora çıktı. Tam kapıyı dışardan kapatırken, köşeden bir yüzbaşının geldiğini gördü. Yüzbaşının gözleri, Steiger'in çıktığı yeri saptayınca şaşkınlıkla açılmıştı.</p>

    <p>"Özür dilerim, albayım, ama eğer General Grosfield'i arıyorsanız, yemeğe çıktı."</p>

    <p>Steiger kasılarak yüzbaşıya bir 'rütbeni bil' bakışı attı. "Generali tanımıyorum. Bu beton ormanın içinde yolumu şaşırdım. Ordu Kaza ve Güvenlik Şubesini arıyordum. Yolumu kayıp edince bu kapıdan sorayım demiştim."</p>

    <p>Yüzbaşı rahatsız edici bir durumdan kurtulduğu için belirgin bir şekilde rahatladı. "Aldırmayın, efendim, ben günde en az on kez yönümü şaşırıyorum. Aradığınız yer bir kat aşağıda. İlerde, sağdaki köşede asansör var."</p>

    <p>"Sağolun, yüzbaşı."</p>

    <p>"Bir şey değil efendim."</p>

    <p>Asansörde inerken Steiger, General Grosfield çekmecesinde muz kabuğunu bulunca ne yapacak, diye düşünüp kendi kendine şeytanca güldü.</p>

    <p>Çoğu güvenlik gözcülerinin tersine, Mapes'in adamları üstlerine uymayan üniformalar ve bellerinden sarkan tabancalar yerine son derece düzgün ve temiz giyinmişlerdi. Arazi üniformaları içinde ikisi, Phalanx deposunun giriş kapısında çakı gibi duruyorlardı. Son model tüfekleri omuzlarında asılıydı.</p>

    <p>Mapes kapıya yaklaşınca iki elini de direksiyondan kaldırıp belirgin bir selam verdi. Gözcü başını sallayıp arkadaşına işaret etti. Kapı içerden açıldı.</p>

    <p>Pitt, "Sanırım bu bir çeşit parolaydı," dedi.</p>

    <p>"Nasıl?"</p>

    <p>"'Eller havada işareti' demek istiyorum."</p>

    <p>"Ya, evet," dedi Mapes. "Eğer bana gizli bir tabanca doğrultmuş olsaydın, ellerimi direksiyon üzerinden kaldırmazdım. Sen de kuşkulanmazdın tabii. Sonra tam girerken, senin dikkatin doğal olarak kapıya yönelmiş durumdayken, diğer gözcü sessizce arkadan yaklaşıp beynini dağıtırdı."</p>

    <p>"İyi ki, ellerinizi kaldırmayı unutmadınız."</p>

    <p>"Çok dikkatlisiniz, Mr. Pitt," dedi Mapes. "Ama şimdi gözcülerle aramızda kullandığımız parolayı değiştirmek zorunda bıraktınız beni."</p>

    <p>"Çok kırıldım, demek bana güveniniz yok."</p>

    <p>Mapes, Pitt'in alaycı tavrına karşılık vermedi. Gözleri önünde uzayan ve her iki yanında yüzlerce barakanın bulunduğu asfalt yolun üzerindeydi. Bir mil kadar gittikten sonra, hurda durumda olan ağır zırhlı tanklarla dolu açık bir alana vardılar. Dev araçların on tanesi yolun kenarına çekilmişler, bir grup makinist üstlerine çıkmış çalışıyorlardı.</p>

    <p>Pitt, "Kaç dönüm toprağınız var?" diye sordu.</p>

    <p>Mapes, "Üç dönüm," diye yanıtladı. "Bu gördüğünüz, gereç bakımından dünyanın altıncı büyük ordusudur. Hava gücü olarak da Phalanx dünyada yedincidir."</p>

    <p>Mapes toprak bir yola saparak, tepeye doğru uzanan yer sığınaklarının önünden geçti. Üzerinde DEPO 6 yazan bir tanesinin önünde durdu. Otomobilden inip cebinden anahtarını çıkardı. Büyük bir kilit içine sokarak çevirdi. Omzuyla itip çelik kapıyı açarak elektrik düğmesine bastı.</p>

    <p>Mağaraya benzeyen sığınağın içinde binlerce cephane sandığı ve kutusu, sonu gözükmeyen bir tünel boyunca dizilmiş duruyordu. Pitt bu kadar yok edici gücü bir arada görmemişti.</p>

    <p>Mapes kenarda duran golf arabasını işaret etti. "Boşuna tabanlarımızı patlanmayalım. Bu depo yaklaşık iki mil uzunluktadır."</p>

    <p>Deponun içi oldukça soğuktu. Elektrikli arabanın çıkardığı ses ıslak havayı doldurdu. Mapes yana doğru açılan bir tünele saparak yavaşladı. Işığın altında haritasını çıkarıp incelemeye başladı. "Buradan başlayıp yüz metre ilerisine kadar olan alanda dünyanın son sekiz santimetrelik muhrip mermileri var. Artık hiçbiri işe yaramaz, çünkü tüm dünyada bir tek muhrip kalmadı. Raferty'den aldığım gaz mermileri ortada bir yerde olmalı."</p>

    <p>Pitt, "Çelik kutularını göremedim," dedi.</p>

    <p>Mapes omuzlarını silkti. "İş iştir. Paslanmaz çelik kutular her zaman para eder, Bir ilâç şirketine satmıştım."</p>

    <p>"Buradaki malzeme bakmakla bitmez. Aradıklarımızı bulmak saatler sürebilir."</p>

    <p>Mapes, "Hayır," dedi. "Gaz mermilerinin altı numaralı bölmede olması gerekir." Arabadan inip elli adım kadar yürüdü, sonra eliyle işaret etti. "Evet, işte buradalar." Dar bir geçitten geçip durdu.</p>

    <p>Pitt anayol üstünde kalmıştı fakat aradaki uzaklığa ve yarı karanlığa karşın Mapes'in yüzündeki şaşkınlık ifadesini farkedebildi.</p>

    <p>"Bir sorun mu var?"</p>

    <p>Mapes sustu, başını sallayarak, "Anlayamadım, burada dört tane var," dedi. "Oysa sekiz tane olması gerek."</p>

    <p>Pitt sinirlerinin gerildiğini hissetti. "Oralarda bir yerde olmalı."</p>

    <p>"Sen öbür uçtan bakmaya başla, otuzuncu bölmeden bu yana," dedi Mapes. "Ben de birinci bölmeye dönüp oradan başlayım."</p>

    <p>Kırk dakika sonra ortada buluştular. Mapes hâlâ şaşkınlık içindeydi. Çaresizlik içinde ellerini açtı. "Yok."</p>

    <p>"Allah kahretsin Mapes!" diye bağırdı Pitt. Sesi beton duvarlarda yankılanmıştı. "Satmış olmalısın."</p>

    <p>"Hayır!" diye itiraz etti. "Zaten kazık yemiştim. Yanlış hesaplamışım. Onları gösterdiğim her hükümet almaktan çekindi. Vietnam'dan bu yana ilk gaz kullanan olmayı kimse istemiyor."</p>

    <p>Pitt öfkesini bastırmaya çalışarak, "Pekâlâ," dedi. "Dört tane burada, dört tanesini de bulacağız. Şimdi nereye gidiyoruz?"</p>

    <p>Mapes bir an düşünme yeteneğini yitirmiş gibi göründü. "Envanter... envanter kayıtlarında satış yerlerine bakalım."</p>

    <p>Mapes ofisine bilgi vermek için tünel girişinden telefon etti. "Pitt'le birlikte geri döndüklerinde, Phalanx'ın muhasebecisi kayıtları masasının üstüne koymuştu. Mapes hızla sayfaları birbiri ardına çevirdi. Sorunu çözmesi on dakika sürdü. "Yanılmışım," dedi sessizce.</p>

    <p>Pitt bir şey söylemeden bekledi.</p>

    <p>"Eksik gaz mermileri satılmış."</p>

    <p>Pitt yine bir şey söylemedi ama öldürecekmiş gibi bakıyordu.</p>

    <p>"Bir hata yapılmış," dedi Mapes kısık bir sesle. "Depo görevlileri yanlış bölmeden mermi almışlar. Asıl sipariş listesine göre on altı numaralı bölmeden kırk tane deniz mermisi alınması gerekiyormuş. Sanırım, bu sayının ilk hanesi olan bir, görevlilerin elindeki karbon suret üzerinde iyi çıkmamış. Onlar da bunu altı olarak okuyup oradan almışlar."</p>

    <p>"Ne kadar düzensiz bir yer işletiyorsun Mapes." Pitt'in tırnakları avucunu delecek gibiydi. "Sipariş belgesinde kimin adı var?"</p>

    <p>"Korkarım, aynı ay içinde üç sipariş olmuş."</p>

    <p>Tanrım, diye düşündü Pitt, neden hiçbir iş yolunda gitmiyor? "Müşterilerin bir listesini alayım."</p>

    <p>Mapes, "Bak, umarım benim durumumu anlıyorsun," dedi. Yine aynı iş adamı konuşmasına başlıyordu. "Eğer müşterilerim silâh aldıklarını ortaya çıkardığımı öğrenecek olurlarsa... Sanırım, bu konunun neden gizli kalması gerektiğini anlıyorsun."</p>

    <p>"Mapes, doğrusunu istersen, herkesten önce ben seni o toplardan birinin içine sıkıştırıp ateşlemek isterim. Haydi şimdi savcılığı ve Kongreyi başına üşüştürmeden ver o listeyi bana."</p>

    <p>Mapes'in yüzü sarardı. Bir dolmakalem aiıp küçük bir kâğıda alıcıların adlarını yazdı. Kâğıdı Pitt'e uzattı.</p>

    <p>Mermilerden biri İngiliz Kraliyet Savaş Müzesi tarafından alınmış, Londra'da bulunuyordu. İki tanesi Dayton City Post 9974, Oklahoma adresine, Emekli Muharipler Derneğine satılmıştı. Geri kalanlarsa Afrika Devrim Ordusu adına gelen bir yetkili tarafından alınmış, adres verilmemişti.</p>

    <p>Pitt kâğıdı cebine yerleştirip ayağa kalktı. "Adamlarımı gönderip tüneldeki mermileri aldırırım," dedi soğukça. Mapes'den tiksiniyordu.</p>

    <p>Çıkmadan önce son bir kılçık atmadan yapamadı. "Mapes?"</p>

    <p>"Evet?"</p>

    <p>Pitt'in aklından bin tane sövgü geçti ama belli birini çıkaramadı. Sonunda Mapes'in bekleyen yüzü şaşkınlığa dönüşürken Pitt konuştu.</p>

    <p>"Geçen yıl ve ondan önceki yıl, sattığın mallarla kaç kişi öldü ya da sakat kaldı?"</p>

    <p>Mapes hiç düşünmeden, "Mallarımla başkalarının ne yaptığı beni ilgilendirmez," dedi.</p>

    <p>"Eğer o gaz mermilerinden birisi patlayacak olursa, belki de milyonlarca insanın ölümünden sorumlu olacaksın."</p>

    <p>"Milyonlar mı dediniz, Mr. Pitt?" Mapes'in bakışları katılaştı. "Benim için bu sayı salt istatistik bir değer taşır."</p>
  </div>
</body>
</html>
