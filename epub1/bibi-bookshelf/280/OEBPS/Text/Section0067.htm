<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>67</h2>

    <p>İki saat, Sandecker ve Steiger için kahredici bir yavaşlıkla gelip geçti. Slaughter kumsalında Delaware kıyı çizgisini aşmış, Atlantik'in üzerinde beş yüz mil açılmışlardı. Hava sakindi. Birkaç fırtına bulutuysa uçuş rotalarından uzakta kalmıştı.</p>

    <p>Vidalarla tutturulmamış her şey, hatta birkaç tane vidalanmış olan da birlikte yük kapısından dışarı atılmıştı. Sandecker söküp attığı ağırlığın yaklaşık iki yüz kilo olduğunu tahmin ediyordu. Buna ek olarak azalan yakıtın sağladığı hafifleme inleyen motorların fazlaca ısınmasını önlemişti.</p>

    <p>Sandecker başı pilot kabininin duvarına dayanmış olarak uzanıyordu. Steiger'inki dışında tüm koltukları çıkarmıştı. Geçen iki saat içinde harcadığı çabayla bitkindi. Göğsü inip kalkarken, kas yorgunluğuyla kolları ve bacakları tutulmuştu.</p>

    <p>"Herhangi bir haber... Pitt'ten bir ses varmı?"</p>

    <p>Steiger gözlerini aygıtlardan ayırmadan başını iki yana salladı. "Ölüm sessizliği," dedi. "Ama düşünecek olursak, zaten ne umabiliriz ki? Adam mucize yaratamaz ya."</p>

    <p>"Başkalarının olanaksız gördüğü çok işin altından kalkmasını bilmiştir o,"</p>

    <p>"Boşuna beni avutmaya çalışma." Steiger başıyla gösterge saatine işaret etti. "Son bağlantıdan bu yana iki saat sekiz dakika geçti. Artık bizi defterden sildi galiba."</p>

    <p>Sandecker tartışamayacak kadar yorgundu. Uzanıp kulaklıkları aldı, başının altına koyup gözlerini kapadı. Tatlı bir uykuya dalmak üzereyken tabanca gibi patlayan bir sesle yerinden fırladı.</p>

    <p>"Hey, kel kafa, yatakta iş görür gibi uçuyorsun."</p>

    <p>"Giordino!" diye bağırdı Steiger.</p>

    <p>Sandecker 'verici' düğmesine bastı. "Al, nereden arıyorsun?"</p>

    <p>"Yarım mil gerinizde, yetmiş metre altınızdayım."</p>

    <p>Sandecker ve Steiger şaşkınlık içinde bakıştılar.</p>

    <p>Sandecker, "Sen hastanede olmalıydın," dedi.</p>

    <p>"Pitt çıkardı beni."</p>

    <p>"Pitt nerede" diye sordu Steiger.</p>

    <p>Pitt, "Altında, kıçını gözlüyorum Abe," diye karşılık verdi. "Giordino'nun Catlin M 200'ünü kullanıyorum."</p>

    <p>Steiger, "Geç kaldın," dedi.</p>

    <p>"Özür dilerim ama bu işler zaman alıyor. Yakıtınız ne durumda?"</p>

    <p>Steiger, "Deponun dibini kazıyor," diye yanıtladı. "Şansım varsa şöyle bir on sekiz, yirmi dakika daha dayanabilirim."</p>

    <p>"Altmış mil ötede, iki yüz yetmiş derecede bir Norveç transatlantiği var. Sizin inişiniz için kaptan tüm yolcuları güneşlenme güvertesinden uzaklaştırdı. Oraya kadar gitmeniz... "</p>

    <p>Steiger, "Deli misin sen?" diye sözünü kesti. "Yolcu gemisi, güneşlenme güvertesi... neler saçmalıyorsun?"</p>

    <p>Pitt telaşlanmadan anlatmaya devam etti. "Biz mermi başlığını keser kesmez hemen o yöne gidin. Mutlaka görürsünüz."</p>

    <p>Giordino, "Size bayağı imreniyorum," dedi. "Havuz başında güverteye oturup buzlu içkilerinizi yudumlarsınız."</p>

    <p>Steiger korkulu bir ifadeyle, "Buzlu içki mi yudumlarız!" diye tekrarladı. "Tanrım bu heriflerin ikisi de çıldırmış."</p>

    <p>Pitt, Giordino'ya döndü; yardımcı pilot koltuğuna iyice yerleşerek başıyla bir bacağını örten alçıyı gösterdi. "Bununla aracı yönetebilecek misin?"</p>

    <p>Giordino bacağındaki alçıya hafif bir yumruk vurarak, "Yapmamı engellediği tek şey," dedi. "Gıdıklanan yerleri içerden kaşımak."</p>

    <p>"O halde kullan bakalım."</p>

    <p>Pitt ellerini kumanda kolundan çekip koltuğundan kalktı ve yük bölümüne geçti. Açık yük kapısından içeri keskin bir soğuk sızıyordu. Renkli kayak giysileri içinde, yüz çizgilerinden kuzeyli olduğu anlaşılan bir adam, kalın bacaklı bir tripod üzerine yerleştirilmiş uzun siyah bir dikdörtgen cismin başına eğilmişti. Dr. Paul Weir her bir yanından hava giren bir helikopterde, kış ortasında iş görmek için yetiştirilmiş bir adam değildi.</p>

    <p>Pitt, "Pozisyona girdik," dedi.</p>

    <p>"İşim tamamlanmak üzere," diye karşılık verdi Weir, moraran dudaklarıyla. "Soğutma borularını takıyorum. Baş bölüm ve enerji deposu çevresinde su dolaşımı sağlamazsak tüm aygıt kebap olur gider."</p>

    <p>Pitt, "Nedense, bu donanımın daha gelişmiş bir biçimi olduğunu sanırdım," dedi.</p>

    <p>"Geniş kafesli argon lazerleri kurgubilim filmleri için yapılmamıştır, Mr. Pitt." Dr. Weir kablo bağlantısını son bir kez kontrol ettikten sonra konuşmaya devam etti. "Sayısız işte kullanılabilecek yeterlikte bir ışın çıkarırlar."</p>

    <p>"Bu işi görecek gücü var mı?"</p>

    <p>Weir omuzlarını salladı. "Sadece iki kilovatlık bir enerji bırakan on sekiz vatlık küçük bir ışın pek göz doldurmuyor ama kuşkunuz olmasın, bol bol yeter bize."</p>

    <p>"Mermiye ne kadar yaklaşmamızı istersiniz?"</p>

    <p>"Işın dağılmasını önlemek için alabildiğince yakınlık gerekiyor. On yedi metreden az olmalı."</p>

    <p>Pitt mikrofon düğmesine bastı. "Al?"</p>

    <p>"Evet."</p>

    <p>"Mermiye on üç metre kadar yaklaşmalısın."</p>

    <p>"Bu uzaklıkta helikopterin pervanesi bizi tokat gibi savurur."</p>

    <p>"Başka çare yok."</p>

    <p>Weir lazerin ana düğmesini çevirdi.</p>

    <p>Pitt, "Abe, beni duyuyor musun?" diye sordu.</p>

    <p>"Dinliyorum."</p>

    <p>"Şimdi Giordino, mermi başlığını tutan paraşütün iplerini lazer ışınıyla kesebileceğimiz bir yere yaklaşıyor."</p>

    <p>Sandecker, "Demek planınız buydu," dedi.</p>

    <p>"Evet, amiralim." Pitt'in sesi yumuşak ve telaşsızdı. "Şimdi geliyoruz. Yönünüzü hiç değiştirmeyin. İçinizden, bildiğiniz tüm duaları sıralayın ki bu işi başaralım."</p>

    <p>Giordino büyük bir dikkat ve ustalıkla Catlin'i, diğer helikopterin yakınına getirdi. Üstte bulunan aracın neden olduğu rüzgâr hissedilirken, elleri kumanda kolu üzerinde iyice kenetlendi. Yük bölümündeyse sarsıntı, bağlanmamış olan her şeyin devrilmesine yol açtı. Pitt'in bakışları mermi başlığıyla Weir arasında mekik dokuyordu.</p>

    <p>Stransky Gereç Şirketi'nin başmühendisi, lazer aygıtının önüne eğilmişti. Korktuğunu yada endişe duyduğunu gösteren hiçbir belirti yoktu. Neredeyse eğleniyor gibiydi.</p>

    <p>Pitt, "Işın filan görmüyorum," dedi. "Çalışıyor mu?"</p>

    <p>Weir, "Düş kırıklığı için özür dilerim," dedi Weir. "Ama argon lazer ışını gözle görülmez."</p>

    <p>"Nasıl nişan alıyorsunuz peki?"</p>

    <p>"Bu otuz dolarlık tüfek dürbünüyle." Çabucak lazerin üzerine vidalanmış tüp biçimindeki şeyi okşadı. "Nobel Ödülüne aday olacak bir buluş değil ama işimizi görür."</p>

    <p>Pitt karnı üzerine yatıp başı, açık kapıdan dışarı sarkıncaya dek süründü. Delici soğuk rüzgâr başındaki yara bandının sökülmesine neden olmuştu. Bandın bir ucu açılarak fırtınada dalgalanan bir bayrak gibi sallanmaya başladı. Mermi başlığı hâlâ helikopterin altında, kuyruk pervanesine doğru sarkıyordu. Pitt bu kadar küçük bir paketin içine bir evren dolusu acı ve ölümün nasıl tıkıştırılmış olabileceğini düşündü.</p>

    <p>Weir, "Daha yakına," diye bağırdı. "Bir üç metre daha yaklaşmam gerek."</p>

    <p>Pitt mikrofona, "On metre daha yanaş," dedi.</p>

    <p>Giordino, "Biraz daha yaklaşalım da makasla kesin bari," diye mırıldandı. Gerilim içinde olduğu hiç belli değildi. Yüzüne bakan biri onu uyukluyor sanabilirdi. Yalnız gözlerinde, tüm dikkatini yöneltmiş olmanın verdiği keskinlik vardı. Alçı içindeki bacağı terden patlayacakmış gibi geldi. Sinir uçları da isyan ediyordu.</p>

    <p>Pitt bir şeyler seçer gibi oldu, paraşüt ipleri yavaş yavaş kararıyordu. Görünmeyen ışın naylon ipleri eritmeye başlamıştı. Kaç tane var acaba, diye düşündü. Belki elli tane filan.</p>

    <p>"Fazla ısınmaya başladı!" Sözcükler buz gibi bir etki yaptı. "Kapı açık durunca burası çok soğuk oluyor," diye haykırdı Weir. "Soğutma boruları donmuş."</p>

    <p>Weir gözlerini yeniden dürbününe çevirdi. Pitt birkaç ipin daha koptuğunu farketti. Kalbinin içi yanık izolasyon maddesinin keskin kokusuyla doldu.</p>

    <p>Weir, "Tüp daha fazla dayanmaz," dedi.</p>

    <p>Bir yarım düzine ip daha yanarak koptu, fakat geri kalanlar sağlam ve gergin durumlarını koruyorlardı. Weir birden dikilip elindeki eldivenleri koparır gibi çıkardı. "Cok üzgünüm!" diye bağırdı. "Tüpün işi bitik."</p>

    <p>Çabuk Ölüm mermi başlığı tüm ürkünçlüğüyle helikopterin altında sallanmaktaydı.</p>

    <p>Pitt yattığı yerden sallanan başlığa bakarken otuz saniye geçti. Yüzünde ifade yoktu ama aklını bir şeye takmış olduğu belli oluyordu. Sonra sessizliği bozdu.</p>

    <p>"Lazerimiz bozuldu," diye kısaca açıkladı.</p>

    <p>Steiger, "Allah kahretsin, kahretsin, kahretsin!" diye hırladı. "Neden bu kadar şanssızız?" Acı ve bozgunla sesi vahşileşmişti.</p>

    <p>"Şimdi ne yapacağız?" Amiral Sandecker'in sesi sakindi.</p>

    <p>Pitt, "Bizden ayrılıp, helikopteri dalışa geçirin," dedi.</p>

    <p>"Neye geçirelim?"</p>

    <p>"Son kozumuz. Baş aşağı dalış. Yeterince yer çekimi gücü sağlayınca hemen tırmanmaya başlayın. Belki o zaman Abe'in şansı döner ve sevimsiz yolcunuzu düşünürsünüz."</p>

    <p>Steiger, "Kolay olmayacak," dedi. "Dalışı salt aygıtlar yardımıyla yapmak zorundayım. Paraşüt bezi ön camın tümünü kapatıyor."</p>

    <p>Giordino, "Korkma, yanındayız," dedi.</p>

    <p>Steiger, "Çok yaklaşma, nezlemiz geçer sonra," dedikten sonra helikopteri telaşsızca Catlin'den uzaklaştırdı. "Dua edelim de bu yavru kabız olmasın." Sonra kumanda kolunu öne doğru yıktı.</p>

    <p>Helikopter baş aşağı dikilip yetmiş derecelik bir açıyla inişe geçti. Sandecker ayaklarını Steiger'in koltuğunun arkasına dayayarak elleriyle tutunacak bir yer aradı. Catlin'in içindekiler, helikopterin burnunun denize doğru yöneldiğini gördüler.</p>

    <p>Pitt, "İniş açısını biraz genişlet," dedi. "Yoksa başlık kuyruk pervanesine çarpacak."</p>

    <p>Steiger, "Anladım," dedi gerilim içinde. "Gözün kapalı bir binanın üstünden atlıyormuş gibi oluyor."</p>

    <p>Pitt güven vermek için, "İyi gidiyorsun," diye konuştu. "Çok hızlanma. Çekiş yaptığında biraz daha g faktörü binerse pervanelerin kopar."</p>

    <p>"Hızlanacak değilim."</p>

    <p>Bin üç yüz metre.</p>

    <p>Giordino, Steiger'i adım adım izlemeye çalışmadı. Geride kalıp ağır ağır burgu hareketleriyle inmeye başladı. Dr. Weir yük bölümünde yapacak işi kalmadığından, kontrol kabininde rahat bir yere oturdu.</p>

    <p>Helikopterin dalış açısı yüzünden Amiral Sandecker'e ayakta duruyormuş duygusu geldi. Steiger'in gözleri altimetre, hız göstergesi ve suni ufuk saati arasında mekik dokuyordu.</p>

    <p>Bin metre.</p>

    <p>Pitt paraşüt bezinin pervaneye tehlikeli bir yakınlıkta dalgalandığını gördü, fakat sesini çıkarmadı. Yeni bir uyarıyla Steiger'in dikkatini dağıtmak istemedi. Yeterince sorunu vardı adamın. Deniz helikopteri kucaklamak için yükselirken gözlerini ayırmadan izledi.</p>

    <p>Steiger giderek artan bir titreşim hissetti. Hızı arttıkça rüzgâr gürültüsü de çoğalıyordu. Kısa bir an için yükseltme kolunu hiç kullanmamayı ve bu işkenceye son vermeyi düşündü. Ama sonra, o gün ilk kez olarak, karısını ve çocuklarını düşündü. Onları bir kez daha görmek isteği yaşamak için kararlılığını iyice körükledi.</p>

    <p>"Haydi Abe, şimdi!" Pitt'in komutu kulaklıkları çınlattı. "Çıkmaya başla!"</p>

    <p>Steiger kumanda koluna asıldı.</p>

    <p>Yedi yüz metre.</p>

    <p>Korkunç bir yerçekimi gücüyle helikopterin her yanı sarsılmaya başladı. Denize paralel bir durum alınca başlık, dev bir çekülün ucundaki ağırlık gibi dışa doğru bir yay çizdi. Lazer ışınlarıyla kopmamış olan ipler, banjo telleri gibi gerilerek ikişer üçer kopmaya başladılar.</p>

    <p>Tam Çabuk Ölüm mermisi geriye doğru savrulup helikoptere çarpacak sanılırken, kalan iplerin de kopmasıyla kurtuldu ve düştü.</p>

    <p>Pitt, "Düşürdünüz!" diye bağırdı.</p>

    <p>Steiger cevap veremeyecek kadar bitikti.</p>

    <p>Ani çıkışla gözleri kararan Sandecker, dizleri üzerinde doğrulmaya çalışırken Steiger'in omzuna dokundu. "O yolcu gemisine gidelim," dedi yorgun fakat ferahlamış bir sesle.</p>

    <p>Helikopter güvenlik içinde uzaklaşırken, Pitt bakmaya gerek duymadı. Mavi rengi, aşağıda dalgalanan denizin rengiyle kaynaşıp gözden kayboluncaya dek mermi başlığının düşüşünü izledi.</p>

    <p>Saniyede altı metrelik bir iniş hızına göre ayarlanmış olan merminin üç yüz metrenin altına inmesine karşın başlığı patlamadı. Patlatma mekanizması çalışıncaya kadar iş işten geçmişti. Saniyede yüz yirmi metrelik bir hızla ölüm dolu biyolojik organizma, denizin sonsuzluğu içine daldı.</p>

    <p>Suya çarparken beliren beyaz köpük, üzerine gelen bir dalgayla kaybolurken Pitt hâlâ gözlerini ayırmamıştı.</p>

    <p>Görkemli bir geminin yok oluşunu izlemek acıklı bir olaydır. Yangın söndürme botları alevleri söndürmek için boşuna uğraşırlarken, Başkan duygulanmış bir ifadeyle dumanlar arasındaki Iowa'ya bakıyordu.</p>

    <p>Yanında Timothy March ve Dale Jarvis vardı. Kuvvet Komutanları gerekli raporları yazmak, soruşturmaları yapmak ve gereken emirleri vermek için Pentagon'daki görev yerlerine gitmişlerdi. Birkaç saat içinde şok geçer, haber organları kan istemeye başlarlardı, kimin kanı olursa.</p>

    <p>Başkan neler yapılacağını saptamıştı. Kamu tepkisi yumuşatılmalıydı. Bu baskını salt bir alçaklık olarak nitelemekle bir şey kazanılamazdı. Bazı şeyler halkın şaşkınlığından yararlanarak büyük bir titizlikle gizlenmeliydi.</p>

    <p>Jarvis, "Amiral Bass'ın Bethesda Hastanesinde öldüğü haberi geldi," dedi yavaşça.</p>

    <p>"Çabuk Ölüm'ün sırrını bunca yıl ezilmeden taşıdığına göre oldukça güçlü bir adamdı herhalde," dedi Başkan da.</p>

    <p>March, "O halde, bu iş de burada kapandı," diye mırıldandı.</p>

    <p>Jarvis, "Rongelo Adası hâlâ duruyor," dedi.</p>

    <p>"Evet," diye Başkan başını yorgun yorgun sallayarak konuştu. "O hâlâ duruyor."</p>

    <p>"Bu organizmanın en küçük bir kalıntısını bile bırakamayız."</p>

    <p>Başkan Jarvis'e baktı. "Ne öneriyorsun?"</p>

    <p>Jarvis, "Adayı haritadan silelim," diye önerdi.</p>

    <p>March, "Olanaksız," dedi. "Eğer bomba kullanırsak Sovyetler kıyameti koparır. Yerüstü nükleer denemeleri yasaklayan anlaşmaya her iki ülke de yirmi yıldır saygı gösterdi."</p>

    <p>Jarvis dudakları hafifçe kımıldayarak gülümsedi. "Bu anlaşmayı Çinliler daha imzalamadı."</p>

    <p>"Ne olacak?"</p>

    <p>"O halde, biz de Yabangülü Operasyonumdan bir sayfa alıp uygularız," diye açıkladı Jarvis. "Roket taşıyan denizaltılarımızdan bir tanesi farkedilmeyecek bir uzaklığa kadar Çin topraklarına yaklaşır. Sonra oradan Rongelo Adasına doğru nükleer başlıklı bir mermi gönderir."</p>

    <p>March ve Başkan düşünceli gözlerle bakıştılar. Sonra Jarvis'e dönüp anlattıklarını bitirmesini beklediler.</p>

    <p>"Amerika'nın böyle bir deneme için ön hazırlığı olmadığından ve patlama alanının iki bin mil çevresinde bize ait hiçbir gemi ya da uçak bulunmadığından, Sovyetler bizi suçlayacak kanıt gösteremezler. Öte yandan, Sovyet casus uyduları roketin çıkış yeri olarak Çin sınırlarını kaydedecek."</p>

    <p>March, "Eğer kendimizi belli etmezsek bu iş yürür," dedi yavaş yavaş planı benimseyerek. "Tabii Çinliler bu işle ilgileri olmadığını ileri sürerler. Her zamanki gibi Kremlin ve bizim Dışişleri Bakanlığı ile öfkeli başka ülkelerden Çin'i lanetleyen suçlamalar yağar, sonra da iki hafta içinde her şey unutulup gider."</p>

    <p>Başkan vicdanıyla savaş verirken gözlerini boşluğa dikti. Sekiz yıldır neredeyse ilk kez görevinin tüm ağırlığı üzerine çökmüştü. Güçlü dış görünümü her an onu çökertebilecek küçük çatlaklarla kaplıydı.</p>

    <p>Sonunda kendisinden iki kat daha yaşlı bir adam gibi zorlanarak yerinden kalktı. "Tanrıdan dilerim," dedi üzüntüyle. "Bilinçli olarak nükleer atış emrini veren son insan ben olayım."</p>

    <p>Sonra dönüp ağır ağır kendisini Beyaz Saray'a çıkaracak olan asansörüne doğru yürüdü.</p>
  </div>
</body>
</html>
