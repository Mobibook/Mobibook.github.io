<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>37</h2>

    <p>"Sen ne dersin bu işe?" diye sordu Daggat. Masasında oturuyordu. Hiram Lusana odanın bir ucunda ayakta duruyordu; yüksek bir sandalyenin arkalığına dayanmıştı. Yüzü endişeliydi.</p>

    <p>Ulusal Güvenlik Örgütü Müdürü Dale Jarvis cevap vermeden birkaç dakika duraksadı. Sonra dostça, hatta babacan bir bakışla başını kaldırdı. Alabros kesilmiş kısa kahverengi saçlarında, beyaz çizgiler vardı. Tüvit ceketi içinde kırmızı kravatı eriyormuş gibi duruyordu. "Bana sorarsanız, Yabangülü Operasyonu oyundur."</p>

    <p>"Oyun hol" Lusana tısladı. "Saçma!"</p>

    <p>Jarvis sakin bir sesle, "Hiç de değil," dedi. "Gelişmiş bir askeri düzeni olan her ülkede, 'fizibilite oyunları' diye adlandırılan varsayımları planlamakla görevli şubeler vardır. Olasılık oranı yok denecek kadar az olaylar için tasarlanırlar. Öngörülmemiş olaylar karşısında savaşmak için stratejik ve taktik çalışmaları yaratılır. Sonra da belki bir gün kullanılır diye rafa kaldırılır."</p>

    <p>"Demek, Yabangülü için böyle düşünüyorsunuz?" Lusana'nın sesi buruktu.</p>

    <p>Jarvis, "Tüm ayrıntıları bilmediğim için, şimdilik evet," diye yanıtladı. "Sanırım Güney Afrika Savunma Bakanlığında, dünyadaki ülkelerin yarısı için hazırlanmış saldırı planları vardır."</p>

    <p>"Gerçekten buna inanıyor musunuz?"</p>

    <p>"İnanıyorum," dedi Jarvis kesinlikle. "Benden duymuş olmayın ama kendi hükümetimizin de bir yerlerde sakladığı ne çılgınca, akla hayale gelmeyen tasarıları vardır kim bilir. Dünyadaki her ülkeyi. Batılı dostlarımız da dahil olmak üzere, alaşağı edecek komplolar, azınlıkların kitle ayaklanmaları halinde gettolara nükleer bomba yerleştirme planları, Meksika ve Kanada'dan gelecek saldırılar karşısında savaş taktikleri... Bunların on binde biri bile kullanılmayacak ama yine de hazırlanılmış ve gerekirse diye bekletiliyor."</p>

    <p>"Sigorta gibi," dedi Daggat.</p>

    <p>Jarvis başıyla onayladı. "Akla gelmeyecek şeyler için sigorta."</p>

    <p>"Yani hepsi bu kadar, öyle mi?" diye Lusana öfkeyle patladı. "Sizce Yabangülü Operasyonu ancak bir budalanın inanacağı bir kâbus mu?"</p>

    <p>"Korkarım, bu işi çok ciddiye almışsınız, general." Jarvis, Lusana'nın patlamasıyla etkilenmemişti. "Gerçeği kabul etmek zorundasınız. Gözü kapalı inanmışsınız."</p>

    <p>Lusana, "Bunu kesinlikle kabul etmiyorum," dedi inatla.</p>

    <p>Jarvis telaşsızca gözlüklerini çıkarıp kılıfına yerleştirdi. "Tabii, isterseniz başka haberalma örgütlerinin fikirlerini de alın, ama güvenle söyleyebilirim, Yabangülü için onlar da hemen hemen aynı şeyleri anlatacaklardır."</p>

    <p>Lusana, "De Vaal'ın operasyonu eyleme geçirme niyetini soruşturun!" diye bağırdı.</p>

    <p>Jarvis, giderek biriken öfkesini bastırıp ayağa kalktı, ceketini ilikleyip Daggat'a döndü. "Sayın Kongre Üyesi, şimdi izninizle görevime dönmek zorundayım."</p>

    <p>"Anlıyorum," dedi Daggat. Masasından kalkıp Jarvis'in koluna girdi. "Sizi asansöre kadar götüreyim."</p>

    <p>Jarvis, Lusana'ya başıyla selam verip yüzünü dostça bir ifadeye zorladı. "General?"</p>

    <p>Lusana durduğu yerde öfkesinden titriyordu. Yumrukları sıkılı, hiçbir şey söylemedi. Başını çevirip camdan dışarı baktı.</p>

    <p>Asansör fuayesine çıkar çıkmaz Daggat, Jarvis'e, "Generalin kaba davranışı için özür dilerim. Ama şu son aylarda içinde bulunduğu korkunç gerilimi anlamalısınız. Üstelik bir de dün gece Mozambik'ten buraya uzun bir uçak yolculuğu yaptı."</p>

    <p>"Jet yolculuğu insanı huysuz yapar derler." Jarvis tek kaşını kaldırdı. "Yoksa, kaçak giriş yaptığı için vicdan rahatsızlığı mı var?"</p>

    <p>Daggat kuruyan dudaklarını yaladı. "Biliyor muydunuz?"</p>

    <p>Jarvis dostça güldü. "Olağan bilgi. Tasalanmayın, Kongre Üyesi. Görevimiz, general gibi adamların ne yaptıklarını izlemektir. Ulusal Güvenlik Örgütü kaçak girişlerle filan ilgilenmez. Bu olaydan Göçmen Bürosunun haberi olmaması o kadar önemli değil. Ama sizin yerinizde olsam, generalle Washington'da pek görünmezdim. Sizin gibi birinin radikal bir devrimciyle dostluk etmesi ilerde başınızı ağrıtabilir."</p>

    <p>"General Lusana radikal değildir."</p>

    <p>Jarvis inanmamış gibi omzunu silkti. "Göreceğiz."</p>

    <p>Asansörün geldiğini belirten ışık yandı. Jarvis dönerken Daggat, "Bir şey daha var," dedi. "Bir rica."</p>

    <p>Asansörün kapıları açıldı. İçi boştu. "Elimden gelirse," dedi Jarvis.</p>

    <p>"Yabangülü Operasyonu'nu soruşturun lütfen. Yani adamlarınız bütün zamanlarını bu işe versinler demek istemiyorum," diye hemen ekledi. "Sadece, gerçekten olabilir mi olamaz mı diye bir iki sondaj."</p>

    <p>Kapılar kapanırken Jarvis ayağını araya sokarak, "Bir soruşturma başlatırım," dedi. "Ama sizi uyarıyorum, Kongre Üyesi, öğreneceklerimiz hoşunuza gitmeyebilir."</p>

    <p>Kapılar kapandı ve asansör Jarvis'i aşağı indirdi.</p>

    <p>Daggat uyandığı zaman saat onu geçiyordu. Ofisinde tek başınaydı. Memurları çoktan evlerine gitmişlerdi. Saatine bakınca, yaklaşık bir saattir uyuklamış olduğunu anladı. Gözlerini ovuşturup gerinirken ofisin dış kapısının açılıp kapandığını duyar gibi oldu. Temizlikçiler sanarak bakmaya gerek görmedi. Boşalan çöp sepetlerinin ve elektrik süpürgesinin gürültüsünü duymayınca, yabancı birinin gelmiş olduğunu farketti.</p>

    <p>Felicia Collins kapı girişine dayanmış, hiçbir şey söylemeden Daggat'a bakıyordu.</p>

    <p>Birden belleğinde bir kıpırdanma oldu ve ayağa kalkarak, özür dileyen bir hareket yaptı. "Bağışla, zaman nasıl geçti farkında değilim.</p>

    <p>Yemek randevumuzu tümden unutmuşum."</p>

    <p>"Bağışlandın," dedi kadın.</p>

    <p>Hemen ceketine uzandı. "Açlıktan ölüyor olmalısın."</p>

    <p>"Dördüncü martiniyi yuvarladıktan sonra açlık filan kalmadı." Felicia odada bir göz gezdirdi. "Hiram ile toplantınızı bitiremediğinizi sanmıştım."</p>

    <p>"Bu öğleden sonra onu Dışişleri Bakanlığına teslim ettim. Dördüncü sınıf konuklara özgü ağırlama görüyor."</p>

    <p>"Açıkta dolaşması tehlikeli değil mi?"</p>

    <p>"Yeterince güvenlik sağladım."</p>

    <p>"O zaman artık konuğumuz değil."</p>

    <p>"Değil. Hükümet ona Mayflower Otelinde bir daire tuttu."</p>

    <p>Felicia ayakta iyice gerindikten sonra odanın içine daldı. "Aklımdayken söyleyim, öğle yemeğinde Loren Smith ile birlikteydim. Aşk yaşantısını olduğu gibi anlattı."</p>

    <p>"Yemi kaptı mı?"</p>

    <p>"Arlington'daki garsoniyerinin anahtarını demek istiyorsan, evet, aldı."</p>

    <p>Daggat kadını kollarıyla sardı. Gözleri sevecen, fakat başarısından ötürü kibirliydi. "Pişman olmayacaksın, Felicia. Yaptığın işin sonu mutlaka iyi olacak."</p>

    <p>Felicia başını çevirip, "Bunu bir de Loren'e anlat," dedi.</p>

    <p>Daggat onu kollarından bıraktı. "Herhangi bir ad verdi mi?"</p>

    <p>"Anladığım kadarıyla, Phil Sawyer ile evlenmek için cilveleşirken, NUMA'dan bir adamla da sevişiyor."</p>

    <p>"Kim olduğunu söyledi mi?"</p>

    <p>"Adı Dirk Pitt."</p>

    <p>Daggat'ın gözleri açıldı. "Dirk Pitt mi dedin?"</p>

    <p>Felicia başını salladı.</p>

    <p>Daggat hemen bir bağlantı kurmaya çalıştı ve buldu. "Vay canına! Harika!"</p>

    <p>"Ne diyorsun sen kuzum?"</p>

    <p>"George Pitt, California'dan yılların saygıdeğer senatörü. Aklına gelmedi mi? Sayın Kongre Üyesi 'İffetli Hanım' senatörün oğluyla yatıp kalkıyor."</p>

    <p>Felicia birden buz kesilip ürperdi. "Tanrı aşkına Frederick, ne olur daha işin başındayken bu saçma planından vazgeç."</p>

    <p>Daggat fesat bir şekilde sırıtarak, "Hiç de öyle düşünmüyorum," dedi. "Ülkem için neyi yararlı görüyorsam onu yapıyorum."</p>

    <p>"Yani Frederick Daggat için en yararlı olanı demek istiyorsun."</p>

    <p>Kadının koluna girip odadan çıkardı Daggat. "Eğer zamanın olup da bir kez daha düşünürsen, benim haklı olduğumu göreceksin." Işıkları söndürdü. "Haydi şimdi güzel bir yemek yiyelim, sonra Loren Smith'in ilk ve son kez geleceği aşk yuvasını hazırlayalım."</p>
  </div>
</body>
</html>
