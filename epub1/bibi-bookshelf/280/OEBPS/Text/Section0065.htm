<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>65</h2>

    <p>Ateşleme sürecini geriye almak olanağı yoktu. Barut yükü patlar patlamaz, ortada ve sancak yönünde bulunan namlulardan iki mermi püskürttü, fakat iskele namlusunda bulunan mermi Satan roketlerinin neden olduğu bükülme yüzünden tıkanıp kaldı. Patlayıcı gaz boşalamamış, namlunun dibinde sıkışmıştı.</p>

    <p>Yeni bir top bu basınç karşısında dayanabilirdi, fakat eskimiş paslı bir top ağzı için bu olanaksızdı ve parçalanarak patladı. Saniyeden kısa bir an içinde, tareti kaplayan alev bulutu cephaneliğe giden asansör borularına ulaşarak aşağıda saklı barut torbalarını buldu. Iowa müthiş bir patlamayla havaya uçtu.</p>

    <p>Fawkes patlamanın etkisiyle kapıdan dışarı fırlarken, eylemlerinin korkunç budalalığını ve ne denli boş olduğunu anladı. Güvertenin sert zemini üzerine düşüp et yığını haline gelmeden bağışlamasını yalvararak sevgili Myrna'sına uzandı.</p>

    <p>Sancak namlusundan çıkan zırh delici mermi yükselme doruğuna vardıktan sonra. Ulusal Arşiv Binasının kireçtaşı kubbesinden aşağı doğru düşmeye başladı. Büyük bir şans eseri, kitaplardan ve çeşitli belgelerden oluşan yirmi bir katlık bölümü geçerek altta bulunan sergi salonunun granit zeminine çarptı. Bu engeli de delip geçerek bodrum katında beton zemine yarı gömülü olarak durdu.</p>

    <p>İkinci mermi namludan çıkmamıştı.</p>

    <p>Ama üçüncüsü öyle olmadı.</p>

    <p>Küçük jeneratörüyle çalışmaya başlayan radarlı altimetre, yere gönderdiği sinyalleri kaydederek iniş sürecine girdi. Beş yüz metreye vardığında paraşütü açıldı ve mavi gökyüzünde portakal rengi bir şemsiye belirdi. Otuz yıllık kumaşın gerilmeye dayanıp dikiş yerlerinden sökülmemesi şaşılacak şeydi.</p>

    <p>Washington caddelerinin çok altında, Başkan ve danışmanları oturdukları yerde gözlerini kırpmadan merminin inişini izliyorlardı. Önce aynı Titanik'in batışına inanamayan yolcuları gibi, büyülenip kaldılar. Gözlerinin önünde gelişen olayların gerçeğini kavrayamadan, hâlâ mermi başlığındaki mekanizmanın çalışmayacağı umuduyla bekliyorlardı.</p>

    <p>Sonra hepsinin içinde korkunç bir umutsuzluk kabardı.</p>

    <p>Kuzeyden esen hafif bir rüzgâr, paraşütü Smithsonian Enstitüsü Binalarının üzerine doğru savurdu. Lincoln Anıtı ve Ulusal Arşivler Binasının çevresini dolduran askerler ve biriken kalabalık başlarını yukarı çevirmiş elleriyle kendilerine doğru alçalan şeyi gösteriyorlardı.</p>

    <p>Toplantı masası üzerindeki gerilim, dayanılmaz boyutlara ulaşan bir endişeyle egemenliğini sürdürüyordu. Jarvis daha fazla izleyemedi. Başını elleri arasına alıp "Tamam," dedi hırıltılı bir sesle. "Sonumuz geldi."</p>

    <p>Başkan, "Yapabileceğimiz bir şey yok mu?" diye sordu. Gözleri havada ağır ağır inen nesneye takılmıştı.</p>

    <p>Higgins yenik bir ifadeyle konuştu. "Bu canavarı havada vurmak, sadece bakterilerin daha çok yayılmasını sağlar. Bundan başka, korkarım, yapacağımız bir şey yok."</p>

    <p>Jarvis, Başkanın gözlerinde her şeyi anladığını belirten bir parıltı farketti. Yolun sonuna gelmiş olmanın bilinciydi bu. Böyle bir şey olamazdı, kabul edilemezdi ama işte oluyordu. Milyonlarca insanın ölümü birkaç saniye, birkaç yüz metre ötedeydi.</p>

    <p>Paraşütle inen mermiye o denli dalmışlardı ki, uzakta belirip giderek büyüyen bir noktayı farketmediler. İlk gören Amiral Kemper oldu. Gözünden bir şey kaçmazdı. Koltuğundan kalkıp gözleri sanki lazer ışınlarıymış gibi bakmaya başladı. Diğerleri de bunu gördüğünde, nokta iyice büyümüş, mermi başına doğru yaklaşan bir helikopter olduğu anlaşılmıştı.</p>

    <p>Higgins, "Hay Allah, bu ne..." diye mırıldandı.</p>

    <p>Kemper, "Iowa'nın tepesinde vızıldayan o kaçık pezevenk galiba," diye açıkladı.</p>

    <p>Higgins, "Bu kez onun kıçını uçururuz," diyerek haberleşme telefonuna uzandı.</p>

    <p>Güneş helikopterin pilot mahallinin arkasından çıkınca bir an için ekranı bir parlaklık kapladı. Daha sonra aracın görüntüsü büyüyerek yan yüzeyinde büyük siyah harfler okunabilir oldu.</p>

    <p>Kemper, "NUMA," dedi. "Bu, Ulusal Sualtı ve Denizcilik Örgütü helikopterlerinden biri."</p>

    <p>Jarvis'in yüzünü örten elleri düştü ve sanki derin bir uykudan uyanır gibi başını kaldırdı. "NUMA mı dedin?"</p>

    <p>Kemper, "Gel kendin bak," dedi eliyle göstererek.</p>

    <p>Jarvis baktı. Sonra deli gibi koltuğunu devirip masanın öbür ucuna yetişti ve Higgins'in elindeki telefonu bir tokatla düşürerek, "Hayır!" diye haykırdı.</p>

    <p>Higgins dondu kaldı.</p>

    <p>Jarvis, "Rahat bırakın onu," dedi. "Pilot ne yaptığını çok iyi biliyor."</p>

    <p>Jarvis'in emin olduğu tek şey, oynanan oyunun gerisinde Pitt'in olduğuydu. Bir NUMA helikopteri ve Pitt. Bu ikisi mutlaka ilişkili olmalıydı. Araçla mermi başlığı arasındaki açıklık daraldıkça, Jarvis'in içinde bir umut kıpırtısı başlamıştı.</p>

    <p>Helikopter parlak portakal renkli paraşütün üzerine bir boğanın matador pelerinine atılması gibi daldı. Steiger ve Sandecker merminin iniş süresini yanlış hesaplamışlardı. Paraşüt erken açıldığı sırada yarım mil ötede Ulusal Arşiv Binası üzerinde dolanıyorlardı. Çok değerli bir süre harcanmıştı. Steiger helikopteri deli gibi sürerek umutsuz bir kumara girdi.</p>

    <p>"On iki saniye geçti," dedi Sandecker bölme kapısının yanından.</p>

    <p>Steiger, patlamaya daha on sekiz saniye var, diye düşündü.</p>

    <p>Sandecker, "Kanca ve vinç hazır," dedi.</p>

    <p>Steiger başını iki yana salladı. "Çok tehlikeli. Yalnızca tek bir geçiş yapabiliriz. Paraşüt iplerinin helikopterin burnuna takılmasını sağlamalıyız."</p>

    <p>"Pervanelere de takılabilir," dedi Sandecker.</p>

    <p>Steiger, "Tek şansımız bu," diye karşılık verdi.</p>

    <p>Sandecker tartışmaya girmedi. Hemen yardımcı pilot koltuğuna geçip güvenlik kemerini bağladı.</p>

    <p>Merminin korkunç görüntüsü ön camı kaplamıştı. Steiger bunun nizami donanma mavisine boyanmış olduğunu farketti. Helikopterin hızını birden kesince ikisi de yerlerinden uçacak gibi oldular.</p>

    <p>Sandecker, "Altı saniye kaldı," dedi.</p>

    <p>Dev paraşütün gölgesi helikopterin üzerine düşerken, Steiger aracı sancak yönüne yatırdı. Şiddetli bir manevrayla helikopterin burun bölümü paraşüt bezini tutan iplerin arasına bıçak gibi daldı. Portakal renkli ipek ön camı tümüyle örterek güneşi kapattı. İplerden üçü pervanelere dolandı fakat çok eskimiş olduklarından hemen koptu. Geri kalanlar ağır mermi başlığının zorlamasıyla gövdeye sarılıp neredeyse helikopterin durmasına neden olacaktı.</p>

    <p>Sandecker, "İki saniye," dedi dişleri arasından.</p>

    <p>Araç başlığın ağırlığıyla aşağı doğru çekiliyordu. Steiger burnu yukarı doğrultup motorlara tam güç verdi. İki motor da yüklerinin ağırlığıyla boğuşmaya başladı. Sandecker saymayı bırakmıştı. Zaman çoktan dolmuştu. Altimetre'nin ibresi üç yüz metre üzerinde titreşiyordu. Sandecker açık camdan başını uzatıp patlamayı görmek, için mermi başlığına baktı.</p>

    <p>Helikopterin pervaneleri aşağıda bir insan denizi oluşturan kalabalığın millerce öteden duyabileceği bir gürültüyle havayı dövüyordu. Paraşüt, başlık ve helikopter, üçü birden havada asılı kalmışlardı. Sandecker yeniden altimetreye baktı. Değişiklik yoktu. Alnı ter içinde parlıyordu.</p>

    <p>Sandecker'e on yıl gibi gelen bir on saniye geçti Steiger, aracın yönetimiyle boğuşma uğraşısına kaptırmıştı kendini. Amiralinse oturduğu yerde izlemekten başka yapabileceği bir şey yoktu. İlk kez kendini bu denli işe yaramaz hissetti.</p>

    <p>"Yüksel, Tanrının cezası, yüksel," diye araca bağırdı.</p>

    <p>Sandecker büyülenmiş gibi altimetreyi izliyordu. İbre üç yüz metrenin üstüne doğru çok küçük bir kıpırtı yaptı. Bu algı yanılması mıydı, yoksa gösterge gerçekten bir şey mi kaydetmişti? Sonra kahredici bir yavaşlıkla ibre kımıldamaya başladı.</p>

    <p>"Tırmanıyoruz," diye bildirdi Sandecker. Sesi titrekti.</p>

    <p>Steiger cevap vermedi.</p>

    <p>Yükselme hızı artmaya başladı. Sandecker gözlerinin kendisini yanıltmadığından emin, olana dek ağzını açmadı. Artık kesinleşmişti. İğne ağır ağır bir sonraki dereceyi de aşıp geçti.</p>

    <p>Acil durumlar dairesindeki adamların duyduğu ferahlama anlatılır gibi değildi. Eğer bir oylama yapılmış olsaydı, hepsi de tüm yaşamlarında bunun yarısı kadar bile görkemli bir olay görmediklerini kabul ederlerdi.</p>

    <p>Asık yüzlü General Higgins'in bile ağzı kulaklarına varmıştı. Odanın içindeki boğucu ölüm bulutu kaybolmuş, helikopter korkunç yükünü güvenli bir yükseklikte götürürken hepsi neşeyle dolmuştu.</p>

    <p>Başkan koltuğuna yayılıp keyifle bir puro yaktı. Üflediği dumanların arasından masanın ucunda oturan Jarvis'e başını salladı. "Göründüğü kadarıyla, Dale, oldukça iki kehanette bulunuyorsun."</p>

    <p>Jarvis, "Sadece iyi bir tahmin yaptım, Başkanım," dedi.</p>

    <p>Amiral Kemper telefonunu kaldırdı. "Şu NUMA helikopteriyle bana bağlantı kurun," diye emir verdi.</p>

    <p>Higgins, "Daha fırtınayı atlatmış değiliz," dedi. "O adamlar ömür boyu uçup duramazlar."</p>

    <p>Ekranın yanındaki hoparlörden bildiri geldi. "Ses bağlantısı kuruldu."</p>

    <p>Kemper gözleriyle ekrandaki gelişmeyi izleyerek telefona konuştu. "Ben Deniz Kuvvetleri Komutanı Amiral Joseph Kemper, NUMA helikopteri, lütfen kendinizi tanıtın."</p>

    <p>Karşıdan gelen ses odanın içinde birisi konuşuyormuşçasına net ve telaşsızdı.</p>

    <p>"Ben Jim Sandecker, Joe. Ne yapmayı düşünüyorsun?"</p>

    <p>Başkan koltuğunda doğruldu. "NUMA'nın genel müdürü!"</p>

    <p>Kemper onu doğruladı. Telefonun alıcısına, "Ne yapmayı düşündüğümü pekâlâ biliyorsun!" diye seslendi.</p>

    <p>"Çabuk Ölüm mermisi. Sanırım, nasıl bir gücü olduğunu biliyorsundur."</p>

    <p>"Biliyorum ya."</p>

    <p>"Ve onu ne yapacağımı bilmek istiyorsun."</p>

    <p>"Eh, doğrusu bunu düşünmedim değil."</p>

    <p>Sandecker, "Bin beş yüz metre yüksekliğe varınca pilot, Albay Abe Steiger ile birlikte doğruca denize gideceğiz. Yakıtımızın yettiği kadar kıyıdan uzaklaşıp bir orospu çocuğunu suya atacağız."</p>

    <p>Kemper, "Ne kadar uzağa gidebileceğinizi sanıyorsun?" diye sordu.</p>

    <p>Sandecker, Steiger'e danışmak için sustu. "Delaware kıyı çizgisinin altı yüz mil kadar doğusuna."</p>

    <p>"Başlık sağlam duruyor mu?"</p>

    <p>"Düşecek gibi görünmüyor. Ama aygıtları bırakıp önümüzü izleyebilsek daha iyi olacaktı."</p>

    <p>"Anlayamadım?"</p>

    <p>"Paraşüt bezi ön camımızı kapattı. Ancak ayaklarımızın dibine bakabiliyoruz."</p>

    <p>Kemper, "Size yardım edebilir miyiz?" diye sordu.</p>

    <p>Sandecker, "Evet," dedi. "Denize kadar olan yolumuzu boşaltmaları için tüm askeri ve ticari hava araçlarını uyararak."</p>

    <p>Kemper, "Bu işi tamam say," diye atıldı. "Ayrıca mermi başlığını atacağınız yerde bir kurtarma gemisi de bulundururum."</p>

    <p>"Olmaz Joe. Albay Steiger da ben de düşüncen için teşekkür ederiz ama bir sürü adam boşuna ölmüş olur. Anlıyorsun sanırım."</p>

    <p>Kemper hemen anlamamıştı. Gözleri büyük bir üzüntüyle doldu. Sonra, "Anlaşıldı," dedi.</p>

    <p>Jarvis, "Onları kurtarabileceğimiz bir yol yok mu?" diye sordu.</p>

    <p>Kemper umutsuz anlamında başını salladı. "Acı gerçek şu ki, Amiral Sandecker ve Albay Steiger intihar ediyorlar. Helikopterin yakıtı bitip denize doğru düşmeye başlayınca mermi de birlikte inecek. Üç yüz metreye indiklerinde mermi başlığı. Çabuk Ölüm organizmasını püskürtecek. Gerisini söylemeye gerek yok."</p>

    <p>Jarvis, "Ama paraşütü kesip güvenli bir uzaklığa uçtuktan sonra atlayabilirler herhalde," diye üsteledi.</p>

    <p>Higgins, "Amiral Kemper'in ne demek istediğini anlıyorum," dedi. "Bunun cevabı ekranda görülebiliyor. Bu paraşüt helikopterin ölüm kefeni. İpler pervane yuvasının üzerinde dolanmış, yük kapısının karşısından sarkıyor. Araç dengeli bir durumda havada kalsa bile, kaygan kaplamanın üstünde kimse bıçakla ipleri kesebilecek kadar uzaklığı tırmanamaz."</p>

    <p>Jarvis, "Helikopter düşmeden önce boşaltamazlar mı?" diye sordu.</p>

    <p>General Sayre üzgün üzgün başını salladı.</p>

    <p>"Bildiğiniz hava araçlarından farklı olarak helikopterlerin otomatik kontrol sistemleri yoktur. Uçtukları her saniye için insan yönetimi gerekir. İçindekiler atlamaya kalkarlarsa, tepelerine düşer."</p>

    <p>Kemper, "Onları havadan almaya kalksak yine aynı şey olur," dedi. "Yalnız bir kişiyi alabiliriz, ikisini birden kurtaramayız."</p>

    <p>"Yapabileceğimiz hiçbir şey yok demek." Jarvis'in sesinde belli belirsiz bir kırgınlık vardı.</p>

    <p>Başkan birkaç dakika gözlerini sarı vernikli masanın üzerine dikip umutsuzca baktı. Sonunda, "Bu korkunç şeyi kıyılarımızdan güvenle uzaklaştırmaları için dua edelim," dedi.</p>

    <p>"Uzaklaştırdıktan sonra?"</p>

    <p>"Sonra oturup çaresizlik içinde iki yiğit insanın ölmesini izleyelim."</p>

    <p>Buz gibi suyun etkisiyle Pitt kendine gelmişti. Gözlerini açar açmaz, parlak gün ışığı karşısında yeniden yumdu. Bulunduğu durumu kavramaya, neden bu soğuk ve pis nehirin içinde yüzüyor olduğuna bir anlam vermeye çalıştı. Sonra başındaki acı bastırınca kendisini bir marangoz çivisi gibi hissetti.</p>

    <p>Suyun içinde bir titreşim ve pıtırtı farketti. Çok geçmeden bir Kıyı Korunma devriye botunun ona doğru ağır ağır yaklaşmakta olduğunu gördü. Kauçuk giysili iki adam yanma atlayıp, usta ellerle çekme donanımına Pitt'i yerleştirdiler. İşaret verilince ağır ağır yukarı çekildi. Kolu askıda ayı gibi bir adam, "Yüzmek için oldukça erken bir saat," dedi. "Yoksa Manş Denizini geçmek için idman mı yapıyorsun?"</p>

    <p>Pitt çevresine bakındığında kırık camlar ve parçalanmış tahtalar gördü. "Siz nereden geliyorsunuz? Midway savaşından mı?"</p>

    <p>Ayı bozması adam gülerek karşılık verdi. "Sizi sudan çıkarmak için emir aldığımızda limanımıza dönüyorduk. Adım Kiebel, Oscar Kiebel, bir zamanlar buraların en temiz botu olan bu teknenin komutanıyım."</p>

    <p>"Ben Dirk Pitt. NUMA'da görevliyim."</p>

    <p>Kiebel gözlerini kıstı. "O muhribin içinde ne işin vardı?"</p>

    <p>Pitt botun kırık anten yerine baktı. "Sanırım, size yeni bir radyo anteni borçluyum."</p>

    <p>"Sen miydin?"</p>

    <p>"Vurup kaçtığım için üzgünüm ama kaza raporu yazacak zamanım yoktu."</p>

    <p>Kiebel bir kapıyı işaret ederek, "İçeri gel de başına bir şeyler saralım," dedi. "Pis bir yarığa benziyor."</p>

    <p>Pitt o sırada Potomac Nehrinin bir kıvrımı yakınından yükselen dumanları gördü, "Iowa," dedi. "Iowa'ya ne oldu?"</p>

    <p>"Havaya uçtu."</p>

    <p>Pitt tüm ağırlığıyla korkuluklara dayandı.</p>

    <p>Kiebel sağlam kolunu Pitt'in beline dolarken, adamlarından bir battaniye getirdi. "Biraz yat ve sakin olmaya çalış. Limana vardığımızda doktor bekliyor olacak."</p>

    <p>Pitt, "Farketmez," dedi. "Artık farketmez."</p>

    <p>Kiebel onu kaptan kabinine götürüp dumanı tüten bir kahve getirtti. "Üzgünüm ama gemide içki yok. Kurallar filan işte. Zaten kafayı bulmak için biraz erken sayılır." Sonra dönüp açık bir kapıdan haberleşme subayına seslendi. " Helikopterin son durumu nasıl?"</p>

    <p>"Şu anda Chesapeake Körfezi üstünde, efendim."</p>

    <p>Pitt başını kaldırdı. "Ne helikopteri bu?"</p>

    <p>"Sizinkilerden biri," dedi Kiebel. "Gördüğüm en kaçıkça iş. Iowa'nın son atışından çıkan mermi paraşüt açmış inerken NUMA helikopterindeki ahmak havada burnuyla yakaladı onu."</p>

    <p>"Tanrıya şükür!" dedi Pitt ne olduğunu anlayarak. "Radyo. Radyonuzu kullanmam gerek."</p>

    <p>Kiebel duraksadı. Pitt'in gözlerindeki telaşı okuyabiliyordu. "Askeri haberleşme araçlarını sivillerin kullanması yasak ama... "</p>

    <p>Pitt elini kaldırıp adamı susturdu. Soğuktan uyuşmuş bedeni duyarlığını kazanırken gömleğinin altında, karnına bastıran bir şey hissetti. Küçük bir paket çıkarıp ne olduğunu anlayamadan baktı. "Bu da nereden çıktı?"</p>
  </div>
</body>
</html>
