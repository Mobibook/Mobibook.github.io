<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>30</h2>

    <p>Ünlü benzeri 'Monitor'un tersine, 'Chenago' bir avuç deniz tarihçisi dışında kimsenin tanımadığı bir gemiydi. 1862 yılında New York'ta donanmaya katılan gemi, Savannah girişini kapatmakla görevli Güney filosuna katılma emri almıştı. Şanssız Chenago, gideceği yere bir saat uzaklıkta toplarının bir tanesini bile ateşleme olanağı bulmadan müthiş bir fırtınaya tutulup battı. Kendisiyle birlikte kırk iki tayfası da dalgaların otuz metre altına gömülmüştü.</p>

    <p>Pitt, NUMA'nın kurtarma gemisi 'Visalia'nın toplantı odasında oturmuş, Chenago'nun dipte çekilmiş fotoğraflarını inceliyordu. İri yapılı kurtarma uzmanı Jack Folsam, ağzında büyük bir çiklet çiğneyerek nasıl olsa sorulacağını bildiği soruları bekliyordu.</p>

    <p>Pitt onu yanıltmadı. "Geminin tekne kısmı sağlam mı?"</p>

    <p>Folsom çikletini toparladı. "Gördüğümüz kadarıyla enine bir çatlak yok. Tümünü göremiyoruz tabii, omurgasının üç metrelik bölümü zeminin altında kalmış, üstelik iç de kum dolmuş. Ama sanırım, uzunlamasına bir kırık olasılığı az. Gemiyi tek parça olarak çıkaracağımıza bahse girerim."</p>

    <p>"Nasıl bir yol öneriyorsun?"</p>

    <p>Folsom, "Dollinger hava tanklarıyla," diye yanıtladı. "İki tane indirip teknenin iki yanına yerleştir. Sonra onları bağlayıp hava ver. 1915'te Hawai'de batan F-4 denizaltısını çıkardığımız gibi."</p>

    <p>"O zaman kumu boşaltmak için emme pompalarını da kullanmak zorundasın. Ne kadar hafiflerse, dağılma olasılığı o kadar azalır. Kalın demir zırh iyi dayanmış ama arkasındaki meşe kaplama çoktan çürüyüp gitmiş."</p>

    <p>Folsom, "Topları da çıkarabiliriz," dedi. "Sökülebiliyorlar."</p>

    <p>Pitt, Chenago'nun orijinal halini gösteren resmi inceledi. Geminin ikizi Monitör’de sadece bir top tareti vardı, fakat Chenago'nun her iki ucunda birer tane olmak üzere, iki taret görülüyordu. Taretlerin içinden her biri birkaç ton ağırlığında otuz santimetrelik namlular çıkmıştı.</p>

    <p>"Bu Dollinger hava tankları," dedi Pitt. Bir anda aklına bir şey gelmişti. "Batık bir uçağı kaldırmaya yeterli mi?"</p>

    <p>Folsom çiğnemesini keserek Pitt'e baktı. "Ağırlığı ne kadar?"</p>

    <p>"Yüküyle birlikte doksan ton filan."</p>

    <p>"Ne kadar derinlikte?"</p>

    <p>"Elli metre."</p>

    <p>Pitt, Folsom'un beynindeki dişlilerin çalışmasını neredeyse duyar gibi olmuştu. Bir süre sonra adam sakız çiğnemeyi kesip, "Vinç kullanmak daha iyi olur," dedi.</p>

    <p>"Vinç mi?"</p>

    <p>"Sağlam platformların üzerinde iki vinçle bu ağırlık kolayca kaldırılabilir. Uçak gövdesi dayanıklı değildir. Dollinger tankları kullanırsan, kaldırma sırasında en küçük bir senkron hatası uçağı parçalar." Durup Pitt'e baktı. "Nereden çıktı bu varsayım soruları?"</p>

    <p>Pitt güldü. "Hiç bilinmez, belki bir uçak çıkarmamız istenir?"</p>

    <p>Folsom omuzlarını salladı. "Bu kadar düş kurduğun yeter. Şimdi işimize bakalım... Chenago..."</p>

    <p>Pitt'in gözleri, Folsom'un tahtada çizdiği şekilleri izliyordu. Dolma programı, hava tankları, yüzeydeki gemiler ve batık zırhlı resimleri Folsom'un yaptığı açıklamalarla anlam kazanıyordu. Pitt'i gören biri, onun büyük bir ilgiyle dinlediğini sanırdı, fakat gözlerini yönelttiği hiçbir şekil, beynine ulaşmıyordu bile. Aklı iki bin mil ötede, Colorado'da bir gölün derinliklerindeydi.</p>

    <p>Tam Folsom enkazın nasıl çekileceğini anlatırken, Visalia personelinden biri başını kapıdan uzatıp Pitt'e işaret etti. "Sizi sahilden arıyorlar."</p>

    <p>Pitt yerinden kalkıp adamın yanına gitti. Oradaki rafın üstünde duran telefonu aldı. "Ben Pitt."</p>

    <p>Telefonun ucundaki ses, "Dağ adamını bulmak daha kolaymış yahu," dedi.</p>

    <p>"Kiminle konuşuyorum?"</p>

    <p>"Nankörlük diye buna derim işte," dedi karşısındaki ses alayla. "Sana bir iyilik yapayım diye sabahın üçüne kadar masa başında köle gibi çalışayım, sen adımı bile anımsama."</p>

    <p>Pitt, "Kusura bakma Paul," dedi gülerek. "Ama sesin radyofonda iki oktav daha yüksek geliyor."</p>

    <p>Pitt'in çok eski bir arkadaşı olan Paul Buckner Federal Araştırma Bürosunda çalışıyordu. Sesini biraz alçaltıp, "Nasıl, şimdi daha mı iyi?" diye sordu.</p>

    <p>"Çok daha iyi. Bana verebileceğin bir şey var mı?"</p>

    <p>"İstediğin her şey ve bir daha çoğu."</p>

    <p>"Dinliyorum."</p>

    <p>"Madde bir, Vixen 03'ün uçuş emirlerini imzalayan adamın rütbesi için yaptığın tahmin tutmadı."</p>

    <p>"Ama oraya uyan tek rütbe 'general'di."</p>

    <p>"Hiç de öyle değil. Rütbe yedi harfli bir kelimeydi. Sadece beşinci harf olan 'R' okunabiliyordu. Tabii, Vixen 03 Hava Kuvvetleri uçağı olduğundan ve personeli de Hava Kuvvetlerine bağlı bulunduğundan uçuş emirlerinin de bir Hava Kuvvetleri subayı tarafından onaylanacağını sandın."</p>

    <p>"Bunlar bildiğim şeyler."</p>

    <p>"Ukalalık etme. Hava Kuvvetleri personel dosyalarında elimizdeki harflere uyan bir ad bulamayınca bir an zorlandığımı itiraf ederim. Sonra birden aklıma geldi: 'amiral' (İngilizce : Admiral) de yedi harfli bir kelime, üstelik yedinci harfi 'r'."</p>

    <p>Pitt ağır sıklet boks şampiyonundan midesinin altına sert bir yumruk yemiş gibi oldu. 'Amiral...' Bu sözcük zihninde yankılandı. Bir Hava Kuvvetleri uçağının... Donanmaya ait malzeme taşıyabileceği hiçbirinin aklına gelmemişti. Sonra aklına gelen başka bir şeyle Pitt uyandı. "Adı belli mi?" dedi alacağı cevaptan korkar gibi. "Adını bulabildin mi?"</p>

    <p>"Benim gibi keskin zekâlı biri için çocuk oyuncağı, İlk adı kolay çıktı. Altı harften üçü biliniyordu, iki boşluk, sonra LT sonra bir boşluk daha ve sonunda R. Buradan 'Walter' belli oldu. Gelelim asıl bulmacaya: Soyadı? B ile başlayıp S ile biten dört harfli bir ad. Baktım, 'boksoyu' uymuyor, ama rütbesini ve ilk adını biliyorum, hemen Deniz Kuvvetleri dosyalarına ve FBI kayıtlarına başvurdum. Çıkan soyadı ve ad tutmuştu. Amiral Walter Horatio Bass."</p>

    <p>Pitt biraz daha kurcaladı. "Eğer Bass 1954 yılında amiral idiyse şimdi seksen, seksen beş yaşlarında ya da ölmüş olmalı... büyük bir olasılıkla ölmüştür."</p>

    <p>"Bu kötümserlikle hiçbir şey kazanamazsın," dedi Buckner. "Bass, harika çocuklardanmış. Dosyasını okudum. Son derece etkileyici. Amiral olduğunda daha otuz sekiz yaşındaymış. Bir süre Deniz Kuvvetleri Komutanı olur diye bakmışlar. Ama sonra ne olduysa, ya bir üste karşı gelmiş ya da gerektiği yerde susmamış, bir anda kendini Hint Okyanusunda önemsiz bir filo üssüne komutan olarak bulmuş. Bu da hırslı bir deniz subayını Gobi Gölüne atmak gibi bir şey. Sonra Ekim 1959'da emekli olmuş. Gelecek aralıkta yetmiş yedi yaşında olacak."</p>

    <p>Pitt, "Bass hâlâ buralarda mı diyorsun?" diye sordu.</p>

    <p>"Deniz Kuvvetlerinden emekli maaşı alıyor."</p>

    <p>"Adresi var mı?"</p>

    <p>"Virginia'da, Lexington'un güneyinde bir kır oteli almış, kendisi işletiyor. Adı 'Demiratma Evi'. Hani bilirsin, çocuk ve hayvan getirmenin yasak olduğu cinsten. On beş odası var, tümüyle antika döşenmiş, yatakların hepsi George Washington'dan kalma."</p>

    <p>"Paul, sana çok şey borçluyum."</p>

    <p>"Bana da anlatır mıydın olup bitenleri?"</p>

    <p>"Şimdilik erken."</p>

    <p>"FBI'ın bilmesi gereken bir dolap olmadığından emin misin?"</p>

    <p>"Sizin büroyu pek ilgilendirmez."</p>

    <p>"Anlıyorum."</p>

    <p>"Sana bir kez daha teşekkür edeyim."</p>

    <p>"Tamam, dostum. İş çıkarsa beni ara."</p>

    <p>Pitt telefonu yerine koyup derin bir soluk çekerek güldü. Bulmacayı gizleyen bir örtü daha sıyrılmıştı. Abe Steiger'i aramak için erken, diye düşündü. Folsom'a döndü. "Hafta sonunda benim yokluğumu idare edebilir misin?"</p>

    <p>Folsom gülerek baktı. "İşin yapılması için o denli gerekli değilsin demek istemiyorum ama doğrusu önümüzdeki kırk sekiz saat o yüksek bilgilerin olmadan da idare edebiliriz. Ne dümenler çeviriyorsun?"</p>

    <p>"Otuz dört yaşında bir sır," dedi Pitt. "Bu sırrı antika bir kır otelinde keyfime bakarak çözeceğim."</p>

    <p>Folsom birkaç saniye Pitt'e baktı, sonra gözlerinden bir şey sökemeyeceğini anlayıp tekrar tahtadaki açıklamalarına döndü.</p>
  </div>
</body>
</html>
