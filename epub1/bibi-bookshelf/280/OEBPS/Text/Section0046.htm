<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>46</h2>

    <p>Steiger yönetimindeki Spook F140 jeti ustaca Teksas'ın Sheppard Hava üstü alanına indirdi. İlgili subaylara bilgi verdikten sonra üs komutanlığına bağlı otomobillerden bir tanesini alarak Red River nehri üzerinden Oklahama'ya doğru hareket etti. Elli üç numaralı devlet karayoluna saptıktan sonra yolun kenarına çekip durdu; işemesi gerekmişti. Öğleden sonra saat daha biri ancak birkaç dakika geçiyor olmasına karşın ne bir otomobil, ne de tek bir canlı göze çarpıyordu.</p>

    <p>Steiger bu kadar düz ve ıssız bir tarım bölgesi ömründe görmemişti. Alabildiğine uzayan arazi ilerde görünen bir baraka ve saman tırmığı dışında tümüyle boştu. Son derecede içkarartıcı görünüyordu. Eğer biri gelip Steiger'in eline bir tabanca vermiş olaydı, bu melankolik havada kendini öldürmeyi bile düşünebilirdi. Fermuarını kapatıp otomobile döndü.</p>

    <p>Dümdüz uzanan yolun yanında bir su kulesi belirdi. Sonra bu kule büyüdükçe, tek tük ağaçlar göze çarpmaya başladı ve sonunda hoşgeldiniz yazısını okuyup buğday kenti Dayton City'e vardı. Eski bir benzin istasyonuna girerek durdu.</p>

    <p>İşçi tulumu giymiş yaşlıca bir adam yağ dolu bir çukurdan çıkarak pencerenin yanında eğildi. "Bir şey mi istediniz?"</p>

    <p>Steiger, "Emekli Muharipler Derneğini arıyorum, doksan dokuz yetmiş dört numara," dedi.</p>

    <p>"Eğer yemek daveti için geldiyseniz, çok geç kaldınız."</p>

    <p>Steiger gülümseyerek, "Hayır, ben iş için gelmiştim," dedi.</p>

    <p>Oklahomalı benzinci pek ilgilenmedi. Cebinden yağlı bir bez çıkarıp aynı şekilde yağlı ellerini silmeye başladı. "Kentin ortasındaki dur işaretine varınca orada sola dönün, hemen görürsünüz."</p>

    <p>Steiger adamın dediği yönde gittikten sonra, kentte bulunan diğer yapılara oranla oldukça modern görünen bir binanın park yerinde durdu. Toprak yol üzerinde birkaç otomobil tozu dumana katarak binadan ayrılmak üzereydi Yemek bitmiş olmalıydı. İçeri girip geniş odaya göz gezdirdi. Masanın üzerinde kızarmış tavuk artıkları duruyordu. Karşıda birbirleriyle konuşmakta olan üç kişilik bir grup Steiger'i farkederek el salladılar. Aralarından elli yaşlarında iki metre boyunda bir adam ayrılarak ona doğru yaklaştı. Sağlıklı bir yüzü ve ortadan ayırdığı parlak saçları vardı. Elini uzattı. "Tünaydın, albayım. Dayton City'e gelişinizi neye borçluyuz?"</p>

    <p>"Dernek başkanı Mr. Billy Lovell adında birini arıyorum."</p>

    <p>"Bili Lovell benim. Size ne gibi bir yardımım dokunabilir?"</p>

    <p>Steiger kibarca, "Memnun oldum," dedi. "Adım Steiger, Abe Steiger. Çok önemli bir sorun için Washington'dan geldim."</p>

    <p>Lovell gözlerini Steiger'e dikti, dostça ve ölçerek baktı. "Beni işletiyor musunuz, albayım? Yoksa çok gizli bir Rus casus uydusunun kent yakınlarında bir tarlaya indiğini mi söyleyeceksiniz?"</p>

    <p>Steiger başını salladı. "O denli dramatik değil. Derneğinizin Phalanx Silâh Şirketinden satın aldığı birkaç deniz mermisini arıyorum."</p>

    <p>"Haa, o iki boşu mu arıyorsunuz?"</p>

    <p>"Boşu mu?"</p>

    <p>"Evet, onları emekli Muhabirler için düzenlenen piknikte patlatacaktık. Eski bir traktörün üstüne koyup bütün bir öğleden sonra uğraştık ama bir türlü patlatamadık. Phalanx'ı arayıp değiştirmelerini istedik." Lovell üzüntüyle başını salladı. "Geri almadılar."</p>

    <p>Steiger ürperdiğini hissetti. "Belki de kendi kendine patlayan cinsten değildi."</p>

    <p>"Yok." Lovell başını salladı. "Phalanx onların savaş gemisinden alınmış dolu mermiler olduğuna garanti vermişti."</p>

    <p>"Hâlâ sizde mi?"</p>

    <p>"Tabii, hemen dışarda. İçeri girerken önünden geçtiniz."</p>

    <p>Lovell, Steiger'i dışarı götürdü. İki mermi derneğin giriş kapısını süslüyordu. Beyaza boyanmış, yanlarından kaynakla eklenmiş zincirler giriş yolu boyunca uzanıyordu.</p>

    <p>Steiger soluğunu yuttu. Mermilerin ucu aşınmıştı. Kayıp gaz mermilerinin ikisi karşısında duruyordu. Dizlerinin bağı çözülür gibi olduğundan basamaklara oturmak gereğini duy du. Lovell, Steiger'in şaşkın ifadesine merakla baktı.</p>

    <p>"Bir şey mi oldu?"</p>

    <p>Steiger inanamayarak, "Bunlara ateş mi ettiniz?" diye sordu.</p>

    <p>"En az yüz kez. Başları biraz çentildi o kadar."</p>

    <p>Steiger, "Mucize bu," diye mırıldandı.</p>

    <p>"Ne dediniz?"</p>

    <p>Steiger, "Bunlar patlayıcı mermi değildir," diye açıkladı. "Gaz mermileri. Paraşütleri açılıncaya kadar ateşleme mekanizması harekete geçmez. Sizin kurşunlarınızdan etkilenmeyişinin nedeni, diğer roketler gibi, patlama düzeni olmamasından."</p>

    <p>"Üff!" diye soluk verdi Lovell. "Demek bunların içinde zehirli gaz vardı."</p>

    <p>Steiger başını sallayarak evetledi.</p>

    <p>"Tanrım, neredeyse ülkenin yarısını öldürecekmişiz."</p>

    <p>"Belki daha fazlasını," diye ekledi Steiger. Oturduğu yerden kalktı. "Önce tuvaletinizi, sonra telefonunuzu kullanabilir miyim?"</p>

    <p>"Tabii, gelin benimle. Tuvalet koridorun sonunda solda, telefon de benim odamda." Lovell birden sustu ve yüzünde açıkgöz bir ifade belirdi. "Ama bu mermileri size verecek olursam... ne bileyim..."</p>

    <p>"Size söz veriyorum, bir sonraki Emekli Muhabirler pikniğinde on tane sekiz santimlik patlamaya hazır mermi göndereceğim."</p>

    <p>Lovell'in ağzı kulaklarına vardı. "Anlaştık, albayım."</p>

    <p>Tuvalete girince Steiger yüzüne soğuk su çarptı. Aynaya baktığında gözlerinin kızarmış ve yorgun olduğunu gördü. Fakat aynı zamanda umut doluydular. Çabuk Ölüm mermilerinden iki tanesini bulmuştu. Artık Pitt'in de kendisi kadar şanslı olması için dua etmekten başka yapacağı bir şey kalmamıştı.</p>

    <p>Steiger, Lovell'in odasında telefonu açıp santrale ödemeli şehirlerarası hat bağlanmasını rica etti.</p>

    <p>Pitt, NUMA'daki odasında kanepenin üstünde uyukluyordu. Sekreteri Zerri Pochinsky onu yavaşça sarsarak uyandırdı. Uzun, kahverengi saçları arasından görünen güzel yüzü sıcak ve beğeniyle doluydu.</p>

    <p>"Bir konuğunuz, iki de telefonunuz var," dedi.</p>

    <p>Pitt uyku sersemliğinden silkinerek kalktı. "Kimler var telefonda?"</p>

    <p>"Kongre Üyesi Bayan Smith," diye cevapladı. Zerri biraz buruk bir sesle. "Ve şehirlerarasında Albay Steiger."</p>

    <p>"Ya konuk?"</p>

    <p>"Adının Sam Jackson olduğunu söylüyor. Randevusu yokmuş fakat çok önemli olduğunu belirtti."</p>

    <p>Pitt kafasındaki dumanları atmaya çalıştı. "Önce Steiger'in telefonuna bakayım. Loren'e söyle, sonra onu ararım. Telefonda konuşmam biter bitmez de Jackson'u içeri gönderebilirsin."</p>

    <p>Zerri anladığını belirtti. "Albay üçüncü katta."</p>

    <p>Pitt masasına kadar sallanarak yürüdü ve yanıp sönen düğmelerden birine bastı. "Abe?"</p>

    <p>"Güneşli Oklahoma'dan selamlar."</p>

    <p>"Ne haber?"</p>

    <p>"Her şey yolunda," dedi Steiger. "Mermi başlıklarından ikisi tamam."</p>

    <p>Pitt, "Bravo," diyerek günlerden beri ilk kez güldü. "Sorun çıktı mı?"</p>

    <p>"Hayır. Bunları alacak birileri gelinceye kadar burada beklerim."</p>

    <p>"Dulles'da NUMA'nin bir Catlin uçağı hazır bekliyor. İçinde yükleyiciler de var. Orada nereye inebilir?"</p>

    <p>"Bir dakika."</p>

    <p>Pitt telefonun öbür ucunda Steiger'in birisiyle konuştuğunu duydu. "Tamam," dedi Steiger. "Dernek başkanı, kentin yarım mil güneyinde sekiz yüz metre uzunluğunda özel bir havaalanının olduğunu söylüyor."</p>

    <p>Pitt, "Catlin bunun yarısı kadarına da inebilir," dedi.</p>

    <p>Ya senin şansın nasıl gitti?"</p>

    <p>"İngiliz Kraliyet Savaş Müzesi müdürü, Phalanx'dan aldıkları merminin kesinlikle zırh delici nitelikte olduğunu bildirdi."</p>

    <p>"O zaman, diğer iki ÇÖ mermi başlığı Afrika Devrim Ordusunun elinde."</p>

    <p>"İşte orada işimiz zorlaşıyor," dedi Pitt.</p>

    <p>"Bu adamlar, Afrika ormanlarında ağır deniz mermilerini ne yapacaklar dersin?"</p>

    <p>Pitt kızaran gözlerini ovuşturarak, "Bugünkü bilmecemiz de bu," dedi. "Neyse, en azından onların burnumuzun dibinde olmadığını biliyoruz artık."</p>

    <p>Steiger, "Şimdi ne yapacağız?" diye sordu. "Gidip bir avuç teröristle dünyanın en korkunç silâhını geri vermelerini söyleyemeyiz herhalde."</p>

    <p>Pitt, "İlk işimiz," diye açıkladı. "Mermi başlıklarının yerini saptamak. Bu konuda Amiral Sandecker, Ulusal Güvenlik örgütünde çalışan eski bir denizci arkadaşı aracılığıyla bir araştırma yaptıracak."</p>

    <p>"Bu iş biraz çürük galiba. Orada çalışanlar külyutmazlar. Can sıkıcı sorular sorabilirler."</p>

    <p>Pitt güvenle, "Hiç sanmam," dedi. "Amiral öyle bir masal uydurdu ki, neredeyse ben bile yutacaktım."</p>
  </div>
</body>
</html>
