<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>53</h2>

    <p>Balıkçı teknesi 'Molly Bender'in kaptanı Carl Swedborg, elindeki barometreye bir süre baktıktan sonra gösterge masasına gidip bir fincan kahve aldı. Kahvesini yudumlayıp güvertede biriken buzlara bakarken, nehrin ilerdeki kesimlerini gözünde canlandırdı. Islak hava, yetmiş yaşındaki kemiklerine ve eklemlerine büyük bir acı veriyordu. En azından on yıl önce emekli olması gerekirdi ama karısının, ülkenin bir yanına dağılmış çocuklarının olmadığı boş bir evde pineklemeyi göze alamamıştı. Kaptan olarak iş bulduğu sürece, su üstünde kalmaya kararlıydı. Su içine gömülene dek.</p>

    <p>"Hiç olmazsa çeyrek mile kadar görüş mesafesi var," dedi dalgın dalgın.</p>

    <p>"Bundan çok daha beterini gördüm." Konuşan, dümen başındaki uzun boylu, dağınık saçlı bir İrlandalı göçmen olan Brian Donegal'dı. "Denize çıkarken kötü hava olacağına, dönerken olsun daha iyi."</p>

    <p>Swedborg, "Haklısın," dedi. Ürpererek muşambasının üst düğmelerini ilikledi. "Aman dümene dikkat et, Ragged Point kanal şamandıralarından uzak dur."</p>

    <p>"Korkma, kaptan. Benim Belfast'lı burnum, kanal şamandıralarının kokusunu bir tazı gibi alır."</p>

    <p>Donegal'ın hazırcevaplığına Swedborg gülmeden edemezdi. Kaptan kendini zorlayarak kıvrılan dudaklarını topladı ve yapmacık bir ciddiyetle, "Gözlerini kullansan daha iyi olur," dedi.</p>

    <p>Molly Bender, Ragged Çakarının yanından kıvrılarak geçip nehir üzerindeki yoluna devam etti. Arada sırada önünden geçtikleri ışıklandırılmış şamandıralar, yağmur altında bir bulvarı aydınlatan sokak lambalarını andırıyorlardı. Karanlıkta, kıyıdan gelen tek tük ışıklar zorlukla seçiliyordu.</p>

    <p>Donegal, "Karşımızdan gelen var," diye duyuru yaptı.</p>

    <p>Swedborg bir dürbün alıp ileriye baktı. "Üç beyaz bayrağı var. Bu, yedeğinde bir yük taşıyan römorkör demektir. Tam biçimini çıkaramıyorum, çok bulanık. Ama uzun bir yedeği olmalı. Üç yüz metre gerisindeki son tekneden bazı ışıklar seçebiliyorum."</p>

    <p>"Bu rotada gelirse çarpışırız, kaptan. Direk ışıkları tam pruvamızın üstünde."</p>

    <p>Swedborg, "Nehrin bize ait olan yanında ne işi var bu hergelenin?" diye yüksek sesle sordu. "Tanrının budalası bilmiyor mu, yaklaşan iki tekne kanalın sancak yanında yol almak zorundadır? Bizim şeridimizi kapatıyor."</p>

    <p>Donegal, "Biz daha kolay yön değiştirebiliriz," dedi. "En iyisi işaret verip sancak sancağa geçelim."</p>

    <p>"Pekala, Donegal. İskele yönüne çevirip iki düdük sesiyle ne yapmak istediğimizi belirt."</p>

    <p>Düdük seslerine cevap gelmedi. Tuhaf görünüşlü römorkörün ışıkları, Swedborg'un sandığı gibi yedeğinde bir sürü tekne olan bir römorkörün hızından çok daha çabuk yaklaşıyordu. Kaptan karşıdan gelen teknenin, Molly Bender'in yeni aldığı rota içine dönmesini dehşet içinde farketti. "Şu serseriye dört kısa düdük işareti ver," diye bağırdı.</p>

    <p>Bu, 'Su Yolları Tehlike' işaretiydi. Karşıdan gelen bir teknenin rotası ya da niyeti belli olmadığında verilirdi. Düdük sesleriyle Swedborg'un tayfalarından ikisi uykularından kalkıp dümen bölümüne girmişler, karşıdan gelen teknenin burunlarının dibinde olduğunu farkedince şaşkınlıktan taş kesilmişlerdi. Arkasında yedeği olan bir römorkör böyle yapamazdı.</p>

    <p>Son saniyeler içinde Swedborg bir megafon kapıp karanlığın içine doğru bağırdı "Hey! Çabuk iskele yönüne kırın!"</p>

    <p>Swedborg bir hayalete bağırsaydı pek farklı olmazdı. Ne bir ses, ne de bir düdük cevap verdi. Geminin ışıkları, çaresiz Molly Bender'i kaplamıştı.</p>

    <p>Çarpışmanın kaçınılmaz olduğunu anlayan Swedborg, pencerenin alt köşesine sımsıkı tutundu. Donegal sonuna dek uğraşarak geri çekilmek için motorları zorluyor, dümeni yeniden sancağa çevirmeye çalışıyordu.</p>

    <p>Görebildikleri son şey, bulundukları yerden çok yüksek, korkunç bir pruvanın, tekneyi çatırdatarak üstlerine gelişi oldu. Dev çelik yığının üstünde 61 sayısı okunabiliyordu.</p>

    <p>Sonra küçük balıkçı teknesi parçalara ayrılıp nehrin buzlu suları içinde kayboldu.</p>

    <p>&nbsp;</p>

    <p>Pitt otomobili Beyaz Saray'ın giriş kapısı önünde durdurdu. Jarvis tam çıkmak üzereyken durup Pitt'e bakarak, "Yardımların için sağol," dedi içtenlikle.</p>

    <p>Pitt, "Şimdi ne olacak?" diye sordu.</p>

    <p>Jarvis yorgun bir gülümsemeyle, "Başkanı ve Kuvvet Komutanlarını yataklarından kaldırmak gibi tatsız iş yapacağım," dedi.</p>

    <p>"Yapabileceğim bir şey var mı?"</p>

    <p>"Hiçbir şey yok. Üzerine düşenden çok fazlasını yaptın zaten. Bundan sonrası artık Savunma Bakanlığına kalıyor."</p>

    <p>Pitt, "Çabuk Ölüm mermi başlıkları," dedi. "Gemi ele geçirilir geçirilmez, bunların yok edileceğine bana güvence verebilir misin?"</p>

    <p>"Denerim. Daha ötesine bir şey diyemem."</p>

    <p>Pitt, "Bu yeterli değil," dedi.</p>

    <p>Jarvis tartışamayacak kadar yorgun hissediyordu kendini. Artık umurumda değil, gibilerden omzunu silkti. "Üzgünüm ama böyle işte." Sonra kapıyı kapatıp giriş kapısındaki gözcüye kimliğini gösterdi ve gözden kayboldu.</p>

    <p>Pitt otomobili döndürerek Vermont Avenue'a saptı. Birkaç mil yol aldıktan sonra bir sabahçı kahvesi görerek park etti. Bir kahve ısmarlayıp telefonun başına geçti. İki görüşme yaptıktan sonra kahvesini içip ayrıldı.</p>

    <p>&nbsp;</p>
  </div>
</body>
</html>
