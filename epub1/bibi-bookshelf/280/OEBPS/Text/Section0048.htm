<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>48</h2>

    <p>Loren, Kongre Binasının çıkış kapısında göründüğü sırada, Frederick Daggat ve Felicia Collins makam otomobili içinde oturuyorlardı. Rüzgârdan dalgalanan saçlarıyla merdivenlerden inişini izlediler. Hurma renginde ceket yelek ve pantolondan oluşan bir takım giymişti. Boynunu uzun gri bir atkıyla sarmıştı.</p>

    <p>Otomobile yaklaşınca Daggat'ın şoförü kapıyı açtı. Felicia'nın yanındaki boş yere oturdu. Daggat yanına yaklaşıp, "Bugün çok güzelsin Loren," dedi yılışarak. "Bu giysilerinle konuşurken erkek meslektaşlarımın aklını başından aldığını belli."</p>

    <p>Loren, "Tartışırken kadın olmanın bazı avantajları oluyor," dedi soğukça. "Sen de çok şıksın Felicia."</p>

    <p>Felicia şaşırdı. Loren'in kendisine kompliman yapacağını hiç beklememişti. Beyaz jarse giysisinin eteğini düzeltir gibi yaparak Loren ile bakışmaktan kaçındı. Yavaşça, "Görüşmeyi kabul ettiğine sevindim," dedi.</p>

    <p>"Başka seçeneğim var mıydı?" Loren'in içi öfkeyle doldu. "Yine ne isteyeceğinizi sormaya korkuyorum."</p>

    <p>Daggat şoförün arkasındaki pencereyi kaldırdı. "Afrika Devrim Ordusuna yardım edilip edilmeyeceği yarın oya konulacak."</p>

    <p>Loren acı acı, "Demek hâlâ ovucunuzda mıyım diye öğrenmek için bataklığınızdan çıktınız." dedi.</p>

    <p>Felicia, "Loren, neden anlamıyorsun," dedi. Kişisel bir şey değil bu. Frederick ile benim parasal hiçbir kazancımız olmayacak. Bu İşte bizim tek ödülümüz ırkımızın yükselmesidir."</p>

    <p>Loren onu süzdü. "Demek, ahlâk savaşınızı yürütmek için şantaj yapacak kadar alçaltınız?"</p>

    <p>Daggat, "Bu sayede binlerce insanın hayatı kurtulacaksa, evet," dedi sanki bir çocuğa ders verir gibi. "Savaşın sürdüğü her gün yüzlerce insan ölüyor. Güney Afrika'da siyahlar ergeç kazanacak. Bu, kesin bir sonuç. Ama önemli olan nasıl kazanacakları. Hiram Lusana bir zamanlar İdi Amin'in olduğu gibi kana susamış bir psikopat değildir. Bana güvence verdi, başbakan olduğu zaman yapacağı tek büyük değişiklik, Güney Afrikalı siyahlara eşit haklar sağlamak olacak. Şimdiki yönetimin temelinde olan tüm demokratik ilkeler yürürlükte kalacak."</p>

    <p>Loren, "Bir sabıkalının sözlerine inanacak kadar nasıl budala olabiliyorsun?" diye sordu.</p>

    <p>"Hiram Lusana ülkenin en korkunç gecekondu semtlerinden birinde büyüdü," diye sabırla devam etti Daggat. "Sekiz yaşındayken babası evi terk edince annesi ve dokuz kardeşiyle baş başa kaldı. Sanırım, yemek masasına bir şeyler getirebilmek için kızkardeşlerini satmanın ne demek olduğunu pek düşünemezsin, Kongre Üyesi Smith. Sanırım, beş katlı eski bir apartmanda yaşayıp içeri doluşan karları önlemek için pencerelere gazete kâğıdı döşemeyi de gözünde canlandıramazsın. Hatta su olmadığı için taşan kuburlar, ortalıkta ne varsa talan etmek için gün batımını bekleyen fareler ordusu da seni pek etkilemeyebilir. Eğer varlığını sürdürebilmenin tek yolu suç işlemekse, her türlü suçu kucaklarsın. Evet, Lusana sabıkalıydı. Ama içinde bulunduğu bataktan kurtulma fırsatı eline geçince, bunu kaçırmadı. Ondan sonra da varını yoğunu ortaya koyup, kendisine o günleri yaşatan ortama karşı savaş açtı."</p>

    <p>Loren, "O halde, neden gidip Afrika'da Tanrı rolü oynuyor?" dedi meydan okuyarak "Neden kendi ülkesindeki siyahların koşullarını geliştirmek için savaşmıyor?"</p>

    <p>"Çünkü Hiram, ırkımızın doğuş yapabilmesi için sağlam bir temeli olması gerektiğine inanıyor. Museviler, İsrail ile övünç duyuyorlar. Siz AngloSaksonlar'ın zengin bir İngiliz kalıtımınız var. Bizim anayurdumuzsa, hâlâ ilkel bir toplum düzeyinden yükselmeye uğraşıyor Evet, Afrika'nın büyük çoğunluğunu elinde bulunduran siyahların, her şeyi arap saçına döndürdüğü bilinen bir gerçek. Ama siyah ırkı doğru yönde çevirecek tek kişi Hiram Lusana'dır O bizim Musa'mızsa, Güney Afrika da Kutsal Toprağımızdır."</p>

    <p>"Biraz fazla iyimser değil misin?"</p>

    <p>Daggat, Loren'e baktı. "İyimser mi?"</p>

    <p>"Güney Afrika'dan gelen son askeri raporlara göre, Savunma Kuvvetleri Mozambik sınırını aşıp ADO'nun karargâhını yok etmiş."</p>

    <p>"O raporları ben de okudum," dedi Daggat. "Değişen bir şey yok. Kısa zamanda aşılacak bir güçlük, o kadar. Hiram Lusana hâlâ sağ. Yeni bir ordu kuracak. Ben de elimden gelen her yardımı yapmaya kararlıyım."</p>

    <p>"Amin," dedi Felicia.</p>

    <p>Üçü de konuşmaya o kadar dalmışlardı ki, önlerine geçip yavaşlayan bir otomobili farketmediler bile. İlk trafik ışığında durdukları zaman öne geçen arabadan bir adam inip onlara doğru yaklaştı. Daggat'ın şoförü karşı koyacak zaman bulamadan adam arka kapıyı açıp yanlarına oturdu.</p>

    <p>Daggat'ın ağzı şaşkınlıktan açık kaldı. Felicia da ne yapacağını şaşırmış, buz kesmişti. Onlara oranla Loren daha az etkilenmişti.</p>

    <p>Daggat, "Sen kim oluyorsun?" diye çıkıştı. Yabancının omzu üzerinden şoförün torpido gözünde tabanca arandığını farketti.</p>

    <p>Adam gülerek, "Resimlerimden tanımadığınız için çok dikkatsiz olmalısınız," dedi.</p>

    <p>Felicia, Daggat'ın kolunu dürtükleyip, "O adam," diye fısıldadı.</p>

    <p>Daggat, "O adam kim?" diye bağırdı bozuk bir yüzle.</p>

    <p>"Pitt. Adım Dirk Pitt'dir."</p>

    <p>Loren, Pitt'i dikkatle süzdü. Görmeyeli bir kaç gün olmuştu. Son kez birlikte olduğu adamla şimdi yanında duran arasında çok zor benzerlik buluyordu. Uykusuzluktan gözlerinin altı çökmüş, çenesinde sakal birikmişti. Yüzünde o güne dek hiç görmediği çizgiler farketti, gerilim ve yorgunluk çizgileri. Uzanıp Pitt'in elini sımsıkı tuttu. "Nasıl geldin?" diye sordu.</p>

    <p>Pitt, "Rastlantı," diye yanıtladı. "Seni görmeye gelmiştim, Kongre merdivenlerinin önüne vardığımda, baktım bu otomobile giriyorsun. Peşinizden yaklaşırken, arkada oturan Kongre Üyesi Daggat'ı farkettim."</p>

    <p>Bu sırada şoför arkasındaki pencereyi indirmiş, elindeki tabancayı Pitt'in başına tutmuştu. Bunu gören Daggat belirgin bir şekilde rahatladı. Avantaj yine kendisindeydi.</p>

    <p>"Sanırım, artık tanışsak iyi olacak, Mr. Pitt." Elini hafifçe sallayınca şoför anladığını belirtip tabancayı indirdi.</p>

    <p>Pitt, "Ben de öyle düşünüyorum," dedi gülerek. "Böylece ofisinize gelmek zorunda kalmayacağım."</p>

    <p>"Benimle görüşmek mi istemiştiniz?"</p>

    <p>"Evet, şu resimlerden birkaç tane çoğaltmanızı isteyecektim." Pitt küçük bir deste fotoğraf çıkarıp elinde salladı. "Teknik olarak çok başarılı olduğu söylenemez ama unutmamalı ki stüdyo koşulları pek elverişli sayılmazdı."</p>

    <p>Loren elini ağzına götürdü. "Bu resimlerden haberin var mıydı? Seni bu işin dışında tutmak istiyordum."</p>

    <p>Pitt sanki Loren hiç konuşmamışcasına. "Şunlardan," dedi. Resimleri Daggat'ın kucağına bir bir koyarak, "Bir düzine ısmarlıyorum, bunlardan da beşer tane..."</p>

    <p>Daggat, "Espri anlayışınızdan pek hoşlanmadım," dedi sözünü keserek.</p>

    <p>Pitt ona saf saf baktı. "Madem fuhuş resimleri ticaretini yapıyorsunuz, müşterilerinize de... yoksa modellerinize mi diyeyim, birkaç tane satarsınız diye düşünmüştüm. Tabii, indirim de yaparsınız her halde."</p>

    <p>Felicia, "Bu oyunun amacı nedir, Mr. Pitt?" diye sordu.</p>

    <p>"Oyun mu?" Pitt çok eğlenmiş görünüyordu. "Oyun filan yok ortada."</p>

    <p>Loren, "Bunlar hem babanın, hem de benim siyasal durumumuzu mahvedebilir," dedi "Negatifler elinde olduğu sürece bir şey yapamayız."</p>

    <p>Pitt, "Haydi canım," dedi ona gülerek. "Kongre Üyesi Daggat şantajcılık mesleğinden emekli olmak üzere. Zaten bu işi pek kıvıramıyordu. Deneyimli ve gerçek bir profesyonel karşısında on dakika bile dayanamaz."</p>

    <p>Daggat, "Yani senin gibi mi?" dedi meydan okuyarak.</p>

    <p>"Hayır, babam gibi. Sanırım onu tanıyorsunuz. Senatör George Pitt. Yaptığın numarayı ona anlatınca, gülüp benden bir takım resmi hatıra olarak istedi. Anlarsın ya, yakışıklı oğlunu iş başında hiç görmemişti o güne dek."</p>

    <p>Felicia, "Sen delirmişsin," diye tısladı.</p>

    <p>Daggat, "Babana mı söyledin?" diye mırıldandı. Aklı durur gibi olmuştu. "Sana inanmıyorum."</p>

    <p>Pitt, "Gerçek bu." dedi ağzı kulaklarına vararak. "Sam Jackson adı sana bir şey anımsatıyor mu?"</p>

    <p>Daggat'ın soluğu kesildi. "Konuştu mu yoksa? Alçak konuştu demek."</p>

    <p>"Hem de bülbül gibi öttü. Senden nefret ettiğini bilesin. Komite soruşturma toplantısında da senin hakkında ifade vermek için yerinde duramıyor."</p>

    <p>Daggat'ın sesinde korku gizliydi. "Bu resimler hakkında soruşturma açtırmaya cesaret edemezsin."</p>

    <p>Pitt, "Bana ne zararı dokunabilir ki?" dedi. "Babam nasıl olsa gelecek yıl emekli olacak. Bir de benim durumumu düşün: o resimler bir dağıtıldı mı, kentte bulunan sekreterlerin yarısı peşime düşebilir."</p>

    <p>Felicia, "Seni bencil domuz," dedi. "Loren'e ne olacağı hiç umurumda değil."</p>

    <p>Pitt, "Umurumda," dedi. "Bir kadın olarak, kuşkusuz biraz zor durumda kalacak. Ama dostumuz Daggat'ın hapisanede oto plakası yaparak günlerini geçirmesi için ödeyeceği küçük bir bedel. Hapisten çıkınca yeni bir meslek bulması gerekebilir, çünkü herhalde partisi bir daha onun adını bile duymak istemeyecektir."</p>

    <p>Daggat öfke içinde Pitt'e doğru uzanarak, "Palavra!" diye gürledi.</p>

    <p>Pitt, Daggat'a buz gibi gözlerle baktı. "Yasa çıkarmak için çirkefliklere başvuranları Kongre bağışlamıyor artık. Yakın zamanlara kadar böyle taktiklerin işe yaradığı görülmüştü, sayın Kongre Üyesi, ama bu işi duydukları taktirde seni buralardan kovacak yeterince dürüst</p>

    <p>insan var şimdi Kongrede."</p>

    <p>Daggat kendini bıraktı. Yenildiğini anlamıştı. "Peki, ne yapmamı istiyorsun?"</p>

    <p>"Negatifleri yok et."</p>

    <p>"Hepsi bu mu?"</p>

    <p>Pitt başını salladı.</p>

    <p>Daggat'ın yüzünde bilmiş bir ifade belirdi. "Başka bir şey istemiyor musunuz, Mr. Pitt?"</p>

    <p>"Aynı lağımdan gelmiyoruz, Kongre Üyesi. Sanırım, Loren de bu işin kapatılmasını uygun görecektir." Pitt kapıyı açıp Loren'in inmesine yardım etti. "Ha, bir şey daha var: Sam Jackson aranızdaki ilişkiyi açıklayan yazılı ve yeminli bir ifade verdi bana. Sanırım, ne sana ne de kız arkadaşına, neler yapabileceğimi bir kez daha anlatmama gerek yok. Eğer bana bir numara çevirmeye kalkarsan, yemin ederim seni çok kötü yaparım."</p>

    <p>Pitt kapıyı çarpıp şoförün penceresi önünde eğildi. "Tamamdır ahbap, gazla, bakalım."</p>

    <p>Daggat'ın otomobili trafiğin içinde kayboluncaya kadar ikisi de konuşmadan baktılar. sonra Loren ayaklarının ucunda yükselerek Pitt'in diken gibi yanağını öptü.</p>

    <p>"Hayrola?" diye sordu Pitt hoşnutlukla gülerek.</p>

    <p>"Çok tatsız bir durumdan beni kurtardığın İçin."</p>

    <p>"Büyük kurtarıcı Pitt. Başı dertte olan Kongre Üyesi hanımlar için hep kurtarıcı olmuşumdur zaten." Yanlarından geçenlerin meraklı bakışlarına aldırmadan Pitt de onu dudaklarından öptü. "Bu da soylu davranışın için."</p>

    <p>"Soylu davranışım mı?"</p>

    <p>"Bu resimlerden bana söz etmeliydin. Bugüne dek başın ağrımazdı."</p>

    <p>Loren onun gözlerine bakmaktan kaçınarak, "Ben halledebilirim sandım," dedi. "Kadınlar bir başlarına kalmayı öğrenmeli."</p>

    <p>Pitt kolunu beline dolayıp otomobiline doğru götürdü Loren'i. "Bazen senin gibi koyu bir kadın hakları savunucusu bile şovenist bir erkeğin yardımına gerek duyabilir."</p>

    <p>Loren otomobilin içine girerken, Pitt ön camın üstünde küçük bir kâğıt parçası farketti. Önce bir ilan sanıp atmayı düşündü, fakat sonra merakı üstün gelerek kâğıda bir göz attı. Mesaj düzgün bir el yazısıyla yazılmıştı.</p>

    <p><i>Sayın Mr. Pitt,</i></p>

    <p><i>Bir fırsat bulup da bu numarayı (555 597) arayabilirseniz, çok sevinirim.</i></p>

    <p><i>Saygılar,</i> <i>Dale</i> <i>Jarvis</i></p>

    <p>Pitt içgüdüyle hemen başını kaldırıp mesajı kimin bıraktığını görebilmek için çevresine bakındı. Tabii, umutsuz bir aranma oldu. Yüz metre yakın çevresinde en az sekiz kişi vardı, herhangi birisi bırakmış olabilirdi. "Dale Jarvis diye birini tanıyor musun?" diye Loren'e sordu.</p>

    <p>Loren bir an düşündü. "Tanıdığımı sanmıyorum. Neden sordun?"</p>

    <p>"Baksana," dedi Pitt dalgınca, "Bana aşkını bildirmek için not bırakmış."</p>
  </div>
</body>
</html>
