<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2 style="text-align: start; text-indent: 0px;">21</h2>

    <p>Pieter Da Vaal, Fawkes çiftliği kıyımıyla ilgili rapor dosyasını kapadı. Başını kaldırıp baktığında yüzü gergin ve yorgundu. "Hâlâ bu korkunç felaketin sarsıntısı içindeyim. Ne anlamsız bir iş bu."</p>

    <p>Fawkes tepki göstermedi. Savunma Bakanının karşısında oturmuş, elindeki eski pipoya tütün dolduruyordu. Odaya sessizlik çökmüş, sadece Burger Parkına bakan büyük pencerelerden Pretoria'nın trafik gürültüsü geliyordu.</p>

    <p>De Vaal dosyayı bir çekmeceye koyup Fawkes'un gözlerine bakmaktan kaçınarak konuştu. "Bu kıyımdan sorumlu canavarları yakalayamadığımız için çok üzgünüm."</p>

    <p>Fawkes, "Bu işten bir tek kişi sorumludur," dedi öfkeyle. "Ailemi öldüren adamlar onun emirlerini uyguluyorlardı."</p>

    <p>"Ne düşündüğünüzü anlıyorum, Kaptan Fawkes, fakat bu işin arkasında Lusana'nın olduğunu kesinlikle bilmiyoruz."</p>

    <p>"Ben yeterince biliyorum."</p>

    <p>"Ne diyeyim? Eğer kesinlikle bilseydik bile, adam sınırlarımızın dışında. Ona elinizi süremeyiz."</p>

    <p>"Ben yapabilirim."</p>

    <p>"Nasıl?"</p>

    <p>"Şu sizin Yabangülü Operasyonunuzu yönetmek için gönüllü olurum."</p>

    <p>De Vaal, Patrick Hawkes'un içinde fokurdayan kin ve nefreti görebiliyordu. Savunma Bakanı ayağa kalkıp pencerenin yanına gitti. Gözleri, kenti kaplayan Jacaranda ağaçlarının üstünde gezindi. "Neler hissettiğinizi anlıyorum, Kaptan. Fakat cevabım hayır."</p>

    <p>"Ama neden?"</p>

    <p>"Yabangülü korkunç bir tasarıdır. Bu operasyon başarısız olursa, sonuçları yönetimimiz için tam bir felâket olur."</p>

    <p>Fawkes pipo ağızlığını sert bir şekilde çekip bakanın masasına vurdu. "Hiçbir şey olmaz! Benim çiftliğim sadece ilk kurbandı. Tüm ülke kana bulanmadan Lusana ve çetesi durdurulmalıdır."</p>

    <p>"Bu işin tehlikeleri, olası yararlarından çok fazla."</p>

    <p>"Mutlaka başaracağım." dedi Fawkes duygusuzca.</p>

    <p>De Vaal vicdanıyla savaşan bir adam gibi görünüyordu. Odanın içinde sinirli sinirli turladı, sonra durup Fawkes'a baktı. "Zamanı geldiğinde sizi kaçırabileceğimizi garanti edemem. Ayrıca, eğer yakalanırsanız, Savunma Bakanlığı bu işle olan ilgisini kuşkusuz inkâr edecektir."</p>

    <p>Fawkes, "Anlaştık," diyerek derin bir iç çekti. Sonra aklına bir şey geldi. "Şu tren işi, sayın bakan. Durban'da, bir hastanenin ameliyat odasından Pembroke istasyonuna o kadar çabuk nasıl gelebildiniz?"</p>

    <p>De Vaal ilk kez gülümsedi. "Basit bir hile. Hastanenin ön kapısından girip arka kapısından çıktım. Ambulansla Heidriek Hava üssüne geldim, oradan askeri bir jet beni Pembroke'a get irdi. Gördüğünüz tren aslında Başkanındır. Birkaç saatliğine ödünç almıştım."</p>

    <p>"Bu karmaşıklık neden gerekti?"</p>

    <p>"Sık sık hareketlerimi böyle gizlemek zorunda kalırım," diye yanıtladı De Vaal. "Kabul edersiniz sanırım, Yabangülü operasyonu ilân etmek istediğimiz bir şey değil."</p>

    <p>"Anlıyorum."</p>

    <p>"Ya siz, Kaptan Fawkes. Kuşkulu gözlere görünmeden kaybolabilir misiniz?"</p>

    <p>Fawkes ciddi bir şekilde başını salladı. "Üzüntümün ardına gizlenerek Umkono'dan ayrıldım. Dostlarım ve komşularım İskoçya’ya döndüğümü sanıyorlar."</p>

    <p>"Peki o zaman." De Vaal masasının başına geçip bir kâğıda bir şeyler yazdı ve Fawkes'a uzattı. "Burada, kentin on mil güneyindeki bir otelin adresi var. Bir odaya yerleşin ve işe başlamak için gerekli belgelerle talimatın verilmesini bekleyin. Şu andan itibaren Güney Afrika hükümeti sizi ölmüş biliyor." Rahatlayıp omuzlarını gevşetti. "Tanrı yardımcımız olsun artık."</p>

    <p>"Tanrı mı? Hayır, pek sanmam." Fawkes'un gözlerinde şeytanca bir ışık dans etmeye başladı. "Tanrı'nın bu işde rol almak isteyeceğini hiç sanmıyorum."</p>

    <p>Bakan odasının bir kat altında, Albay Zeegler harekât bürosunu tek başına adımlıyordu. Geniş masasının üstü fotoğraflarla dolmuştu. Tüm askerî yaşamı içinde ilk kez böylesine aciz kalmıştı. Fawkes çiftliğine yapılan baskının teröristlerin olağan işlerinden değişik, gizemli bir niteliği vardı. ADO'nun beceremeyeceği kadar pürüzsüz ve üstün düzeydeydi. Ayrıca Lusana böyle bir şey yapmazdı. Haydi beyaz askerlerin öldürülmesini emretti diyelim, Fawkes çiftliğinde çalışan Bantu'lu işçileri, hele kadınları ve çocukları asla öldürmezdi. Baskının bu yönü, Lusana'nın bilinen tutumuyla uyuşmuyordu.</p>

    <p>"Peki, kim o zaman?" diye yüksek sesle sordu.</p>

    <p>Herhalde Güney Afrika Savunma Kuvvetlerinin siyah askerleri olacak değildi. Böyle bir şey Zeegler'in bilgisi olmadan yapılamazdı.</p>

    <p>Oturup baskından sonra çekilmiş yığınla fotoğrafı bir kez daha karıştırdı. Ne bir tanık bulunmuş, ne de baskıncılardan biri yakalanmıştı. Çok başarılı bir uygulama olmuştu, fazlasıyla kusursuz.</p>

    <p>Saldırgan'ın kimliğini belirtecek en küçük ipucu bile gözünden kaçmamalıydı. Yılların deneyimiyle onun orada, o resimlerin gerisinde gizlenmiş olduğunun farkındaydı.</p>

    <p>Zor bir ameliyata hazırlanırken röntgen filmlerini inceleyen bir operatör gibi, eline büyülteç alıp belki yirminci kez resimleri incelemeye koyuldu.</p>
  </div>
</body>
</html>
