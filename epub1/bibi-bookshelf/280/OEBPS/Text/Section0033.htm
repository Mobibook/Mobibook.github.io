<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>33</h2>

    <p>Pitt amiralin yaptığı korkunç açıklamayı sindirirken, iki adam da rahatsız bir sessizlik içine daldılar.</p>

    <p>"Çok şaşırmışa benziyorsun," dedi Bass.</p>

    <p>"Kıyamet günü organizması," diye Pitt bir kısık bir sesle yineledi. "Ürküntü veren bir kesinlik havası var."</p>

    <p>"İnan bana yerinde bir tanım," dedi Bass. "Teknik olarak, aslında çok etkileyici biyo kimyasal bir adı vardı, çok zor söylenilebilen otuz harflik bir kelime. Askeri adıysa kısa ve kulağa hoş geliyordu 'ÇÖ' diyorduk sadece, 'Çabuk Ölüm'ün kısası."</p>

    <p>"Bu 'ÇÖ' den geçmiş zamandaymış gibi söz ediyorsunuz."</p>

    <p>Amiral elleriyle çaresizliğini gösterdi. "Alışkanlık işte. Sen Vixen 03'ü bulana kadar, yok olduğunu sanıyordum."</p>

    <p>"Tam olarak nasıl bir şeydi bu?"</p>

    <p>"ÇÖ, son derece geliştirilmiş bir askeri silahtı. Otuz beş yıl önce. Dr. John Vetterly adında bir mikrobiyolog kimyasal yollarla, o zamandan bugüne dek, hâlâ kimsenin bilmediği bir hastalık üretebilen yapay bir organizma yaratmıştı. Yani basit terimlerle anlatayım, bu, seçilemeyen, tanıtlanamayan bakteriyolojik madde, birkaç saniye içinde etkisini göstererek canlı bir insanı ya da hayvanı güçten kesip bedeninin tüm yaşam işlevlerini durduruyor. Üç ya da beş dakika içinde ölüm kesin."</p>

    <p>"Sinir gazları da aynı şeyi yapmaz mı?"</p>

    <p>"İdeal koşullarda olursa evet. Ama rüzgâr, fırtına ya da aşırı ısı dereceleri gibi meteorolojik nedenlerle zehirli sinir gazlarının öldürücü özelliği azalabiliyor. Oysa ÇÖ bir kez kullanıldı mı, hava koşullarına aldırmadan bulunduğu yerde son derece güçlü bir salgın üretiyor."</p>

    <p>"Fakat yirminci yüzyıldayız. Salgınlar hemen kontrol altına alınabiliyor."</p>

    <p>"Eğer mikroorganizmaları tanıtlanabilirse, kontrol edilebilir. Çoğu kez arıtma çalışmaları, serumlar veya antibiyotiklerle en tehlikeli salgınların hızı kesilir ya da durdurulabilir. Ama dünyada hiçbir şey, ÇÖ'yü bir kente bulaştıktan sonra durduramaz."</p>

    <p>"O halde, nasıl oluyor da, ÇÖ, Amerika Birleşik Devletleri'nin göbeğinde bir uçağa yüklenebiliyor?" diye çıkıştı Pitt.</p>

    <p>"Basit. Denver dışındaki Rocky Dağı cephaneliği, yirmi yıldır ülkenin bir numaralı kimyasal ve biyolojik silah fabrikasıydı.</p>

    <p>Pitt susarak yaşlı adamın devam etmesini bekledi.</p>

    <p>Bass aşağıdaki manzaraya, görmeksizin bakıyordu. Çoktan gömülmüş olaylar zihninde canlanmaya başlamıştı. "Elli dört Martında, Hidrojen Bombası Bikini'de patlatılmak üzereydi. Dr. Vetterley'i Deniz Kuvvetleri bütçesi desteklediği ÇÖ denemeleri benim komutama verilmişti. Bense deniz silahları üzerine uzmandım. O zaman, nükleer patlamanın yaratacağı heyecan içinde biz de kimse duymadan denememizi yaparız, diye düşünmüştüm. Bütün dünya dikkatini büyük olaya yöneltmişken, dört yüz mil kuzeydoğuda, Rongelo Adasında kimse farketmeden deneyimizi yürütürdük."</p>

    <p>"Rongelo," dedi Pitt yavaşça. "Vixen 03'ün varış yeri."</p>

    <p>Bass başıyla onayladı. "Issız bir yerde, denize uzanmış beyaz bir mercan. Kuşların bile yaklaşmadığı bir ada." Bass oturuş biçimini değiştirmek için sustu. "İki dizi deney planlamıştım. Birincisinde, küçük bir miktar ÇÖ havadan püskürtülecekti. İkincisi için Wisconsin savaş gemisini kullanmayı düşünmüştüm. Yirmi mil uzaktan ÇÖ dolu mermi gönderecekti adaya. Ama bu ikinci deneme hiç gerçekleşmedi."</p>

    <p>Pitt, "Çünkü Binbaşı Vylander malları yerine ulaştıramadı," diye araya girdi.</p>

    <p>"Kutuların içinde," dedi Bass. "ÇÖ ile yüklü deniz mermileri var."</p>

    <p>"Yeniden gönderilmesini isteyebilirdiniz."</p>

    <p>"Evet," dedi Bass. "Fakat hava püskürtmesinden sonra öğrendiklerim üzerine denemeleri derhal kestim. Sonuçlar korkunçtu. Bu sırrı paylaşan herkes dehşete kapılmıştı."</p>

    <p>"Ada yerle bir olmuş gibi anlatıyorsunuz."</p>

    <p>"Gözle görülür en küçük bir değişiklik yoktu." Bass'ın sesi zor işitiliyordu. "Beyaz kumsal, palmiye ağaçları, her şey olduğu gibi duruyordu. Adaya bıraktığımız deney hayvanları ölmüştü kuşkusuz. Kalıcı etkilerin iyice dağılması için, uzmanların adaya çıkmadan iki hafta beklemelerini istedim. Sonuçları değerlendirmek için Dr. Vetterly ve üç yardımcısı koruyucu giysileri ve soluma aygıtlarıyla kumsala çıktılar. Yedi dakika sonra hepsi ölmüştü."</p>

    <p>Pitt soğukkanlılığını korumaya çalıştı. "Nasıl olabilir?"</p>

    <p>"Dr. Vetterly buluşunu yanlış değerlendirmişti. Diğer öldürücü maddeler zamanla güçlerini yitirirler. ÇÖ, tam tersine, zamanla güç kazanıyor. Uzmanların koruyucu giysilerini nasıl aştığıysa hiç öğrenilemedi."</p>

    <p>"Ölüleri alabildiniz mi?"</p>

    <p>"Hâlâ orada yatıyorlar," diyen Bass'ın gözleri üzüntülüydü. "Görüyorsunuz, Mr. Pitt, ÇÖ' ün müthiş gücü, daha kötülüğünün yarısı. Asıl korkunç niteliğiyse yok olmaması. Daha sonra basillerinin son derece dirençli sporlar oluşturduğunu öğrendik. Toprağa sızarak, * Rongelo Adasında mercana sızdılar çok uzun bir ömür sürüyorlar."</p>

    <p>"Otuz dört yıl sonra kimsenin adaya gidip Vetterly'nin ölüsünü alamayışı inanılır gibi değil."</p>

    <p>Bass'ın sesi hasta çıkmıştı. "Kesin tarihi saptamak olanaksız," diye mırıldandı. "Ama yaptığımız en iyi tahminlere göre, üç yüz yıl daha Rongelo Adasına ayak basılamaz."</p>
  </div>
</body>
</html>
