<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>58</h2>

    <p>Dümen başında Fawkes'un kolları ağrıyor, sürekli dikkat vermenin sonucu yorgun yüzünden boşalan ter sakallarına akıyordu. Kol hareketleri olmasa tam bir bronz heykel sanılabilirdi. Korkunç yorulmuştu. Yaklaşık on saatten beri Iowa'nın dümeninde durup koca gemiyi hiç yapısına uymayan kanallardan geçirmişti.</p>

    <p>Avuçları su toplamış ve patlamıştı, fakat Fawkes aldırmıyordu. Olanaksız görünen yolculuğunun son bölümüne varmıştı. İki numaralı taretin öldürücü topları, Pennsylvania Avenue'yu menziline almıştı bile.</p>

    <p>Hızın artırılması için emir verdi. Bunun üzerine palavra altından gelen sarsıntılar da arttı. Borazan sesini duymuş yaşlı bir savaş atı gibi, Iowa uskurlarının tüm gücüyle Cornwallis Neck ile Maryland kıyıları arasındaki dar boğaza doğru atıldı. Iowa bu dünyaya ait değilmiş gibi görünüyordu. Daha çok, cehennemin derinliklerinden kopup gelmiş ağzından dumanlar çıkan tarih öncesi bir canavarını andırıyordu. Hızı yükselince, kanal şamandıralarını birer birer savurup geçti. Sanki yüreği ve ruhu varmış, sanki bunun son yolculuğu olduğunu biliyormuş, çarpışırken ölen son muhrip olacağının farkındaymış gibi yol alıyordu.</p>

    <p>Yirmi mil uzaklıktan görünen Washington ışıklarını Fawkes büyülenmiş gibi izledi. Quantico Deniz Piyade Üssünü geride bırakmışlar, Hallowing Point ve Gunston Cove'uysa geçmek üzereydiler. Doğu Potomac Parkındaki golf sahasında son bulan düzgün kanala girebilmesi için Fawkes'un aşacağı bir tane kıvrım kalmıştı.</p>

    <p>Derinlik ölçen tayfanın sesi hoparlörde çınladı. "Yedi buçuk metre... yedi otuz... yedi yirmi..."</p>

    <p>Gemi önüne çıkan şamandıranın yanından kayar gibi geçti. Altı metrelik beş parçalı uskurları nehir dibindeki çamuru kaldırıyor, beş mil hızındaki ters akıntıya karşı pruvası beyaz köpük dalgaları içine gömülüyordu.</p>

    <p>"Yedi metre on, kaptan." Hoparlördeki ses telâşlıydı. "Hâlâ yedi metre on... devam ediyor... Eyvah, altı doksan!"</p>

    <p>Az sonra gemi bir çekicin kuştüyü yastığa çarpması gibi nehir yatağına daldı. Pruvası çamurun içine girerken çok az bir sarsıntı olmuştu. Motorların homurtusu ve pervanelerin çalışması durmamıştı fakat Iowa yerinden kımıldamıyordu.</p>

    <p>Vernon Dağı eteklerinde zorunlu bir mola vermişti.</p>

    <p>&nbsp;</p>

    <p>Amiral Joseph Kemper, "Bunun olabileceğine inanamamıştım." dedi ekranda Iowa'nın görüntüsüne şaşkınlık ve beğeniyle bakarken. "Çelikten bir kaleyi dar ve kıvrımlı bir nehirde, gece karanlığında doksan mil götürmek müthiş bir denizcilik olayıdır."</p>

    <p>Başkan dalgın görünüyordu. Şakaklarını ovuştururken, "Bu Fawkes denen adam hakkında ne biliyoruz?" diye sordu.</p>

    <p>Kemper'in işareti üzerine yardımcısı, Başkanın önüne mavi kaplı bir dosya bıraktı. "İngiliz Deniz Kuvvetleri başvurum üzerine Fawkes'un dosyasını gönderdiler. Mr. Jarvis de Ulusal Güvenlik dosyalarından bilgi ekledi."</p>

    <p>Başkan okuma gözlüğünü takarak dosyanın kapağını açtı. Birkaç dakika sonra gözlüğünün üzerinden Kemper'e baktı. "Şahane bir sicili var. Onu bu iş için kim seçmişse, bravo doğrusu. Ama bu denli onurlu bir geçmişi olan bir adam neden birdenbire böyle korkunç bir girişime katılıyor acaba?"</p>

    <p>Jarvis başını iki yana salladı. "Sanırım en yakın olasılık, karısının ve çocuklarının teröristler tarafından öldürülüşüyle aklını yitirmiş olması."</p>

    <p>Başkan, Jarvis'in sözleri üzerine bir süre düşündükten sonra Kuvvet Komutanlarına döndü. "Baylar, önerilerinizi dinlemeye hazırım."</p>

    <p>General Higgins bu izni beklermişçesine koltuğunu geri çekerek ayağa kalktı ve ekrana doğru yürüdü. "Planlamacı kurmaylarımız, Iowa'nın öldürücü bir biyolojik madde taşıdığı varsayımıyla birkaç seçenek hazırladılar. Birincisi, Hava Kuvvetlerinin F. yüz yirmi Spectre jetleriyle havadan bastırıp Iowa'yı uçurmak. Bu saldırı, kıyıdan kara birliklerinin ateşiyle de desteklenecek."</p>

    <p>Başkan, "Yüzde yüz kesinlik yok," dedi. "Eğer bir anda ve tümüyle yok edilemezse, CÖ maddesinin kullanılma olasılığı var."</p>

    <p>"İkincisi," diye sürdürdü Higgins. "Deniz Kuvvetlerinden bir komando takımı Iowa'ya sudan borda edip, geminin kıç kısmını ele geçirirler ve helikopter inişi için yer sağlarlar. Deniz Piyade vurucu ekipleri de tüm gemiyi teslim alır." Higgins yorum beklemek için sustu.</p>

    <p>"Ya helikopterin inebileceği bir zemin kalmamışsa," bunu Kemper sormuştu. "Deniz Piyadeleri gemiye nasıl çıkacaklar?"</p>

    <p>Jarvis bu soruyu biraz daha açıkladı. "Tersane görevlilerinin anlattıklarına göre, Iowa'nın zırh kaplamaları ve üstyapısı sökülerek tahtayla döşenmiş. Deniz Piyadelerinin gemiye çıkabilmeleri için Fawkes'un güverte döşemelerine dokunmamış olması gerekir."</p>

    <p>"Bütün bunlar bir işe yaramazsa," dedi Higgins. "Son seçeneğimiz bu işi düşük güçlü nükleer bir mermiyle bitirmek oluyor."</p>

    <p>Bir dakika boyunca kimse konuşamadı. Generalin son önerisi uygulandığı takdirde neler olabileceğini düşünmek istemiyorlardı. Sonunda bu işin kendisine düştüğünü bilen Başkan suskunluğu bozdu. "Bence küçük bir nötron bombası da bu işi görebilir."</p>

    <p>Jarvis, "Radyoaktivite tek başına ÇÖ maddesini öldüremiyor," dedi.</p>

    <p>"Ayrıca," diye söze karıştı Kemper. "Işınların tareti delip geçebileceğini sanmıyorum. İyice kapandığında neredeyse hava geçirmez olur."</p>

    <p>Başkan, Higgins'e baktı. "Sanırım adamların tüm korkunç olasılıkları hesaba katmışlardır."</p>

    <p>Higgins ciddi bir yüzle başını eğdi. "Eski bir kuram," dedi. "Büyük çoğunluğu kurtarmak için birkaç kişinin feda edilmesi."</p>

    <p>"Birkaç kişi derken kaç kişi demek istiyorsun."</p>

    <p>"Elli ile yetmiş beş bin arası ölü. Bu sayının iki katı kadar da yaralı olabilir, Iowa'ya en yakın küçük yerleşme merkezleri ve Alexandria'nın kalabalık yerleri en çok etkilenen alanlar olacak. Washington, bu alanlara oranla daha hafif hasar görür."</p>

    <p>Başkan, "Deniz Piyadeleri en çabuk ne zaman harekete geçebilirler?" diye sordu.</p>

    <p>Deniz Piyade Komutanı General Guilford, "Şu anda helikopterlere binmek üzereler," diye yanıtladı. "Deniz komandolarıysa Kıyı Koruma Devriye botuyla nehir üzerinden yola çıktılar."</p>

    <p>Kemper, "Onar kişilik üç savaş birliği." diye ekledi.</p>

    <p>General Higgins'in koltuğu yanında duran telefonun vızıltısı duyuldu. Kemper uzanıp açtı. konuşmadan dinledi, sonra yerine koydu. Ekranın yanında durmakta olan Higgins'e baktı. "Haberleşme ekiplerimiz güneydeki kayalıklara Iowa'yı yukardan görüntüleyen kameralar yerl eştirmişler," dedi. "Birkaç saniye sonra resim gelir."</p>

    <p>Kemper sözünü bitirir bitirmez, ekranda uydu kameralarının verdiği hava görüntüsü kararıp, yerini Iowa'nın üstyapısına bıraktı.</p>

    <p>Başkan önündeki fincana kahve boşalttı fakat hemen içmedi. Gözleri Iowa üzerindeydi. Yalnız kendisinin verebileceği bir karara varabilmek için beyni tüm gücüyle çalışıyordu. Sonra derin bir iç çekerek generale döndü. "Deniz Komandoları ve Piyadeleriyle başlıyoruz. Eğer başaramazlarsa, hemen Specter jetlerine haber uçurup, kara birliklerinin de katkısıyla ateş açmalarını sağlarsın."</p>

    <p>Higgins, "Ya nükleer mermi?" diye soracak oldu.</p>

    <p>Başkan başını iki yana salladı. "Koşullar ne olursa olsun, yurttaşlarımın kitle halinde kırılmaları için emir veremem."</p>

    <p>Kemper, "Güneş doğana kadar yarım saatimiz daha var," dedi. "Kaptan Fawkes'un toplarıyla nişan alabilmesi için gün ışığı gerekli, iowa yola çıkmadan tüm radar ve otomatik kontrol sistemleri sökülmüştü. Hedefin içinde ya da yakınlarında birisi Iowa'nın nişanını düzeltmezse, atışlarında isabet sağlayamaz."</p>

    <p>Başkan kahvesini yudumlarken, "Belki de şimdi karşıki evin damında oturuyordur nişancısı," dedi.</p>

    <p>Kemper, "Buna hiç şaşmam," diye karşılık verdi. "Ama bulunduğu yerde çok kalamaz. Bilgisayara bağlı monitörlerimizle birkaç saniye içinde elimizle koymuş gibi buluruz."</p>

    <p>Başkan rahatlayarak iç çekti. "O zaman, her şey tamam sanırım baylar."</p>

    <p>Higgins, "Sayın Başkanım, bir şey daha var, sona bırakmıştım," dedi.</p>

    <p>"Söyle bakalım."</p>

    <p>"Çabuk Ölüm mermileri. Eğer hasar görmeden ele geçirebilecek olursak, sanırım, Savunma Bakanlığı laboratuvarlarında çözümlenmeleri gerekir... "</p>

    <p>Jarvis, "Derhal yok edilmeleri gerek," diye araya girdi. "Bu denli korkunç hiçbir silah saklanamaz."</p>

    <p>Timothy March, "Korkarım, bundan daha önceliği olan bir sorun şu anda ortaya çıktı," dedi.</p>

    <p>March'ın sözleri üzerine tüm bakışlar ekrana çevrildi. Kemper hemen telefona sarılıp bağırdı. "Merceği geri alıp Iowa'nın kıç kesimi yukarısına doğrultun."</p>

    <p>Görünmeyen eller emri yerine getirince Iowa'nın boyutları ufalarak daha geniş bir alanın görüntüsü ekranda belirdi. Gemiye doğru yaklaşan bir hava aracının ışıkları herkesin dikkatini çekmişti.</p>

    <p>Başkan, "Neye benzetiyorsunuz?" diye sordu.</p>

    <p>Higgins öfkeyle, "Bir helikopter," diye cevapladı. "Allanın cezası bir sivil merak edip gemiyi üstten incelemek istiyor olmalı."</p>

    <p>Adamlar koltuklarından kalkıp ekranın önünde toplanmışlardı. Toprağa çakılmış gemi üzerinde gezinen helikopteri çaresiz gözlerle izlemeye başladılar. Düş kırıklığı içinde gerilimleri artmıştı.</p>

    <p>Kemper donuk bir sesle, "Eğer Fawkes paniğe kapılır da birliklerimiz yerlerini almadan ateş açacak olursa, çok insanın canı yanar," dedi. Iowa, Potomac Nehrinin ortasında ölü gibi duruyordu. Tüm motorları susmuştu. Fawkes iyimser gözlerle çevresine bakındı. Tayfaları o güne dek yönettiklerine hiç benzemiyorlardı. Çoğu daha çocuk denecek yaştaydı. Üstlerinde ADO üniforması olarak bilinen kamuflaj giysileri vardı. Verilen işleri eksiksiz yapabilmeleri dışında hiçbir şey, onların Güney Afrikalı deniz personeli olduğuna inandıramazdı.</p>

    <p>Makineler durunca, Charles Shaba'nın başçarkçı olarak görevi bitip, emirler gereği, topçuluk görevi başladı. Kaptan köprüsüne çıktığı zaman, Fawkes küçük bir radyo üzerine eğilmiş, kurcalıyordu. Cakalı bir selâm çaktı. "Özür dilerim kaptan, ama biraz konuşabilir miyiz?"</p>

    <p>Fawkes ona dönüp ağaç kütüğü gibi kolunu Shaba'nın omzuna attı. "Hayrola, aklına bir şey mi takıldı?" dedi gülerek.</p>

    <p>Kaptanı iyi bir zamanında yakalamış olduğundan hoşnut kalan Shaba esas duruşunu bozmadan, tayfaların bir türlü anlayamadıkları şeyi sordu. "Nerelerdeyiz, efendim?"</p>

    <p>"Aberdeen deneme alanı. Daha önce duydun mu bu adı, delikanlı?"</p>

    <p>"Hayır, efendim."</p>

    <p>"Amerikalıların silahlarını denediği geniş bir alandır."</p>

    <p>"Ben... yani, adamlar da açık denize çıktığımızı sanıyorlardı."</p>

    <p>Fawkes pencereden dışarı baktı. "Hayır delikanlı, Amerikalılar atış denememizi burada yapmamıza izin verdiler."</p>

    <p>Shaba, "Peki ama buradan nasıl çıkacağız," diye sordu. "Gemi dibe oturdu."</p>

    <p>Fawkes babacan gözlerle baktı. "Korkma. Su yükselince kolayca çıkarız. Görürsün."</p>

    <p>Shaba oldukça rahatlamış göründü. "Adamlar bunu duyunca çok sevinecekler, kaptan."</p>

    <p>"Aferin, delikanlı." Fawkes onun sırtını okşadı. "Haydi şimdi git topların doldurulmasını gözle."</p>

    <p>Shaba selâm verip ayrıldı. Fawkes siyah genç kapıdan çıkıp karanlığın içinde kaybolurken, ilk kez yapacakları için büyük bir üzüntü duydu.</p>

    <p>Bir uçak sesiyle düşüncelerinden sıyrıldı Yavaş yavaş aydınlanmakta olan gökyüzüne bakınca, doğudan gelip nehrin yukarısına doğru uçan bir helikopterin çok renkli ışıklarını gördü. Dürbünüyle baktığında, rahatça okunabilen NUMA harflerini gördü.</p>

    <p>Ulusal Sualtı ve Denizcilik Örgütü, diye Fawkes içinden açıkladı. Bundan tehlike gelmez. Oşinografik bir keşif yapmış, merkezine gidiyor olmalı. Pencerede yansıyan görüntüsüne başını salladı. İçinde güven duygusu kabarıyordu.</p>

    <p>Elindeki dürbünü yerine koyup yeniden radyonun başına geçti. Kulağına yaklaştırıp mikrofon düğmesine bastı. "Kara Angus Bir Kara Angus İkiyi arıyor. Tamam." Güneyli aksanıyla konuşan bulanık bir ses hemen cevap verdi. "Bırak allahın şifre dalgas ını. Tamam, sesini gayet iyi alabiliyorum."</p>

    <p>Fawkes, "Daha az konuşmanı yeğlerdim," diye kesti.</p>

    <p>"Anlaşmam geçerli olduğu sürece patron sensin, kaptan."</p>

    <p>"Hazır mısın, hedef menzili tamam mı?"</p>

    <p>"Evet, şimdi pozisyona girmek üzeresin."</p>

    <p>"Güzel." Fawkes saatine baktı. "Hogmanay'a beş dakika on saniye var."</p>

    <p>"Hog... ne?"</p>

    <p>"Yeni yıla girerken yaptığımız şamataya denir İskoçya'da."</p>

    <p>Fawkes mikrofonu kapatıp NUMA helikopterinin Washington'a yönelen rotasında giderek nehrin yukarı bölümlerindeki yamaçların arkasında gözden kaybolduğunu görünce rahatladı.</p>

    <p>Hemen aynı anda Steiger, Minerva M88 helikopterini yana yatırarak Maryland'ın dış kesimleri üzerinden geniş bir dönüş yaptırdı. Ağaç tepelerini yalarcasına, arada karşısına çıkan su kulelerinden sıyrılarak alçaktan uçuyordu. Kulaklığında duyduklarından yüzü buruştu. "İyice bozulmuşlar," dedi telâşlanmadan. "General bilmem kim, hemen buralardan toz olmazsak ateş edeceklerini söylüyor."</p>

    <p>Pitt, "Hemen haber ver," dedi. "Emirlere uyuyoruz."</p>

    <p>"Kim olduğumuzu söyleyim?"</p>

    <p>Pitt bir an düşündü. "Gerçeği söyle. Özel görevi olan bir NUMA helikopteriyiz."</p>

    <p>Steiger omuzlarını silkip mikrofona konuşmaya başladı. "General herkimse inandı bana," dedi Pitt'e dönüp. "Hazırlansan iyi olur, hesabıma göre sekiz dakika sonra seni atıyoruz."</p>

    <p>Pitt koltuk kemerini çözüp, Sandecker'in de aynı şeyi yapmasını bekledi. Pitt, Steiger'in kulağına, "İlk seferinde doğru yapmazsan," dedi, "Iowa'nın yan tarafında kırmızı, çirkin bir leke bırakırsın."</p>

    <p>Steiger zorla gülümseyerek, "Lekelerden hiç hoşlanmam," diye cevap verdi. "Sen sıkı tutunmana bak, gerisi baba Abe'in işi. Eğer erken atlamak zorunda kalırsan, hiç korkma kıçının altına derin sulardan oluşan bir yastık sağlarım."</p>

    <p>"Buna güveniyorum."</p>

    <p>"Şöyle bir dolandıktan sonra batıdan yaklaşıp, ne kadar karanlık kalmışsa arkasına gizlenerek yaklaşacağım." Steiger'in gözleri hep önüne bakıyordu. "İşte şimdi kılavuz ışıklarını kapatıyorum. Haydi, iyi şanslar."</p>

    <p>Pitt, Steiger'in kolunu sıkıp yük bölümüne geçerek kapıyı kapadı. Bölme buz gibi soğuktu. Yükleme kapakları açık olduğundan kış sabahının tüm soğuğu içeri dolmuş, alüminyum bir mezar gibi dondurmuştu. Sandecker kayışları bağlamasına yardım etti.</p>

    <p>Amiral bir şeyler söylemeye başlarken sonra duraksadı. Yüzü bastırmaya çalıştığı duygularla gerilmiş halde, "Kahvaltıya bekliyorum," dedi.</p>

    <p>Pitt, "Benim yumurtalarım haşlanmış olsun," diye karşılık verdi.</p>

    <p>Sonra dondurucu karanlığın içine bıraktı kendini.</p>

    <p>&nbsp;</p>

    <p>Deniz komando savaş birlikleri komutanı Yüzbaşı Alan Fergus, dalış giysisinin fermuarını çekerken üst komutanlarının kaprislerine sövüyordu. Derin uykusundan uyandırıp apar topar görev başına çağırmışlardı. Kendisine üstünkörü anlatılan operasyon ise yedi yıllık meslek hayatında duyduğu en saçma şeydi. Kauçuk başlığını başına geçirip kulaklarını içine tıkıştırdı. Sonra oturduğu koltuğa yayılmış olan uzun boylu, iri yarı bir adamın yanına gitti. Adam ayaklarını köprü korkuluğuna dayamış, büyük bir dikkatle Potomac Nehrini gözlüyordu.</p>

    <p>Fergus, "Nedir bu olup bitenler?" diye sordu.</p>

    <p>Fergus ve adamlarını taşımakta olan Kıyı Koruma Devriye botunun asık yüzlü komutanı Yarbay Oscar Kiebel, ağzını buruşturup hoşnutsuz bir ifadeyle, "En az senin kadar şaşkınım ben de," dedi.</p>

    <p>"Bu savaş gemisi palavrasına inanıyor musunuz?"</p>

    <p>Kiebel, "Hayır," dedi gürleyerek. "Nehir yoluyla Washington tersanesine giden dört bin tonluk destroyerler gördüm ama elli bin tonluk bir savaş gemisi... Hiç sanmıyorum."</p>

    <p>Fergus, "Bordalayıp, helikopterli Deniz Piyade baskın ekipleri için kıç güverteyi temizleyeceğiz," dedi sinirli bir sesle. "Bana sorarsan bu emirler saçmalığın daniskası."</p>

    <p>Kiebel, "Bu iş, senin kadar beni de rahatsız ediyor," diye söylendi. "Neyse, belki de gittiğimiz yerde esaslı karılar ve içki dolu çılgın bir parti vardır."</p>

    <p>"Sabahın yedisinde, ikisi de beni sarmıyor. Hele bir de açık havada olursa."</p>

    <p>"Yakında öğreneceğiz. Sheridon Point'i geçmemize iki mil kaldı. Ondan sonrası artık..." Kiebel birden susup başını kaldırarak dinledi. "Duydun mu?"</p>

    <p>Fergus kulaklarını başlıktan çıkarıp devriye botunun gerisine doğru baktı. "Helikopter sesine benziyor."</p>

    <p>Kiebel, "Hiç ışık yakmadan, cehennemden fırlamış bir yarasa gibi," diye ekledi.</p>

    <p>"Hay Allah!" dedi Fergus. "Deniz Piyadeleri işareti beklemediler. Programın önüne geçiyorlar."</p>

    <p>Bir dakika sonra, altmış metre yükseklikten uçan helikopterin silueti kül rengi gökyüzünde belirince, devriye botundaki bütün gözler yukarı çevrildi. Herkes tüm ilgisini esrarengiz araca yöneltmiş olduğundan kimse helikopterin alt gerisinde asılı belirsiz sekili farketmemişti. Güverteyi süpürür gibi geçen bu şey, radyo antenine çarpıp sürüklemeseydi, belki de hiç fark edilmeyecekti.</p>

    <p>Kiebel büyük bir şaşkınlık içinde, "Bu neydi yahu?" dedi.</p>

    <p>Eğer zamanı olsaydı, Pitt bu sorunun cevabını seve seve verirdi. Helikopterin altında, nehrin on metre yüksekliğinde sallanarak uçarken, botun antenini görüp zor belâ bacaklarını biraz toplayabilmişti. Çarpmanın tüm şiddetini ayaklarında hissetti. Büyük bir şans eseri anten telleri ayağına dolaşmamıştı, yoksa salatalık gibi doğranması kesindi. Yine de hafifçe çarpan bir anten borusunun izlerini ömür boyu baldırlarında taşıyacağa benzerdi.</p>

    <p>Yükselen güneşin koyu bir bulut topluluğu arasına girmesi çok işine yarayacaktı. Aradan süzülen ışınlar çevreyi ayrıntılı olarak aydınlatmıyordu. Kutuplara yakışır soğukluktaki hava, kalın giysilerine karşın Pitt'e bıçak gibi saplanıyordu. Gözleri musluktan boşalırcasına sulanıyor, alnı ve yanaklarıysa iğne yastığına düşmüş gibi acıyordu.</p>

    <p>Pitt'in yaptığı tur, hiçbir lunapark tesisinde yapılamazdı. Saatte iki yüz mil hızla uçarken, altındaki nehir bulanık bir çizgi gibi görünüyor, her iki yakada bulunan ağaçlar işlek bir karayolunda hız yapan otomobillerin geçişini andırıyordu. Yukarı doğru bakınca, helikopterin alt kapısında soluk oval bir şekil gördü ve bunun Amiral Sandecker'in kuşkulu yüzü olduğunu anladı.</p>

    <p>Steiger nehirin kıvrımına uyarak aracı yatırdığı zaman yan tarafından bir çekilme duydu. Onu sarkıtan uzun kablo ters yönde açılarak dışa doğru savruldu. Bir anda altında Vernon Dağını gördü. Az sonra kablo yine düzeldi ve Iowa'nın dev görüntüsü karşısında belirdi. Ön topları nehrin yukarı bölümlerine doğrultulmuştu.</p>

    <p>Helikopterdeyse Steiger aracın hızını azaltmıştı. Hız kesilmesi üzerine Pitt göğsündeki kayışların gevşediğini hissederek atlama için kendini hazırladı. Steiger geminin sancak tarafında, ona köprü üzerinde dururken Iowa'nın üstyapısı olduğu gibi ön camını doldurmuştu.</p>

    <p>"Çok hızlı! Çok hızlı!" Steiger kendi kendin e mırıldanıp duruyordu. Tüm korkusu Pitt'in çekül ucundaki ağırlık gibi sallanarak helikopterin önüne geçmesiydi.</p>

    <p>Steiger'in korkuları doğru çıktı. Gerçekten de Pitt, atlamayı tasarladığı ana güvertenin çok üstünde kontrolsüz bir biçimde sallanıyordu. On iki santimetrelik top taretini kıl payıyla sırıyıp havada çizdiği yayın son noktasına geldi. Ya şimdi yapacaktı ya da hiç yapamazdı. Hemen karar verip kayış tokasına vurdu ve bağları açıldı.</p>

    <p>Alacakaranlıkta helikopterden durumu izleyen Sandecker'in gözleri kısılmıştı. Pitt'in iki büklüm olmuş bedeni geminin üzerine düşünce içinde bir şeyler düğümlenerek soluğu kesildi. Sonra Iowa da görüntü dışına çıktı. Steiger helikopteri dik açıyla döndürüp ağaçlarla kaplı kıyıya götürdü. Yeniden rotasını düzlediğinde Sandecker güvenlik kemerini çözüp pilot kabinine döndü.</p>

    <p>"Gitti mi?" diye sordu Steiger endişeyle.</p>

    <p>Sandecker, "Evet, aşağıda şimdi," diye yanıtladı.</p>

    <p>"Tek parça olarak mı?"</p>

    <p>"Bunu ummaktan başka bir şey yapamayız." Sandecker'in zayıf bir sesle söylediği sözleri, motor gürültüsü içinde Steiger işitmedi bile. "Tüm elimizden gelen bu kadar."</p>

    <p>&nbsp;</p>
  </div>
</body>
</html>
