<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>14</h2>

    <p>"Gecikti," dedi Pieter De Vaal, Güney Afrika Savunma Bakanı. Afrikaans (Güney Afrika'da konuşulan Hollanda lehçesi.) dilinde konuşuyordu. Vagonun penceresini kaldırıp dışarı sarktı. Demiryolunun hemen bitişiğinde uzanan karayolunu gözledi. Konuştuğu kimse, albay üniformalı zayıf, uzun boylu mavi gözlü bir adamdı.</p>

    <p>Albay, "Eğer Patrick Fawkes gecikmişse," dedi elindeki bardağı çevirerek. "İyi bir nedeni olsa gerek."</p>

    <p>De Vaal açık pencereden dönüp iki eliyle dalgalı kır saçlarını geriye taradı. Kıtadaki en büyük ikinci askeri gücün çelik iradeli başkanından çok, eski diller uzmanı bir profesöre benziyordu. Aslında devraldığı görev pek de iç açıcı bir iş sayılmazdı. De Vaal yedi yıl içinde işbaşına getirilen beşinci savunma bakanı oluyordu. Bir önceki bakan beş ay bile dayanamamıştı.</p>

    <p>"Tipik İngiliz davranışı," dedi sabırsızca "Ah bu İngilizler, sadece cin içmeyi düşünür, kraliçeleri ve 'umursamaz havası' atmak için yaşarlar. Hiçbirine güvenemezsin."</p>

    <p>"Eğer İngiliz olduğunu ima edecek olursanız, sayın bakanım, Fawkes son derece huysuzlaşabilir." Albay Joris Zeegler bardağını boşaltıp yeniden doldurmak için davrandı. "Fawkes Iskoçtur. Bunu sakın unutmamanızı saygılarımla anımsatırım."</p>

    <p>Zeegler'in öğüt verme tonu De Vaal'ı öfkelendirmedi. Haberalma şefinden gelecek her türlü öğüdü ciddiye alırdı. Dışardan gelen terörist saldırılarının ve yerel ayaklanmaların bastırılmasında De Vaal'ın gösterdiği başarı, aslında Zeegler'in iyi eğitilmiş ajanlarının isyancı örgütlere sızmasıyla sağlanmıştı. Bakanlıkta herkes biliyordu bunu.</p>

    <p>"Ne İngiliz, ne İskoç — bir Afrikander (Güney Afrika'da doğmuş Avrupalı) ile iş yapmayı yeğlerim."</p>

    <p>Zeegler, "Ben de," dedi. "Fakat projemiz üzerinde bize fikir verebilecek nitelikteki en iyi adam Fawkes'dur. Bilgisayarla bir aydır yapılmakta olan 'deneyimli askeri personel' araştırması bu sonucu verdi." Bir dosya klasörü açtı. "Kraliyet donanmasında yirmi beş yıl. On beş yılı çarkçıbaşı, iki yılı Kraliyet gemisi 'Audacicus'un kaptanı olarak, son hizmet yıllarındaysa Grimsby Kraliyet tersanesi müdürü olarak görev yapmış."</p>

    <p>"Bantu'lu işçilerine gösterdiği aşırı yakınlık için ne diyor bilgisayarınız?"</p>

    <p>"İtiraf edeyim, yanında çalışan siyahlara çiftlik gelirinden pay vermesi tam bir liberal davranışı. Fakat Fawkes'un Kuzey Natal'ın en güzel çiftliğini son derece kısa bir zamanda kurmuş olduğu da yadsınamaz. Adamlar ona inanılmayacak kadar bağlıdır. Fawkes çiftliğinde olay çıkarmak isteyen radikal hapı yutar."</p>

    <p>De Vaal yine kötümser bir şey söyleyecekti ki, kapı vuruldu. Genç bir subay içeri girip esas duruşa geçti. "Konuşmayı kestiğim için özür dilerim, sayın bakanım, fakat Kaptan Fawkes şu anda geldi."</p>

    <p>De Vaal, "İçeri alın," dedi.</p>

    <p>Alçak kapı eşiğinden geçerken Fawkes eğilmek zorunda kaldı. De Vaal sessizce onu tepeden tırnağa süzdü. Bu boyutlarda bir insan beklemiyordu. Yüzünde gördüğü kesik yaraları bakanı şaşırtmıştı. Elini uzattı. "Kaptan Fawkes, gerçekten onur duydum," dedi Afrikaans diliyle. "Buraya kadar geldiğiniz için sağolun."</p>

    <p>De Vaal'ın eli, "Fawkes'un avucu içinde kayboldu. "Özür dilerim fakat dilinizi anlamıyorum."</p>

    <p>De Vaal hemen İngilizceye dönüp, "Bağışlayın," dedi gülümseyerek. "Siz Ing— ah— İskoçların yabancı dillerle ilgilenmediğinizi hep unutuyorum."</p>

    <p>"Biraz kalın kafalı oluşumuzdan herhalde "</p>

    <p>"Kusura bakmayın ama kaptan, bir demet dikenle traş olmuş gibisiniz."</p>

    <p>"Pusuya düşürüldüm. Mendebur sıpalar ön camımı kırdılar. Hastanede durmayı düşündüm, ama o zaman toplantımıza geç kalırdım."</p>

    <p>De Vaal, Fawkes'un koluna girip koltuğa götürdü. "Size bir içki gerek. Joris, bu ikramı sen yapar mısın? Kaptan, sizi Albay Joris Zegler ile tanıştırayım. Güney Afrika İç Savunma Müdürüdür."</p>

    <p>Zeegler başıyla selâm verip elindeki şişeyi gösterdi. "Sanırım viskiyi yeğlersiniz, kaptan?"</p>

    <p>"Evet, albayım, doğru tahmin ettiniz."</p>

    <p>De Vaal kapıya kadar gidip, "Teğmen Anders, Dr. Steedt'i bulun ve bir hastamız olduğunu söyleyin. Kendi kompartımanında uyukluyordur herhalde." Kapıyı kapatıp odaya döndü. "Böyle şeyleri ihmal etmemeli. Evet kaptan, doktorumuzu beklerken şu pusu konusunda bizi aydınlatır mıydınız acaba?"</p>

    <p>Doktor, Fawkes'un gergedan derisine benzeyen yüzünde gerekli ameliyatı yaptı. Her birine üç dikiş atması gereken iki kesik dışında, bandaj yapmamıştı. Çantasını kapatırken, "Şansınız varmış, tırnak yarasına benzemiyor, &nbsp;yoksa karınıza biraz zor açıklardınız," diyerek takıldı.</p>

    <p>Doktor gittikten sonra Zegler sordu. "Düzenlenmemiş bir saldırı olduğundan emin misiniz?"</p>

    <p>Fawkes, "Pek benzemiyordu." diye cevapladı. "Kılıksız, başıboş çocuklardı. Tanrı bilir hangi şeytana uyup böyle bir ölüm avına çıktılar."</p>

    <p>De Vaal, "Korkarım, kana susamış çocuklarla çatışma olayı yalnız sizinki değil," dedi alçak bir sesle.</p>

    <p>Zeegler onaylayarak başını salladı. "Anlattıklarınız, son iki ayda yapılan en az on iki tane saldırıda kullanılan yöntemle aynı."</p>

    <p>Fawkes, "Bana sorarsanız," diye mırıldandı. "Bunun arkasında o Tanrının cezası ADO var."</p>

    <p>"Dolaylı olarak bu suç Afrika Devrim Ordusuna yüklenebilir." Zeegler kalem gibi ince purosundan bir soluk çekti.</p>

    <p>De Vaal, "Buradan Cape Town'a kadar, yaşı on ikiyle on sekiz arası zenci çocukların yarısı, ADO militanı olmak için seve seve hayatlarını bile verir," dedi. "Buna bir çeşit kahramanlık özentisi de diyebiliriz."</p>

    <p>Zeegler, "Şeytana hakkını teslim etmeliyiz," diye kabul etti. "Hiram Lusana her bakımdan kurnaz bir psikolog, propagandacı ve taktik ustası."</p>

    <p>Fawkes, "Evet," dedi albaya dönerek. "Bu hergele hakkında çok şey duydum. Nasıl geçmiş ADO'nun başına?"</p>

    <p>"Kendi başına. Amerikan zencisidir. Uluslararası uyuşturucu madde kaçakçılığıyla büyük bir servet yapmış. Ama salt varlıkla yetinmeyip, güç ve büyüklük düşlerine kapılmış. Bu yüzden işini bir Fransız sendikasına devredip Afrika'ya gelmiş. Bir kurtuluş örgütü kurup silahlandırmış."</p>

    <p>Fawkes, "Bir kişi için üstlenmesi çok zor bir iş," dedi. "Çok varlıklı bile olsa."</p>

    <p>Zeegler, "Onca yardım sağlanırsa, o kadar zor değil," diye açıkladı. "Silahlarını Çinliler veriyor. Adamlarını Vietnamlılar eğitiyor. Neyse ki, güvenlik Kuvvetlerimizle her karşılaşmalarında hemen hep bozguna uğruyorlar."</p>

    <p>De Vaal, "Fakat, uzun süren bir ekonomik ambargo karşısında kalırsak, hükümetimiz düşer," diye ekledi. "Lusana'nın planı, kurallara uygun, temiz bir savaş sürdürmek. Onun için suçsuz kadınların, çocukların öldürülmesi ve terörizm<sup>1</sup> yok. Bugüne dek birlikleri yalnızca askeri tesislere saldırdı. Böylece iyi yürekli kurtarıcı rolünü oynayarak, A.B.D., Avrupa ve Üçüncü Dünya ülkelerinden maddi manevi her türlü desteği görür. Amacına erişirse, dış dünyayla olan ekonomik ilişkilerimizi kesmek için bütün etkinliğini kullanır. O zaman da Beyaz Güney Afrika'nın sonu, birkaç haftalık iş olur."</p>

    <p>Fawkes, "Bu Lusana'yı durdurmak için, hiçbir yol yok mu?" diye sordu.</p>

    <p>De Vaal'ın gür kaşları kalktı. "Bir olasılık var, eğer onayınızı alırsak."</p>

    <p>Fawkes şaşkın bir ifadeyle bakana baktı. "Ben sadece eskiden denizcilik yapmış bir çiftçiyim. İsyancılarla savaşma konusunda tek şeyb ilmem. Size ne yararım dokunabilir?"</p>

    <p>De Vaal cevap vermedi. Deri kaplı kahn bir kitabı Fawkes'a uzatmakla yetindi. "Adı, Yabangülü Operasyonu."</p>

    <p>Pembroke'un ışıkları akşam loşluğunda birer birer yandı. Hafif bir yağmur, vagonun tozla kaplı camlarında ıslak çizgiler bırakmıştı. Fawkes'un iri burnunun üstüne düşmüş okuma gözlükleri sayfaları çevirdikçe sağa sola oynayan gözlerini büyütüyordu. Okuduğu şeye öylesine kapılmıştı ki, ucunu kemirdiği piposunun çoktan sönmüş olduğunu farketmiyordu.</p>

    <p>Yabangülü Operasyonu'nu bitirip kitabı kapattığında, saat sekizi birkaç dakika geçiyordu Uzun bir süre düşünerek oturduğu yerde kaldı. Sonunda yorgun yorgun başını sallayarak. "Tanrıdan dilerim, iş buna kalmasın," dedi yavaşça.</p>

    <p>De Vaal, "Duygularınızı paylaşıyorum," dedi. "Fakat sırtımızın duvara dayandığı, bizi tümden yok olmaktan kurtaracak tek yolun Yabangülü Operasyonu olabileceği günler yaklaşıyor."</p>

    <p>"Hâlâ benden ne istediğinizi anlamış değilim."</p>

    <p>Zeegler, "Sadece görüşünüzü," dedi. "Planın uygulanabilirlik incelemelerini yaptık. Bilgisayarların verdiği başarı şansını da biliyoruz Bir insan olarak, yıllara dayanan deneyiminiz<sup>:</sup> le, bu işin lehinde ya da aleyhinde olan görüşlerinizi almak istiyoruz."</p>

    <p>Fawkes, "Bu planın hemen hemen olanaksız olduğunu söyleyebilirim," dedi. "Üstelik delice bir şey. Burada önerilen, en korkunç anlamda terörizm."</p>

    <p>De Vaal, "Elbette," diye kabullendi. "Afrika Devrim Ordusu militanları gibi donatacağımız bir vurkaç ekibi kullanarak, siyahlara yönelmiş bulunan uluslararası sempatiyi, Güney Afrikalı beyazların üzerine çevirebiliriz."</p>

    <p>Zegler, "Amerika gibi ülkelerin desteği olmadan yaşayamayız," dedi.</p>

    <p>De Vaal devam etti "Rodezya'da olanlar, burada da olabilir. Orada tüm özel mülkiyete, çiftliklere, dükkânlara, bankalara el konup devletleştirildi. Siyah, beyaz yüzlerce insan sokaklarda öldürüldü. Binlerce insan, üstlerindeki giysileri zor kurtarıp kıtadan sürüldüler. Komünist kökenli yeni siyah yönetim, acımasızca ve kabilelere özgü bir diktatörlükle halkı sömürerek köle haline getirdi. Şundan kuşkunuz olmasın Kaptan Fawkes, eğer bir gün yönetimimiz yıkılacak olursa, yerine gelen yönetim demokratik çoğunluk falan düşünmeyecektir."</p>

    <p>Fawkes, "Burada böyle bir şey olacağını kesinlikle bilmiyoruz," dedi. "Kristal bir küreye bakıp falımızın böyle olduğunu görsek bile, Yabangülü Operasyonu haklı gösterilemez."</p>

    <p>De Vaal sertçe, "Ahlak yargınızı sormadım," dedi. "Planın olanaksız olduğunu söylediniz. Anlaşıldı."</p>

    <p>Fawkes çıktıktan sonra De Vaal kendine bir içki doldurdu. "Kaptan en azından dürüst davrandı. Bunu inkâr edemem."</p>

    <p>Zeegler, "Üstelik haklıydı," dedi. "Yabangülü Operasyonu, gerçekten en korkunç biçimde terörizmin ta kendisi."</p>

    <p>De Vaal, Zeegler'in sözleri üzerine birkaç dakika düşündü. "Pekâlâ, albayım. Operasyonla ilgili tüm verileri toplayıp diğer varsayım planlarıyla birlikte bakanlıktaki kasaya saklayın."</p>

    <p>Zeegler, "Anlaşıldı, efendim," dedi belirgin bir rahatlamayla.</p>

    <p>De Vaal bardağındaki içkiye dalgın dalgın baktı. Sonra başını kaldırıp, "Yazık, çok yazık. Pekâlâ işe yarayabilirdi," dedi.</p>

    <p>Fawkes sarhoş olmuştu.</p>

    <p>Dev bir pençe, Pembroke Otelinin uzun bar tezgâhını şöyle bir çekseydi, yüzüstü düşerdi. Bulanık gözlerle bakarak salonda kalan tek müşteri olduğunu farketti. Bir içki daha söyledi. Kapatma saatinin çoktan geçtiğini biliyor, fakat omzuna bile gelmeyen boyuyla barmenin karşı çıkamayışı sadistçe hoşuna gidiyordu.</p>

    <p>Barmen, "Bir şeyiniz yok ya?" diye çekinerek sordu.</p>

    <p>Fawkes, "Olmaz olur mu, Allah kahretsin!" diye kükredi. "Kendimi çok kötü hissediyorum."</p>

    <p>"Özür dilerim ama bu kadar dokunuyorsa neden içiyorsunuz?"</p>

    <p>"Midemi döndüren şey viski değil. Yabangülü Operasyonu."</p>

    <p>"Efendim?"</p>

    <p>Fawkes sinsi sinsi çevresine baktıktan sonra barın üzerine eğildi. "Daha üç saat önc e, Savunma Bakanıyla özel treninde görüştüğümü söylersem ne yaparsın?"</p>

    <p>Barmenin dudakları bilmiş bir gülümsemeyle kıvrıldı. "O zaman, bakan korkunç bir sihirbaz olmalı, Mr. Fawkes."</p>

    <p>"Sihirbaz mı?"</p>

    <p>"Aynı anda iki yerde birden olmalı."</p>

    <p>"Ne demek istiyorsun?"</p>

    <p>Barmen tezgâhın altındaki raftan bir gazete çıkarıp Fawkes'un önüne uzattı. Ön sayfada bir makaleyi göstererek başlığını yüksek sesle okudu. "Savunma Bakanı Pieter De Vaal, ameliyat edilmek üzere Port Elizabeth hastanesine yattı."</p>

    <p>"Olamaz!"</p>

    <p>Barmen, "Bu akşamın gazetesi," dedi. "Kabul etmek zorundasınız. Bakan olağanüstü güçlerle hemen iyileşmekle kalmamış, bir de çok hızlı giden bir trene binmiş olmalı. Çünkü Port Elizabeth bin kilometre güneydedir."</p>

    <p>Fawkes gazeteyi kaptı. Daha net görmek için başını silkeleyip gözlüklerini taktı ve yazılanları okudu. Gerçekten de doğruydu barmenin söyledikleri. Şaşkınlık içinde cebinden bir avuç kâğıt para çıkarıp barmenin önüne fırlattı. Yalpalayarak kapıdan çıkıp kendini sokağa attı.</p>

    <p>İstasyona vardığında orasını bomboş buldu. Ay ışığı boş raylar üzerinde parlıyordu. De Vaal'ın treni ortada yoktu.</p>
  </div>
</body>
</html>
