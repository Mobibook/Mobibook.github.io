<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>20</h2>

    <p>Afrika Devrim Ordusu'nun kampı aslında hiç de kampa benzemiyordu. Karargâh olarak kullandıkları yer, Mozambik'te Portekiz yönetiminden kalma küçük bir üniversiteydi. Sonradan, Malawi Gölü üzerinde yeni kurulan kentte, ülkenin siyah yurttaşları için yeni bir üniversite yapılmıştı.</p>

    <p>Değiştirilmiş kampus, Lusana'nın ordusu için ideal bir üs olmuştu. Askerler için yatakhaneler, yemekhaneye dönüştürülen kafeteryalar, savaş dersleri için kullanılan spor tesisleri, subaylar için konforlu odalar, sosyal faaliyetler için yeniden dekore edilmiş bir balo salonu vardı.</p>

    <p>Kongre üyesi demokrat Frederick Daggat, New Jersey'li üç siyah üyeden biriydi ve gördüklerinden bir hayli etkilenmişti. Daggat, karşısında devrimci diye Çin üniformaları giymiş, bayatlamış Marksist sloganlar atan, Sovyet yapısı silâhlarla donanmış kabile reisleri bulacağını sanmıştı. Onun yerine, bir Amerikan petrol şirketi düzeniyle işleyen bir örgüt görüyordu. Lusana ve subayları, gerilladan çok dinamik satış müdürlerini andırıyordu.</p>

    <p>Kokteyl parti her şeyiyle New York protokolüne uygun geçiyordu. Ev sahibesi Felicia Collins bile giyimi ve havasıyla tipik bir Manhattan partisi yaratıyordu.</p>

    <p>Daggat bakışlarıyla onu yakalayınca, kadın çevresindeki Somalili yöneticilerden izin istedi. Yanına gelip elini adamın kolu üstüne koydu.</p>

    <p>"Sayın Kongre üyemiz eğleniyor mu?"</p>

    <p>"Hem de nasıl."</p>

    <p>"Hiram'la ben haftasonuna kadar kalacağınızı umuyorduk."</p>

    <p>"Ne yazık ki Kenya Eğitim Konseyinde bir toplantıya katılmak üzere yarın Nairobi'de olmalıyım."</p>

    <p>"Umarım odanız rahattır. Hilton tipi konfor sağlamaktan oldukça uzağız."</p>

    <p>"İtiraf edeyim, Bay Lusana'nın sağladığı olanaklar, benim bulmayı umduğumdan çok fazla."</p>

    <p>Daggat kadına iyice baktı. Felicia Collins'i ilk kez bu gece yakından görüyordu. Üç altın plâklı şarkıcı, iki Emmy ödülü, bir de 'Gelincik Yolu' filmindeki siyah kadın hakları savunucusu rolüyle Oskar kazanmış büyük şöhret. Her haliyle perdede göründüğü kadar büyüleyiciydi.</p>

    <p>Felicia yeşil, pijama tipi krepdöşin giysisiyle kayıtsız ve ölçülü duruyordu. Giysinin askısız üst bölümü belinden bağlıydı; altındaki pantolonsa biçimli bacaklarını belli ediyordu. Saçları modaya uygun, Afrika modeli kısa kesilmişti. "Hiram çok büyük olma yolunda, biliyor muydunuz?"</p>

    <p>Kadının yüksek perdeden konuşması üzerine Daggat gülümsedi. "Sanırım aynı şeyler bir zamanlar Hun kralı Atila için de söylenebilirdi."</p>

    <p>"Washington muhabirlerinin neden basın toplantılarınızı kaçırmadıklarını şimdi anlıyorum." Elini adamın kolu üstünden çekmedi. "Diliniz oldukça iğneli."</p>

    <p>"Zaten dilimden, 'Daggat'ın oku' diye söz ediyorlar."</p>

    <p>"Beyaz yönetimin hakkından daha iyi gelmek için mi acaba?"</p>

    <p>Kadının elini aldı ve giderek artan bir güçle, gözleri büyüyünceye dek sıktı. "Söyleyin Bayan Collins, sizin gibi güzel ve tanınmış bir sanatçıyı ormanın içine çeken ne?"</p>

    <p>"Amerika Birleşik Devletleri Kongresi'nin korkunç siyah çocuğunu da buraya çeken aynın eden," diye yanıtladı kadın. "Irkımızı yükseltmek için savaşan adama yardım etmek."</p>

    <p>"Hiram Lusana'nın daha çok kendi banka hesabını yükseltmek için savaştığına inanasım geliyor."</p>

    <p>Felicia alaycı bir gülüşle, "Beni düş kırıklığına uğratıyorsunuz," dedi. "Eğer gelmeden önce biraz bilgi toplamış olsaydınız, bunun doğru olmadığını bilirdiniz."</p>

    <p>Daggat gerildi. Maç başlıyordu.</p>

    <p>Elini bırakıp yüzünü kadınınkinin birkaç santim uzağına kadar yaklaştırdı. "Dünyanın yarısı gözlerini Afrika ülkelerine dikmiş, ne zaman birlikte eyleme geçip, beyaz üstünlüğünün en son kalesini alaşağı edecekler diye beklerken ortaya kim çıkıyor dersiniz? Tam bir mesih gibi, her olaya bir atasözü yapıştıran, şu bizim uluslararası uyuşturucu madde kaçakçısı Hiram Lusana, değil mi? Karanlıkta bir vahiy gibi, kârlı işini bırakıp kendini Güney Afrika'nın pis kokulu siyah yığınlarına adıyor.</p>

    <p>Kolay inanan siyah kamuoyuyla desteklenip, yeni bir tip bulmak için ne yapacağını şaşırmış dünya basınını arkasına alınca, yakışıklı Hiram bir anda güler yüzünü, toplam tirajları altmış milyonu geçen en az on dört derginin kapağında görüyor. Cennetin güneşi parlamaya başlamıştır artık. Hiram Lusana sarsılmaz dindarlığıyla büyük hayranlık yaratıyor, dışişleri örgütleri onu partilerine çağırmak için yarışıyor, konferans turlarına çıkıp dilediği yüksek ücretler veriliyor ve sizin gibi eğlence dünyasından gelen asalaklar da, Bayan Collins, onun kıçını yalayıp, üründen pay almaya çalışıyorlar."</p>

    <p>Felicia'nın güzel yüzü öfkeyle kızardı. "Çok kırıcı olduğunuzun farkında mısınız?"</p>

    <p>"Sapına dek dürüstlük diyebilirsiniz buna." Daggat duraklayıp bir an Felicia'nın huzursuzluğuna bakarak keyiflendi. "Lusana savaşını kazanıp da Güney Afrika'nın ırkçı yönetimi teslim olursa, ne olur sanıyorsunuz? Cincinnatus gibi generalliğini bir yana atıp sabanı başına mı dönecek? Pek öyleye benzemiyor. Kendini başkan ilan edip diktatörlükten farksız bir yönetim kuracağından hiç kuşkum yok. Afrika'nın en ileri ülkesinin zengin kaynakları cebinde olunca, büyük seferberliğine yeniden başlayıp ya zor kullanarak ya da bir bahane uydurup küçük siyah devletleri birer birer yutacak."</p>

    <p>"Körsünüz," dedi Collins sertçe. "Hiram yaşamını yüksek ahlâk değerleriyle yönlendirir. Ülkülerini kişisel kazanç için satabilmesi düşünülmez bile."</p>

    <p>Felicia, Daggat'ın gözlerindeki uyarıyı farketmedi. "Bunu size kanıtlayabilirim, Bayan Collins. Size en çok, paraca yani, bir dolara mal olur, o da kaybederseniz tabii."</p>

    <p>"Kuru bir göle olta attınız, sayın kongre üyesi. Generali tanımadığınız belli."</p>

    <p>"O zaman bahsi kabul edin."</p>

    <p>Bir an için düşündükten sonra başını kaldırdı. "Peki, kabul."</p>

    <p>Daggat kibarca eğildi ve Lusana'nın olduğu yere giderken ona eşlik etti. Lusana, Mozambik ordusundan bir subayla taktik üzerine konuşuyordu. Onları görünce konuşmasını kesip yanlarına geldi. "Oo, Amerikalı iki yurttaşım bir arada. Görüyorum tanışmışsınız."</p>

    <p>Daggat, "Bayan Collins ve sizinle biraz yalnız konuşabilir miyiz, general?" diye sordu.</p>

    <p>"Tabii, neden olmasın."</p>

    <p>Lusana subaydan izin isteyerek onları modern Afrika motifleriyle döşenmiş konforlu bir çalışma odasına götürdü.</p>

    <p>"Çok güzel," dedi Daggat.</p>

    <p>"En sevdiğim dekor biçimi." Lusana başıyla oturmalarını işaret etti. "Üstelik atalarımıza özgü yerli desenler."</p>

    <p>Daggat kayıtsız bir sesle, "Şahsen, yeni tip Mısır kreasyonlarını yeğlerim," dedi.</p>

    <p>"Benimle görüşmek istediğiniz şey nedir," diye sordu Lusana.</p>

    <p>Daggat hemen konuya girdi. "Açık konuşayım, general, bu geceki şamatanın tüm amacı, beni üçkâğıda getirip Dışişleri Komisyonunda ADO için etkimi kullanmamı sağlamaktı. Yalan mı?"</p>

    <p>Lusana sıkıştırılmış olduğunu gizleyemedi ama kibarlığı da elden bırakmadı. "Özür dilerim. Gerçekten, bu denli belirgin olsun istememiştim ama doğrusu davamızı desteklemeniz için sizi inandırmayı umuyordum. Ama üçkâğıda getirmek. Asla. Sizin gibi keskin zekâsıyla ün yapmış bir kimseyi kandırmaya Çalışacak kadar saf değilim."</p>

    <p>"Bu kadar protokol yeter, herhalde. Benim payım ne olacak?"</p>

    <p>Lusana, Daggat'a büyülenmiş gibi baktı. Bu kadar açık konuşulacağını hiç beklemiyordu. Adamı tavlamak için daha dolambaçlı yoll ar tasarlamıştı. Şimdiyse hazırlıksız yakalanmıştı. Doğrudan rüşvet istenmesi onu çok şaşırttı. Zaman kazanıp düşünebilmek için anlamamış gibi davranmaya karar verdi.</p>

    <p>"Korkarım, ne demek istediğinizi anlamadım."</p>

    <p>"Anlamayacak bir şey yok. Eğer sizden yana olmamı istiyorsanız, bedelini ödemeniz gerek."</p>

    <p>"Hâlâ anlayamadım."</p>

    <p>"Bırakın palavrayı, generalim. Siz ve ben aynı bataktan geliyoruz. Siyah olmamıza karşın, o sefaletten şimdiki durumumuza gelebilmek için hiç mi yolumuzu bulmadık?"</p>

    <p>Lusana başını çevirdi ve ağır ağır, özenerek bir sigara yaktı. "Hizmetleriniz karşılığı olarak size ne vereceğimizi mi soruyorsunuz?"</p>

    <p>"Buna gerek kalmayacak. Zaten... istediğim miktar belli."</p>

    <p>"Lütfen söyleyin."</p>

    <p>Daggat gülümsedi. "Bayan Collins."</p>

    <p>Lusana hayretle baktı. "Gerçekten çok sevimli bir miktar. Fakat yine de tam olarak ne istediğinizi anlamış değilim."</p>

    <p>"Bana Felicia Collins'i verin, ben de komitede devriminize silâh yardımı yapılması için karar verilmesini sağlayayım."</p>

    <p>Felicia ayağa fırladı. Maun rengi gözleri ateş çıkarıyordu. "Ne demek oluyor bu?"</p>

    <p>Daggat, "Soylu savaşımınız için küçük bir özveri olarak niteleyin," dedi alaylı bir şekilde.</p>

    <p>"Hiram, Tanrı aşkına," diye adamın sözünü kesti Felicia. "Şu hindi kılıklı herife söyle pilisini pırtısını toplayıp defolsun."</p>

    <p>Lusana hemen cevap vermedi. Önüne baktı, pantolonunun üstünde bir iplik görmüş gibi eliyle fırçaladı. Sonra yumuşak bir sesle konuştu. "Üzgünüm Felicia, fakat bu işde duygusal davranamam."</p>

    <p>"Ne saçmalıyorsun!" İnanamayarak adama baktı. "Bir kâse mısır gibi beni elden ele dolaştıracağınızı sanıyorsanız, ikiniz de çıldırmışsınız."</p>

    <p>Lusana ayağa kalkıp dudaklarını kadının alnına değdirdi. "Benden nefret etme ne olur." Daggat'a döndü. "Sayın Kongre Üyesi, ganimetiniz hayırlı olsun."</p>

    <p>Sonra odadan çıktı.</p>

    <p>Uzun bir süre Felicia olduğu yerde bakakaldı, yüzünde şaşkınlık ve nefret birbirine karışmıştı. Sonra ne olduğunu iyice kavrayıp gözlerine yaş doldu. Daggat yavaşça onu kendine çekip öptüğü zaman, ne bir direnme ne de isyan gösterdi.</p>

    <p>"Seni piç!" diye fısıldadı yalnızca. "Seni soysuz piç. Yetinmişsindir umarım."</p>

    <p>"Tam değil."</p>

    <p>"Kazanacağını kazandın, daha ne istiyorsun?"</p>

    <p>Daggat cebinden bir mendil çıkarıp kadının gözlerini sildi. "Unutuyorsun," dedi sırıtarak. "Bana hâlâ bir dolar borcun var."</p>
  </div>
</body>
</html>
