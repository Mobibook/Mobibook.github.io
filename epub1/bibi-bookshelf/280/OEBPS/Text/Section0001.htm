<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h1>BOŞLUK</h1>
  </div>

  <div class="WordSection1">
    <p><i>Buckley</i> <i>Havaalanı Colorado, Ocak 1954</i></p>

    <p>Belki soğuk bir kış gecesi oluşundan, belki de kanatlarının ve gövdesinin üzerine buzlu bir kefen gibi biriken tipi yüzünden, Boeing yapımı C97 Stratocruiser alanın ortasında bir kilise mezarlığı gibi duruyordu. Pilot kabininin ön camından yansıyan titrek ışıklar ve personelin belli belirsiz şekilleri bu görüntünün daha da ürkütücü olmasına yol açıyordu.</p>

    <p>Bu manzara Hava Kuvvetlerinden Binbaşı Raymond Vylander'ı pek etkilememişti. Yakıt tankerinin uçağın yanından ayrılıp karanlığın içinde kayboluşunu sessizce izledi. Yükleme rampası uçağın balinaya benzeyen karın kısmından uzaklaştı ve kapaklar ağır ağır kapandı. Aynı anda, yere düşmekte olan ışık dikdörtgeni de yok olmuştu. Binbaşı başını çevirip Buckley Deniz Kuvvetleri üssünün beş bin metrelik uçuş pistine ve her iki yanında parlayan çift sıralı ışıklarına baktı. Bu hayalete benzer parıltılar gecenin karanlığı içine dalıp kar perdesi altında yavaş yavaş kayboluyordu.</p>

    <p>Binbaşı Raymond Vylander sonra camda yansıyan yorgun yüzüne dikkat etti. Gür saçlarını örten şapkası kayıtsızca geriye itilmişti. Omuzları öne çıkmış, gergin durumuyla çıkış komutunu bekleyen bir yüz metre yarışçısını andırıyordu. Bakışları, yansıyan görüntüsünün ardındaki uçağı bulunca elinde olmadan ürperdi. Gözlerini yumarak gördüğü şeyi zihninin en uzak köşesine itti ve yüzünü odaya döndü.</p>

    <p>Amiral Walter Bass oturduğu yerde, elindeki meteoroloji bültenini özenle katladıktan sonra, alnında biriken teri mendiliyle sildi. "Fırtına Rocky Dağlarının doğusuna kayıyor. Deniz sınırına vardığında çoktan bitmiş olur."</p>

    <p>"Tabii, önce bu koca kıçlı kuşu yerinden kaldırabilirsem."</p>

    <p>"Başarırsın."</p>

    <p>"Yakıt depoları tam dolu ve ayrıca otuz beş ton hamule yüklü bir uçağı, otuz deniz mili hızla esen yan rüzgâr ve tipi altında bin yedi yüz metre yükseklikten havalandırmak o kadar kolay değil."</p>

    <p>"Her şeyin hesabı yapıldı," dedi Bass soğukça. "Pist sonuna varmadan bin metre önce tekerleklerin yerden kesilmiş olacak."</p>

    <p>Vylander söndürülmüş balon gibi çöktü bir koltuğa, "Adamlarımın hayatını tehlikeye atmaya değer mi, amiralim? Nedir Amerikan Deniz Kuvvetleri için bu denli önemli olan... ne olduğu belirsiz bir takım ıvır zıvırı Pasifik'te bir adaya yollamak için neden gelip Hava Kuvvetlerinin uçağını alıyorlar?"</p>

    <p>Bass'ın yüzü bir an için kızardı, sonra yumuşadı. Konuşmaya başladığında sesi de neredeyse özür diler gibiydi. "Çok basit, binbaşı. Ivır zıvır dediğin şey birinci derece önceliği olanb ir malzemedir ve çok gizli bir deney programı için gönderilmektedir. Şu bin mil çapındaki bölgede ağır yük taşıyacak tek araç sizin Stratocruiser'iniz, bu yüzden uçağı Hava Kuvvetlerinden ödünç aldık. Siz ve personeliniz de uçakla birlikte görevlendirildiniz. Hepsi bu işte."</p>

    <p>Vylander, Bass'a gözlerini dikip baktı. "Karşı geliyorum sanmayın, amiralim, ama hepsi o kadar değil doğrusu."</p>

    <p>Bass masanın öbür ucuna geçerek oturdu. "Bunu olağan bir uçuş gibi kabul edin, ötesini düşünmeyin."</p>

    <p>"Yük kabininde duran çelik kutuların içeriği hakkında beni biraz aydınlatabilirseniz çok sevinirim, efendim."</p>

    <p>Bass gözlerini kaçırarak, "Üzgünüm, son derece gizlidir," dedi.</p>

    <p>Vylander ısrar etmenin yararsız olduğunu anlamıştı. Yorgun bir şekilde ayağa kalktı. Uçuş planı ve haritaların bulunduğu dosyayı alarak kapıya doğru yöneldi. Sonra duraksadı ve döndü. "Eğer uçağı bırakıp atlamak zorunda kalırsak..."</p>

    <p>"Sakın ha! Uçuş sırasında çok acil bir durum çıkarsa," dedi Bass. "Kimsenin yaşamadığı bir yere inersiniz."</p>

    <p>"Çok şey istemiyor musunuz?"</p>

    <p>"Bu, istek değil emirdir. Sen ve personelin hedefe varıncaya kadar uçağı terketmemekle yükümlüsünüz. Koşullarınız ne denli korkunç olursa olsun."</p>

    <p>Vylander'in yüzü asıldı. "O halde, sanırım hepsi bu kadar."</p>

    <p>"Bir şey daha var."</p>

    <p>"O da?.."</p>

    <p>"O da... iyi şanslar," dedi Bass, dudaklarını kasan bir gülümsemeyle.</p>

    <p>Bu gülümseme Vylander'in hiç hoşuna gitmemişti. Kapıyı çekerek açıp cevap vermeden soğuk karanlığa çıktı.</p>

    <p>Pilot kabininde yardımcı pilot Teğmen Sam Gold, koltuğa iyice gömülmüş, uçuş kontrol listesini inceliyordu. Arkasında, seyir subayı Yüzbaşı George Hoffman elindeki iletkiyle oyalanıyordu. Vylander içeri girdiği zaman kimse dönüp bakmadı.</p>

    <p>Vylander, Hoffman'a sordu. "Uçuş rotası çizildi mi?"</p>

    <p>"Bütün can sıkıcı ön hazırlıkları Deniz Kuvvetleri uzmanları yaptı. Güzel manzaralı bir rota değil doğrusu. Batı'nın en ıssız bölgeleri üzerinden uçmanızı istiyorlar."</p>

    <p>Vylander'in yüzü, Hoffman'ın da gözünden kaçmayan, endişeli bir ifade aldı. Yük kabine dönüp baktı. Kayışlarla yere bağlanmış çelik kutuların içinde ne olabileceğini düşündü.</p>

    <p>Bu düşüncelere dalmışken, uçuş mühendisi uzman Çavuş Joe Burns'ün o hiç gülmeyen yüzü kabin kapısından içeri uzandı. "Binbaşım, mavi göklere tırmanmak için hazırız."</p>

    <p>Uğursuz görünüşlü kutulardan gözünü ayırmayan Vylander başını salladı. "Peki, haydi o zaman, bu dehşetler müzesini yola çıkaralım." Birinci motor bir iki döndükten sonra çalışmaya başladı. Diğer üçü de hemen onu izlediler. Motorlara ilk hareketi vermede kullanılan harici jeneratörle tekerlekleri tutan takozlar çekilince.</p>

    <p>Vylander alabildiğine yüklü uçağı ana piste doğru yollanmak üzere harekete geçirdi. Güvenlik gözcüleri ve bakım personeli, pervanelerin rüzgârına arkalarını dönüp yakın bir hangarın sıcaklığına doğru koşuştular.</p>

    <p>Amiral Bass, Buckley Kontrol Kulesinden gebe bir böceğe benzettiği Stratocruiser'in karlar üzerinde sürünüşünü izliyordu. Elinde sımsıkı tuttuğu telefona ağır ağır konuştu. "Vixen 03 kalkış durumuna geçti. Başkana haber verebilirsiniz."</p>

    <p>"Varış saati için tahmininiz nedir?" Telefonun ucundaki ses Savunma Bakanı Charles Wilson'a aitti.</p>

    <p>"Hawaii'deki Hickam üssünde yakıt almak için vereceği molayı gözönüne alırsak, Vixen 03 Washington saatiyle 14.00 sularında deney alanına inecek."</p>

    <p>"İke (Başkan Eisenhower'in kısa adı) yarın saat 08.00'de bizi bekliyor. Denemelerin gidişi ve Vixen 03'ün uçuşu hakkında ayrıntılı bir brifing istiyor."</p>

    <p>"Hemen Washington'a hareket ediyorum."</p>

    <p>"Amiralim, bu uçak büyük kentlerden birinin üzerine ya da yakınına düşerse neler olabileceğini söylemem gereksiz, sanırım."</p>

    <p>Bass korkunç bir sessizlik içinde bir süre duraksadıktan sonra konuştu. "Evet, sayın bakan, hiçbirimizin dayanamayacağı bir karabasan olur bu."</p>

    <p>Çavuş Burns gösterge tablosunu büyük bir dikkatle izliyordu. "Manifold basıncı ve motor devri biraz düşük."</p>

    <p>Gold umutla sordu. "Kalkışa olanak vermiyor mu?"</p>

    <p>"Üzgünüm, teğmenim. Yakıt karışımının silindirlerdeki yanma gücü Denver'in dağlık havasında, deniz düzeyindeki gibi olamaz. Bulunduğumuz yükseklik göz önüne alınırsa, göstergelerin verdiği bilgi seyir için elverişlidir."</p>

    <p>Vylander önünde uzayan asfalta dikmişti gözlerini. Kar yağışı, pistin yarılandığını gösteren işaret seçilebilecek kadar hafiflemişti. Kalp atışı biraz daha hızlanıp cam sileceklerinin temposuna uydu. Tanrım, dedi içinden. Şu koca pist ne kadar da küçük görünmüştü birden... Kendinden geçmiş gibi uzanıp mikrofonu aldı. "Buckley Kontrol, burası Vixen 03. Kalkışa hazırız. Tamam."</p>

    <p>"Önün açık, kalkabilirsin Vixen 03." Amiralin tanıdık sesi kulaklarını doldurdu. "İri memeli yerli kızlardan bir tane de bana ayırın."</p>

    <p>Vylander şakayı iade etmeden haberleşmemeyi kapattı. Freni boşaltıp elgazlarının dördünü de sonuna dek açtı.</p>

    <p>C97, soğan başına benzeyen burnunu yağan karların içine daldırıp uzun pist üzerinde yerden kesilme savaşımına başlarken, Gold tekdüze bir sesle, giderek artan yer hızını bildiriyordu. "Elli deniz mili." Hemen ardından, aydınlatılmış bir levha üzerinde büyük bir 3 sayısı göründü. "Üç bin metremiz kaldı," diye mırıldandı Gold. "Yer hızı yetmiş."</p>

    <p>Beyaz pist ışıkları, kanat uçlarından kayarcasına geçiyordu. Stratocruiser ileri fırladı. Güçlü Prat-Whitney motorları zorlanıyor, dört palalı pervaneleri, düşük basınçlı havayı pençeliyordu. Vylander'in elleri direksiyona kenetlenmiş, parmakları bembeyaz olmuştu, dudaklarından dualarla karışık küfürler dökülüyordu.</p>

    <p>"Yüz deniz mili... İki bin üç yüz metre kaldı."</p>

    <p>Burns'ün gözleri panel üstündeki, gösterge iğnesinin en küçük kımıltısını bile inceliyor, herhangi bir terslik olasılığını kolluyordu. Hoffman' ın yapacak bir işi yoktu. Müthiş bir hızla pisti tüketişlerini izliyordu.</p>

    <p>"Yüz yirmi beş."</p>

    <p>Vylander, rüzgârın bütün şiddetiyle dövdüğü uçağın kumanda elemanlarıyla boğuşmaya başlamıştı. Sol yanağından kayarak kucağına düşen ter damlalarını farketmedi bile. Kaygı içinde aracın hafiflemeye başladığını gösterecek bir belirti bekledi. Fakat sanki dev bir el hâlâ tepelerinden bastırıyordu.</p>

    <p>"Yüz otuz beş deniz mili. Bin yedi yüz metre işaretini de geçtik."</p>

    <p>"Haydi yavrum, ne olur kalk," diye Hoffman yalvardı. Gold'un duyuruları birbiri ardına yığılıyordu.</p>

    <p>"Yüz kırk beş deniz mili. Bin metre kaldı." Vylander'e dönerek, "Bundan sonra kalktık kalktık, kalkmadık kalkmadık," dedi.</p>

    <p>Vylander, "Amiral Bass'ın güvenlik için bıraktığı pay burada biter," diye mırıldandı.</p>

    <p>"Son 605 metreye giriyoruz. Yer hızı yüz elli beş."</p>

    <p>Vylander pistin sonundaki kırmızı ışıkları seçebiliyordu artık. Dev bir kaya parçasını yönetiyormuş gibi bir duyguya kapıldı. Gold heyecanla ona bakıp duruyordu. Binbaşının yükselmek için kumandaları devreye soktuğu anlamına gelecek dirsek hareketini endişeyle bekliyordu ama Vylander beton gibi kımıldamadan oturuyordu.</p>

    <p>"Tanrım... son 350 metre işareti... geliyoruz, geliyoruz... geldik."</p>

    <p>Vylander yavaşça lövyeyi çekti. Bitmeyecek gibi gelen iki üç saniye boyunca hiçbir şey değişmedi. Ama sonra, deli edici bir yavaşlıkla Stratocruiser yerden kesildi ve asfaltın bitiminden ancak elli metre önce güçlükle havalandı. Sonra binbaşı, "İniş takımları, ileri," dedi çatlak bir sesle.</p>

    <p>İçeri alınan iniş takımları yuvalarına yerleşinceye kadar geçen kaygılı birkaç dakikadan sonra Vylander uçuş hızını artışı hissetti.</p>

    <p>"İniş takımları içerde ve kilitli," dedi Gold.</p>

    <p>Yüz otuz metreye yükselince flaplar kapandı ve Vylander uçağı kuzeybatı yönüne çevirirken kabinde bulunanların tümü rahat bir soluk aldılar. Sağ kanadın altında bir an için gözüken Denver'in ışıltıları az sonra karanlığa gömüldü. Uçuş hızı iki yüz deniz milini bulup, yükseklik bin iki yüz metreyi gösterinceye dek Vylander rahat edemedi.</p>

    <p>Hoffman içini çekerek, "Biraz korkmadım dersem yalan olur," dedi.</p>

    <p>"Yalnız sen mi?" dedi Burns gülerek.</p>

    <p>Vylander bulutların arasından beş bin metre yüksekliğe çıkınca uçağı düzeltti. Rocky Dağlarına yöneldikten sonra Gold'a işaret etti. "Kumandayı sen al. Kontrol yapmak istiyorum."</p>

    <p>Gold ona baktı. Binbaşı normal olarak seyir başında kontrola gitmezdi. Gold ellerini direksiyona yerleştirirken, "Tamam," dedi.</p>

    <p>Vylander koltuk kemerini ve omzundaki kayışı çözerek yük kabinine girdi. Kumanda bölümüne açılan kapıyı dikkatle kapadı.</p>

    <p>Parlak paslanmaz çelik kutulardan tam otuz altı tane vardı. Tahta bloklar üzerine sımsıkı bağlanmışlardı. Her bir kutunun yüzeyini dikkatle incelemeye başladı, Ağırlık, üretim tarihi, denetçinin imzası ve taşıma yönergelerini gösteren her zamanki askeri işaretler yoktu görünürde.</p>

    <p>Yaklaşık on beş dakika sonra neredeyse vazgeçip pilot kabinine geçiyordu ki, blokların arasında küçük, alüminyum bir plaka göze çarptı. Arka yüzeyi tutkallıydı. Vylander bu plakayı çelik kutu üzerindeki tutkallı orijinal yerinde denedi. Sonra alıp kabinin loş ışığında güçlükle inceledi. Üzerinde gördüğü kazılı küçük işaret en korktuğu şeyi doğruluyordu.</p>

    <p>Bir süre alüminyum plakaya bakakaldı. Ansızın uçağın sarsılmasıyla sendeleyince kendine geldi. Hemen yük kabininden çıkarak kumanda bölümünün kapısını açtı.</p>

    <p>Her yanı duman kaplamıştı.</p>

    <p>Vylander, "Oksijen maskeleri," diye bağırdı. Hoffman'la Burns'ü güçlükle seçebiliyordu. Gold ise mavimsi bir duman içinde tümüyle kaybolmuştu. Güçlükle pilot koltuğuna geçip oksijen maskesine atıldı. Kısa devre yapan elektriğin keskin kokusunu duyuyordu.</p>

    <p>"Buckley Kontrol Kulesi, burası Vixen 03." Gold mikrofona haykırıyordu. "Kumanda kabininde duman var. Acil iniş talimatı istiyoruz. Tamam."</p>

    <p>"Kumandayı alıyorum," dedi Vylander.</p>

    <p>Gold hiç duraksamadan kabullendi. "Alın."</p>

    <p>"Burns?"</p>

    <p>"Buyrun."</p>

    <p>"Ne oldu burada?"</p>

    <p>"Bu duman altında kesin bir şey söyleyemem, binbaşım." Burns'ün sesi oksijen maskesinin içinden boğuk geliyordu. "Sanırım, radyo vericisinde bir kısa devre oldu."</p>

    <p>Gold hâlâ uğraşıyordu. "Buckley Kontrol Kulesi, burası Vixen 03, lütfen cevap verin."</p>

    <p>Burns içini çekerek, "Boşuna, teğmenim," dedi. "Sizi işitemezler. Kimse işitemez. Radyo donanımının devre kesicisi ayarında durmuyor."</p>

    <p>Vylander'in sulanan gözleri görmesini güçleştiriyordu. Telaşsız bir sesle, "Buckley'e geri dönmek için rota değiştiriyorum," dedi.</p>

    <p>Fakat yüz seksen derecelik dönüşü tamamlayamadan, C97 ansızın sarsılmaya başladı ve metalik bir yırtılma sesi duyuldu. Duman sanki sihirli bir değneğin hüneriyle kayboldu. İçeri dolan buz gibi soğuk hava adamların yüzünü binlerce arı çarpmış gibi yaladı. Uçak sarsıntıdan dağılacak haldeydi.</p>

    <p>Burns, "Üç numaralı motordan bir pervane palası koptu," diye bağırdı.</p>

    <p>"Of Tanrım... Üç numarayı stop edin!" dedi Vylander. "Pervanenin hatvesini de rüzgâr yönüne çevirin."</p>

    <p>Gold'un elleri kontrol tablosunun üstünde uçar gibi dolaştı. Az sonra sarsıntı durdu. Morali giderek bozulan Vylander kumanda aygıtlarını denedi. Soluğu sıklaşmış, içinde büyüyen korku her yanını sarmıştı.</p>

    <p>Hoffman, "Pervane palası gövdeyi yırtıp koparmış," diye rapor verdi. "Yük kabininin kaportasında iki metrelik bir yarık açılmış. Kablolar ve hidrolik borular açıkta sallanıyor."</p>

    <p>Gold yüzünü ekşiterek, "Dumanın nereye gittiği anlaşıldı," dedi. "Kabin basıncı kalkınca dışarı emildi."</p>

    <p>Vylander, "Aynı nedenle kanatçıklar ve kuyruk dümeni de çalışmıyor," diye ekledi. "Artık aşağı ya da yukarı hareket edebiliriz fakat dönüş yapmamız ve uçağı yana yatırmamız olanaksız."</p>

    <p>Gold, "Belki birinci ve dördüncü motorlardaki kapakları açıp kapatarak sağa sola yatış yapabiliriz," diye önerdi. "Bu şekilde en azından Buckley'deki iniş yerine kadar idare ederiz."</p>

    <p>Vylander, "Buckley'e varamayız," dedi. "Üç numaralı motor olmadan, dakikada otuz beş metre irtifa kaybediyoruz. Rocky Dağlarının üstünde bir yere mecburi iniş yapmak zorunda kalacağız."</p>

    <p>Söyledikleri karşısında hepsi taş kesildi. Personelin gözlerinde giderek büyüyen korkuyu görebiliyordu; neredeyse kokusunu duyabilecekti.</p>

    <p>Hoffman, "Tanrım," diye inledi. "Başaramayız. Mutlaka dağlardan birine çakılırız."</p>

    <p>Vylander, "Hâlâ motor gücümüz ve az da olsa kontrol olanağımız var," dedi. "Üstelik bulutlardan sıyrıldık. Hiç olmazsa nereye gittiğimizi görebiliyoruz."</p>

    <p>Burns, "Bu küçük nimetler için aman çok şükür," diye homurdandı.</p>

    <p>Vylander, "Yönümüz nedir?" diye sordu.</p>

    <p>Hoffman, "İki iki yedi, güneybatı," diye cevapladı. "Çizilmiş rotamızdan en az seksen derece dışarıdayız."</p>

    <p>Vylander başını sallamakla yetindi. Diyecek bir şey kalmamıştı. Tüm dikkatiyle Stratocruiser'in irtifa kaybetmemesine çalışıyordu.. Yine de hızla alçalmalarını önlemek için yapabileceği bir şey yoktu. Diğer üç motorun tam güçle çalışması, aşırı ağırlık nedeniyle pek bir işe yaramıyordu.</p>

    <p>Beş bin metre yüksekliği olan Rocky Dağları ve çevresindeki vadilere doğru süzülürlerken, Vylander'le Gold çaresizlik içinde oturuyorlardı. Az sonra, kar örtüsünü delip çıkan ağaçlar gözle seçilebilir oldu. Dört bin metreye alçaldıklarında, sivri tepeler artık kanatların üstünde kalmaya başlamıştı. Hoffman'la Burns kaçınılmaz gibi görünen çarpmanın soğuk korkusunu duyuyorlardı.</p>

    <p>İrtifa saati üç bin metreyi gösteriyordu. Üç bin metre. Buraya kadar önlerine bir kaya yığınının çıkmaması mucizeydi. Sonra, hemen önlerinde, ağaçların ayrıldığı bir yerde iniş ışıkları, karla kaplı düz bir alanı aydınlattı.</p>

    <p>Gold, "Bir çayır," diye bağırdı. "Beş derece sancak yönünde nefis, şahane bir çayır var!"</p>

    <p>Vylander, "Görüyorum," dedi. Uçağı yöneltebilmek için açılır kapanır motor kaportaları ve elgazlarıyla boğuşuyordu.</p>

    <p>Her zamanki gibi iniş kontrol işlemini yapmaya zaman yoktu. Tekerlekleri açmadan, ölüm kalım inişi yapacaklardı. Denizi andıran çam ormanı artık kalbinin altında görünmez olmuştu. Gold ateşleme donanımını ve tüm elektrik devrelerini kapatırken, Vylander yerden ancak üç metre yükseklikte Stratoeruiser'in irtifa kaybını durdurdu. İşleyen üç motorun kesilmesiyle altlarında gördükleri büyük koyu gölge sanki yükseldi ve düşen gövdeyle birleşti.</p>

    <p>Çarpma, korktuklarından çok daha ılımlı oldu. Uçağın karnı, öper gibi değdi yere. Birkaç kez sendeledikten sonra dev bir kayak gibi kaymaya başladı. Vylander, sinir bozucu bu kontrolsuz kayışın ne kadar sürdüğünü kestiremedi. Kısacık saniyeler, dakikalar gibi uzun geldi. Sonra uçak birden hareketsiz kaldı ve ortalığa derin bir sessizlik çöktü.</p>

    <p>İlk tepki gösteren Burns oldu. "Tanrım... başardık," diye titreyen dudaklarıyla mırıldandı.</p>

    <p>Gold kül gibi bir yüzle ön camdan dışarı bakıyordu. Gördüğü tek şey beyazlıktı. Kalın bir kar yığını ön camın üzerinde birikmişti. Ağır ağır Vylander'e döndü. Bir şey söylemek için ağzını açtı, fakat söyleyemedi.</p>

    <p>Gümbürdeyen bir sarsıntıyla Stratocruiser çalkalandı. Metalin bükülmesinden çıkan sesle korkunç bir çatırdı birbirine karıştı.</p>

    <p>Camların dışında görünen beyazlık bir anda yerini soğuk, kopkoyu bir karanlığa bıraktı ve hiçbir şey görünmez oldu, tek bir şey bile...</p>

    <p>Washington'da Deniz Kuvvetleri karargâhında Amiral Bass, boş gözlerle Vixen 03'ün planlanmış uçuş rotasına bakıyordu. Yorgun gözleri, solgun çökük yanaklarındaki çizgiler ve bitkin omuzları, neler çekmiş olduğunu gösteriyordu. Geçen dört yıl, Bass'ı oldukça yaşlandırmıştı. Masasındaki telefon çalınca uzanıp açtı.</p>

    <p>Tanıdık bir ses, "Amiral Bass?" dedi.</p>

    <p>"Evet, Başkanım."</p>

    <p>"Savunma Bakanı, Vixen 03 için sürdürülen aramayı kaldırmak istediğinizi söyledi."</p>

    <p>Bass, "Evet," dedi sessizce. "Bu işkenceyi uzatmak anlamsız. Tüm gemiler, arama uçakları, kara birlikleri, Vixen 03'ün uçuş rotası ve çevresindeki elli millik alanı karış karış aradılar."</p>

    <p>"Siz ne diyorsunuz bu işe?"</p>

    <p>"Bence, uçağın enkazı Pasifik Okyanusu'nun derinliklerinde yatıyor."</p>

    <p>"Batı kıyısını aştı mı dersiniz?"</p>

    <p>"Evet."</p>

    <p>"Dua edelim, dediğiniz gibi olsun, amiralim. Eğer denize düşmediyse Tanrı yardımcımız olsun."</p>

    <p>Bass, "Böyle bir durumdan mutlaka haberimiz olurdu," dedi.</p>

    <p>Başkan, "Evet" dedi duraksayarak. "Sanırım öyle." Kısa bir aradan sonra kararlı bir sesle konuştu. "Vixen 03 dosyasını kapatın. Derin bir yere gömün."</p>

    <p>"Emriniz yerine getirilecektir, Başkanım."</p>

    <p>Ahizeyi yerine koyduktan sonra Bass koltuğuna gömüldü. Uzun ve başarı dolu bir meslek yaşamının sonuna gelmiş yenik bir adam gibih issediyordu kendini. Yine haritaya baktı. Yüksek sesle kendi kendine, "Neredesin?" dedi. "Neredesin? Hangi cehennemdesin?"</p>

    <p>Cevap yoktu. Stratoeruiser'in kayboluşuyla ilgili hiçbir ipucu bulunamamıştı. Sanki Binbaşı Vylander ve adamları boşluğa uçmuşlardı.</p>

    <p>&nbsp;</p>
  </div>
</body>
</html>
