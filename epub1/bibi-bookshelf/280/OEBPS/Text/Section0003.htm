<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>2</h2>

    <p>İri yapısı, üstündeki bol basma giysi, çerçevesiz gözlükleri ve gümüş rengi saçlarını toplayan fileyle Maxine Raferty, geleneksel Batı havasını yansıtmaktaydı. Kulübenin verandasında oturmuş, bir roman okuyordu. Çalı fasulyesini andıran Lee Raferty ise eğilmiş, eski bir 'Inter' kamyonun ön difransiyel yataklarını yağlıyordu. Bu sırada Pitt geldi ve onları selamladı.</p>

    <p>"İyi günler."</p>

    <p>Lee Raferty ağzındaki sönmüş ve çiğnenmiş puroyu eline alıp başını salladı. "Selam, buyurun."</p>

    <p>Maxine kitabının üzerinden Pitt'i inceleyerek, "Yürüyüş için iyi bir gün," dedi.</p>

    <p>Pitt, "Evet, rüzgâr da tatlı esiyor," diye ekledi.</p>

    <p>Dost ifadeli yüzlerinde, aynı zamanda kırsal bölge insanlarının yabancılara karşı duyduğu sakınma gereği de okunuyordu. Hele bu yabancı kentten gelmeyse... Lee ellerini yağlı bir paçavraya silerek Pitt'e yaklaştı. "Size yardım edebilir miyim?"</p>

    <p>"Eğer Lee ve Maxine Raferty sizlerseniz, evet."</p>

    <p>Bu sözler üzerine Maxine koltuğundan kalktı. "Raferty'ler biziz."</p>

    <p>"Adım Dirk Pitt. Yolun ötesindeki Loren Smith'in konuğuyum."</p>

    <p>Yüzlerindeki huzursuz ifadeler geniş gülümsemelere dönüştü. "Küçük Loren Smith. Tamam," dedi Maxine. "Buralarda onunla çok övünürüz, bizi Washington'da temsil ediyor."</p>

    <p>"Belki çevre hakkında bana biraz bilgi verebilirsiniz diye düşündüm."</p>

    <p>"Seve seve," dedi Lee.</p>

    <p>Maxine kocasına, "Orada ağaç gibi duracağına, adama içecek bir şey getirsene," diye söylendi. "Susamış görünüyor."</p>

    <p>"Tabii. Biraya ne dersiniz?"</p>

    <p>"Çok iyi olur," dedi Pitt gülerek.</p>

    <p>Maxine ön kapıyı açarak Pitt'i iteler gibi içeri soktu. "Yemeğe kalırsınız." Çağırı, ricadan çok emir havasındaydı ve Pitt, uymak gereğini duydu.</p>

    <p>Oturma odasında yüksek bir tavan kirişi vardı. Yatak odası da çatı arasındaydı. Pahalı</p>

    <p>ve antika sayılabilecek mobilyaları görünce Pitt 1830'larda sandı kendini. Lee hemen mutfağa dalıp elinde iki şişe birayla döndü. Pitt şişelerde etiket olmayışına takıldı.</p>

    <p>"Umarım ev birasını seversiniz," dedi Lee. "Tam dört yıl uğraştım doğru karışımı buluncaya kadar. Ne çok tatlı, ne çok acı. Yaklaşık yüzde sekiz alkol var."</p>

    <p>Pitt tadı beğendi. Umduğundan farklıydı. Biraz maya tadı olmasaydı, piyasadakilerden farksız olduğunu düşünecekti.</p>

    <p>Maxine onları sofraya çağırdı. Büyük bir çukur tabak içinde patates salatası, bir tencere fırında fasulye ve ince doğranmış et vardı. Lee boşalan bira şişelerinin yerine dolu olanlarını getirdikten sonra tabaklara servis yapmaya başladı.</p>

    <p>Patates salatası gereken ekşilikte ve çok lezzetliydi. Fırında fasulye bala bulanmıştı. Pitt ne eti yediğini çıkaramadı fakat çok beğendi. Loren ile kahvaltı edeli daha ancak bir saat olmasına karşın ev yemeğinin büyüleyici kokusu, acıkmış bir çiftlik işçisi gibi önüne ne konsa yemesini sağlamıştı. Ağzındaki lokmalar arasından sordu. "Uzun zamandır mı burada oturuyorsunuz?"</p>

    <p>Lee, "1950'lerin sonlarına kadar tatile Sawatch'a giderdik," dedi. "Ben donanmadan emekli olunca buraya taşındık. Dalgıçtım. Kötü bir vurgun yiyerek erken ayrılmak zorunda kaldım. Galiba 1971 yazıydı."</p>

    <p>Maxine, "Yetmiş," diye kocasını düzeltti.</p>

    <p>Lee Raferty, Pitt'e göz kırparak, "Max hiçbir şeyi unutmaz," dedi.</p>

    <p>"On millik bir çevrede düşen bir uçak biliyor musunuz?"</p>

    <p>"Anımsamıyorum." Lee karısına baktı. "Ya sen Max?"</p>

    <p>"Haydi Lee, aklın nerede senin kuzum? Diamond'un arkasında düşen uçağı, ölen zavallı doktor ve ailesini unuttun mu? Fasulye nasıl olmuş, Mr. Pitt?"</p>

    <p>"Çok güzel," dedi Pitt. "Diamond buraya yakın bir kent midir?"</p>

    <p>"Eskiden öyleydi. Şimdi sadece bir yol kavşağı."</p>

    <p>"Şimdi anımsadım," dedi Lee ikinci servis için ete uzanırken. "Küçük, tek motorlu uçaklardandı. Kül olmuştu. Cesetlerin kimliğini saptamak bir haftadan çok zaman almıştı."</p>

    <p>Maxine, "Yetmiş dördün nisan ayında olmuştu," dedi.</p>

    <p>Pitt, "Benim aradığım çok daha büyük bir uçak," diye sabırla açıkladı. "Dev gibi bir şey. Otuz kırk yıl önce düşmüş sanırım."</p>

    <p>Maxine gözünü tavana dikip bir süre düşündü. Sonra, "Yok. Böyle bir hava felaketi olduğunu hiç duymadım. En azından bu bölgede," dedi.</p>

    <p>Lee, "Neden soruyorsunuz Mr. Pitt?" diye söze karıştı.</p>

    <p>"Bayan Smith'in garajında eski bir uçağa ait kalıntılar buldum. Babası getirmiş olmalı. Belki yakınlarda bir dağda bulmuştur diye düşündüm."</p>

    <p>Maxine, "Charlie Smith," dedi dalarak. "Huzur içinde yatsın. Zengin olmak için ne düşler kurardı."</p>

    <p>"Büyük bir olasılıkla, o kalıntıları Denver'deki bir hurdacıdan almıştır. Yine işletemeyeceği bir makine yapmak istiyordu herhalde."</p>

    <p>Pitt, "Anladığım kadarıyla Loren'in babası pek başarılı bir buluşcu değildi," dedi.</p>

    <p>Lee onayladı. "Zavallı Charlie, gerçekten başarılı değildi. Anımsarım, bir kez otomatik bir olta atıcısı yapmak istemişti. Uğursuz şey, oltayı sudan başka her yere atıyordu."</p>

    <p>"Neden 'zavallı Charlie' dediniz?"</p>

    <p>Maxine'in yüzünde üzüntü belirdi. "Sanırım korkunç bir şekilde öldüğü için. Loren size anlatmadı mı?"</p>

    <p>"Sadece üç yıl önce öldüğünü söyledi."</p>

    <p>Lee, Pitt'in neredeyse boşalmış şişesine bakarak, "Bir bira daha ister misiniz?" diye sordu.</p>

    <p>"Sağ olun, bu kadar yeter."</p>

    <p>Lee, "İşin aslı," dedi. "Charlie havaya uçtu."</p>

    <p>"Havaya mı uçtu?"</p>

    <p>"Sanırım dinamit'ti. Kimse kesin bir şey bilmiyor. Bulunan bir çizme ve başparmağıyla kimliği anlaşılabildi."</p>

    <p>Maxine, "Şerifin raporuna göre, Charlie yeni bir buluşu üzerinde çalışırken patlama olmuş," diye ekledi.</p>

    <p>Lee homurdandı. "Şerifin bok yemesi o."</p>

    <p>Maxine kocasını kınayan bir bakışla, "Ne ayıp," dedi.</p>

    <p>"Ben inanmıyorum bu masala. Kimse Charlie kadar patlayıcıları tanıyamaz. Orduda tahrip malzemesi uzmanıydı. Ne diyorsun sen, İkinci Dünya Savaşında Avrupa'daki bütün bombaları ve top mermilerini etkisiz duruma getiren Charlie'dir."</p>

    <p>Maxine, "Siz ona aldırmayın," dedi güvenle. "Lee, Charlie'nin öldürüldüğü fikrini takmış kafasına. Saçma. Charlie Smith'in dünyada tek bir düşmanı yoktu. Ölümü kazadan başka bir şey olamaz."</p>

    <p>Lee, "Herkes istediği gibi düşünebilir," dedi.</p>

    <p>Maxine, "Biraz tatlı alır mısınız, Mr. Pitt?" diye sordu. "Elma turtası yapmıştım."</p>

    <p>"Bir lokma daha yiyecek durumda değilim, sağ olun."</p>

    <p>"Ya sen, Lee?"</p>

    <p>Lee, "İştahım kesildi," diye mırıldandı.</p>

    <p>Pitt, "Üzülmeyin Mr. Raferty," dedi avutmak için. "Bakın, galiba fazla hayal kurmuşum. Dağların ortasında uçak parçaları bulunca... doğal olarak, yakınlarda bir kaza olduğunu sandım."</p>

    <p>Max küçük bir kız gibi Pitt'e gülümseyerek, "Erkekler bazen çocuk gibi oluyorlar," dedi. "Umarım, yemeği beğendiniz."</p>

    <p>Pitt, "Gerçekten ustasınız," diye övdü yaşlı kadını.</p>

    <p>"Rocky Dağı midyelerini biraz daha pişirmeliymişim galiba. Bana biraz çiğ gibi geldi. Sen nasıl buldun, Lee?"</p>

    <p>"Bence iyiydi."</p>

    <p>Pitt, "Rocky Dağı midyeleri mi?" diye sordu.</p>

    <p>Maxine, "Evet," dedi. "Yani kızarmış boğa yumurtası."</p>

    <p>"Yumurtası mı dediniz?"</p>

    <p>"Lee en az haftada iki kez yapmamı ister."</p>

    <p>Lee, "Et solda sıfır kalır yanında," dedi.</p>

    <p>Pitt, "Yalnız et değil!" diye mırıldanarak midesine baktı. Kendi kendine Raferty'lerde karbonat olup olmadığını sorarak, neden balığa çıkmadım, diye dövünüyordu.</p>
  </div>
</body>
</html>
