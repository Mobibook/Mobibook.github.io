<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>39</h2>

    <p>Dale Jarvis masasını toplamış, ofisinden çıkmak üzereydi. Evi otomobile otuz dakika çekiyordu. Bu cuma yine geleneksel domuz kızartma gecesi yapacaklardı evlerinde. Kapı vuruldu ve içeri Afrika Şubesi başkanı Gossard girdi. Gossard, Vietnam savaşı bitince ordudan ayrılıp Ulusal Güvenlik Örgütüne katılmıştı. Ordudayken gerilla lojistiği konusunda uzmandı. Çok konuşmayan ve alaycı bir adam olan Gossard Vietnam'da ayağını parçalayan bir şarapnel yüzünden sekerek yürüyordu. Çok içki içmesine karşın, şubesinde gerekli bilgileri en küçük ayrıntılarına kadar elde edebilmesiyle tanınırdı. Haberalma kaynakları, örgüt içinde herkesin imrenişini toplamıştı.</p>

    <p>Jarvis ellerini özür diler gibi açıp, "John. istersen doğra beni," dedi. "Balık avı çağırma cevap veremedim."</p>

    <p>Gossard, "Gelebilecek misin?" diye sordu "Sovyet Analizi Şubesinden Mc Dermott ve Sampson da geliyorlar."</p>

    <p>"Şu Kremlinlilere nasıl büyük balık tutulur göstermek istiyorum, bu fırsatı kaçırmam."</p>

    <p>"Güzel. Tekne işi tamam. Pazar sabahı tam beşte Plum Point Marina'dan açılıyoruz." Gossard çantasını Jarvis'in masası üzerine koyup açtı. "Aklıma gelmişken... aslında sana uğramam için bir başka neden daha vardı. İkincisi şu." Jarvis'in önüne bir dosya uzattı. "Haftasonu için evine götürebilirsin ama o casus romanları gibi üstüne yatmaya kalkmayasın."</p>

    <p>Jarvis güldü. "Tamam, merak etme. Ne getirdin bana?"</p>

    <p>"Yabangülü denen o garip Güney Afrika fizibilite plânı hakkında istediğin bilgiler."</p>

    <p>Jarvis'in kaşları hayret içinde kalktı. "Ne çabuk. Daha bu öğleden sonra sormuştum."</p>

    <p>Gossard, "Afrika Şubesi böyledir işte, hiçbir şeyi küflendirmeyiz."</p>

    <p>"Okumadan önce bilmem gereken bir şey var mı?"</p>

    <p>"Öyle ortalığı sarsacak birşey yok. Aşağı yukarı tahmin ettiğin gibi: çılgınca üfürülmüş bir düş ürünü."</p>

    <p>"Demek Hiram Lusana doğru söylüyordu."</p>

    <p>Gossard, "Böyle bir plân gerçekten var," diye ekledi. "Özellikle kurdukları komplo çok hoşuna gidecek, Üstelik oldukça entrikalı."</p>

    <p>"Çok meraklandırdın beni. Peki, Güney Afrikalılar, ADO siyahları gibi görünüp nasıl gerçekleştirecekler bu baskını?"</p>

    <p>Gossard şeytanca gülerek, "Üzgünüm," dedi. "Öykünün en renkli yerini anlatmış olurum bunu söylersem."</p>

    <p>Jarvis ona ciddi bir ifadeyle baktı. "Kaynaklarına yüzde yüz güveniyor musun?"</p>

    <p>"Kaynağım yeterince güvenilir. Çok tuhaf bir adam. Devamlı Emma şifre adını kullanıyor. Bir türlü gerçek kimliğini çıkaramadık. Bugüne dek verdiği bilgiler şaşmadı. Parasını veren herkese bilgi satar."</p>

    <p>"Yabangülü Operasyonu için iyi para vermiş olmalısınız," dedi Jarvis.</p>

    <p>"Pek sayılmaz. İçinde elli tane belge olan bir kutuyla geldi. Tümene onbin dolar vermiştik."</p>

    <p>Fotoğraflar kurutma aygıtından sepetin içine düştükçe, Sam Jackson onları alıp kenarlarını düzeltiyordu. Uzun boylu, saçlarını bir bantla tutturmuş, yüzü oldukça genç gösteren bir zenciydi. Uzun ve ince elleriyle fotoğrafları Daggat'a ilettikten sonra önlüğünü çıkardı.</p>

    <p>"İşte, kadının tüm numaraları bunlar."</p>

    <p>"Kaç tane oluyor?"</p>

    <p>"Yüzünü net olarak gösteren yaklaşık otuz tane var. Diğer filmleri büyülteçle inceledim, hiçbiri işe yaramaz."</p>

    <p>"Yazık, renkli değil."</p>

    <p>Jackson, "Gelecek sefere o mavi ışıkların yerine doğru dürüst bir şey koyun," dedi. "Evet, belki seks duygularını azdırıyor ama renkli resim için elverişsiz."</p>

    <p>Daggat elindeki sekize on siyah beyaz fotoğrafları dikkatle inceledi. İkinci, üçüncü kez inceledikten sonra on tanesini ayırıp çantasına koydu. Kalan yirmisini Jackson'a verdi. "Bunları ve negatifleri bir zarfa koyuver."</p>

    <p>"Hepsini alıyor musunuz yoksa?"</p>

    <p>"Bunların saklanmasından yalnız benim sorumlu olmam daha iyi. Öyle değil mi?"</p>

    <p>Jackson'un hiç de böyle düşünmediği yüzünden okunuyordu. Daggat'a huzursuz bir şekilde baktı. "Yapma be anam, bilirsin, negatifler hep fotoğrafçıda kalır. Bunları satacak filan değilsin, değil mi? İyi bir müşteri için arada özel bir porno çekimi yaparım ama bunun ticaretine girmeyi düşünmüyorum. Polisle başım belâya girsin istemem."</p>

    <p>Daggat, Jackson'un burnuna girecekmiş gibi sokuldu. Buz gibi bir sesle, "'Anam' deme bana," dedi. "Birleşik Devletler Kongre Üyesi Frederick Daggat'ım. Anlaşıldı mı, renkdaşım?"</p>

    <p>Kısa bir an için Jackson da aynı öfkeyle baktı. Sonra ağır ağır gözlerini yere çevirip zemindeki kimyasal lekelerde gezdirdi. Siyasal nüfuzu nedeniyle tüm kozlar Daggat'ın elindeydi. Onunla uğraşacak durumu yoktu. "Nasıl isterseniz," dedi.</p>

    <p>Daggat başıyla karşılık verdi. Sonra sanki hiçbir şey olmamışçasına gülümsedi. "Biraz acele edersen çok sevinirim. Aşağıda, arabamda çok güzel fakat çok sabırsız bir kadın bekliyor. Bir an önce yanında olmalıyım."</p>

    <p>Jackson negatifleri ve büyütülmüş resimleri geniş bir zarfın içine yerleştirip Daggat'a uzatarak, "Ücretim," dedi.</p>

    <p>Daggat avucuna bir yüz dolar sıkıştırdı.</p>

    <p>Jackson, "Ama beş yüz dolar üzerine anlaşmıştık," dedi.</p>

    <p>"Emeğini, ülke çıkarları için yapılmış bir özveri kabul et," dedi Daggat kapıya doğru yürürken. Sonra döndü. "Ha, bir şey daha var: ilerde başına bir şey gelir diye korkmak istemiyorsan, bu olayı hepten unutman iyi olur. Böyle bir şey hiç olmadı, tamam mı?"</p>

    <p>Jackson'un verebileceği tek cevap vardı. "Nasıl isterseniz, Kongre Üyesi."</p>

    <p>Daggat başıyla selâm verip çıktı, kapıyı yavaşça kapadı.</p>

    <p>Jackson, "Bok soyu orospu çocuğu!" diye dişleri arasından tıslarken, masasında bir çekmeceden bir dizi fotoğraf çıkardı. "Sen görürsün!"</p>

    <p>Dale Jarvis'in karısı, eşinin yatakta kitap okuma huyuna alışkındı. İyi geceler diyerek adamı öptü ve gece lambasının ışıklarına arkasını dönerek her zamanki uyuma pozisyonunu aldı. Az sonra dalmıştı.</p>

    <p>Jarvis yatakta doğrulup arkasına iki yastık yerleştirdi, lambayı uygun biçimde ayarladıktan sonra Benjamin Franklin modeli gözlüklerini burnunun üstüne indirdi. John Gossard'ın verdiği dosyayı dizleri üzerinde açarak okumaya başladı. Sayfaları birbiri ardına çevirirken bir yandan küçük notlar alıyordu. Sabah saat iki olduğunda, Yabangülü Operasyonu dosyasını bitirip kapattı.</p>

    <p>Birkaç dakika için sırtüstü yatıp boşluğa baktı. Dosyayı Gossard'a geri verip üstünde durmamalı mı, yoksa, bu korkunç plânı biraz daha soruşturmalı mı, diye düşündü. Sonunda ikisinin arası bir şey yapmaya karar verdi.</p>

    <p>Karısını rahatsız etmemek için dikkat ederek yavaşça yataktan çıkıp çalışma odasına gitti. Karanlıkta hiç şaşırmadan telefonun tuşlarına dokundu. Zil bir kez çaldıktan sonra telefon açıldı. "Ben Jarvis. Tüm yabancı ve Amerika Birleşik Devletleri savaş gemilerinin son durumlarını gösteren bir rapor istiyorum. Evet, tamam, savaş gemileri. Yarına yetiştirmeye çalışın. Teşekkür ederim. İyi geceler."</p>

    <p>Sonra yatağına döndü. Karısını yanağından hafifçe öpüp ışığı söndürdü.</p>
  </div>
</body>
</html>
