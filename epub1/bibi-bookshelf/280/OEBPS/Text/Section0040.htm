<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>40</h2>

    <p>Dışişleri alt komitesi, Frederick Daggat başkanlığında Afrika ülkelerine yardım konusunu görüşmek için toplandığında, konferans odası yarı yarıya boştu. Toplantıyı izlemek üzere orada bulunan birçok gazeteci can sıkıntısı içinde bakıyorlardı. Daggat'ın yanında Iowa'dan Demokrat üye Earl Hunt ve Oregon'dan Cumhuriyetçi Roscoe Meyers oturuyordu. Masanın öbür ucundaysa Loren Smith tek başına duruyordu.</p>

    <p>Çeşitli Afrika hükümetlerinden gelen temsilciler para yardımı sağlamak için gerekli şekilde dil dökerken, toplantı öğleden sonraya kadar uzadı. Sıra Hiram Lusana'ya gelip alt komite karşısına çıktığı zaman saat dört olmuştu. Oda bir anda doldu. Gazeteciler bir yandan harıl harıl not alıp teyp mikrofonlarına konuşurken, koltukların üzerinde ayağa kalkan fotoğrafçıların flaşları birbiri ardına patlıyordu. Lusana bu kargaşalığa aldırış etmedi. Nasılsa kazanacağını bilen bir krupye gibi masanın karşısında güvenle oturmuştu.</p>

    <p>Daggat, "General Lusana," dedi. "Toplantımıza hoş geldiniz. Sanırım kuralları biliyorsunuz. Bir toplantı, salt neden gösterme ve arama niteliğindedir. Durumunuzu açıklamak için yirmi dakika konuşabilirsiniz. Sonra komite size soru yöneltecektir. Düşüncelerimiz ve saptanan nedenler daha sonra tutanak halinde Dışişleri Komitesine iletilecektir."</p>

    <p>Lusana, "Anlıyorum," dedi.</p>

    <p>"Sayın Başkan."</p>

    <p>Daggat, Loren'e döndü. "Buyurun Kongre Üyesi Bayan Smith."</p>

    <p>"Kurulu bir Afrika ülkesini temsil etmediği gerekçesiyle. General Lusana'nın komite toplantısında konuşturulmasına itiraz ediyorum."</p>

    <p>Odanın içinde bir fısıltı dalgası dolaştı.</p>

    <p>Lusana, "Doğrudur," dedi gözlerini Loren'e dikerek. "Kurulu bir Afrika ülkesini temsil etmiyorum. Ama Afrika kıtasında ne kadar özgür siyah varsa, hepsini birden temsil ediyorum."</p>

    <p>"Güzel konuştunuz," dedi Loren. "Ama kurallara uymamız gerekir."</p>

    <p>"Küçük bir formalite yüzünden milyonlarca insanın haykırışlarına sırt çeviremezsiniz." Lusana hiç kımıldamadan oturuyordu. Sesi arka sıralardan duyulamayacak kadar yavaş çıkmıştı. "Bir insanın en değerli varlığı, ulusudur. Onsuz hiçbir şey yapamaz. Afrika'da hakkımız olan bir ulusa sahip çıkmak için savaşıyoruz. Burada siyahların onurunu sağlamak için yalvarmaya geldim. Sizden silâh satın almak için para istemiyorum. Askerleriniz gelsin, bizim yanımızda doğuşsun de demiyorum. İnsanlık dışı bir yönetime karşı savaş veren binlerce insana yiyecek ve sağlık malzemesi sağlayacak kadar bir yardım istiyorum.</p>

    <p>Gerçekten iyi bir gösteri yapmıştı Lusana, fakat Loren yumuşamadı.</p>

    <p>"Kurnaz bir adamsınız, general. Söylediklerinizi tartışacak olursam, bu toplantıdaki varlığınızı kabul etmiş oluyorum. İtirazım hâlâ geçerlidir."</p>

    <p>Daggat gerilerde duran bir yardımcısına kimsenin farketmediği bir işaret yaptıktan sonra Earl Hunt'a döndü. "Kongre Üyesi Bayan Smith'in itirazı gözönüne alınmıştır. Siz ne der siniz Kongre Üyesi Hunt?"</p>

    <p>Daggat bir yandan Hunt ve Roscoe Meyers'in oylarını almak için konuşurken, yardımcısı da masanın arkasından dolaşıp Loren'in yanına giderek büyük beyaz bir zarf verdi.</p>

    <p>"Nedir bu?"</p>

    <p>"Bana, çok önemli olduğunu ve hemen açmanız gerektiğini söylediler." Sonra hemen arkasını dönüp yan kapılardan birinden dışarı çıktı.</p>

    <p>Loren mühürsüz zarfın kapağını kolayca açıp içindeki sekize on resimlerden bir tanesini yavaşça çıkardı. En şehvetli pozisyonlardan birinde, Pitt'le birbirlerine dolanmış çıplak görüntüsü gözüne çarptı. Derhal fotoğrafı zarfın içine soktu. Bembeyaz kesilen yüzünden korku ve iğrenme yansıyordu.</p>

    <p>Daggat ona döndü. "Kongre Üyesi Bayan Smith, sanırım komite kararsızlık içinde. Kongre Üyesi Hunt ve ben General Lusana'nın dinlenmesi gerektiğini savunuyoruz. Kongre Üyesi Meyers ise sizin düşüncenizi paylaşıyor. Şimdi, bu toplantının başkanı sıfatıyla, haksever olabilmemiz için, generalin konuşmasına izin vermenizi rica edebilir miyim?"</p>

    <p>Loren boynunun arkasında saçlarının dimdik olduğunu hissetti. Daggat yılan gibi kendisine bakarken, yüz ifadesinden her şey kolayca okunabiliyordu. Zarfın içinde ne olduğunu çok iyi biliyordu. Birden Felicia Collins'in, Lusana davasını desteklemek için kendisini satmış olduğunu anlayıp midesi bulandı. Büyük kentlerde muhabbet tellâllarının kucağına düşen ahmak lise öğrencileri gibi kolayca tuzağa düştüğü için sessizce kendine sövüyordu.</p>

    <p>Daggat, "Bekliyoruz Kongre Üyesi Bayan Smith." diyerek acele etmesini istedi.</p>

    <p>Köşeye sıkışmıştı. Artık Daggat'ın denetimindeydi. Gözlerini yere indirip titredi. "Sayın başkan," dedi tüm yenilmişliğiyle. "İtirazımı geri alıyorum."</p>

    <p>Barbara Gore kırk üç yaşına karşın, hâlâ bir Vogue mankeninin vücuduna sahipti. Uzun, biçimli bacakları ve gergin yüz çizgileriyle yıllara meydan okumuştu. Bir zamanlar Dale Jarvis ile gönül ilişkileri olmuş, fakat bu ilişki, cinsel yaklaşma düzeyini çoktan geride bırakmış, sadece yakın bir arkadaş ve özel sekreter niteliğinde kalmıştı.</p>

    <p>Jarvis'in masasının karşısında oturmuş, bacak bacak üstüne atmıştı. Jarvis etekleri arasından gözüken güzel bacakları görmüyordu bile. Oturduğu yerde kadına dikte etmekte meşguldü. Bir süre sonra ansızın konuşmasını kes ip, 'çok gizli' niteliğindeki bir sürü dosyayı karıştırmaya başladı.</p>

    <p>Barbara sabırla, "Ne aradığını bana da söylersen," dedi. "Belki yardım edebilirim."</p>

    <p>"Savaş gemilerinin sen durumlarını gösteren bir rapor. Bugün getireceklerine söz vermişlerdi."</p>

    <p>Kadın iç çekip dosya yığınına uzandı ve içinden birbirlerine zımbalanmış mavi kâğıtlar çıkardı. "Sabahtan beri masanın üstünde duruyor." Jarvis'in düzensizliğine çıldıracak gibi olduğu zamanlar az değildi. Ama uzun zamandır onun şaşkınlığına alıştığı için artık sinirlenmiyordu.</p>

    <p>"Ne yazmışlar?"</p>

    <p>"Ne yazmalarını istemiştin ki?" diye sordu. "Ne aradığını bana söylemek gereğini duymadın."</p>

    <p>"Ne olacak, tabii bir savaş gemisi satın almak istiyorum. Satan kimse var mı?"</p>

    <p>Barbara ona buruk bir ifadeyle baktıktan sonra mavi kâğıtları incelemeye başladı. "Korkarım pek şansın yok. Şu anda Sovyetler Birliği'nde bir gemi var, onu da denizcilik öğrencilerinin eğitimleri için kullanıyorlar. Fransa tüm gemilerini çoktan hurdaya çıkarmış. Aynı şeyi İngiltere de yapmış fakat bir tanesini salt gelenekleri hatırına saklıyorlar."</p>

    <p>"Ya Amerika Birleşik Devletleri?"</p>

    <p>"Beş tanesi müzelik olarak saklanmış."</p>

    <p>"Neredeler?"</p>

    <p>"Adlarını taşıdıkları eyaletlerde: Kuzey Carolina, Teksas, Alabama ve Massachusetts."</p>

    <p>"Beş tane demiştin."</p>

    <p>"Missouri gemisi, Washington Bremerton'da Deniz Kuvvetlerince bakım görüyor. Az kaldı unutuyordum. 'Arizona' salt duygusal nedenlerle hâlâ görevde gösteriliyor."</p>

    <p>Jarvis ellerini başının arkasında kenetleyip gözlerini tavana dikti. "'Wisconsin' ve 'Iowa' muhripleri de anımsadığım kadarıyla birkaç yıl önce Philadelphia Deniz Kuvvetleri tersanesine kapatılmıştı."</p>

    <p>Barbara, "Doğru anımsıyorsun," dedi. "Bu rapora göre Wisconsin 1984 yılında parçalatılmış."</p>

    <p>"Ya Iowa?"</p>

    <p>"Hurda olarak satılmış."</p>

    <p>Jarvis ayağa kalkıp pencereye yürüdü. Elleri cebinde birkaç dakika dışarısını izledi. Sonra, "Yabangülü Operasyonu," dedi.</p>

    <p>Sanki düşündüklerini okumuş gibi, Barbara eliyle dosyayı gösterdi. "Bende."</p>

    <p>"Afrika Şubesinden John Gossard'a gönder. Söyle, iyi bir okuma parçası olur."</p>

    <p>"Hepsi bu kadar mı?"</p>

    <p>Jarvis yüzünü döndü. "Evet," dedi düşünce içinde. "Edindiğimiz bilgilere bakılacak olursa, başka bir şey değil."</p>

    <p>Aynı anda, küçük bir balina teknesi, Virginia, Walnut Point'in yüz metre kadar açığında demir atıyordu. Patrick Fawkes eski bir portatif iskemle çıkarıp dar güverte üzerine yerleştirdi. Sonra ucunda iğnesi olmayan bir balık oltasını dümenin üzerinden sarkıtıp suya bıraktı.</p>

    <p>Tam piknik sepetini açmış, kalın bir dilim Cheshire peyniri ve bir şişe Cutty Sark çıkarırken, bir römorkör düdüğüyle selâm vererek yanından geçti. Yedeğinde üç tane tıka basa çöple dolu duba çekiyordu. Römorkörün neden olduğu dalga küçük teknesini sallarken Fawkes da el sallayıp geçiş saatini defterine kaydetti.</p>

    <p>Fawkes gerinerek oturunca, altındaki eski iskemle çatırdadı. Peynirden bir parça ısırıp şişeden bir yudum aldı.</p>

    <p>Fawkes uyuklar gibi yaparken, yanından geçen tüm tekneleri defterine kaydediyordu. Ortaya çıktıkları saati, yönlerini, hatta hızlarını bile not ediyordu. Deniz Kuvvetlerine ait bir destroyeri gözden kayboluncaya dek dürbünüyle izledi. Boş taret yerleri ve güverte personelinin kaygısız davranışları gözünden kaçmadı.</p>

    <p>Akşama doğru tatlı bir yağmur teknenin yıpranmış güvertesi üzerinde pırıldamaya başlamıştı. Fawkes yağmuru çok severdi. Eskiden fırtına olduğu zaman kaptan köprüsüne çıkar, rüzgâr ve yağmurun tüm öfkeleriyle yüzüne çarpmasından hoşlanırdı. Daha sonraysa yönetim odasında kalıp sıcak çay ve rahatı yeğlemiş olan subaylarını azarlardı. Şimdi bile Fawkes küçük kabin içine sığınmayı düşünmemiş, muşambası altında güvertede kalmayı seçmişti.</p>

    <p>Kendini iyi hissediyordu, yağmur ciğerlerindeki havayı temizlemişti. Yağlı peynir midesini doldurmuş, viskiyse damarlarındaki kanı ısıtmıştı. Zihnini işten ayırıp serbest bıraktı. Çok geçmeden kayıp ailesinin görüntüleriyle dolmuştu kafasının içi. Natal'deki çiftliğinin kokularını duyar gibi oluyordu. Myrna'nın kendisini yemeğe çağıran seslenişi net bir şekilde kulağında yankılandı.</p>

    <p>Dört saat sonra, römorkör yükünü boşaltmış olarak göründüğünde, Fawkes yeniden gerçeklere döndü. Hemen defterini çıkarıp gerekli notları aldı. Sonra demir çekip motoru çalıştırarak römorkörün arkasındaki son dubanın peşinden yola koyuldu.</p>
  </div>
</body>
</html>
