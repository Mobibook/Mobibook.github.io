<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>34</h2>

    <p>Fawkes geminin masası üzerine eğilmiş, birtakım projeleri inceliyor, gerekli gördüğü yerlere kurşun kalemle işaretler koyuyordu. Yüzleri güneşten yanmış, başlarında çelik miğferleriyle iri yapılı iki adam başında durmuş, düşünceli bakışlarla onu izliyorlardı. "İçinin tümüyle boşaltılmasını istiyorum. Her bölümün, gereksiz her borunun, hatta, bölme duvarlarının bile çıkarılması gerek."</p>

    <p>Fawkes'un solundaki adam alaylı bir sese güldü. "Kaptan, aklınızı kaçırmışsınız. Bölme duvarlarını sökecek olursak, en küçük çırpıntıda bu gemi batar."</p>

    <p>"Dugan haklı," dedi diğeri. "Bu boyutlarda bir teknenin içi boşaltılınca, basınca karşı yapısal direncini yitirir."</p>

    <p>"Baylar, söylediklerinize hak veriyorum," diye yanıtladı Fawkes. "Sığ suda yüzebilmesi, için su kesimini yüzde kırk azaltmamız gerekiyor."</p>

    <p>Dugan, "Su kesimini yükseltmek için sağlam bir geminin kazındığını ilk kez duyuyorum," dedi. "Nedir bütün bunların amacı?"</p>

    <p>Fawkes, Dugan'ın sorusunu duymazlıktan gelerek, "Yardımcı makineleri ve zırh kaplamasını da sökebilirsiniz," dedi. "Hazır başlamışken, taret direklerini de alıverin."</p>

    <p>"Bırakın Kaptan," diye sözünü kesti Lou Metz. Tersanenin yöneticisiydi. "Parçalamak istediğiniz şey bir zamanlar iyi bir gemiydi."</p>

    <p>"Evet, oldukça iyi bir gemiymiş," diye onayladı Fawkes. "Bana sorarsanız hâlâ da iyi bir gemi. Ama süresini doldurmuş. Hükümetiniz onu hurda fiyatına sattı. Yeni sahibi Afrika Devrim Ordusu, ise onu çok özel bir amaç için hazırlıyor."</p>

    <p>"Bize ters gelen başka bir şey de bu zaten," dedi Dugan. "Bir avuç zenci radikal, beyaz insanları öldürsün diye burada kıçımızı yırtıyoruz."</p>

    <p>Fawkes kalemini bırakıp Dugan'a sert sert baktı. "Sanırım, bu işin ekonomik yönünü unutuyorsunuz, baylar," dedi. "Tersanenizden ayrıldıktan sonra ADO'nun bu gemiyle yapacakları, sizin ırkçı felsefenizi ilgilendirmez. Önemli olan, benim ücretimi ödedikleri gibi, sizin ve yanılmıyorsam sayısı yüz yetmişi bulan tüm işçilerinizin de ücretini ödemeleridir. Ama yine de ısrar edecek olursanız, ADO ödemelerine bakan yetkililere düşüncenizi iletirim. Eminim, daha rahat iş yapabilecekleri başka bir tersane bulurlar. Bu da hiç iyi olmaz, çünkü, şu anda elinizdeki tek iş bu. Bu olmasa, yüz yetmiş işçiniz açıkta kalır. Bu adamların aileleri de sizin önemsiz itirazlarınız yüzünden kocalarının açıkta kalmalarını hiç hoş karşılamayacaklardır."</p>

    <p>Dugan ve Metz öfkeyle bakıştılar. Metz, Fawkes'le göz göze gelmekten kaçınarak projelere baktı. "Peki Kaptan, nasıl isterseniz öyle olsun."</p>

    <p>Fawkes yıllar boyu amirlik yapmanın verdiği güvenle gülümsedi. "Teşekkür ederim, baylar. Artık anlaştığımıza göre, işe devam edebiliriz."</p>

    <p>Bir saat sonra, iki adam köprüden inerek geminin ana güvertesine geldiler. "Duyduklarıma inanamıyorum," diye mırıldandı Metz. "Bu kurşun beyinli İskoç, gerçekten üstyapının yarısını, bacaları, iki uçtaki top taretlerini söküp, yerine gri boya çekilmiş kontrplak koymamızı mı istedi?"</p>

    <p>Dugan, "Adamın istediği bu," diye yanıtladı. "Sanırım, bütün o ağırlığı atarak, gemiyi on beş ton hafifleteceğini hesaplıyor."</p>

    <p>"Ama neden her şeyi taklitleriyle değiştiriyor?"</p>

    <p>"Bilmem. Kim bilir, belki de siyah dostlarıyla Güney Afrika Donanmasına blöf yapmayı düşünüyorlardır."</p>

    <p>"Bir de o yönü var işin," dedi Metz. "Dışarda yapacağın bir savaş için böyle bir gemi alırsan, bu işi gizli tutmaya çalışmaz mısın? Bana sorarsan bu herifler Cape Town'u toz edecekler."</p>

    <p>"Hem de manken toplarla," diye homurdandı Dugan.</p>

    <p>Metz, "Şu kart pezevenge gidip, sözleşmeni kıçına sok demek isterdim," dedi.</p>

    <p>"Ama hem bizi gerçekten fena yerimizden yakaladı." Dugan başını çevirip köprü penceresindeki gölgeye baktı. "Üşütmüş mü dersin?"</p>

    <p>"Kaçık mı demek istiyorsun?"</p>

    <p>"Evet."</p>

    <p>"Kaçıktır belki de. Ama ne yaptığını da biliyor, işte beni bombok eden de bu zaten."</p>

    <p>"Gemiyi Afrika'ya götürdükten sonra ADO ne yapmayı tasarlıyor dersin?"</p>

    <p>Metz, "Limandan açılmayacağına bile bahse girerim," dedi. "Bağırsaklarını söktükten sonra öyle dengesiz olacak ki, Chesapeake Körfezinden ayrılır ayrılmaz kıçı havaya dikilir."</p>

    <p>Dugan büyük bir bocurgatın üzerine dayandı. Eğilip geminin uzunluğuna baktı. Büyük çelik kitle, soğuk ve kötü niyetli görünüyordu; sanki korkunç gücünü göstermek için bir komut bekler gibi soluğunu tutuyordu.</p>

    <p>Dugan, "Bütün bunlar midemi bulandırıyor," dedi sonunda. "Umarım, ilerde pişman olacağımız bir şey yapıyor olmayalım."</p>

    <p>Fawkes bir hayli buruşmuş olan kılavuz göstergelerindeki işaretleri inceledi. Önce akıntının bilinen hızını ve değişme düzenini, sonra da, gelgit koşullarını hesapladı. Çıkardığı sonuçlarla yetinerek, gösterge üzerinde gideceği her mili, önüne çıkabilecek şamandıralarına her kanal işaretine, her fenerine varıncaya dek ezberledi. Gözünü kapadığında, hepsini sırasıyla, şaşırmadan anımsıyordu.</p>

    <p>Üstlendiği görev olanaksız gibi görünüyordu. Tüm engellerin önceden hesaplanıp aşıldığı düşünülecek olsa bile, yine de şansa bırakılan çok şey kalıyordu. Haftalar sonrası için verilmiş bir tarihte, havanın nasıl olacağını kestiremezdi. Başka bir gemiyle çarpışma olasılığı da az değildi. Bütün bu bilinmeyenleri hiç de hafife almıyordu, fakat yaptığı işin ortaya çıkarılıp yakalanması olasılığınıysa düşünmek bile istemiyordu. Hatta De Vaal'ın karar değiştirip görevi iptal ettiğini bildirmesi halinde, emre uymamaya karar vermişti.</p>

    <p>Gece yarısı Fawkes gözlüklerini çıkarıp yorgun gözlerini ovuşturdu. Cebinden küçük bir fotoğraf çıkarıp ailesinin artık çok eskilere ait olan yüzlerine baktı. Sonra içini çekip fotoğrafı karyolanın yanında duran sandığın üzerine yerleştirdi. Orada bulunduğu ilk hafta kaptan kamarasında yatmış, fakat şimdi buranın hiçbir konforu kalmamıştı. Tüm eşyalar, hatta kamerayı çevreleyen duvar bile sökülüp alınmıştı.</p>

    <p>Fawkes fotoğrafa son kez bakarak iri bedeniyle uyku tulumu içine girdi. Sonra elektrik düğmesini çevirerek yalnızlığı ve sönmeyen kiniyle karanlığa gömüldü.</p>
  </div>
</body>
</html>
