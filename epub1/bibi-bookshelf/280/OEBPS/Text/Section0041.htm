<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>41</h2>

    <p>Kar tüm şiddetiyle Masa Gölü üzerine yağarken, NUMA dalgıçları özel giysileriyle suyun dondurucu soğukluğuna aldırmaksızın Vixen 03'ün kuyruğunu ve kanatlarını kesiyorlardı. Sonra iki dev kayışı uçağın hırpalanmış gövdesi altından geçirerek bağladılar.</p>

    <p>Amiral Bass ve Abe Steiger geldikten hemen sonra, Hava Kuvvetlerinin bir mavi kamyonu, içinde titreşen Kalıntı Tanıtlama ve Kurtarma Ekibi personeli olduğu halde onları izledi. Kamyonda beş tane de tabut vardı.</p>

    <p>Saat on olduğunda herkes toplanmıştı. Pitt vinç operatörlerine kollarını sallayarak işaret verdi. Operatörler çekme gücünü artırırken, su yüzeyinin altında kalan kablolar ağır ağır gerilmeye başladı. Bir süre kopacakmış gibi zorlandıktan sonra ansızın sanki kavradıkları büyük bir ağırlık düşmüş gibi doğruldular.</p>

    <p>Pitt, "Çamurun altından çıktı," diye haber verdi.</p>

    <p>Kulağında kulaklıklar olan Giordino, Pitt'i onaylar biçimde başını salladı. "Dalgıçlar yavaş yavaş yükseldiğini bildiriyor."</p>

    <p>"Beşik kayışlarını kim yönetiyorsa söyle, burun kısmını aşağıda tutsunlar, yoksa kutular kuyruktaki delikten düşebilir."</p>

    <p>Giordino kulaklığına bağlı küçük bir mikrofondan Pitt'in talimatını iletti.</p>

    <p>Dondurucu dağ havası gerilim içindeydi. Herkes çıt çıkarmadan hareketsiz duruyor, gözlerini vinçlerin ortasında kalan su bölümüne dikmiş bekliyordu. Çıkan tek ses, kaldırma motorlarının gürültüsüydü. Çıkarma ekibinin kimbilir kaçıncı enkazı çıkarıyor olmalarına karşın yine de heyecandan ağızları kurumuştu.</p>

    <p>Amiral Bass yıllar öncesinin karlı gecesini yeniden yaşar gibi oldu. Şimdi pilot kabininde göreceğini bildiği kemik yığınıyla Binbaşı Vylander'in son görüntüsü arasında ilişki kurmak olanaksız geliyordu. Ayakları ıslanıncaya kadar gölün kenarına yaklaştığı sırada göğsünün ortasında ve sol omuzunda bir yanma hissetti.</p>

    <p>Sonra, kabloların altındaki su yüzü maviden çamurlu kahverengine dönüşürken, 34 yıl sonra ilk kez Vixen 03'ün kıvrımlı çatısı gün ışığına çıktı. Bir zamanların parlayan alüminyum yüzeyi, şimdi çürümenin etkisiyle beyaza çalan bir gri olmuş, karnının altında sümük gibi sarkan yosunlar birikmişti. Yukarı çekildikçe, gerisindeki delikten çamurlu sular boşalıyordu.</p>

    <p>Gövdenin üst bölümündeki işaretler son derece belirliydi, ASKERİ HAVA TAŞIMA SERVİSİ yazısı hâlâ okunabiliyordu. Vixen 03 artık uçağa benzemiyordu. Onu yüzgeçleri ve kuyruğu kesilmiş dev bir balina olarak görmek daha kolaydı. Deliklerden sarkan kesilmiş ve bükülmüş kontrol kabloları, elektrik telleri ve hidrolik bağlantılar da bu balinanın bağırsakları gibi düşünülebilirdi.</p>

    <p>Suskunluğu ilk bozan Abe Steiger oldu. "Bahse girerim kaza nedeni budur," diyerek pilot kabininin hemen gerisindeki yarığı gösterdi. "Pervane palalarından biri fırlamış elmalı."</p>

    <p>Bass, Steiger'in gösterdiği yere yorum yapmadan baktı. Göğsündeki acı giderek artıyordu. Bunu aklından çıkarmaya kendini zorlarken, farkında olmaksızın ağrıyan sol kolunu ovuşturuyordu. Uçağın ön camından içerisini görmek için uğraştı, fakat yılların biriktirdiği çamur tabakası görüntüyü engelliyordu. Vinçler gövdeyi su yüzeyinden üç metre yükselttiği sırada, aklına bir şey gelerek sorgulu gözlerle Pitt'e baktı. "Taşıma aracına benzer bir şey görmedim. Kıyıya nasıl getireceksiniz?"</p>

    <p>Pitt güldü. "Şimdi hava kancası kullanacağız, amiralim." Giordino'ya el sallayıp, "Tamam, Dumbo'ya işaret ver," dedi.</p>

    <p>İki dakika geçmeden, bir pterodactil (<i>Tarih öncesi zamanlarda yaşamış</i> <i>dev</i> <i>bir kuş cinsi</i>) gibi, tuhaf biçimli bir helikopter ağaçların üzerinde belirdi. İki büyük pervanesi, bu yükseklikte havanın seyrek oluşu yüzünden kendine özgü bir gürültü yapıyordu.</p>

    <p>Pilot helikopteri vinçlerin üzerine yaklaştırdı. Aracın karnından iki büyük kanca sarktı ve vinç personeli tarafından hemen uçağı saran kayışlara iliştirildi. Uçağın tüm ağırlığı helikoptere geçtikten sonra vinç kabloları salıverildi. Dumbo dev yükünü sanki kırılabilir kristal taşıyormuşçasına kıyıya doğru götürmeye başladı.</p>

    <p>Pervanelerin sıçrattığı sudan korunmak için Pitt ve diğerleri arkalarını döndüler. Giordino ıslanmayı göze alarak pilotun kendisini görebileceği bir yere gidip el işaretleriyle yardımcı oldu.</p>

    <p>Dumbo'nun yükünü bırakıp yine gözden kaybolması beş dakikayı aşmamıştı. Bir an için kimse enkazın yanına gitmeye cesaret edemedi. Steinger adamlarına mırıldanır gibi bir şeyler söyledi. Adamlar kamyona gidip tabutları çıkararak düzgün bir biçimde yere sıraladılar. Pitt'in ekibinden biri kargo bölümüne bir merdiven dayadı. Pitt ses çıkarmadan eliyle önce Amiral Bass'ın gireceğini işaret etti.</p>

    <p>İçeri girdikten sonra Bass kutuların yanından geçerek kontrol kabini kapısına yaklaştı. Soluk ve hasta görünüyordu.</p>

    <p>Pitt arkasından gelip, "Bir şeyiniz yok ya?" diye sordu.</p>

    <p>Sesi sanki çok uzaklardan geliyordu "İçeri bakasım gelmiyor."</p>

    <p>Pitt, "Bakmanız gerekmez zaten," dedi.</p>

    <p>Bass tüm ağırlığıyla kapıya dayandı. Göğsündeki acı büyüyordu. "Bir dakika kendimi toparlayayım. Sonra mermi başlıklarını alırım."</p>

    <p>Steiger kutuların arasından sanki dokunmaya korkarmışçasına sıyrılarak Pitt'in yanına geldi. "Sen tamam dediğin zaman adamlarım gelip cesetleri çıkaracaklar."</p>

    <p>"O zaman şimdiden gelip tanıtlanmamış konuğumuzu alsınlar," Pitt başını eğip yerde dağılmış kutulara baktı. "Üç metre sağında yere bakarsan kayışlarla bağlı olarak görebilirsin."</p>

    <p>Steiger, Pitt'in gösterdiği yere gidip arandı, sonra yüzünde boş bir ifadeyle omuzlarını salladı. "Bir şey bulamadım."</p>

    <p>Pitt, "Tam orada olmalı," dedi.</p>

    <p>Steiger, "Ne diyorsun sen yahu?" diye çıkıştı. "Sana burada bir şey olmadığını söyledim."</p>

    <p>"Kör olmalısın." Pitt, Steiger'i kenara itip yere baktı. Kayışlar hâlâ yük bağlama halkaları üzerindeydi ama haki üniformalı ceset yoktu. Pitt yerdeki boşluğa anlamsız bir ifadeyle bakarken, gördüğü şeyi kavramaya uğraşıyordu. Diz çöküp çürümüş kayışlara göz attı: Kesilmişlerdi!</p>

    <p>Steiger'in sesinde inanmazlık vardı. "Daldığın gün su buz gibiydi. Belki de gördüğünü sandın..." Ne demek istediği anlaşılıyordu.</p>

    <p>Pitt ayağa kalkarak, "Buradaydı." dedi kesin bir tavırla. Tartışma kabul etmiyordu, nitekim olmadı.</p>

    <p>Steiger, "Yükseltilirken, arkadaki delikten düşmüş olmasın?" diye sordu.</p>

    <p>"Olanaksız. Enkazın yanında yüzen dalgıçlar, içinden bir şey düşseydi mutlaka bildirirlerdi."</p>

    <p>Steiger tam bir şey söyleyecekken, gözleri bölmenin ön tarafından gelen boğuk iniltinin yönüne donuverdi. "Tanrım, bu ses ne?"</p>

    <p>Pitt cevap vermek için zaman kaybetmedi. Anlamıştı.</p>

    <p>Amiral Bass'ı ıslak zemin üstünde yatmış, soluk almak için debelenirken buldu. Terden sırılsıklamdı adam. Duyduğu dayanılmaz acıyla yüzü korkunç bir maske gibi buruşmuştu.</p>

    <p>Pitt, "Kalbi!" diye Steinger'e seslendi. "Çabuk Giordino'yu bul, helikopteri buraya çağırsın."</p>

    <p>Pitt, Amiral'in boynunu ve göğsünü örten giysilerini yırtarak açtı. Bass elini uzatıp Pitt'in bileğini yakaladı. "Mer... mermi başlıkları," diye hırıltıyla konuştu.</p>

    <p>"Sakin olun. Şimdi sizi hastaneye ulaştıracağız."</p>

    <p>"Mermi başlıkları..." diye yineledi Bass.</p>

    <p>Pitt, "Endişe etmeyin, hepsi kutuların içindeydi. "Kutuları saydım... yirmi sekiz tane."</p>

    <p>Bass'ın sözleri artık çok zorlukla işitilebiliyordu. Pitt kulağını amiralin ağzına yaklaştırdı.</p>

    <p>Giordino elinde birkaç battaniyeyle içeri daldı. "Steiger haber verdi," dedi heyecanla. "Nasıl?"</p>

    <p>"Pek iyi değil." dedi Pitt. Bass'ın bileğini çelik gibi saran elini çözüp elleri arasına aldı. "Ben ilgileneceğim, amiral. Size söz veriyorum."</p>

    <p>Bass göz kırparak anladığını göstermek için başını salladı.</p>

    <p>Pitt'le Giordino onu battaniyelerle örtüp başının altına bir yastık koydular. Steiger iki adam ve bir sedyeyle geri geldi. Amiral uçaktan çıkarılıncaya kadar Pitt yerinden kalkmadı. Bass sedyeyle Vixen 03'ten çıkarılırken helikopter yere inmişti bile.</p>

    <p>Steiger, Pitt'in koluna girdi. "Sana ne anlatmaya çalışıyordu?"</p>

    <p>Pitt, "Kutuları gördüğünü," diye cevapladı. "Yirmi sekiz tane saymış."</p>

    <p>Steiger, "Umarım kurtulur ihtiyar," dedi. "Ama neyse, hiç olmazsa bu canavar konservelerin ele geçirildiğini gördü. Şimdi tek yapılacak şey onları okyanusun dibine göndermek. Korku filmi de burada bitmiş oluyor."</p>

    <p>"Hayır, korkarım daha yeni başlıyor."</p>

    <p>"Bilmece gibi konuşuyorsun."</p>

    <p>"Amiral Bass'a göre, Vixen 03, Buckley Havaalanından Çabuk Ölüm maddesi dolu 28 mermi başlığıyla havalanmadı."</p>

    <p>Steiger, Pitt'in sesindeki soğuk yılgıyı sezdi. "Ama yirmi sekiz tane saymış..."</p>

    <p>Pitt ürpererek, "Otuz altı tane saymalıydı," dedi. "Sekiz tane mermi başlığı kayıp."</p>

    <p>&nbsp;</p>
  </div>
</body>
</html>
