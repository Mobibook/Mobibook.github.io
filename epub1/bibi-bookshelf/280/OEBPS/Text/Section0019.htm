<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>19</h2>

    <p>Lusana oval biçimli toplantı masasının başında oturmuş, gözleri dalgın, elindeki tükenmez kalemle oyalanıyordu. Önce, ADO'nun her zaman gülümseyen baş askerî danışmanı Duc Phon Lo'ya baktı, sonra yanındaki koltuklarda gerilim içinde oturan diğer subaylara döndü.</p>

    <p>"Kana susamış bir ahmak, Natal'in en saygın insanına ait bir çiftliği yok etmeye karar veriyor, siz de burada oturmuş Zulu bakireleri gibi masum görünmeye çalışıyorsunuz." Bir süre durup yüzlerine bakındı. "Haydi beyler, oyun oynamayı bırakalım. Kimin marifeti bu?"</p>

    <p>Lo başını eğerek ellerini masanın üstüne dayadı. Badem gözleri ve kısa kesilmiş düz saçlarıyla diğer adamların yanında uyumsuz duruyordu. Her sözcüğünü vurgulayarak ağır ağır konuştu. "Kesinlikle söyleyebilirim, generalim, emrinizde bulunan hiç kimse bu işten sorumlu değildir. Saldırı anında bütün birliklerin nerede olduklarını saptadım. Hiçbiri, Somala'nın götürdüğü dışında, Umkono'nun iki yüz kilometre yakınında bile değildi."</p>

    <p>"O halde, nasıl açıklıyorsun bu durumu?"</p>

    <p>"Açıklayamıyorum."</p>

    <p>Lusana'nın gözleri bir açık yakalamak için Lo'nun yüzünde dolaştı. Kalıp gibi gülümsemesiyle bu yüzde herhangi bir çarpıklık görmediğine karar verdi. Sonra dönüp masada oturan diğer adamları inceledi.</p>

    <p>Sağında Binbaşı Thomas Machita oturuyordu. Haberalma şefiydi. Yanında ikinci komutan Albay Randolph Jumana vardı. Karşılarında Lo ile ADO propaganda programları koordinatörü Albay Oliver Makeir duruyordu.</p>

    <p>Lusana, "Bu konuda kimsenin bir diyeceği var mı?" diye sordu.</p>

    <p>Jumana önündeki kâğıtları onuncu kez toparladıktan sonra, Lusana'yla göz göze gelmekten kaçınarak konuştu. "Bu Fawkes baskını, ya Somala'nın kuruntusuysa? Belki de koma etkisiyle, bütün bunları gördüğünü sanıp sayıkladı. Herhalde uydurmuştur."</p>

    <p>Lusana kaşlarını çatıp sinirli sinirli başını salladı. "Unuttuğun bir şey var, albayım, Somala'nın ifadesini ben aldım. Sağlam adamdı. Elimizdeki en iyi bölük komutanıydı. Ne kriz geçiriyordu, ne de masal uydurması için bir gerek vardı, çünkü öleceğini biliyordu."</p>

    <p>Makeir, "Baskının olduğu bir gerçek," dedi. "Güney Afrika gazeteleri ve televizyon haberleri olaya geniş yer verdiler. Verdikleri bilgiler Somala'nın generale anlattıklarına tıpatıp uyuyor. Ancak Savunma Kuvvetleri saldırganları tanıtlayacak bir tanık bulamadılar daha. Şansımız varmış, Somala geri gelip ölmeden önce gördüklerini anlatabildi."</p>

    <p>Jumana, "Kendisini vuranı görebilmiş mi?" diye sordu.</p>

    <p>Lusana, "Çek uzak mesafeden ve sırtından vurulmuş," diye cevapladı. "Sanırım, dürbünlü tüfekle vurmuşlar. Zavallı, üç mil sürünüp adamlarıyla buluşacağı yere gelmiş. Adamları ellerinden gelen ilk yardımı sağlayıp kampa kadar getirmişler onu."</p>

    <p>Thomas Machita anlamakta güçlük çekerek başını salladı. "Hiçbir anlam veremiyorum Hiç sanmam ki, diğer kurtuluş örgütleri ADO askerlerinin kılığına girsin."</p>

    <p>Makeir, "Belki de," dedi. "Suçu bize atıp yandaşlarımızı kendilerine çekmek için bu baskını düzenlemişlerdir."</p>

    <p>"Kardeş devrimcilerinize danışmanlık eden yurttaşlarımla sürekli ilişki halindeyim," dedi Albay Lo. "Hepsi de kovanlarına girilmiş eşek arıları gibi öfkeli. Fawkes çiftliğine yapılan baskın kimsenin işine yaramadığı gibi, tüm beyazların, melezlerin, hatta birçok siyahın dış müdahalelere karşı birleşmelerine yal açtı.</p>

    <p>Lusana çenesini kenetlenmiş elleri üzerine dayadı. "Peki o halde, onlar yapmadıysa, biz de yapmadığımızı bildiğimize göre baş sanık olarak kim kalıyor geriye?"</p>

    <p>"Güney Afrikalı beyazlar," dedi Lo.</p>

    <p>Tüm bakışlar Vietnamlı danışmana yöneldi. Lusana adamın gizemli gözlerine baktı. "Söylediklerini lütfen yineler misin?"</p>

    <p>"Sadece bir olasılık öne sürüyorum. Güney Afrika hükümetinden birisi Fawkes ailesinin ve işçilerinin öldürülmesi için emir vermiş olabilir."</p>

    <p>Birkaç dakika konuşmadan ona baktılar. Sonra Machita sessizliği bozdu. "Bunun için bir neden göremiyorum," dedi.</p>

    <p>Lo, "Ben de," deyip omuzlarını silkti. "Ama düşünün. Başka kim bir komando grubu alıp, bizimkilerin aynısı olan üniforma ve silâhla donatabilir? Bir de, bence en önemli olanı... Size hiç tuhaf gelmedi mi? Saldırganlar Savunma Kuvvetleri helikopterlerinin sesini duyarak kaçmaya başlıyorlar ama bir tanesi bile yakalanamıyor. Gerilla yaşamının bir gerçeği olarak biliyoruz ki, başarılı bir kaçış için en azından bir saat gereklidir. Helikopter ve köpekleri olan bir birlik gelmeden on dakika önce çekilmek intihardır."</p>

    <p>"Anlattıkların ilginç," dedi Lusana parmaklarıyla masaya vurarak. "Ama doğru olabileceğini bir an için bile kabul etmiyorum. Bununla birlikte, bir araştırma yapmakta sakınca yok." Machita'ya döndü. "Savunma Bakanlığında güvenilir bir muhabirin var mı?"</p>

    <p>Machita, "Hem de oldukça yüksek düzeyde biri," diye yanıtladı. "Bize epey pahalıya mal oluyor ama verdiği bilgiler tümüyle güvenilir. Ama ne tuhaf, onu aynı yerde, aynı kimlikle görmek olanaksızdır."</p>

    <p>Jumana, "Sanki mistik biriymiş gibi söz ediyorsun ondan," dedi.</p>

    <p>"Belki de öyledir," dedi Machita. "Emma, onu hiç beklemediğimiz anlarda ortaya çıkar."</p>

    <p>"Emma mı?"</p>

    <p>"Şifre adı."</p>

    <p>"Bu adamın ya çarpık bir espri anlayışı var ya da kadınsı şeylerden hoşlanıyor," dedi Lusana.</p>

    <p>"Bilemem, generalim."</p>

    <p>"Onunla nasıl ilişki kuruyorsunuz?"</p>

    <p>"Biz kurmuyoruz. Satacak yararlı bilgisi olursa o bizi buluyor."</p>

    <p>Jumana'nın yüzü buruştu. "Bize sahte bilgiler vermediğinden nasıl emin olabiliriz?"</p>

    <p>"Bugüne dek bakanlıktan bize ilettiği ne varsa yüzde yüz doğrulandı."</p>

    <p>Lusana Machita'ya baktı. "O halde bu işle ilgilenir misin?"</p>

    <p>Machita başını salladı. "Pretoria'ya kendim gidip Emma'nın görünmesini beklerim. Bu sırrı çözebilecek tek kişi odur."</p>
  </div>
</body>
</html>
