<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>18</h2>

    <p>Patrick Fawkes, ailesinin tabutları üzerine çamurlu toprağı küreklerken tek başınaydı. Hafif çiseleyen yağmur ve terden sırılsıklam olmuştu. Toplu mezarı kazıp tabutları yerleştirmeyi kendisi istemişti. Cenaze töreni çoktan bitmiş, dostları ve komşuları ayrılmışlar, kahredici görevini yapması için onu yalnız bırakmışlardı.</p>

    <p>Son kürek dolusu toprağı da küreğiyle düzledikten sonra geri çekilip baktı. Mezar taşı daha gelmemişti. Önündeki kum yığını, kenarları çiçeklerle süslü, üstleri çim kaplı eski mezarların yanında kimsesiz ve sönük kalmıştı. Dizleri üstüne çöküp elini eskimiş ceketinin cebin e götürdü. Bir avuç bougoinvilla yaprağı çıkararak bunları ıslak toprağın üzerine serpiştirdi.</p>

    <p>Daha fazla tutmadı kendini. Güneş ufuk çizgisinde kayboluncaya dek, gözlerinde yaş tükeninceye dek ağladı.</p>

    <p>Belleği on iki yıl öncesine uzandı ve sinema göstericisi gibi çeşitli görüntüler sıraladı. Kuzey Denizinde Aberdeen yakınlarındaki küçük kulübelerini, Myrna ve çocukları gördü. Her şeyi toplamalarını, Natal'e gidip orada çiftçiliğe başlayacaklarını söylediği zaman yüzlerindeki şaşkınlığı ve mutluluğu gördü. Jenny'le Pat Junior'un okuldaki çocukların yanında nasıl hasta gibi bembeyaz kaldıklarını anımsadı. Sonra nasıl hemen renklenmiş, gürbüzleşmişlerdi. Myrna yaşam biçimini tümden değiştirmek üzere Iskoçya'dan ayrılırken nasıl da isteksizdi. Fakat sonra Afrika'yı ondan daha çok sevmeye başlamıştı.</p>

    <p>"Damarlarındaki deniz suyunu tümüyle boşaltıncaya kadar iyi bir çiftçi olamayacaksın," derdi kocasına.</p>

    <p>Sesi öylesine canlı geliyordu ki, önünde çömeldiği toprağın altında yattığını, gün ışığını bir daha hiç göremeyeceğini bir türlü kabul edemiyordu. Artık yapayalnızdı. Bunu düşünmek mahvetti onu. "Bir kadın erkeğini yitirdiği zaman, buna dayanır ve eskisi gibi yaşantısını sürdürür," diye duymuştu bir yerden. "Ama erkek, kadınını yitirdiği zaman yarı yarıya ölmüştür."</p>

    <p>Bir zamanların mutlu görüntülerini zorla çıkardı kafasından. Yerine, bir adamın bulanık şeklini oluşturmaya çalıştı. Yüzü belirsizdi, çünkü bu yüz Fawkes'un o güne dek hiç görmediği bir adama aitti. Hiram Lusana'nın yüzüydü bu.</p>

    <p>Fawkes'un üzüntüsü, bir anda içinde giderek büyüyen soğuk nefretle boğulmuştu. Duygularını bastırıncaya dek ıslak toprağa yumruk indirdi. Sonra derin bir iç çekip bougainvilla yapraklarını, Myrna ve çocuklarının adı belirecek biçimde dizdi.</p>

    <p>Sonra sendeleyerek ayağa kalktı. Ne yapması gerektiğini biliyordu.</p>
  </div>
</body>
</html>
