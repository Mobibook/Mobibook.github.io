<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>44</h2>

    <p>"Seni budala!" Thomas Machita masanın karşısından bağırıyordu. "Seni kana susamış budala!"</p>

    <p>Albay Randolph Jumana oturduğu yerde, Machita'nın öfkesini ölçülü bir hoşgörüyle kabul ediyordu. "Bu emirleri verirken, çok iyi nedenlerim vardı."</p>

    <p>"O köye saldırıp renkdaşlarımızı öldürme yetkisini kim verdi sana?"</p>

    <p>"Bazı önemli gerçekleri görmen gerek, binbaşı." Jumana okuma gözlüklerini çıkarıp burnunun bir yanına hafif hafif vurmaya başladı. "General Lusana'nın yokluğunda, ADO'nun kumandası benim elimde. Ben sadece onun emirlerini yerine getiriyorum."</p>

    <p>Machita öfkeyle sözünü kesip, "Saldırıları askeri tesisler yerine sivil köylere yönelterek mi?" dedi. "Bütün suçları Güney Afrikalılar tarafından yok pahasına çalıştırılmak olan öz kardeşlerimizi kesip biçerek mi?"</p>

    <p>"Bütün staratejimiz, binbaşı, siyahlarla beyazları birbirinden koparmaktır. Hükümet yanında çalışan siyahlara hain gözüyle bakmalıyız."</p>

    <p>Machita, "Savunma Kuvvetlerinde çalışıyorlarsa haklısın," diye çıkıştı. "Ama hiçbir ayırım yapmadan öğretmenleri, postacıları, yol işçilerini öldürürsen hiç kimseden destek göremezsin."</p>

    <p>Jumana'nın yüzünde soğuk ve kayıtsız bir ifade belirdi. "Beyazlara karşı zaferimizi bir saat çabuklaştıracağını bilsem, gözümü bile kırpmadan yüz tane çocuğu öldürtürüm."</p>

    <p>Machita ürperdiğini hissetti. "Senin dediğin şey kasaplıktır!"</p>

    <p>Jumana, "Batı dünyasının eski bir sözü vardır," dedi. "Kazanırsan, yaptığın her şey haklı görülür."</p>

    <p>Machita şişman albaya bakınca tüyleri diken diken oldu. "General Lusana bunu duyunca seni ADO'dan kovacaktır."</p>

    <p>Jumana güldü. "Çok geç. Güney Afrika'yı kırıp geçirme savaşımım artık durdurulamaz." Jumana'nın yüzü daha da korkunçlaştı. "General Lusana yabancıdır. Ne kabileler, ne de kentlerdeki siyah liderler onu tam anlamıyla benimsemeyeceklerdir. Sana garanti ederim, Cape Town'a geçtiğimiz zaman başbakan olamayacak."</p>

    <p>"İhanet etmekten söz ediyorsun."</p>

    <p>"Oysa," diye devam etti Jumana. "Ailen Birleşik Amerika'ya göçmeden önce sen Liberya'da doğmuşsun. Derin benimki kadar siyah. Çoğu Amerikan zencisinde olduğu gibi, beyazlarla cinsel ilişki yüzünden kanın bozulmamış. Bundan böyle, kimin yanında olacağını bir daha düşünsen hiç fena olmaz, Machita."</p>

    <p>Machita buz gibi cevap verdi. "ADO'ya girerken de benim gibi Hiram Lusana'nın koyduğu ilkelere uyacağına yemin etmiştin. Yaptığın öneri midemi bulandırıyor. Kesinlikle kabul etmiyorum. Hiç kuşkun olmasın, albay, ihanetin bir saat içinde General Lusana'ya bildirilecektir." Başka bir şey söylemeden Machita arkasını dönüp odadan çıktı. Kapıyı bütün gücüyle çarptı.</p>

    <p>Birkaç saniye sonra Jumana'nın yardımcısı kapıyı vurup içeri girdi. "Binbaşı çok öfkelenmişe benziyor."</p>

    <p>Jumana, "Küçük bir düşünce ayrılığı," dedi. "Yazık, güdüleri yanlış yönlendirilmiş." Dışarısını işaret ederek, "Hemen fedailerimden ikisini alıp haberleşme odasına git. Machita'yı, Washington'da bulunan General'e mesaj çekerken bulacaksın. Derhal haberleşmesini kesip onu tutukla."</p>

    <p>"Binbaşıyı tutuklayım mı?" Yardımcı şaşırmıştı. "Ne suçundan?"</p>

    <p>Jumana bir an düşündü. "Düşmana sırlarımızı ilettiği için. Yargılayıp kurşuna dizinceye kadar bu suçtan onu hapsedebiliriz."</p>

    <p>Hiram Lusana, Temsilciler Meclisi kütüphanesine girip kapıdan içeri bakarak arandı. Az sonra, uzun maun bir masada oturmuş, deri kaplı bir kitaptan notlar alan Frederick Daggat'ı buldu.</p>

    <p>"Umarım rahatsız etmiyorum," dedi. "Ama sekreteriniz çok önemli olduğunu ve sizi burada bulabileceğimi söyledi."</p>

    <p>Daggat, "Otur," dedi sesinde en küçük bir dostluk olmaksızın.</p>

    <p>Lusana bir sandalye çekip bekledi.</p>

    <p>Daggat önündeki kitaba bakarak, "Son sabah gazetelerini okudun mu?" diye sordu.</p>

    <p>"Hayır, Ohio 'lu senatör Moore ile söyleşiyorduk. ADO'nun amaçlarını anlattıktan sonra davamıza çok ilgi gösterdi."</p>

    <p>"Anlaşılan, senatör de gazeteleri okumamış daha."</p>

    <p>"Neden söz ettiğinizi anlamadım."</p>

    <p>Daggat göğüs cebinden katlanmış bir gazete kupürü çıkardı. "Al dostum, oku da ağla "</p>

    <p>&nbsp;<i>İSYANCILARIN KIYIMINDA</i></p>

    <p><i>165 KÖYLÜ ÖLDÜRÜLDÜ.</i></p>

    <p><i>Tazareen, Güney Afrika</i> <i>(UPI)</i> <i>— Güney Afrika Savunma yetkililerinin verdiği rapora göre, sabaha karşı yapılan anlamsız bir baskınla Afrika Devrim Ordusu eylemcileri</i> <i>Transvaal</i> <i>eyaletinin Tazareen köyünde en az 165 siyah köylüyü öldürmüştür.</i></p>

    <p><i>Olay yerinde konuştuğumuz bir ordu yetkilisi, baskının 200 kadar</i> <i>ADO</i> <i>gerillası tarafından gerçekleştirilmiş olabileceğini, köyde hareket eden her şeye ateş edip sarmaşık palalarıyla biçtiklerini söylemiştir.</i></p>

    <p><i>Görüştüğümüz</i> <i>bir</i> <i>soruşturma</i> <i>yetki</i><i>lisiyse bir zamanların varsıl köyünden kalan yanık enkazı göstererek, "Kırk iki kadın ve çocuk öldürülmüş, bazı çocuklar hâlâ kucaklarında bebeklerini tutuyorlar," demiştir. Yetkili, ayrıca baskının askeri yönden hiçbir yarar sağlamış olamayacağını, salt hayvansal bir vahşet olduğunu sözlerine eklemiştir.</i></p>

    <p><i>Dört yaşında bir kız çocuğu boğazı kesilmiş olarak bulunmuştur. Gebe kadınların karınlarında çürükler görülmüş, ölünceye kadar çiğnendikleri anlaşılmıştır.</i></p>

    <p><i>Savunma Bakanlığı yetkilileri, saldırı nedenini anlamakta zorluk çekmektedirler. Baskının tüm kurbanları sivildir. En yakın askeri tesis köye 12 mil uzaktadır.</i></p>

    <p><i>Adını Hiram Lusana olarak değiştiren Amerikan göçmeni Hiram</i> <i>Jones</i> <i>tarafından yönetilen Afrika Devrim Ordusu, bu güne dek tümüyle askeri olan bir savaş sürdürmüş, saldırılarını askeri birliklere ve tesislere yöneltmişti.</i></p>

    <p><i>Daha önce de Güney Afrika'nın kuzey sınırlarında isyancı örgütlerin barbarca saldırıları görülmüştü. Savunma Bakanlığı yetkilileri bu yeni saldırıyı şaşırtıcı nitelikte bulmuşlardır.</i></p>

    <p><i>Bundan önce</i> <i>ADO</i> <i>imzasını taşıyan tek saldırı</i> <i>Natal,</i> <i>Umkono'da Fawkes çiftliğine yapılmış, 32 kişi öldürülmüştü.</i></p>

    <p><i>Bilindiği gibi,</i> <i>Hiram</i> <i>Jones Lusana halen Washington'da,</i> <i>ADO</i> <i>için yardım, toplamaya çalışmaktadır.</i></p>

    <p>Haberi sindirebilmesi için Lusana'nın tam dört kez okuması gerekti. Sonunda başını kaldırıp titreyerek, şaşkınlık içinde ellerini açtı. "Bunu ben yapmadım."</p>

    <p>Daggat başını kitaptan kaldırdı. "Sana inanıyorum Hiram. Bu denli büyük bir budalalık yapmayacağının farkındayım. Ama kumandan olarak birliklerinin yaptığı şeylerden sen sorumlusun."</p>

    <p>"Jumana!" Lusana gerçeği anlamıştı. "Yanılıyorsunuz, Kongre Üyesi, büyük bir budalalık yaptım aslında. Tom Machita beni Jumana hakkında uyarmak istemişti ama ben dinlemedim."</p>

    <p>Daggat, "Şu iri kıyım, albay, göğsünde madalyalar dolu," dedi. "Kokteyl partinden anımsıyorum. Galiba, önemli bir kabilenin önderi olduğunu söylemiştin."</p>

    <p>Lusana başını salladı. "Sona kabilesinin gözde oğlu. Kaçışını sağlayıncaya kadar sekiz yıl Güney Afrika hapishanelerinde yatmıştı. Trasnvaal eyaletinde çok tutuluyor. İkinci kumandanım olarak seçerken çok akıllılık ettiğimi sanmıştım."</p>

    <p>"Anlaşılan, çoğu Afrikalı gibi o da biraz güç kazanınca, büyüklük havalarına girdi."</p>

    <p>Lusana ayağa kalkıp yanında duran kitaplığa dayandı. Kendi kendine konuşur gibi, "Ahmak herif," dedi. "Uğrunda dövüştüğü şeyi yıktığının farkında değil mi?"</p>

    <p>Daggat da ayağa kalkıp elini Lusana'nın omuzuna koydu. "Sen en iyisi Mozambik'e giden ilk uçağa atla, Hiram, örgütünü denetimin altına al. ADO'nun bu kıyımla hiçbir ilişkisi olmadığını belirten bildiriler yay. İstersen başka örgütlerin üstüne at ama mutlaka kendini akla ve ordunu düzene koy. Ben de burada doğacak tepkileri yumuşatmaya çalışırım."</p>

    <p>Lusana elini uzattı. "Sağolun, Kongre Üyesi Bütün yaptıklarınız için çok teşekkür edelim."</p>

    <p>Daggat elini dostça sıktı.</p>

    <p>Lusana, "Ya komiteniz. Nasıl oy verecekler?" dedi.</p>

    <p>Daggat güvenle güldü. "ADO'ya yardım, üçe iki oyla kabul edilecek. Ama Tazareen kıyımıyla en küçük bir ilişkin olmadığını televizyon kameraları önünde inandırıcı bir şekilde anlatırsan."</p>

    <p>Albay Joris Zeegler, Nata! eyaletini Mozambik sınırından ayıran sınıra on mil uzaklıkta bir okul binasının zemin katında bulunuyordu. Üst katlarda ders yapılırken, Jeegler ve birkaç yüksek rütbeli subay, sınırın yirmi beş mil ötesinde bulunan ADO karargâhının maketini ve hava haritalarını inceliyorlardı.</p>

    <p>Zeegler ağzından sarkan sigaranın dumanları altında, elindeki gösterme değneğiyle maket üzerindeki minyatür bir binayı işaret ederek, "Eski üniversite yönetim binası," dedi, "Şimdi Lusana'nın beyin merkezi. Çinlilerin sağladığı haberleşme sistemi, karargâh büroları, haberalma bölümü, beyin yıkama odaları... hepsi burada. Bu kez çok ileri gittiler. Burasını ve içinde kim varsa yok edince ADO'nun başını koparmış olursunuz."</p>

    <p>"Özür dilerim efendim." Konuşan, iri kırmızı yüzlü, fırça gibi bıyıkları olan bir yüzbaşıydı. "Ama bildiğim kadarıyla Lusana Amerika'da."</p>

    <p>"Çok doğru. Şu anda Washington'da para yardımı sağlamak için dizlerinin üstünde sürünüyor."</p>

    <p>"O zaman, yılanın başı başka yerdeyse, gövdesini kesmek ne işe yarayacak? Neden o baş belasını da temizlemek için gelmesini beklemiyoruz?"</p>

    <p>Zeegler lütfeder gibi, fakat soğuk bir ifadeyle yüzbaşıya baktı. "Yaptığın benzetme pek tutarlı olmadı, yüzbaşı. Bununla birlikte soruna cevap vereyim... Lusana'nın dönüşünü beklemek bizim için yararlı olmayacak. Haberalma kaynaklarımızın bildirdiğine göre. Albay Jumana, ADO içinde bir ayaklanma düzenlenmiş."</p>

    <p>Maketin çevresindeki subaylar şaşkınlık içinde birbirlerine baktılar. Lusana'nın örgüt dışına atıldığını ilk kez işitiyorlardı.</p>

    <p>"Şimdi, vurma zamanı geldi," diye devam etti Zeegler. "Tazareen'de kadınları, çocukları gözünü kırpmadan öldürmekle, Jumana bize misilleme yapma olanağı vermiş oldu. ADO karargâhına, sınırı aşarak yapacağımız bir saldırı için başbakan gerekli onayı verdi. Kuşkusuz. Üçüncü Dünya ülkeleri her zamanki gibi diplomatik protestolarını yağdıracaklar. Ama bunlar sadece formalitedir."</p>

    <p>Kamuflaj giysileri içinde sert görünüşlü bir binbaşı elini kaldırıp söz istedi. Zeegler konuşmasına izin verdi. "Haberalma raporunuzda, Vietnamlı danışmanlarla Çinli gözlemcilerin de orada oldukları belirtiliyor. O serserileri öldürürsek, hükümetimiz zor durumda kalmaz mı?"</p>

    <p>Zeegler, "Böyle kazalar hep olur," dedi. "Eğer yabancı uyruklu birini vuracak olursanız, sakın uykularınız kaçmasın. Afrika'da bulunmaları için hiçbir neden yok zaten. Savunma Bakanı De Vaal böyle bir olasılığı düşünerek, tüm sorumluluğu yüklendi.</p>

    <p>Zeegler, yeniden dikkatini maket üzerine yöneltti. "Şimdi Baylar, saldırının son aşamasına geçelim. ADO'nun 'savaş yönetimi' el kitabından bir sayfa uygulayacağız." Soğuk bir gülümsemeyle devam etti. "Yalnız bir farkla: daha iyisini yapacağız."</p>

    <p>Thomas Machita hücresinde titriyordu. Hiç bu kadar üşümemişti. Isı Afrika'nın iç kesimlerinde hep olduğu gibi, öğleden sonra otuz altı dereceyi bulmuş, sabaha karşıysa sıfır dereceye düşmüştü.</p>

    <p>Washington'da Lusana'ya uyarı mesajı iletemeden Jumana'nın fedaileri Machita'yı radyo odasından sürükleyerek çıkarmışlardı. Binanın zemininde nemli küçük bir hücreye kapatmadan önce giysilerini soymuşlar, acımasızca yüzünü parçalamışlardı. Bir gözü şişerek kapanmış, diğer kaşının üstündeki derin yarıktan akan kan da gece boyunca pıhtılaşmıştı Katılaşan kanı sildikten sonra o gözüyle görmeye başladı. Dudakları şişmişti. Ağzına vurulan bir dipçik iki dişini kırmıştı. Kuru yapraklar üzerindeki pozisyonunu değiştirmek isterken, çatlamış kaburgalarının verdiği acıyla inledi.</p>

    <p>Başının üstündeki demir parmaklıklı pencereden giren ışık yeni bir günün başladığını gösterirken, Machita koyu bir umutsuzluk içinde dört yanını çeviren beton duvarlara baktı. Hücresi bir buçuk metre boyutlarında bir küp gibiydi. Ancak dizlerini çektiği zaman yerde uzanabiliyordu. Kapıysa en az beş santim kalınlığında sağlam maundandı; içerden kilit yeri yoktu.</p>

    <p>Pencereden gelen sesler üzerine kendini yukarı çekip dışarı baktı. Bulunduğu yerden, kampın tören alanını görebiliyordu. Seçme komando bölükleri yoklama ve denetim için tabur düzenine geçiyorlardı. Karşı yanda, yemekhanenin aspiratörleri sıcak hava dalgaları üflerken, aşçıların işe koyulup ocakları yaktığı anlaşılıyordu. Angola ve Zimbabwe'den yeni katılmış olan askerler, bölük komutanlarının dürtüklemeleriyle uykulu uykulu çadırlarından çıkıyorlardı.</p>

    <p>Politik beyin yıkama ve savaş eğitimiyle geçecek olağan bir gün başlamıştı, ama bugün diğerlerinden çok farklı olacaktı.</p>

    <p>Gözlerini bileğindeki saatten ayırmadan Joris Zeegler elindeki sahra radyosuna fısıldadı. "Tonik Bir?"</p>

    <p>Alıcının ucundaki ses cevap verdi. "Tonik Bir yerini aldı efendim."</p>

    <p>"Tonik İki?"</p>

    <p>"Ateşe hazır, albayım."</p>

    <p>Zeegler, "On saniye sayıyorum," dedi "Beş, dört, üç, iki..."</p>

    <p>Tören alanında tabur düzenine geçmiş olan komandolar sanki emir almış gibi aynı anda yere yığıldılar. Machita kampı çevreleyen yoğun çalılıklar içinden gelen salvo ateş üzerine ikiyüz edamın bir anda ölüvermesine inanamadı Acısına aldırmadan yüzünü demir parmaklıklara dayayıp, gören tek gözüyle olanları izlemeye çalışıyordu. ADO askerleri, görünmeyen düşmanlarına umutsuz bir karşı saldırıya başlayınca ateş yağmuru daha da yoğunlaştı.</p>

    <p>ADO'nun kullandığı Çin yapısı CK-88 otomatik tüfeklerinin sesini Güney Afrika Savunma Kuvvetlerinin kullandığı İsrail yapısı Felo tüfeklerinden ayırabiliyordu. Felo'lar havlar gibi bir ses çıkarıp, yirmi santimlik bir ağaç gövdesini tek atışta ikiye bölen jilet gibi keskin mermiler yağdırıyordu.</p>

    <p>Machita, Güney Afrikalıların Tazareen baskınına misilleme yapmak için sınırı geçtiklerini anladı. "Lanet olsun sana Jumana!" diye çaresiz bir öfkeyle bağırdı. "Senin yüzünden geldi başımıza bunlar."</p>

    <p>Her yerde iki büklüm olmuş adamlar inleyerek yere düşüyordu. Tören alanı o kadar dolmuştu ki, bir uçtan diğerine yerde parçalanmış bir cesede basmadan geçmek olanaksızdı. Savunma Kuvvetlerinin bir helikopteri, bir grup askerin sığındığı büyük yatakhanenin üstünde dolaşmaya başladı. Yük kapısından bırakılan iri bir paket yatakhane çatısına düştü. Birkaç saniye sonra bina, korkunç bir patlamayla kiremit ve toz yığını haline geldi.</p>

    <p>Güney Afrika birlikleri hâlâ yerlerini belli etmemişlerdi. Kendilerini en küçük bir tehlikeye sokmadan ADO'nun bütün gücünü silip süpürüyorlardı. Akıllı bir plan ve uygulama beyazlara çok şey kazandırıyordu.</p>

    <p>Helikopterin yeşil kahverengi kamuflajı binanın için Machita'nın görüş alanından çıkıp kendisinin de bulunduğu karargâh binasının üstünde kayboldu.</p>

    <p>Kaçınılmaz patlamayı beklerken, Machita acılar içindeki bedenini gerdi. Patlamanın gücü korktuğundan iki üç kat daha şiddetli olmuştu. Ciğerlerindeki hava sanki bir hava kompresöründen çıkar gibi boşaldı. Sonra hücrenin tavanı üstüne çökerken, küçük dünyasını koyu bir karanlık kapladı.</p>

    <p>&nbsp;</p>

    <p>"Geliyorlar efendim!" diyerek selam çaktı çavuş.</p>

    <p>Pieter De Vaal, elindeki değneği sallayarak anladığını belirtti. "Sanırım gidip onları karşılasak iyi olur, ne dersin?"</p>

    <p>"Evet, efendim." Çavuş kapıyı açıp yanda dikilirken, De Vaal otomobilin koyu siyahlığı içinden çıkıp özenle giysisini düzeltti. Sonra çim kaplı iniş alanına doğru yürüdü.</p>

    <p>Helikopterlerin iniş ışıkları akşam karanlığını parlatırken, ikisi de gözlerini kapatmak zorunda kaldılar. Pervanelerin rüzgârına karşı şapkalarını bastırıp arkalarını döndüler.</p>

    <p>Kusursuz bir düzenle savunma helikopterleri birbiri ardına alana indiler. Işıkları söndürüldü. En baştaki araçtan inen Zeegler, De Vaal'a doğru yürüdü.</p>

    <p>"Nasıl oldu?" diye sordu Savunma Bakanı</p>

    <p>Karanlıkta Zeegler'in gülümsemesi zorlukla seçilebiliyordu. "Tarih kitaplarına geçecek nitelikteydi, sayın bakanım. İnanılmayacak bir başarı. Tanımlamak için sözcükler yetersiz."</p>

    <p>"Kaybınız var mı?"</p>

    <p>"Dört yaralı, fakat önemsiz yaralar."</p>

    <p>"Ya isyancıların?"</p>

    <p>Zeegler etkili olsun diye duraladı. "Yaptığımız sayımda iki bin üç yüz on ölü çıktı. En azından bir iki yüz kişi de yakılan binaların altında kaldı. Çalılara kaçabilenlerin sayısı birkaç kişiyi geçmez."</p>

    <p>"Tanrım!" De Vaal çok şaşırmıştı. "Şaka etmiyorsun ya?"</p>

    <p>"Ölü sayısını iki kez kontrol ettim."</p>

    <p>"En iyi olasılıkla birkaç yüz kişi diye umuyorduk."</p>

    <p>Zeegler, "Hiç hesapta olmayan bir şey," dedi. "Saldırıya başladığımızda kamp tabur düzenindeydi. Luna parkta atış oyunu oynamaya benzedi. Albay Randolph Jumana daha ilk yaylım ateşinde biçilmişti."</p>

    <p>"Jumana budalanın biriydi," diye sözünü kesti De Vaal. "Günleri zaten sayılıydı. Thomas Machita... asıl belâlı olanı odur. ADO içinde Lusana'nın yerini yalnız Machita hergelesi doldurur."</p>

    <p>"Lusana'nın kurmaylarından yedi subayı tanıtladık. Aralarında Vietnamlı danışman Duc Phon Lo da var, fakat Machita'nın ölüsünü bulamadı. Ama sanırım ölüsünün tonlarca yıkıntı altında olduğunu söylersem yanılmam." Zeegler susup De Vaal'ın gözlerine baktı. "Bu başarıyı gözönüne alarak, Yabangülü Operasyonunu iptal etsek iyi olmaz mı?"</p>

    <p>"Yani hazır öne geçmişken bırakalım mı diyorsun?"</p>

    <p>Zeegler konuşmadan başıyla onayladı.</p>

    <p>"Ben kötümser bir insanım, albay. ADO'nun yeniden toparlanması aylar, hatta belki yıllar sürebilir, ama kesinlikle olur bu." De Vaal bir an için özel düşüncelerine dalar gibi oldu. Ama hemen silkinerek kendine geldi. "Güney Afrika, siyah yönetim tehdidi altında olduğu sürece, sağ kalmamızı sağlayacak her yöntemi kullanmaktan başka umudumuz yok. Yabangülü planladığımız biçimde uygulanacaktır."</p>

    <p>"Lusana elimize düşünce daha çok rahatlayacağım."</p>

    <p>De Vaal, Zeegler'e gülerek baktı. "Duymadın mı?"</p>

    <p>"Efendim?"</p>

    <p>"Hiram Lusana bir daha Afrika'ya hiç gelmeyecek."</p>

    <p>&nbsp;</p>

    <p>Machita ne kadar zamandır kendinde olduğunu bilmiyordu. Gördüğü tek şey karanlıktı. Sinir uçlarındaki acının artmasıyla elinde olmadan inlemeye başladı. İniltisi kulağına geliyordu fakat başka bir şey yapamadı.</p>

    <p>Biraz başını kaldırmayı deneyince, sol yanında, yukarda sarımsı bir top göründü. Ağır ağır bu şekil gözünde anlam kazandı. Gördüğü şey dolunaydı.</p>

    <p>Arkasındaki soğuk duvara sırtını dayanarak oturmaya çalıştı. Yıkıntı arasından sızan ışık altında, üst kat zemininin çöküp dar duvarlar arasında sıkışıp kaldığını farketti.</p>

    <p>Gücünü toplamak için kısa bir süre dinlendikten sonra, Machita moloz süprüntüsünü temizlemeye başladı. Eline gelen kısa bir tahta parçasını manivela gibi kullanarak üzerindeki yıkıntıyı kaldırmaya çalıştı. Sonunda içinden sürünerek çıkabileceği bir delik açmayı başardı. Dikkatle başını delikten çıkarıp soğuk gece karanlığına baktı. Hiçbir şey kımıldamıyordu. Dizlerini büküp bedenini yukarı doğru itti, elleri tören alanının çimenlerine değmişti. Yeni bir çabayla sıçrayarak enkazdan tümüyle çıktı.</p>

    <p>Machita derin bir soluk alıp çevresine bakındı. O zaman kurtuluşunun nasıl bir mucize olduğunu gördü. Karargâh binasının tören alanına bakan yüzü içe doğru göçerek birinci katı çökertmiş, böylece kendi hücresinin üzerine yığılan yıkıntılara ve Güney Afrikalıların arayan gözlerine karşı bir siper olmuştu.</p>

    <p>Machita ayağa kalkarken kimse onu farketmedi, çünkü görünürde kimse yoktu. Ayışığı bomboş, korkunç bir görüntüyü aydınlatıyordu Her tesis, her bina yerle bir edilmişti. Alan tümüyle boşaltılmıştı; cesetler ortada yoktu.</p>

    <p>Sanki Afrika Devrim Ordusu hiç var olmamıştı.</p>
  </div>
</body>
</html>
