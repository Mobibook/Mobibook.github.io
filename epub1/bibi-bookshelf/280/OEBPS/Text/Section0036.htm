<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body xml:lang="TR" xmlns:xml="http://www.w3.org/XML/1998/namespace">
  <div class="WordSection1">
    <h2>36</h2>

    <p>BEZA Mozambik hava gemisi, ana pistten ayrılıp sık kullanılmayan yan şeride geçerek durdu. İniş kapısı açılarak beyaz tulum ve kırmızı beyzbol kepi giymiş bir bagaj görevlisi çıkarak uçağın gövdesine alüminyum bir merdiven dayadı. İçerden sızan ışığın önünde, bir siluet eğilerek yerde duran adama büyük bir bavul sarkıttı ve merdivenlerden aşağı indi. Sonra kapı kapanıp merdiven alındı. Motorlar yine çalışmaya başlayarak uçağı Dulles Havaalanının uluslararası terminaline doğru götürdü.</p>

    <p>Yabancı, bagaj görevlisinin verdiği beyaz tulumu aceleyle giyerken aralarında hiçbir konuşma olmadı. Arkasına dört tane boş yük arabası takılmış olan bir traktöre binerek alanın bakım bölümüne gittiler.</p>

    <p>Birkaç dakika boyunca park edilmiş uçakların önünden geçtikten sonra projektörle aydınlatılmış bir kapı önünde durdular. Yaklaştıklarını gören bir nöbetçi uzanıp onlara baktı. Şoförü tanıyarak geçmelerine izin verdi. Bagaj görevlisi adama el sallayıp traktörü personel oto parkına sürdü. Şoförünün kapısını açtığı, büyük lacivert bir makam otomobilinin önünde durdu. Şoför bavulu arabanın arkasına yerleştirirken, bagaj görevlisi de boş traktörle kargo terminaline dönüyordu.</p>

    <p>Georgetown yakınlarına gelinceye kadar Lusana rahatlayıp üzerindeki tulumu çıkaramadı. Geçen yıllarda Amerika'ya, denizaşırı bölgelerden gelen diğer yolcular gibi o da elini kolunu sallayarak gelirdi. Ama bu, Güney Afrika hükümeti kendisini ciddiye almadan önceydi. Lusana'nın suikast korkuları boşuna değildi. Önünde durdukları evin alt katında ışık görünce sevindi. Hiç olmazsa evde birileri vardı.</p>

    <p>Şoför bavulunu basamakların önüne bırakıp sessizce ayrıldı. Açık pencerelerden televizyonun sesi geliyordu. Zile bastı.</p>

    <p>Veranda ışığı yandı, kapı aralanarak tanıdık bir ses, "Kim o?" dedi.</p>

    <p>Lusana ışığın altına yürüyerek yüzünün aydınlanmasını sağladı. "Benim Felicia."</p>

    <p>"Hiram?" Sesinde şaşkınlık vardı.</p>

    <p>"Evet."</p>

    <p>Kapı yavaşça açıldı. Felicia'nın üzerinde seksi bir şifon bluz ve uzun jarse bir eteklik vardı. Saçları örgü bir bantla toplanmıştı. Kıpırdamadan duruyor, adamın gözlerine bakıyordu. Akıllıca ve oturaklı bir şeyler söylemek istedi ama bir araya getiremedi. Tüm diyebildiği, "Girsene," oldu.</p>

    <p>Lusana içeri adımını atıp bavulunu yere koyarken, "Burada olacağını tahmin etmiştim," dedi.</p>

    <p>Felicia'nın siyah gözlerindeki şaşkınlık gitmişti. "Zamanlaman doğruymuş. Hollywood'dan yeni döndüm. Bir televizyon dizisi için anlaşma yapıp yeni bir albüm doldurdum."</p>

    <p>"İşlerinin iyi gittiğine sevindim."</p>

    <p>Adamın yüzüne baktı. "Beni Frederick'e bırakmayacaktın."</p>

    <p>"Eğer seni rahatlatacaksa söyleyim, sonradan çok pişman oldum."</p>

    <p>"Seninle Afrika'ya dönebilirim."</p>

    <p>Üzgün üzgün başını salladı. "Belki bir gün. Ama şimdi değil. Davamız için burada daha yararlı olursun."</p>

    <p>Frederick Daggat üzerinde desenli bornozuyla odaya girdiğinde ikisi de aynı anda döndüler. "Bak şu işe. General Lusana. Sesinden tan ır gibi olmuştum." Gözü yerde duran bavula takıldı. "Geleceğini haber almadık. Yoksa bir şey mi oldu?"</p>

    <p>Lusana acı acı gülümsedi. "Devrimciler için güvenli bir dünya değil burası. Özgürlük Ülkesine elimden geldiğince gizli girmeyi uygun gördüm."</p>

    <p>"Ama mutlaka havayollarından... gümrükten... ne bileyim, bir yerden birisi gelişini duyurmuş olmalı."</p>

    <p>Lusana başını salladı. "Afrika'dan buraya kadar pilotun yanında oturdum. Dulles terminaline gelmeden uçaktan ayrılmam için her şey düzenlenmişti."</p>

    <p>"Kaçak girişleri hoş karşılamayan yasalarımız var."</p>

    <p>"Amerikan vatandaşı değil miyim, ne farkeder ki?"</p>

    <p>Daggat'ın ifadesi yumuşadı. Elini Lusana'nın omuzuna koydu. "Bir terslik çıkacak olursa adamlarım halleder. Buradasın ya, önemli olan o."</p>

    <p>"Bu kaçamak gelişini neye borçluyuz?" diye sordu Felicia.</p>

    <p>"Önemli nedenleri var." Lusana'nın sesi soğuktu. "İstihbaratçılarım, Güney Afrika azınlık yönetimini çok güç durumda bırakabilecek bir bilgi ele geçirdiler."</p>

    <p>Daggat, "Bu çok ciddi bir suçlama" dedi.</p>

    <p>Lusana, "Çok ciddi bir tehdit de," diye ekledi.</p>

    <p>Daggat'ın gözlerinde şaşkınlık ve merak belirdi. Başıyla oturma odasını işaret etti. "Gelini çerde oturalım, general. Konuşacak çok şeyimiz olmalı."</p>

    <p>"Sana ne zaman baksam, sanki eski bir fotoğrafını görüyorum. Hiç değişmiyorsun."</p>

    <p>Felicia, Loren'in beğenen bakışlarına karşılık verdi. "Başka bir kadından gelen övgü, gerçekten övgüdür." İçki bardağındaki buzu ağır ağır karıştırıyordu. "Zaman nasıl uçmuş, insan şaşırıyor. Ne kadar oldu? Üç, belki dört yıl değil mi?"</p>

    <p>"Son başkanlık balosundaydı."</p>

    <p>"Anımsadım," dedi Felicia gülerek. "Daha sonra nehir kenarında bir yere gidip buzlu konyak içmiştik. Senin yanında uzun boylu, üzgün yüzlü bir züppe vardı."</p>

    <p>"Kongre Üyesi Louis Carnady. Bir sonraki seçimde kaybetti."</p>

    <p>"Zavallı Louis." Felicia bir sigara yaktı. "Benim yanımda da Hiram Lusana vardı."</p>

    <p>"Biliyorum."</p>

    <p>"Daha geçen ay ayrıldım ondan, Afrika'da," dedi. Felicia, sanki Loren hiç konuşmamış gibi. "Bazen düşünüyorum da, galiba tüm yaşamım böyle kaybetmekle geçecek. Ne zaman bir özgürlük davası ortaya çıksa kendimi içinde buluyorum. İnsanlığı kurtaracağını söyleyen her adama inanıyorum."</p>

    <p>Loren içkileri yenilemesi için garsona işaret etti. "İnsanlara inandığın için kendini suçlamamalısın."</p>

    <p>"Aslında bir şey başarabildiğini de yok. Hangi davaya elimi attıysam, yüzüme gözümeb ulaştırdım."</p>

    <p>"Karışmak istemem ama merak ettim, Lusana ile ayrılmanız kişisel nedenlerden mi, yoksa siyasal bir yönü var mı?"</p>

    <p>"Kesinlikle kişisel," dedi Felicia. Loren'in tuzağa düştüğünü görünce göğsü sıkışır gibi oldu. "Onun için hiçbir önem taşımaz olmuştum. Tek aşkı savaşıydı. Sanırım önceleri bana karşı bir ilgisi vardı, fakat zamanla savaşımı genişleyip baskıları arttıkça, benden uzaklaşmaya başladı. Şimdi anlıyorum, benden istediği her şeyi almıştı. Onun için savaş alanında kaybedilebilecek herhangi bir askerinden farksızdım."</p>

    <p>Loren, Felicia'nın gözlerinin dolduğunu farketti. "Ondan nefret ediyor olmalısın."</p>

    <p>Felicia başını kaldırdı, şaşırmıştı. "Hiram'dan nefret etmek mi? Yoo, yanlış anladın. Ona ben haksızlık etmiştim. Kendi isteklerimin aramıza girmesine izin verdim. Daha sabırlı olmam, gerekirdi. Belki ilerde, Güney Afrika'da siyahlara çoğunluk yönetimini sağlayacak savaşını kazanırsa, bana farklı bir gözle bakar."</p>

    <p>"Senin yerinde olsam buna pek güvenmezdim. Lusana'nın geçmişini biliyorum. İnsanları, bizim diş macununu kullandığımız gibi kullanır. Her yanını iyice sıktıktan sonra boşlarını atar."</p>

    <p>Felicia'nın yüzü öfkeyle asıldı. "Hiram'a baktığında, sadece görmek istediğin şeyleri görüyorsun. İyi yanları, kötü olanlarından çok üstündür."</p>

    <p>Loren içini çekip arkasına dayandı. Garson ikinci içkileri getirdiği zaman, "Bunca yıl birbirini görmeyen iki eski arkadaşın tartışması hiç doğru değil, " dedi. "Haydi, konuyu değiştirelim."</p>

    <p>"Haklısın," dedi Felicia gerginliğini atarak. "Ya sen Loren? Yaşamında hiç erkek var mı?"</p>

    <p>"Şu anda iki tane var."</p>

    <p>Felicia güldü. "Bunlardan biri, Washington'a herkesin duyduğu bir dedikodu: Başkanın basın sekreteri Phil Sawyer. Öbürü kim peki?"</p>

    <p>"NUMA'da bir müdür. Adı Dirk Pitt."</p>

    <p>"Herhangi biriyle ciddi misin?"</p>

    <p>"Phil tam evlenilecek tip, bağlı, dürüst, seni başında taşıyıp, çocuklarının annesi olmanı isteyeceklerden."</p>

    <p>Felicia yüzünü buruşturdu. "Çok sıradan biri gibi geldi. Ya Pitt nasıl?"</p>

    <p>"Dirk ise bir hayvan kadar güçlüdür. Hiçbir şey istemez. Sokak kedisi gibi gelir gider. Hiçbir kadın Dirk'e tümüyle sahip olamaz ama yine de istediğin anda yanındadır. Zevkten çılgına çeviren, fakat yaşlanıncaya kadar yanında beklemeyecek bir adam."</p>

    <p>"Tam benim tipim işte. İlişkiniz bozulacak olursa hemen bana gönder." Felicia içkisinden bir yudum aldı. "Seçmenlerinin önünde siyasal iffetini korurken, bir yandan da sevgilinle buluşmak zor olmalı."</p>

    <p>Loren'in yanakları kızardı. "Gerçekten zor," diye itiraf etti. "Oldum olası gizli işleri beceremem zaten."</p>

    <p>"Kim ne isterse düşünsün, boş ver. Çoğu kadın böyle yapıyor artık."</p>

    <p>"Ama çoğu kadın kongre üyesi değil."</p>

    <p>"Yine eski ayrıcalık. Oysa kongre üyesi erkekler, ödeneklerinde yolsuzluk olmadığı sürece her istediklerini yapabilirler."</p>

    <p>"Acı ama gerçek," dedi Loren. "Üstelik benim durumumda. Büyük çoğunluğu kırsal olan bir bölgeyi temsil ediyorum. Hâlâ din kitaplarında yazılanlardan şaşmazlar ve On Birinci Emir'e uyarlar."</p>

    <p>"Neymiş On Birinci Emir?"</p>

    <p>"Kongre Üyesi kadınlarınız, bir dahaki seçimleri kazanmak istiyorlarsa sağda solda oynaşmazlar."</p>

    <p>"Pitt ile nerede buluşuyorsunuz?"</p>

    <p>"Sütçümden başka erkeğin evimden çıkarken görülmesini göze alamam. Bu yüzden ya onun evine gidiyoruz ya da ayak altında olmayan bir otele kapanıyoruz."</p>

    <p>"Tam bir yasak aşk yaşıyorsunuz desene."</p>

    <p>"Dediğim gibi, çok güç oluyor."</p>

    <p>"Sanırım, seni bütün bu saçmalıklardan kurtarabilirim."</p>

    <p>Loren inanamayarak baktı. "Nasıl?"</p>

    <p>Felicia çantasında bir şeyler aranıp bir anahtar çıkardı. Loren'in eline sıkıştırarak, "Al bunu," dedi. "Adres üstünde yazılı."</p>

    <p>"Nedir bu?"</p>

    <p>"Arlington'da kiraladığım bir yer var. Canın sevişmek istediği zaman oraya gidebilirsin."</p>

    <p>"Ya sen ne yapacaksın? Birkaç dakika önce sana haber verip toz olmanı isteyemem ya."</p>

    <p>"Buna gerek kalmaz," dedi Felicia gülerek. "Kentin öbür yanında bir kalantorun evinde kalıyorum. Hiç itiraz etme, tamam mı?"</p>

    <p>Loren elindeki anahtarı inceledi. "Tanrım, kendimi tam bir fahişe gibi hissediyorum."</p>

    <p>Felicia uzanıp Loren'in anahtarı tutan avucunu kapattı. "Eğer şimdiden havasına girmek istiyorsan, sana şu kadarını söyleyeyim: Yatak odasını görünce çıldıracaksın."</p>
  </div>
</body>
</html>
