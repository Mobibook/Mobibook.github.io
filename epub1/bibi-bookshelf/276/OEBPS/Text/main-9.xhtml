<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>Ve Aylaklık</h3>

  <p>Karmaşayı, tehlikeyi ve heyecanı herkes her zaman kaldıramaz. O zaman</p>

  <p>hiçbir şey yapmamak en iyisidir.</p>

  <p>* * *</p>

  <p>Hiç ama hiçbir şey yapmamak en iyisidir.</p>

  <p>Sonra sanat gelir. Sonra dans, sonra uçmak, sonra seks.</p>

  <p>Daha sonra şu, bu ve diğerleri.</p>

  <p>* * *</p>

  <p>Dün bütün bir ikindi, çayırda tavukların yayılışını seyrettim.</p>

  <p>Kış güneşi eski çayır</p>

  <p>bir horoz, sekiz tavuk</p>

  <p>eski yelek, yırtık ceket, yağlı kasket</p>

  <p>üstümde kalın bir battaniye</p>

  <p>elimde kuru bir pipo</p>

  <p>ha bir de en önemlisi</p>

  <p>ayaklarımın dibinde</p>

  <p>arada bir ağzını keyifle şapırdatan</p>

  <p>pirelerini kaşımaya bile üşenen</p>

  <p>yaşlı bir köpek...</p>

  <p>* * *</p>

  <p>Hiçbir şey yapmamayı becermek, bir şeyler yapmayı becermekten çok daha zordur. Çünkü devamlı bir şeylerin peşinde koşuşturmak;&nbsp;plan, proje ve programlar, arkası kesilmeyen telefonlar, randevular&nbsp;bağımlılık yaratır. Faaliyet, kokainden daha güçlü bir uyarıcıdır; bağımlılığı ise eroinden beterdir.</p>

  <p>* * *</p>

  <p>Hiçbir şey yapmamaya başlamak kendinle baş başa kalmaktır - ve herkesin kendi canını en çok sıkan bizzat kendisidir.</p>

  <p>* * *</p>

  <p>Ne garip, yalnız kalmaktan sıkılan insanlarla yalnız kalmaktan ben de çok sıkılıyorum.</p>

  <p>* * *</p>

  <p>Oynamak hiçbir şey yapmamaktır. Keyifli olan da oynamaktır, oyalanmak değil.</p>

  <p>* * *</p>

  <p>Aylaklık; düşünmek, duymak ve yaşamak için bağdaş kurmaktır. Çalışmak ise bir gün bağdaş kurabilmek için boşu boşuna koşuşturmaktır.</p>

  <p>* * *</p>

  <p>Osmanlı, “Keyif için bağdaşımızı bozmaya gerek yok,” der ve nargilesine uzanır.</p>

  <p>Batı ise, “Keyfi hak edebilmem için önce çok çalışmam gerekir,” der ve nargileye hiçbir zaman vakti kalmaz.</p>

  <p>* * *</p>

  <p>Şu dünya için yorulmaya değer mi?</p>

  <p>Değmez.</p>

  <p>Ya öbür dünya için?</p>

  <p>Vallahi onun için de değmez.</p>

  <p>Peki ne yapalım?</p>

  <p>Hiç.</p>

  <p>Bir hasır serelim şuraya. Biraz tütün, biraz kahve...</p>

  <p>Ve?</p>

  <p>Ve susalım.</p>

  <p>* * *</p>

  <p>Ne istediğini bilen bir aylak, ne için çalıştığını bilmeyen bir çalışkandan daha çok şey yapar, yaşar, yaratır.</p>

  <p>* * *</p>

  <p>Dünyada çabasız, emeksiz ve telaşsız elde edilemeyecek hiçbir lezzet yoktur. Bütün aylaklar bunun sırrını bilirler. Çalışanlar boşuna çalışmaktadırlar. Ellerini uzatsalar alabilecekleri yakınlıktadır her şey.</p>

  <p>* * *</p>

  <p>Beleşi elimizin altındayken en zoru ve en pahalısı için çabalarız.</p>

  <p>Neden mi bu enayilik?</p>

  <p>Enayilik değil de ondan.</p>

  <p>Korku.</p>

  <p>İstediğimizi elde edince ne yapacağımızı bilememenin korkusu.</p>

  <p>İnsanlık on bin yıldır işte bu yüzden ilerliyor.</p>

  <p>Bütün zenginler de işte bu yüzden daha da zengin olmak istiyorlar.</p>

  <p>* * *</p>

  <p>Yat aşağı.</p>

  <p>Bulutları seyret.</p>

  <p>Hiçbir şey yapma.</p>

  <p>Her şey olmanın sırrı işte bu.</p>

  <p>* * *</p>

  <p>Hiçbir şey yapmamak en iyisidir.</p>

  <p>Ama illa bir şeyler yapacaksan, hiç olmazsa önüne geleni elinden geldiği kadar yap.</p>

  <p>O kadar.</p>

  <p>* * *</p>

  <p>Katlanman gerekiyorsa katlanacaksın.</p>

  <p>Kapı açıksa çıkacaksın.</p>

  <p>Daha ne?</p>

  <p>Gelene uy. Gidene yapışma.</p>

  <p>Bir yerlere mi sıvışmak istiyorsun?</p>

  <p>Poyrazsa güneye in.</p>

  <p>Lodossa kuzeye çık.</p>

  <p>Esmiyor mu?</p>

  <p>Etrafına bir bakın. Burası bugünü geçirmek için hiç de fena bir yer değil.</p>

  <p>* * *</p>

  <p>Kimileri çok çalışmaktan kitap okuyamadıklarını, gezip tozamadıklarını hatta sevişemediklerini iddia eder. Bense öylesine aylağım ki bugünlerde, çalışmaya hiç vaktim yok.</p>

  <p>* * *</p>

  <p>İnsan ancak çok çalışarak zengin olabilir. Başka yolu yok. Çok çalışarak gelir en yüksek mevkiiler, göz kamaştıran şöhretler, haset uyandıran başarılar, nam ve şan, servet ve kudret - tek yolu çalışmaktan geçer. Ama bütün bunların üstünde bir mevkii daha vardır - insanoğlunun en üstün ve en seçkinlerinin kabul edildikleri - Aylaklık.</p>

  <p>Gerçek Crem de la crem, sepetin en üstündekiler, granfino dedikleri işte budur.</p>

  <p>* * *</p>

  <p>Ya aylaklıktan sonrası?</p>

  <p>Orada da Tanrı oturuyor olmalı.</p>

  <p>Aylağın zır delisi gözünü oraya da diker. Nirvana dedikleri, Satori dedikleri, “En’el Hak” dedikleri de işte budur.</p>

  <p>* * *</p>

  <p>Nedir aylaklık?</p>

  <p>Aylaklık oyun oynamaktır. Aylaklık düşünmektir. Dua etmektir. Dans etmektir. Kosmos’un doğuşunu seyretmektir.</p>

  <p>Aylaklık yola çıkmaktır. Evet. Aylaklık kaybolup gitmektir.</p>

  <p>İçine gömülmektir.</p>

  <p>Hayretten hayrete düşmektir.</p>

  <p>Kendinden geçmektir. Kanatlanıp uçmaktır.</p>

  <p>Her zaman her oyuna hazır bir piç olmak hürriyetidir.</p>

  <p>* * *<br /></p>

  <p>Aylaklar için yaşamak, harcayarak bitiremeyecekleri bir Rockefeller servetidir; çalışanlar için ise yaşam, bir cimrinin kuruşlarını tıkıştırdığı kumbarasıdır.</p>

  <p>Evet, bir çalışkanın yaşamı aynen budur işte - bir cimrinin biriktirirken servet yaptığına inandığı sefil kuruşları.</p>

  <p>* * *<br /></p>

  <p>İnsan ömrü otuz bin gün sermaye ile sınırlandırılmıştır. Bunu altmış bin güne çıkarmaya çalışıyormuş bilim adamları.</p>

  <p>Ne enayice bir çaba!</p>

  <p>Keşke on beş bin güne indirebilseler ömrü, ama dünyayı ve ruhumuzu değiştirebilseler.</p>

  <p>* * *<br /></p>

  <p>Çalışanlar sadece koşuştururlar. İlerleyen insanlık (eğer ilerliyorsa!) her şeyini aylaklara borçludur. İlim, sanat, kültür ve medeniyet dedikleri de aylakların keyiflerinden arta kalan boş zamanlarında yavaş yavaş uydurdukları nafile hayaller ve yaptıkları bomboş marifetlerdir.</p>

  <p>Aylak, çabasız yaratan kişidir.</p>

  <p>Yavaşça. Usulca! Kendiliğinden.</p>

  <p>Bütün büyük sanatçılar böyledir.</p>

  <p>* * *</p>

  <p>Filozofa sormuşlar.</p>

  <p>En zor olan nedir?</p>

  <p>Oyun oynamaktır, demiş.</p>

  <p>En kolay olan nedir?</p>

  <p>Büyük bir iş başarmaktır, demiş.</p>

  <p>* * *</p>

  <p>Aylaklık olmasa medeniyet olmazdı. Aylak taslağı hayal eder. Çalışkanlar ise taşları üst üste koyarlar.</p>

  <p>* * *</p>

  <p>Bir aylak için dünyaların en kötüsü herkesin aylaklığı seçtiği bir dünya; en mükemmeli ise bugünkü dünyadır. Çünkü en garip iş&nbsp;kölesinden en gururlu işadamına kadar herkes kendisi için çalışmaktadır.</p>

  <p>* * *<br /></p>

  <p>En büyük değerleri en aylak olanlarımız yaratır. En değersizleri de en çalışkanlarımız. Bir işadamının onca emekle çalışarak, çalıştırarak&nbsp;ve koşuşturarak yarattığına bakın hele - bacası tüten bir fabrika. Bir&nbsp;de sanatçıların yarattıklarına bakın - Mayıs ayında Floransa.</p>

  <p>* * *<br /></p>

  <p>Dostluk, dans ve kahkahalar</p>

  <p>şarap, müzik ve portakal bahçeleri</p>

  <p>uçuşlar, erişler ve sezişler.</p>

  <p>İksirler... İksirler... İksirler...</p>

  <p>asıl bunlar zaman ve emek isterler.</p>

  <p>* * *</p>

  <p>Mutluluk, aylak bir yavaşlıktır.</p>

  <p>* * *</p>

  <p>Süratle hareket edenler aslında bir şeylerden kaçmaktadırlar. Kim bilir belki kendileriyle baş başa kalmak onlara da dayanılmaz bir kasvet ve can sıkıntısı vermektedir. Belki de bütün bu hay - huy, koşuşturma ve acele kendi değersizlikleriyle yüzleşmek istemeyenlerin telaşıdır. Belki de onlar içimizde en çok “bir işe yarıyorlarmış gibi” görünmek isteyenlerdir. Sürat, yavaşlığı ve aylaklığı beceremeyenlerin&nbsp;aczi, bahanesi ve mazeretidir.</p>

  <p>* * *</p>

  <p>İşadamları çok süratli hareket eder.</p>

  <p>Neden?</p>

  <p>Hayatın tadını bir türlü çıkartamadıkları belli olmasın diye.</p>

  <p>* * *</p>

  <p>Sürat, yaşamın her lezzetini bilinçaltlarında biran evvel bitirmek isteyenlerin tutkusudur.</p>

  <p>* * *<br /></p>

  <p>Can sıkıcı, bomboş ve sıradan bir ruh her zaman oradan oraya süratle koşuşturan bir vücudun arkasına saklanır. Gönlü geniş, ruhu&nbsp;dolu insanlar için ise her şeyin bir yeri ve zamanı vardır. Sürat, her ikisini de kaçırmamıza sebep olur. Mutluluk, beklemesini bilenler, usulca sokulanlar, yavaşça dokunanlar ve sessizce fısıldayanlarla kırıştırır.</p>

  <p>* * *</p>

  <p>Türkçe mutluluğun tılsımını belirsiz bir gelecekte ağır aksak ilerleyen “geniş zaman” fiilleriyle ifade eder. “Olur paşam gideriz.”</p>

  <p>* * *</p>

  <p>Mutluluk aylak bir yavaşlıktır.</p>

  <p>Köhne bir ev, bakımsız bir bahçe,&nbsp;yaşlı bir köpek,&nbsp;eski bir pipo,&nbsp;yırtık bir ceket,&nbsp;uzun bir öğleden sonra.</p>

  <p>* * *</p>

  <p>Yavaş bile bazen fazla hızlı.</p>

  <p>Vücuda en uygunu, yavaşsızlık olmalı.</p>

  <p>Durmak... Biraz daha durmak... Uzun uzun durmak.</p>

  <p>Rüzgarın sesi çamlarda.</p>

  <p>Ve dalgalar.</p>

  <p>Dinle...</p>

  <p>Dinle...</p>

  <p>Çünkü biraz sonra onlar da yok olacaklar.</p>

  <p>* * *</p>

  <p>Böyle fora etti gönlünü gönüller devşiren.</p>

  <p><a id="bookmark0"></a>...</p>
</body>
</html>
