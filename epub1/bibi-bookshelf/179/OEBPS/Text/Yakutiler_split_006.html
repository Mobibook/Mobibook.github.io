<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yakutiler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Eğer şoförün istediği parayı verseydim bütün bu işler başıma gelmeyecekti... Fakat Bomonti Bahçesi’nde pek sıkıcı bir hava vardı, 27 Mayıs patlamış, bütün eğlence yerlerinin tadı tuzu kaçmış, tozdan dumandan ferman okunmuyordu... Saat 01’e doğru meydandaki taksilerden birine atlayıp Ulus’ta indim. – Nedir? dedim borcum şoföre. – Ne verirsen ver, dedi. Kızdığım bir laftır, çünkü altı çapanoğlu çıkar ekseri... Nitekim öyle de oldu; her zaman gittiğim bir yer olduğu için biliyorum, beş lirayı uzattım: – Yedi buçuk lira, dedi şoför. – Birader, hem ne verirsen ver diyorsun, hem de verileni beğenmiyorsun, beş liraya her zaman gelirim Bomonti’den buraya ben, yirmi defa geldim belki... – Yok efendim, dedi, yedi buçuk liradır, tarife var...</p>

    <p class="normal">– Nerede tarife, göster bakalım...</p>

    <p class="normal">Arabadan inmiştim, tartışıyorduk. – Eee, verme yahu paran da senin olsun, boynundaki kravattan utan... Uzattım bir on lira: – Al bakalım dedim; al parayı madem ki tarife böyleymiş, al parayı, aldığına dair de bir makbuz ver<sup class="calibre3"><a href="../Text/Yakutiler_split_024.html#footnote-600-3" id="footnote-600-3-backlink">[3]</a></sup>... Elinin tersiyle itti parayı.</p>

    <p class="normal">– Bas dedi, bas yahu, başımın belası mısın sen nesin be! Arabaya atladım, kapıyı çektim: – Çek, dedim Trafik Müdürlüğü’ne, orada görelim hesabımızı! Bir şey söylemeden gaza bastı, Gençlik Parkı’nın kapısındaki tek katlı binanın önünde durduk, ertesi gün öğleden sonraya kadar on dört saat sürecek serüven böyle başladı işte! Ben önde, şoför arkada içeri girdik. Kanepenin, yani bir sıranın üstünde battaniyeye sarılı bir polis yatıyordu, içerisi sıcaktı. Bankonun arkasından uykusuzluktan gözleri kan çanağına dönmüş bir polis memuru gözüktü: – Nedir? dedi... Ben anlattım heyecanlı heyecanlı, Bomonti’den binip, Ulus’ta indiğimi, şoförün yedi buçuk lira istediğini, vermeyince ileri geri konuştuğunu söyledim. Tarife ne ise onu vereceksiniz, dedi. Ben de o fikirdeyim, dedim; hatta istediği parayı da verdim, söylemediğini bırakmadı! – Yalan söylüyor, dedi, ben yedi buçuk lira istemedim, beş lira istedim, bey içkiliydi, bana küfür etti... Bütün kanım tepeme fırlamıştı, tekrar on lirasını uzattım: –Al, dedim, hakkın ne ise al, yalnız doğrusunu söyle, ben sana küfür filan ettim mi, sen bana, bas git demedin mi, kravatından utan demedin mi? – Demedim dedi, siz yalan söylüyorsunuz!</p>

    <p class="normal">– Yalan söylemiyorum, dedim yedi buçuk lira istedin, niye inkâr ediyorsun? İstediğin parayı da veriyorum işte; yalnız doğrusunu söyle, başka bir şey istemiyorum!</p>

    <p class="normal">– Yalan söylüyor bey dedi, içkiliydi, küfretti bana!</p>

    <p class="normal">Artık bağırmaya başlamıştım, tartışma kavga şeklini almıya başlamıştı, polis kestirip attı. Bana:</p>

    <p class="normal">– Şikâyetçi misiniz?</p>

    <p class="normal">– Evet, şikâyetçiyim.</p>

    <p class="normal">– O zaman, dedi Karaoğlan Karakolu’na gideceksiniz! – Neden, dedim Karaoğlan Karakolu’na gidelim, bu bir trafik meselesi değil mi, burası Trafik Müdürlüğü değil mi? Polis dinlemedi bile, geride bekliyen bir memura döndü: – Bin dedi, beraber, bunları Karaoğlan’a götür, davalarını <span class="ideitalik">orada</span> görsünler! Bindik, şoför gaza bastı, yıldırım gibi kalktı araba, Karaoğlan merkezinin merdivenleri önünde durduk, önü çift merdivenli bir bina<sup class="calibre3"><a href="../Text/Yakutiler_split_024.html#footnote-600-4" id="footnote-600-4-backlink">[4]</a></sup>, merdivenleri çıkıp solda büyük bir odaya girdi, dışarıda zehir gibi bir soğuk vardı, büyük bir saç soba yanıyor içeride, komiser ceketini çıkarmış, sırtında yün fanile, beyaz yün çoraplı ayaklarını sobaya uzatmış, iskemlesinin üstünde biraz doğrulup ne var, gibilerden bizi getiren polisin yüzüne baktı... Kısaca anlattı polis, arkasından bana:</p>

    <p class="normal">– Nasıl oldu anlatın, dedi, anlattım. Şoföre sordu, şoför kılı bile kıpırdamadan:</p>

    <p class="normal">– Yalan söylüyor; kendisi içkiliydi, ne söylediğinin farkında değil, ben kendisinden beş lira istedim!</p>

    <p class="normal">Deli olacaktım: – Kardeşim, diye bağırdım, Allah aşkına, rica ederim benden yedi buçuk lira istemedin mi, ne için yalan söylüyorsun? Yalan söylemiyorum dedi gayet soğukkanlılıkla: – Siz yalan söylüyorsunuz! Daktilo makinesinin başındaki memur kâğıdı geçirmişti makineye, komiser: – Yaz, dedi. Evvela benim anlattıklarım yazıldı. Ben bir kenara çekildim, şoförün ifadesine sıra geldi bu sefer, makine takır tıkır işliyor, ben içeri girip çıkanlara bakıyorum, ömrümde görmediğim acaip insanlar, bekçiler ellerinde boydan boya yırtılmış kalın makbuz defterleriyle geliyorlar, bir selam çakıp tekmil veriyorlar... Rengârenk elbiseler giyinmiş palyaço kıyafetinde birisi geldi, onun da elinde o defterlerden var, defteri verip çıktı... Ondan sonra Rüzgârlı Sokak’ta Kazablanka’nın<sup class="calibre3"><a href="../Text/Yakutiler_split_024.html#footnote-600-5" id="footnote-600-5-backlink">[5]</a></sup> gardropçusu esmer, yağlı suratlı tıknaz karı geldi, onun da elinde defteri, bütün defterler dip koçanlı makbuz defteri cinsinden, kalın, yarısına kadar yırtılmış hepsi nedense. Hiç anlıyamıyorum ne olduklarını, biraz sonra bir polis memuru üç kişi ile girdi, içlerinden birisinin <span class="ideitalik">barın</span> kapısında cüzdanı yok olmuş, beş yüz lira kadar parası varmış, adam kavga etmiş galiba, gözünün birisi mosmor!</p>

    <p class="normal">– Gelin imzalayın, dedi komiser, ceketini giymişti, bir taraftan da çizmelerini çekiyor, galiba bir yere gidecek... İmzalamadan evvel okuyun bir kere, dedi. Barışın da bitsin bu iş, kapansın. Bizi getiren memur da barışma taraflısıydı... Doğrusunu söylesin, dedim, benim başka bir <span class="ideitalik">iddiam</span> yok! Şoför benim aşağıdan aldığımı görünce: – Ben, dedi, yedi buçuk lira istemedim kendisinden, bey yalan söylüyor... Artık tahammülüm kalmamıştı, yeniden bağırmaya başladım...</p>

    <p class="normal">– Susun, dedi komser, Rıza Efendi, al bunları Yenidoğan Karakolu’na götür, komiser beye durumu anlat, akılları başlarına gelsin! Davacı mısınız, diye sordu bana tekrar: – Evet dedim, davacıyım! Ben de yeniden davacıyım, dedi şoför, ikimiz de birbirimizden <span class="ideitalik">davacı</span> olarak, Trafik’ten bizimle gelen, bu sefer Karaoğlan Karakolu’ndan katılan bir memurla dört kişi olarak yola çıktık! Yenidoğan Karakolu mahalle arasında ahşap bir binaydı, basıldıkça şikâyetli sesler çıkaran daracık ahşap bir merdivenden büyükçe bir odaya girdik, epeyce kalabalık vardı... Bir bekçi ile jandarma ellerini uzatmışlar saç sobada ısınmaya çalışıyorlardı. Beş altı memur merakla bize baktılar... Komiser mavi gözlü, iri yarı, palaskası belinde, getrlerini<sup class="calibre3"><a href="../Text/Yakutiler_split_024.html#footnote-600-6" id="footnote-600-6-backlink">[6]</a></sup> çıkarmış, ayaklarında terlikler, anlaşılan nöbetini devredip yukardaki yatakhaneye çıkmaya hazırlanıyor... “Ne var, dedi bizi getiren memura, nedir vaka?” Kısaca anlatıldı, bana döndü:</p>

    <p class="normal">– Siz misiniz davacı olan?</p>

    <p class="normal">– Evet, buraya gönderdiler.</p>

    <p class="normal">– Hadise nedir, anlatın.</p>

    <p class="normal">Anlattım. Yalan söylüyor, dedi yine şoför... Sus, diye çıkıştı komiser. Devam edin! Devam ettim. Anlat dedi şoföre, beyden yedi buçuk lira istemişsin doğru mu?</p>

    <p class="normal">– Doğru değil, bey yalan söylüyor, içkiliydi, ne söylediğinin farkında değil! Artık hakikaten ne yaptığımın farkına varmaz hale gelmiştim. Eğer, dedim sende bir parçacık namus, insanlık denen şey varsa doğrusunu söylersin, benden fazla para istemedin mi?</p>

    <p class="normal">– İstemedim!</p>

    <p class="normal">Elimi masaya vurdum: – Yahu, diye haykırdım, bir an için insan olmayı düşün, doğruyu söyle, Allah aşkına doğrusunu söyle ne olur!</p>

    <p class="normal">– Ben doğru söylüyorum, yalan söyliyen kendinsin!</p>

    <p class="normal">Artık bütün bütün kendimi kaybetmiştim, ağzıma geleni söylüyordum, bu kadar soğukkanlılık, alçaklık beni deli etmişti... Komiserin gök gürültüsü gibi sesiyle kendime geldim: – Elini vurma masaya diye haykırdı, Devlet dairesi burası yavaş sesle konuş, bağıramazsın!</p>

    <p class="normal">– Bağırmıyorum; bu adam beni <span class="ideitalik">acz</span> içinde bırakıyor, size hürmetim vardır, siz kanunun <span class="ideitalik">mümessilisiniz</span>, size bağırmıyorum.</p>

    <p class="normal">– Bağırıyorsun! Bu kadar insanın önünde kanuna karşı geldin, karakolda bağırarak hakaret ettin, bu kadar şahit var!</p>

    <p class="normal">– Ben buraya hakkımı <span class="ideitalik">müdafaa</span> etmiye geldim, eğer bağırdımsa affedersiniz, burada kimseye hakaret etmiş değilim... Bu kadar şahit var, dedi komiser, memurların hepsi şahit, karakola hakaret ettin! Bu sırada makinede takır takır zabıtlar yazılıyordu... Haydi, dedi komiser şoföre: – İmzalayın bakalım. Şoför imzaladı, kalemi benim elime tutuşturdular, gözlerime inanamadım, ifadelerde <span class="ideitalik">maznun</span> kelimesinin altında benim ismim, şikâyetçinin altında da şoförün adı yazılıydı! Ben dedim buraya <span class="ideitalik">şikâyetçi</span> olarak geldim, bu <span class="ideitalik">maznun</span> lafının altına imzamı atmam! Komiser adam akıllı kızmıştı:</p>

    <p class="normal">– İmza etmez misin?</p>

    <p class="normal">– Etmem!</p>

    <p class="normal">– Etmezsin haa! Bak ben sana nasıl imza ettiririm; görürsün!</p>

    <p class="normal">Ondan sonra memurlardan birine dönerek, hazırol vaziyeti alan memura: – Hiç bir yere gitmesinler, dedi beni göstererek, yarın mahkemeye sevk edersiniz!</p>

    <p class="normal">Yukarı yatmaya gitti. Nöbeti alan komser babacan bir adamdı, çayını yudumlarken nedir, diye bana sordu, anlattım. Şoför ortadan kaybolmuştu... Kardeşim dedi, <span class="ideitalik">sen haklı da olsan, haksızsın</span>, çünkü şoför inkâr eder, seni dava bile eder, hakaret etmişsin, bu kadar şahit var!</p>

    <p class="normal">– Hakaret etmedim Komser Bey, bağırdım belki ama bu adam insanı katil bile eder, kılı kıpırdamadan yalan söylüyor. Ben de, dedi komser, gençliğimde <span class="ideitalik">ateşli</span> idim ama insan lafını söylemeden evvel dilini ağzında seksen defa dolaştırmalı, hiddetle kalkan ziyanla oturur, istediğin kadar haklı ol, neler geliyor insanın başına kardeşim, <span class="ideitalik">akıl almaz</span>, tabancayı al vur, öyle olur insan, aldın vurdun! Ne olacak sonra sürüm sürüm sürünürsün; bak benim başımdan geçeni anlatayım da dinle... Çaylar gelmişti, sobanın başında tatlı tatlı anlatmaya başladı: – Ulus Sineması’nın locasında uygunsuz vaziyet var, dediler gittik; locanın kapısını açıp içeri girdim, <span class="ideitalik">uygunsuz vaziyet vardı</span>. Kadının külotunu gazete kâğıdına sardım, karakola gidildi, tahkikatta kadının tanınmış bir kimsenin karısı olduğu anlaşıldı, <span class="ideitalik">kocayı</span> getirttik, adam: – Benim karım böyle şey yapmaz, diyor; başka şey demiyor! – Biz Karadenizliyiz, bizde <span class="ideitalik">namus</span> her şeyden üstündür; pezevenk herif deprenir durur: – Benim karıma iftira ediyorsunuz, ben size yapacağımı bilirim! diye çıkıştı... Karısının donunu çıkarıp gazete kâğıdından burnuna soktum, bir de suratına tükürdüm, bir hafta sonra Çemişgezek’e <span class="ideitalik">tayinim</span> çıktı... Onun için bu işlerde tecrübe sahibi olmak lazım, siz de barışsanız iyi olur, bak senin için söylüyorum, şoför bu işin sonunda <span class="ideitalik">haklı</span> çıkar; seni dava edip <span class="ideitalik">tazminat</span> bile alır!</p>

    <p class="normal">– Komser Bey, dedim, saatlerden beri o karakoldan bu karakola gide gele yoruldum, adresimi <span class="ideitalik">zabt</span> etseniz de eve gidip yatsam, istediğiniz saatte yine gelirim!</p>

    <p class="normal">– Olmaz hiçbir yere gidemezsiniz...</p>

    <p class="normal">– Şoför; şoför gidiyor ya, bakın yine ortada yok!</p>

    <p class="normal">– O makinesinin motorunu çalıştırmıya gidiyor, <span class="ideitalik">maruziyeti</span><sup class="calibre3"><a href="../Text/Yakutiler_split_024.html#footnote-600-7" id="footnote-600-7-backlink">[7]</a></sup> var.</p>

    <p class="normal">Sobanın yanında çayını yudumlıyan ufak tefek adamla konuşmıya başlamıştık; o sırada şoför de gözüktü: – Benim ahçı dükkânım var, diye anlatıyor adam, kok kömürüyle yemek pişiriyorum, yarım ton kok veriyorlar, neye yeter, valiye kadar çıktım para etmedi... Nihayet birisi; “ben bulurum sana” dedi... İki ton karaborsa fiyatından kok aldık, parasını peşin saydım, kamyon gelip; kömürü boşaltır boşaltmaz bekçi ile memur çıkagelmez mi? Soluğu burada aldık işte! Sobada ellerini ısıtan uzatmalı jandarma: – Kanuna karşı gelmişsin, elbet burada olacaksın. Ya nerede Tokatlıyan’da mı olacaktın?</p>

    <p class="normal">– Sen de bilmez gibi konuşuyorsun hemşerim, bekçinin kuyruk acısı var, ondan geldi bu işler başıma; görmedik işte, ondan oldu, bilmez gibi konuşuyorsun! Bu sırada komser çağırdı şoförle beni, şafak atmak üzereydi: – Bakın, dedi bu iş yarın akşama kadar sürer, siz dedi bana; boşu boşuna uğraşırsınız, sen de dedi şoföre işinden gücünden olursun, barışın bitsin bu iş! İkimizin de barışmaya aklımız yatmıştı ama yine de <span class="ideitalik">yiğitliği</span> elden bırakmak istemiyorduk... Ben, dedim davacı oldumsa beni mecbur etti de onun için, o da haksızlığını kabul etsin... – Bak ağabey, dedi şoför, sen haksızsın, bu kadar insan <span class="ideitalik">şahit</span>, bana hakaret ettin, ben senden... Kısa kes de bu iş bitsin dedi komser, <span class="ideitalik">ikiniz</span> de kabahatlisiniz, barışın olsun bitsin! Bizi barıştırdı... El sıkıştık şoförle, yanımıza bir memur kattı bizi Karaoğlan’a gönderdi yeniden... Komser hâlâ nöbetteydi, göğsünü bağrını açmış, ayakkabılarını getrlerini çıkarmış, ıslak çoraplarını sobada kurutuyordu. Yine ne var, gibilerden suratımıza baktı, anlattık <span class="ideitalik">meseleyi</span>, barışmaya geldiğimizi söyledik... Ha, dedi, bak o zaman başkaydı, şimdi barışamazsınız... Yenidoğan Karakolu’ndaki komser bey gönderdi bizi size dedik, barıştırdı bizi, <span class="ideitalik">size</span> gönderdi...</p>

    <p class="normal">– Ben o zaman size <span class="ideitalik">barışın</span> dedim dinlemediniz, şimdi artık barışamazsınız, “Ceraim kaydına” geçti iş artık, <span class="ideitalik">cürmümeşhut</span> mahkemesine çıkacaksınız, başka çare yok... Yaz, dedi masa başında oturan memura: – Beyler mahkemeye çıkacaklar, muamelelerini tamamla! Hava adamakıllı ağarmıştı, beynim zonkluyordu adeta. Bu işi başıma açtığım için kendi kendime söylemediğimi bırakmıyordum... Bir kaç saat daha yarı uyur yarı uyanık vaziyette ellerinde defterleri içeri girip çıkanları, topuklarını vurarak tekmil vermiye gelen bekçileri seyrederek geçirdim. Şoför gitmiş arabasının içinde büzülmüş uyuyor olmalıydı herhalde, ortalıkta yoktu! Saat dokuzda yanımızda bir memurla Adliye Sarayı’na yollandık. Bak ağabey, diyordu şoför, savcıya de ki: – Ben sarhoştum, ne söylediğimi hatırlamıyorum, benden fazla para istemedi de, çünkü sen haksızsın! Dava edersem ben seni çok uğraştırırım. – Uğraştır dedim, elinden geldiği kadar uğraştır, koskoca savcıya yalan mı söyliyeceğim, meseleyi olduğu gibi anlatırım o kadar! – Sen bilirsin ağabey, dedi şoför, benden söylemesi! Nöbetçi savcının odasının kapısına geldik, pazar günü olduğu için Adliye Sarayı bomboş, her gün arı kovanı gibi işleyen koskoca binanın bu sessizliği insana bir tuhaf geliyor... Memur içeri girdikten biraz sonra savcının karşısına çıktık, otuz beş yaşlarında kadar, zeki bakışlı, temiz giyimli birisi, sırtında deve tüyü renginde bir ceket var, elleri tırnakları bakımlı, muntazam, bana yer gösterdi oturdum, şoför ayakta... Anlatın, dedi evvela bana, anlattım, şoföre sordu, o yine her zamanki şeyleri tekrarlardı, kendisinin fazla para istemediğini, benim iddiamın <span class="ideitalik">asılsız</span> olduğunu söyledi... Bu sefer yalan söylüyor lafını ağzına almadı, o zaman savcı:</p>

    <p class="normal">– Peki, madem ki sen fazla para istememişsin, bu bey ne sebeple burada bulunuyor?</p>

    <p class="normal">– Bey içkili idi efendim, ben zaten kendisinden para bile istemedim, ne verirsen ver dedim!</p>

    <p class="normal">– Evet sayın savcı, ne verirsen ver dedi; beş lira verdiğim zaman yedi buçuk lira istedi, tarife böyle dedi. Ben beş lira olduğunu biliyorum, her zaman gittiğim yerdir, tarifeyi göster dedim; bana defol git şeklinde muamele etti... – Hayır efendim, diye inkâr etti şoför... Bak, dedi savcı, bu senin birinci değil ikinci değil, kaçıncı <span class="ideitalik">vakan</span>, size “Ne verirsen ver” şeklinde müşteriden para istemenin suç olduğunu kaç kere söyledik, ne istedin beyden?</p>

    <p class="normal">– Beş lira istedim!</p>

    <p class="normal">Zile bastı, içeri giren memura: – Derhal, dedi, motora atlayın, Trafik’ten Bomonti’den Ulus Meydanı’na gece yarısından sonra taksi tarifesini öğrenip gelin, çabuk... Adamın selamı çakmasıyla fırlaması bir oldu, bizi dışarı çıkardılar, motosikletin patır patır sesi işitildi... Yarım saat sonra döndü memur, savcı bizi tekrar içeri aldı, şoföre: – Beyden beş lira istemekle tarife dışı para almışsın, tarife dört buçuk liradır! Bana da: – Siz de gidebilirsiniz, gereği yapılacak, dedi... Dışarı çıktık. – Gördün mü dedim, beş lira istemediğin halde öyle söyledik, halbuki beş lira bile istemeğe hakkın yokmuş! Ağabey dedi, bak ben fena adam değilim, sonra araba on<sup class="calibre3"><a href="../Text/Yakutiler_split_024.html#footnote-600-8" id="footnote-600-8-backlink">[8]</a></sup> saattir çalışmıyor, ben bütün bar karılarının hepsini tanırım; arabaya alır gezdiririm, oğlan bile var elimin altında! Durup dururken işin <span class="ideitalik">mecrası</span> değişivermişti birdenbire... – Benim, dedim vaktim yok şimdi, ilgim yok öyle şeylerle, Allah’a ısmarladık... – Dur ağabey dedi, bak biz de çoluk çocuk sahibiyiz... Araba on saattir bağlandı, evdekiler ne yiyip ne içecek, ver şu benim paramı!</p>

    <p class="normal">– Ne parası, yahu?</p>

    <p class="normal">– Araba parası ağabey, akşamdan beri sana çalışıyoruz, on para alamadım! Düşündüm haklıydı galiba, peki dedim kaç lira tutar? Saati şu kadardan otuz lira tutar!</p>

    <p class="normal">– Peki veririm, ama benden bu parayı aldığına <span class="ideitalik">dair</span> bir kâğıt vereceksin.</p>

    <p class="normal">– Kâğıt mağıt veremem ağabey...</p>

    <p class="normal">– Peki, hiç olmazsa kâğıdı yaz imza et, yine sende kalsın, ona da razıyım, hiç olmazsa kalemin namuslu bir iş görmüş olsun, birazcık insanca bir iş görmüş olursun!</p>

    <p class="normal">Vermem ağabey, dedi kâğıt mağıt, bende de kalsa imza etmem, ama karı kız istersen bak o var! Otuz lirasını aldı gözden kayboldu, ismi hâlâ aklımdadır, Ahmet Balta’ydı...</p>

    <p class="sagic">Havanın çok soğuk olduğu</p>

    <p class="sagic">göz önüne alınırsa Aralık-Ocak</p>

    <p class="sagic">1960-61 tarihinde geçmiş olmalı.</p>

    <div class="clrb"/>
  </div>
</body>
</html>
