<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Doktor March'ın Dört Oğlu</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos72476"></p>

  <p class="calibre2"></p>

  <p class="calibre9"><span class="calibre5"><span class="bold">IV. Tehditler</span></span></p>

  <p class="calibre6"><span class="bold">Jeanie'nin Günlüğü</span></p>

  <p class="calibre2">Şu pis herifin taktiğini kavramaya başladığımı sanıyorum. Yanlış ipuçları arasında kaybolurum ümidiyle hepsinden tek tek kuşkulanmamı sağlayacak.</p>

  <p class="calibre2">Giderek artan rahatsızlıklarını düşünüyorum. Acaba kriz öncesi kötü bir gösterge mi (Jeanie yavrum, bir üniversite profesörü gibi laf ettin!) yoksa, çökmekte olduğunu gösteren iyi bir gösterge mi? Şu susama işi... kana susuyor, evet! Taze kana! Gelecek olan çocuğu, Sharon'u düşünüyorum. Onu rüyasında görmüş. Kız onu öldürebilse keşke. İriyarı, güçlü bir kız, bir yumrukta beynini dağıtsa...</p>

  <p class="calibre2">Kareli pantolon işine gelince... onunkisinde kan lekeleri olmalı. O gece döndüğünde&nbsp;yıkayıp çıkartmadıysa...</p>

  <p class="calibre2">Çamaşır dedim de, kirli sepetini karıştırdım, kirli bir çarşaf vardı. Kocakarıya gidip yatağına yapan ya da küçükken bu huyu olan var mı diye sorsam mı acaba? Bilemiyorum.</p>

  <p class="calibre2">"Dördüzlerin" farklı olmaları çok matrak. Ama aynı insanı dört nüsha olarak görmek&nbsp;de şaşırtıcı. Her birimiz huyumuzun farklı yönlerini etten kemikten olan kişilerde&nbsp;yansıtabilsek, eğlenceli olurdu. Bana gelince şöyle olurdu: Hırsız Jeanie,&nbsp;Âşık Jeanie,&nbsp;Hizmetçi Jeanie, Serüvenci Jeanie...</p>

  <p class="calibre2">Elimde ciddi bir ipucu olsa ne yapardım acaba, yani içlerinden birini beni gözetlerken görseydim? Güzel gözlü Jack'i, ya da ciddi giyimli Mark'ı, ya da sırıtıp duran Stark'ı, ya da fıstık düşkünü Clark'ı...</p>

  <p class="calibre2">Herhalde Karen gibi davranmazdım, baltalı bir herifle konuşmaya kalkmazdım, ama bunu nereden bilsin? Nasıl ki ben, başımda genel grev belasıyla ve melek yüzlü bir katil ile (ama 46 numara ayakkabı giyen bir melek!) burun buruna, kokuşmuş bir evde kar yüzünden kısılıp kalacağımı bilemediysem...</p>

  <p class="calibre2">Bu akşam yazmaktan kendimi alamıyorum. Canım içmek bile istemiyor. Bir sigara yaktım, iyi geldi. Karla kaplı camdan bakıyorum, karşıda Beary'lerin penceresi görünüyor.</p>

  <p class="calibre2">Bir köpek havlıyor, her yer sessiz, kartpostal dekoru gibi; bu hafta kocakarı çocuklardan biriyle Noel ağacı almaya gidecek. "Ağacı taşıyacak bir oğlan gerekli," dedi. Sanki hiç Noel ağacı taşımamışız gibi...</p>

  <p class="calibre2">Uyumaya çalışacağım. Her günün derdi o güne yeter. Tekrar kontrol ediyorum:&nbsp;tabanca kurulu, kapı kilitli, pencere kapalı. İyi geceler.</p>

  <p class="calibre2"></p>

  <p class="calibre2">...............</p>

  <p class="calibre2">"Jeanie bir aptal. Jeanie idam sehpasını hak etti." İşin doğrusu bu kızım.</p>

  <p class="calibre2">Saat 14.30. Şunu fark ettim ki bu kadar tehdit edici ve çığırtkan olduğuna göre kendini köşeye kıstırılmış hissediyor. Bana bir şey yapamıyor, sadece havlıyor. Beni tehdit ediyor. İşin ucunu bırakmamı istiyor. Çünkü onu kıstırabileceğimi ve de kıstıracağımı hissediyor. Ama aynı zamanda gitmemi de istemiyor. Neden? Neden gitmemi istemiyor? Çünkü oynayacak birini buldu. Edindiğim izlenim bu.</p>

  <p class="calibre2">Bu akşam, bu Frankenstein ininde istisnai bir olay, konuk ağırlıyorlar. Dostları olan bir çift geliyor, koca doktor. Güzel bir kalkan balığı pişirdim ve kocakarı bir pasta yaptı. Çocuklar sevinecek... ama burada çocuk yok ki... dört delikanlı var.</p>

  <p class="calibre2">Azıcık hantal köpek yavruları gibi de olsalar, hiçbiri on iki yaşında bir çocuk gibi konuşup davranmıyor. Beni de huzursuz eden bu. Bu yüzden sözlerine bakıp suratını keşfetmeyi beceremiyorum. Çünkü söylediği sözler onlardan hiçbirine uymuyor.</p>

  <p class="calibre2">Sanki birinden biri, çocukkenki haliyle kafasının içine giriyor.</p>

  <p class="calibre2">Evin çocukları. Daima birbirine kenetlenmiş. Gerçek bir aile. Vatan için güzel bir&nbsp;reklam.</p>

  <p class="calibre2">Kar fırtınası etkileyici. Konuklar gelebilecek mi bilmiyorum. Önlüğümü ütülemem gerek. Koca pasaklı Jeanie önlüğünü ütüleyecek. Sevgili hanımının odasının yanındaki çamaşırlıkta...</p>

  <p class="calibre2">Bütün gün ütü yaparsam, mutlaka bir ara annesinin odasına giderken buradan geçtiğini görürüm... Hayır, bu aptalca. Defterini yanına alır, işte o kadar. Gücümü bu gibi budalalıklara harcıyorum. Güç dedim de, kemiklerime güç veren şu körolası cin şişesi nerede? Bıktım, gidip dinleneceğim.</p>

  <p class="calibre2"><span class="bold">Katilin Günlüğü</span></p>

  <p class="calibre2">Bu akşam Doktor Milius ile karısı yemeğe geliyor. Onları tanımıyorum. Babamın bir meslektaşı. Annem Jeanie'ye mutfağı toplamasını ve temiz pak olmasını söyledi. Şu an herkes dinleniyor. Saat 3'te kalkılacak. Mark bir müşteri ile görüşecek, Stark bir bilgisayar programı almaya gidecek, Clark derse gidecek ve Jack'in solfej sınavı var. Clark belki takım kaptanı olacak. Sevinçli. Mark da sevinçli, çünkü diplomasını alınca, patronu onu büyük bir avukatlık şirketine tavsiye edecek. Stark inekleyip duruyor, bir ay sonra dönem ödevi verecek. Jack bize son bestesini çaldı; fena değil, belki biraz romantik ama huylu huyundan vazgeçmez ki.</p>

  <p class="calibre2">Daha ciddi konulara geçelim: Polis, kareli pantolonu olan bir oğlan arıyormuş.</p>

  <p class="calibre2">Babam garaja gitseydi, pılı pırtı yığını içinde, arabayla uğraşırken giydiği kareli pantolonunun yerinde yeller estiğini görürdü. Annem onu güve yediği için atmış olmalı. Sorun yapacak değiller ya...</p>

  <p class="calibre2">Sanırım Jeanie önlüğünde bir şey saklıyor, ağır bir şey. Ama ne? Kendini James Bond mu sanıyor? Bir tabanca olmasın? Ya da bir bazuka? Yo, benim Jeanie'm öyle şey&nbsp;yapmaz, benim gözde kaltağım, sona sakladığım en sevdiğim lokma... Geçen gün&nbsp;televizyonda bir domuzun nasıl öldürüldüğü gösteriliyordu, boydan boya karnını deşerek. İşte bu esaslıydı doğrusu!</p>

  <p class="calibre2">Sevgili günlüğüm, görüyorum ki asıl söylemek istediğimden uzaklaşıyorum. Sana ailemizi, faaliyetlerimi, bir savcının diyeceği gibi, uğursuz faaliyetlerimi ayrıntılarıyla anlatacaktım. Ateşle oynayan şu pis casus yüzünden hep...</p>

  <p class="calibre2">Beni gerçekten enayi mi sandın?</p>

  <p class="calibre2">Söylediğim gibi, sana bir kez daha bizden söz edeceğim.</p>

  <p class="calibre2">Beary'lerin bebeği ağlıyor ve aklımı dağıtıyor. Can sıkıcı, bebekleri sevmem, bu&nbsp;bebeği sevmiyorum.</p>

  <p class="calibre2">Mark her zaman çok şık ve pahalı kravatlar takar, kendine göre bir şıklığı vardır. Clark basket ayakkabılarıyla leş gibi eşofmanlara bayılır. Stark da basket ayakkabıları sever, canlı renkli kazakları, pamuklu ya da yün başlıkları da. Jack ise klasik trikoları, rahat poloları, süet ayakkabıları tercih eder. Canım kardeşlerim benim. Kendimizi düşününce, aniden çok duygulandım canım kardeşlerim.</p>

  <p class="calibre2">Süpermen'in canı cehenneme, o kıytırık hikayeleriyle diğer süper kahramanların da, ben de bir süper kahramanım ama uzayda değil, hayır, burada, yeryüzünde, gerçek kurbanlarla, zıvanadan çıkmış bir yığın uzaylıdan çok daha tehlikeli ve pis gerçek yosmalarla. Ben ve kardeşlerim gerçekten bir numarayız: birer As! Babam çağırıyor, haydi eyvallah, çav defterciğim, çav pis kaltak!</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Nefis bir gece. Doktor Milius yakışıklı, sırım gibi bir ihtiyar, çok kibar, çok vakur, pek eğlenceli değil ama yine de... Karısı fıkır fıkır şişman bir sarışın, kendinden çok memnun, böylesi heybetli oğlanlar görmekten çok memnun, iki memesinin arasına bir ton elmas takmış, aslında takılar güzel ve üstelik (göğüsleri de güzel, bizim doktorun yuvasından fırlamış gözlerine bakılırsa), yani diyordum ki "sevgili günlüğüm", gece enfes, prenses!</p>

  <p class="calibre2">Önce, kalkan balığı çok sükse yaptı. Sonra çevremi iyice inceledim: Clark müthiş su içti, sözünü ettiği o korkunç susuzluk aklıma geldi, Stark da üst üste patates kızartması istedi: patates kızartması işini unutmuş değilim. Ben, sessiz sedasız servis yapıyordum, tam bir ev faresi, onlar tıkınıyordu: ham ham, kraş, kruş! "Sevgili doktor, Polikrom Yunan sanatı hakkında ne düşünüyorsunuz?" Ve bir yudum Bourgogne şarabı, bir tek. "Sevgili meslektaşım, sanırım ününü pek hak etmiyor." Üç lokma patates, şapırt... "Habeşistan'ın güneybatısında İsa'dan üç bin yıl önceki mağara sanatı hakkında ne diyorsunuz, ilginç olan bu işte." Ne pahasına olursa olsun lafa karışmak isteyen aptal sarışının tiz sesi: "Ya azı dişleri? İş ne aşamada?" "Ah sevgilim, bir hayli ilerleme kaydettik... Jaket kaplatmak istiyor ama ben istemiyorum; daha pek çok sağlam dişi var ve şu pasta, nefiiiis, evde yapılmış, gerçekten harikaaaaaa!"</p>

  <p class="calibre2">Bak sen, bizim doktorun başkasının karısına bir kaçamak ve ahlaksız bakışı daha!</p>

  <p class="calibre2">Kocakarı daha az yaşlı görünüyordu, makyaj yapmış, giyinmiş, aslında fena değil, kibar&nbsp;hatta "ince" diyeceğim... Dört canavar takım elbiseleri ile çok şıktı... birinin hâlâ&nbsp;yatağına işediği düşünülecek olursa!</p>

  <p class="calibre2">Herkes çok rahat görünüyordu. Bir şey saklar gibi bir halleri yoktu. Bir ara sarışın, Karen'den, "o fecii cinayet'ten söz etti ama bizim doktor sofrada ve çocukların önünde (ne çocuğu?) konuşmak istemediğini söyledi.</p>

  <p class="calibre2">Başından itibaren bütün notları yeniden okumam gerek... fotokopilerini çektirsem mi? Hem sonra bir günlük tutmak, kolay iş değil çünkü gerçekte olan ile kafamın içinde olan arasında anlatacak bir sürü şey var. Düşündüğüm kadar hızlı yazamadığım için, arada unuttuklarım oluyor.</p>

  <p class="calibre2">Yeni kitap karmaşık. Bir şey anlamıyorum, beni öldürmelerini beklerken kitap&nbsp;okumaktan bıktım. Bir an önce ne olacaksa olsun.</p>

  <p class="calibre2"><span class="bold">Katilin Günlüğü</span></p>

  <p class="calibre2">Gece. Odamdayım ve yazıyorum. Kâğıdın üzerindeki dolmakalemin sesini duyuyorum, azıcık kaygan, süt gibi, sevgili beyaz kâğıdım. Herkes uyuyor. Ben uyumuyorum, nöbetteyim. Soluklarını kolluyorum.</p>

  <div class="mbppagebreak" id="calibre_pb_6"></div>
</body>
</html>
