<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Doktor March'ın Dört Oğlu</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos50447"></p>

  <p class="calibre9"><span class="calibre5"><span class="bold">III. Stratejiler</span></span></p>

  <p class="calibre6"><span class="bold">Katilin Günlüğü</span></p>

  <p class="calibre2">Dün gece dolaşmaya çıktım. Evde, karanlıkta yürüdüm. Uykularında nefes alışlarını dinledim. Babam horluyordu. Jeanie'nin odasının önünde durdum. Kapalı kapısına baktım. Canım onu öldürmek istedi.</p>

  <p class="calibre2">Usulca seslendim. Çok usulca. Bıçağı göğsümde tutuyordum. Mutfak bıçağını. Uzun et bıçağını. Jeanie'nin içki kokan eti. Uyumuş olmalıydı. Buruşuk, yukarı sıyrılmış, nemli geceliğinin içinde. Kötü cins geceliği. İçinde kirli, pis çamaşırları ile.</p>

  <p class="calibre2">Babam, kötü mahallelerin kızlarına dikkat etmeli der. İşçi kızlar. Yan bakarlar. Kıkırdarlar. Şayet... istemiyorsan... dikkat et. Beni ilgilendirmiyor. Pis hastalıklarını kapmaya hiç niyetim yok. Hastalıklı pis ağızlar.</p>

  <p class="calibre2">Öyle durmuş Jeanie'ye ne diye seslendiğimi bilmiyorum. Kıpırdayamıyordum. Kapıyı açmalıydı. Beni görmeliydi... Kendimi iyi hissetmiyorum. Gazeteler artık Karen'den söz etmiyor. Polisler tekrar gelmedi. Bir daha gelmeyecekler.</p>

  <p class="calibre2">Bugün kurnaz davrandım... ama bunu sana söyleyemem sevgili günlüğüm... henüz&nbsp;değil.</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Gidip mutfağa baktım. Et bıçağı yerli yerindeydi. Alıp odasına götürecek değil ya... Tabanca önlüğümün cebinde duruyor. Belki gülünç ama dehşet içindeyim. Bir saat sonra çay için inmem gerek.</p>

  <p class="calibre2">Kocakarı buradan memnun olup olmadığımı sordu. Ben, boynu bükük, "Evet, tabii. İş kolay," dedim. Bana, aileden biri olduğumu söyledi. Ben üstüne üstlük, "Evet, çocuklar nazik," diye yanıtladım. Gülümsedi. "Mersi," dedi. Tuhaf. Neredeyse boynuma sarılacaktı. Çaydan önce, biraz yukarı çıkacağımı söyledim.</p>

  <p class="calibre2">Bu sabah odasını topladığımda, tabancayı sıkı sıkıya karnımın üstünde tutuyordum. Okumaya niyetim yoktu ama dayanamadım. Bilmem, görmem gerekiyor. Jeanie kızım, kendini oyuna kaptırma, sonu kötü bitecek.</p>

  <p class="calibre2">Bu iş kötü kokular çıkartmaya başladı. Kendisinden bu kadar memnun oluşunun&nbsp;nedenini anlayamıyorum.</p>

  <p class="calibre2">Kitaba bakılırsa, analarına çok düşkün olanlar, genellikle kaçık olurlarmış. "İçe kapanık" Onun sevme yeteneği var mı acaba? Gece oluyor. Bu gece dolunay var,&nbsp;kurtadamların gecesi derler. Çok yüreklendirici doğrusu! Ama kurdu görecek olursam,&nbsp;beynine bir kurşun sıktım gitti. Tak!</p>

  <p class="calibre2">Şu "kurnaz davranma" hikâyesi de ne? Ne tezgâhlıyor?</p>

  <p class="calibre2">Şiddetli yağmur yağıyor. Gürültüler kesildi. Çaylarını verip tekrar yukarı çıktım. Bu akşam yemek yemeyecekler, babalarıyla tiyatroya gidiyorlar. Kocakarı da tepsisi ile odasına çekildi.</p>

  <p class="calibre2">Konuşulduğunu duydum, hanım kendi kendine konuşuyor olmalı...</p>

  <p class="calibre2">Burada olmadıkları zaman kendimi daha iyi hissediyorum. Biraz dinlenmiş oluyorum.</p>

  <p class="calibre2">Kitaptan iki bölüm okudum. Bir araba sesi var...</p>

  <p class="calibre2">Pencereden baktım, gerçekten de onların arabası. Neşeliler, gülüyorlar. Oyun iyiydi herhalde. Jackie ile tiyatroya gidişimizi anımsadım, ne de gülmüştük. Bütün bunlar geride kaldı. Aşağıda konuşuyorlar. Sesleri ne de benzeşiyor. Boğazım kurudu. Şöyle okkalı bir kadeh cin içmeyeli yıllar oldu. Evet ya... Babam bir kadeh cin içmeden asla yatmazdı. Su içenler uzun ömürlü olmaz derdi. O da uzun ömürlü olmadı, Tanrı taksiratını affetsin.</p>

  <p class="calibre2"><span class="bold">Katilin Günlüğü</span></p>

  <p class="calibre2">Canım günlüğüm, günaydın! Kentin en kurnaz delikanlısı karşınızda. Hava güzel. Dün gece tiyatroya gittik. Oyun eğlenceliydi Agatha Christie'nin <span class="italic">On Küçük Zenc</span>i'si oynuyordu ve çok hoşumuza gitti. Babam bizi dışarı çıkartmaktan hoşlanıyor. Bizimle iftihar ediyor. Salonda ona işmar eden kadını görmedim sanıyor ama gördüm. Azıcık toplu, koca memeli bir sarışın. Bu konuda bilgi edinmeliyim.</p>

  <p class="calibre2">Sevgili günlüğüm, dün çok kurnaz davrandığımı söylemiştim. Dörde katlanmış küçük kâğıtlarının arasına enlemesine bir saç teli yapıştırdım. Bu sabah, vay bu ne sürpriz! Saç teli kopmuştu, yani seni okumuşlardı. Pis bir casus gözü sana bakmış olmalı ve bu satırları okuyunca yakayı ele verdiğini anlayacak! Günaydın sevgili casus... Belki de çok, çok, çok çabuk arkanı dönmen gerekecek.</p>

  <p class="calibre2">Herhalde babam değilsin, değil mi pis casus? Belki de annemsin. Anne, sen misin? Aniden pek meraklı oluvermişsin... Ya da bizlerden biri mi? Mark veya Jack ya da Clark veya Stark? Masumlardan biri mi? Burunlarını her yere sokan masumları pek sevmem, bunu kanıtladım zaten... Ya da sen Jeanie? Küçük şişko Jeanie? Sen isen, bu ne ihtiyatsızlık! Hayatını hiçe mi sayıyorsun? Casusluk mesleği hep diken üstünde yaşatır, öyle değil mi? Ama merak etme sevgili okuyucu, seni oyalayacak malzeme hazırlıyorum, eyvallah…</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Olan oldu. Bavulumu yaptım, gitmek üzereyim. En uzak yere giden otobüse bineceğim ve her şeyi unutacağım. Nasılsa başka yerde de iş bulurum. Salakça oyunlar benim yaşıma göre değil.</p>

  <p class="calibre2"></p>

  <p class="calibre2">Bildiğimi okuduğumda sarsıldım. Kendime gelebilmek için üste üç kadeh içtim,&nbsp;patron şişenin eksildiğini söyleyecek gene.</p>

  <p class="calibre2">Beni çağırıyorlar. İnmeliyim.</p>

  <p class="calibre2">...............</p>

  <p class="calibre2">İki haber:</p>

  <p class="calibre2">1) Oğlanlar evde olmadıkları için yeni bir şey var mı diye baktım. Yeni bir şey vardı. Bir gazete sayfasının fotokopisi. Herhangi bir gazete değil. Geçen yılın 12 Mart tarihli gazetesi. Benim resmim ile boş çekmeceleri önünde duran o ihtiyar cadının resmini basmış.</p>

  <p class="calibre2">Bunu nasıl keşfetti acaba şu leş kargası! Başka da bir şey yoktu. Sadece fotokopi. Bu ne demek şimdi? Polise mi verecek? Benim günlüğümü mü okuyor? Günlüğü yanımda&nbsp;tutacağım. Sarhoşum... kalem parmaklarımın arasından kayıyor.</p>

  <p class="calibre2">Bu aralar içer içmez kafayı buluyorum. Ama içmezsem uyuyamıyorum ve... aman Tanrım ne çok uykum var, halbuki düşünmem gerekiyor. Kodese döneceğime eminim, dönmek istemiyorum. İşte bunu asla!</p>

  <p class="calibre2">2) Kocakarının yeğeni geliyor. Bir ay için. Anne ve babası araba kazası geçirmiş ve hastanedelermiş. Kız on beş yaşında ve sanırım alımlı bir kız, vs. vs... Neyse ki olanları görmek için burada olmayacağım, Tanrı'ya şükür. İş ki Tanrı'nın bunlarla uğraşacak vakti olsun... Herkese ve kendime iyi geceler. Uyumak üzereyim.</p>

  <p class="calibre2"><span class="bold">Katilin Günlüğü</span></p>

  <p class="calibre2">Bu sabah annem Sharon'un bize gelip bir ay kalacağını söyledi. Esmer ve kara gözlü. Bir seferinde onlara tatile gitmiştik. O ve ben saklambaç oynamıştık, onların mahzeninde, onu kazana itmek istemiştim. Ama benden güçlüydü, kafamı kanatana kadar duvara&nbsp;çarpmıştı.</p>

  <p class="calibre2">Kimseye bir şey söylememiştik, ikimiz de. Sevgili casus, sana söylüyorum, anneme ya da kardeşlerime bir şey sorman işe yaramaz çünkü ben sana yalan söyleyeceğim, onlarınsa bundan haberleri olmayacak... Bu konuda sana bilgi verebilecek tek bir kişi vardı, onu da çoktan kurtlar yedi. (Sen YKKD nedir biliyor musun? Yeraltı Kurtlarını Koruma Derneği. Beni de velinimetleri seçtiler.) Üstelik bu konuda soru soracak olursan, kim olduğunu öğrenmiş olurum, öyle değil mi? (Bu casusa da her şeyi söylemek gerek.) Her halükârda iyi bir haber. Saman altından su yürüten o küçük pislikle hesabımı görebileceğim!</p>

  <p class="calibre2">Aklıma gelmişken Jeanie... o mangırlarla takıları ne halt ettin? Zulaya mı attın? İyi&nbsp;günler!</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2"></p>

  <p class="calibre2">Bendeki bu şansla! Grev var! Tam odaları toplamaya çıkacağım sırada gazete geldi ve işte... grev varmış. Otobüs terminaline telefon ettim. Bir şey bilmiyorlar. Bütün taşıma sektörü grevdeymiş, üstelik dün çatışmalar olmuş. Bugün her şey tıkanmış. Bavuluma bakıyor ve ne yapacağımı bilmiyorum. Oğlanların dördü de çıktı. Arabayla. Doktor bisikletle gitti. Formda kalmak istiyormuş. Belki de küçük pilici onu azıcık tombul buluyordur. Sevgili meleğini... Madem buraya tıkılıp kaldım, gidip şu heyecanlı tefrikanın devamı var mı diye bakayım. Kocakarı aşağıda, çiçeklerle uğraşıyor.</p>

  <p class="calibre2">Akşama naneli but hazırladım. Zehirli mantar katsam işi kökünden hallederdim.</p>

  <p class="calibre2">Gidiyorum, döneceğim.</p>

  <p class="calibre2">...............</p>

  <p class="calibre2">İşler iyiye gidecek yerde... Yani, inanılır gibi değil! Takıları zulaya mı atmışım? Evet, ne yazık ki Bay Bobby'nin koca cebine attım! "Yarın 12.30'da Sheraton'da buluşuruz. Takılar bende kalsın. Daha güvenli." Ne demezsin! Sheraton'da saat 16'ya kadar ağaç oldum! Ne gelen var ne giden. Bir de aşk derler! Üstüne üstlük, otel kapıcısı beni yosma sanıp dışarı attı. Besbelli, bende bir uğursuzluk olmalı.</p>

  <p class="calibre2">Kar yağmaya başladı. Pis, külrengi bir kar. Her şeyi örtüyor, her sesi boğuyor. Hiç&nbsp;olmazsa kızlar geceleri dolaşmaya çıkmaz.</p>

  <p class="calibre2">Katil havası değil.</p>

  <p class="calibre2">Üşütüğün son yazdıklarını düşündüm. Sakin sakin, sarhoş olmadığım sırada&nbsp;düşündüm ve şu sonuca vardım: Madem ki, koridor köşesinde doğranmamak için dört&nbsp;oğlandan her birine gidip, yüreğim ağzımda, "Söylesenize şekerim, Sharon'u kazana itmek isteyen siz miydiniz?" diye soramıyorum, o zaman ben de pekâlâ Sharon'un kendisiyle konuşabilirim. Bana tek bilgi verebilecek yeraltındaki ölü kim? Bir tanık mı? Kuşkusuz. Sonumun onun gibi olması çok muhtemel.</p>

  <p class="calibre2">Kitap, kaçıkların kendilerinden söz etmeyi sevdiklerini söylüyor. Katiller genellikle böyle ele geçerlermiş. Anlatmaları gerekirmiş, bilinmedik olmak ağırlarına gidermiş, zafer isterlermiş, belki işin bu yönüne ağırlık verebilirim. Düşünmem gerek. Konuşurken en çok kullandığım sözcük ister istemez bu oluyor.</p>

  <p class="calibre2">"Küçük şişko"ymuş! Yok ama! Durmadan geviş getiren o beyinsiz çam yarmalarına "küçük şişko"yu gösteririm ben! Para ve etle tıka basa doymuş dört ayı yavrusu, dört sümüklü kovboy taslağı! Allah kahretsin! Evet tam anlamıyla "Allah kahretsin!" Allah böyle deyişime kızıyorsa, bana mektup yazsın;</p>

  <p class="calibre2">Jeanie Gınagetiren</p>

  <p class="calibre2">Çıkmaz Sokak Mahallesi, Ümit Sokağı No: 0</p>

  <p class="calibre2">Kuzey Kutbu.</p>

  <p class="calibre2">Yanılma tehlikesi yok. Bekliyorum.</p>

  <p class="calibre2"></p>

  <p class="calibre2">Tuhaf şey, buradan ayrılamadığımı bildiğimden beri kaderime boyun eğer duruma girdim. Kadere inanmam ama belki de benim kaderim bu kaçığın maskesini indirmek. Ya sonra? Öldürmek mi? Onu öldüremem. Belki de öldürmem gerek... Bir sigara içeceğim ve inip ateşi yakacağım.</p>

  <p class="calibre2"><span class="bold">Katilin Günlüğü</span></p>

  <p class="calibre2">İşte, şişko Jeanie hâlâ burada. Bizi çok seviyor olmalı. Ben, zeki olduğunu ve çekip gideceğini sanıyordum. Yok canım. Kalıyor. Belki de ülkenin tüm aynasızlarını kıçına takmaktan korkuyordur. Ondaki o koca kıç ile atlamalarına imkân yok. Ama onu burada enseleyebileceklerini hiç düşünmedi mi? Kolayca enselerler. Hem onu kim korur? Bir gazete kupürünün ellerine geçmesi yeterli. Ama bunu kim yapacak? Bu evde sadece iyi çocuklar var. Bir de çok kötü Jeanie...</p>

  <p class="calibre2">Bunun dışında sevgili günlüğüm, kar yağıyor. Noel Baba'nın sakalı gibi güzel, beyaz&nbsp;bir kar... hediyelere bayılırım. Noel hediyesi olarak Sharon'a bayılırım.</p>

  <p class="calibre2">Bugün başım döndü. İlk kez oluyor. Yatakta yatıyordum ve bütün bunları düşünüyordum. Karen'i, Demburry'deki kızı, sonra bir kazak almak için ayağa kalktım, başım döndü, çevremde ne varsa dönüyordu. Yatağa tutundum, sonra geçti. Ama bundan hoşlanmadım. Benim gibi güçlü biri, kendinden emin biri, bir profesyonel, böyle kızlar gibi rahatsızlansın, olacak iş değil!</p>

  <p class="calibre2">Şimdi casus sevinir artık, her birimizin rahatsızlıklarını inceler. Görüyor musun casus, senin iyiliğini düşünüyorum. Zaten bana bir şey yapamayacağını bildikten, kimsenin bana bir şey yapamayacağını bildikten sonra, neden senden bir şey saklayayım ki?</p>

  <p class="calibre2">Seni seviyorum casus, her gün annemin odasına saklanarak eteklerinin arasına burnunu sokup beni hararetle okuyan pis casus, seni çok seviyorum. Beni çok hızlı okuyorsun, çok hızlı, ve şu an beni okurken, başını eğmiş okurken, ben merdivenlerden çıkıyorum... ellerim boş değil, biliyorsun... Kapının arkasındayım, o kadar hızlı döndün ki az kalsın kafan kopacaktı; şimdi artık okumaya devam edecek cesaretin kalmadı... Defol! defol!</p>

  <p class="calibre2">Yemin ediyorum seni öldüreceğim. Seninle eğlenmekten bıktığımda, seni öldüreceğim. Canını acıtacak bir şey bulacağım, çok acıtacak, çünkü benimle uğraşmaya yeltendin! Benimle uğraşmak için deli olmalı!</p>

  <p class="calibre2">Bu arada sana ipuçları vereyim. Yeni ve esaslı ipuçları. Odanda çözüp durursun. Sahi, kapın iyi kilitleniyor mu? Ha! Ha! Ha! Kâğıt üstündeki gülüşümden hoşlandın mı? Bak: çok önemli bir ipucu: Aramızda bir tek ben şalgam severim. Eyvallah.</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2"></p>

  <p class="calibre2">Bugün öğleden sonra korkudan öleceğimi sandım. O küçük it, merdivenden çıktığını yazmış. Bir an için inandım. Arkamı dönünce, baltanın parladığını görür gibi oldum. Beni en çok korkutan da balta. Balta ile ikiye bölünmenin ne demek olduğunu tahmin edebiliyorum.</p>

  <p class="calibre2">Körili kuzu yemeğini berbat ettim. Oh olsun, tek yemek buydu ve doktor çok kızdı. Suratları görülecek şeydi! Az önce kocakarıyı görmeye gittim, diğerleri çıkmıştı. Ona dedim ki: "Bir akşam da şalgam pişirsek?"</p>

  <p class="calibre2">Tuhaf tuhaf yüzüme baktı. Belki biraz şarap koktuğum içindir, kim bilir. "Şalgam mı? Ne garip bir düşünce," dedi alttan alta bana bakarak, "zayıflamak mı istiyorsunuz, yoksa Güneylilerin yemeklerini pişirmeye mi kalkıştınız?" En saf halimle, "Hayır efendim," dedim. "Bizde sık sık yapılırdı ve ağabeylerim bu yemeğe bayılırdı."</p>

  <p class="calibre2">Nazik bir şekilde gülümsedi, riyakâr ve sinsi bir gülümsemeyle, sırtımı ürpertecek kadar. "Oğullarım şalgam sevmez," dedi. "Hiçbiri mi?" "Hiçbiri. Yedirtmek mümkün olmadı." Sonra da berbat bir sarı-mavi iğrençlik numunesini örmeye devam etti (bu seferki Stark'a). Sonuç: Oğlan beni tiye aldı. Çok yüreklendirici!</p>

  <p class="calibre2">Terminali aradım: Değişiklik yok. Sanırım tipi geliyor. Hiç şaşmam! İyi geceler.</p>

  <p class="calibre2">Bıktım.</p>

  <p class="calibre2">Peki şu körolası şalgamlarla ne demek istedi? Yoksa bir sembol mü? "Hastanın bilinçaltında şalgam, babasının delicesine sevdiği pörsük penisini simgeler, bu nedenle&nbsp;ananın yerini çalarak bu penisten zevk aldığından şüphelendiği zavallı kızları öldürür." Şalgamlar, geniş anlamı ile erkekleri simgeler ve dolayısı ile, kaçık olmayan kaçık, doktorcuğum, eşcinseldir. Aferin Jeanie, kitap gerçekten yardımcı oluyor. Bu akşam bitirdim. Bir başkasını satın almalıyım.</p>

  <p class="calibre2"><span class="bold">Katilin Günlüğü</span></p>

  <p class="calibre2">Günaydın Jeanie.</p>

  <p class="calibre2">Rüyamda seni gördüm.</p>

  <p class="calibre2">Yaptığın çok pis bir şey.</p>

  <p class="calibre2">Utanmalısın.</p>

  <p class="calibre2">Kaltak.</p>

  <p class="calibre2">Kaltak. Kaltak. Kaltak. Sinirliyim. Sıcak. Bana kurnazlık taslama Jeanie, anladın mı? Anladın mı orospu çocuğu? Ananın ne yaptığını bilmiyor muyum sanıyorsun? Beni hafife alma Jeanie. On iki yaşımda değilim. Anladın mı? Bir erkeğim. Gerçek bir erkek. Ve bunun ne olduğunu sana kanıtlayacağım, fahişe bozuntusu! Babam hep "Kaltakları kırbaçla gütmek gerek" der. Kırbaç'ın içinde "bıçak" kelimesi de var değil mi? Karen gibi kaltakları. Diğerleri gibi.</p>

  <p class="calibre2">Ter içindeyim. Deftere damlıyor. Gözyaşı sanma sakın. Asla ağlamam. Ağlayacak vaktim yok. Yapacak çok iş var. Uğraşmam gereken o kadar çok yosma var ki... Bu ara&nbsp;hep küfür ediyorum, kötü de olsa hoşuma gidiyor. Kentte insanlar benimle konuşurken,&nbsp;gülümsüyorum ve aklımdan çok pis kaba sözcükler geçiyor ama onlar bilmiyor.</p>

  <p class="calibre2">Ben Mark değilim. Ne de Clark'ım. Ne de Stark. Ne de Jack. Kim olduğumu&nbsp;bilmiyorum. Bilmiyorum, anlıyor musun?</p>

  <p class="calibre2">Ama şalgamı çok seviyorum.</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Ya doğruysa? Ya bilmiyorsa? Ya kaçık olduğu sıralar günlüğünü yazıyorsa? Kim olduğunu anımsamadığı sırada? Onlardan biri olduğunu biliyor ama hangisi? Bunun için yazıyor. Anımsamak ümidiyle. Sonunda kim olduğunu bilmek ümidiyle.</p>

  <p class="calibre2">Kapı çalıyor. Gidip bakacağım.</p>

  <p class="calibre2">...............</p>

  <p class="calibre2">Kimin geldiğini tahmin edin! Aynasızlar. Geçen ay sordukları soruları tekrarladılar. Galiba birisi bir şey görmüş. O gece bir gölge, kareli pantolon giyiyormuş. (İşin bu aşamasında gölge olmaktan çıkıyor.) Bu mahallede herkesin kareli pantolonu var, sanki çizgili giymeyi bilmezmiş gibiler. Yine de bir ipucu. Sanırım sonunda enselenecek. Tamam Jeanie, konyaklı bir çayı hak ettin. Neden iki çay olmasın?</p>

  <p class="calibre2"><span class="bold">Katilin Günlüğü</span></p>

  <p class="calibre2">Annem Sharon'un üç gün sonra geleceğini söyledi. Babam Jeanie ile gitti. Jeanie kitabevine uğramak istiyormuş. Müthiş kar yağıyor. Avuçlarımın arasında bir şeyler ezmek istiyorum. Ellerim güçlü. Hayvanları bile. Örne sadece ellerimle öldürebilirim. Köpekleri örneğin Franklin'lerin köpeğini. Pis bir köpek, durmadan havlardı. Boynunu kırdım. Çok güçlüyüm. Clark gibi, evet öyle sevgili casus, seni unutmuş değilim. Clark'dan, ne denli güçlü olduğunu göstermesini iste bakalım. Yakışıklı ve güçlü.</p>

  <p class="calibre2">Söz açılmışken, ya şalgamlar?</p>

  <p class="calibre2">Susadım. Sanki dilim şişiyor ve beni boğacakmış gibi. Ağzımı hep yarı açık tutmam gerekiyor. Bu gece, yatağıma yaptım. Islaklık beni uyandırdı, hemen çarşaf değiştirdim. Şimdi, diğerlerinin arasına karıştı, ama eğlenceli buluyorsan, kirli sepetini didikleyebilirsin...</p>

  <p class="calibre2">Peki bu hassas bir bünyenin göstergesi değil mi? Örneğin, Jack'inki gibi? Asabi, sanatkâr, yatağa işeyen murdar bir mizaç. Şu ara çok yorgun olduğum ve ağzımda şişmiş bir dil olduğu için durmadan susuyorum ve çok içiyorum. Bu beni ilgilendirir, anladın mı,&nbsp;yaptığım beni ilgilendirir, buna inanmayan varsa hesabını görürüm...</p>

  <p class="calibre2">Sharon'u rüyamda gördüm.</p>

  <p class="calibre2">Kente niye gittin ki Jeanie? Burada, sıcak evde, daha rahat değil misin? Bizden&nbsp;ayrılmayı düşünmüyorsun herhalde? Bu kadar çok kar, iki saat içinde bir vücudu örter.</p>

  <p class="calibre2"></p>

  <p class="calibre2">Yol üstünde küçük beyaz bir tümsek. Dışına taşan tek şey ince topuklar... Ne de güzel olur. Bir de küçük beyaz cesedin kafasında yavaşça donan küçük bir sidik birikintisi...</p>

  <p class="calibre2">Sevgili günlüğüm, seni buralarda ne diye bırakıyorum bilmem ki, casuslara karşı&nbsp;fazla iyi davranıyorum.</p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Ne çok şey. Önce, psikopatlar hakkında bir kitap satın aldım. Doktor kentte ne yapacağımı sordu, "Polis romanları alacağım," dedim. "O budalalıkları okuyor musunuz?" dedi. "Evet, ara sıra, dinlendiriyor," dedim. Niçin burnunu sokuyor şu koca yağ tulumu? Tabii, ben kendimi oyalamak için çiçekli donlu eğlenceler bulamam ya!</p>

  <p class="calibre2">Dışarı çıkmak, karı koklamak, kendini zinde hissetmek ne iyiymiş! Neşemi yerine&nbsp;getirdi, bana rağmen ve durumun ciddiyetine rağmen!</p>

  <div class="mbppagebreak" id="calibre_pb_5"></div>
</body>
</html>
