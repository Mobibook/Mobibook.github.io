<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Doktor March'ın Dört Oğlu</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" id="filepos270978"></p>

  <p class="calibre2"></p>

  <p class="calibre9"><span class="calibre5"><span class="bold">XIII. Hazır Ol!</span></span></p>

  <p class="calibre6"><span class="bold">Jeanie'nin Günlüğü</span></p>

  <p class="calibre2">Yeryüzünde bu son gecem mi? Canlı olduğum son gece mi bu? Çoğu kez, hiçbir şey yapamadan bekleyen idam mahkûmlarını düşünmüşümdür, yani demek istiyorum ki, her şeyi durdurmak isteseler de olanaksız, her şey bitti. Sanırım bunu belirten bir ifade var: geriye dönülmeyeceğini, kaçılamayacağını, olayların değiştirilemeyeceğini, gerçekten mahpus olunduğunu, kendi kendinin, koşulların, yerlerin, kendi bedeninin mahpusu olunduğunu belirten bir ifade...</p>

  <p class="calibre2">Bütün bunları aptallık diye nitelesem de, gitmek istesem de, artık çok geç, yazılmış bir kere, alın yazısı! Filmlerde, karşıdan gelen treni, raylara sıkışmış arabayı sonra da çarpışmalarını görür gibi... o gün de böyle! Uzaktan görüyorsun, elinden bir şey gelmiyor.</p>

  <p class="calibre2">Beni tabancayla mı alaşağı edecek? Aptalca olur, kaza olduğuna kimse inanmaz... meğer ki? Tabii ya! Aşağılık herif, ama niçin kendimi öldürmüş olayım? İnsan kendini neden öldürür? Nedenini biliyorum. Kasten olmasa da bir bebeği öldürdüğü için, sarhoş olduğu için. Tezgâh bu, değil mi? Vicdan azabı? "Vicdan azabından kıvranıyordu, kendini öldürdü," denecek.</p>

  <p class="calibre2">Demek hiçbir yer güvenli değil, özellikle odam. Ama kilidi de havaya uçuramaz ya!</p>

  <p class="calibre2">Kendi kapısını uçuran intihar etmiş bir kadın! Bayağı şüphe çeker.</p>

  <p class="calibre2"><span class="bold">Katilin Günlüğü</span></p>

  <p class="calibre2"><span class="italic">Jeanie artık bana yazmıyor, artık benimle konuşmuyor, Jeanie surat asıyor. Surat mı asıyorsun, suratsız? Bütün günahlarının cezasını çekeceksin, sonunda çekeceksin... hakaretlerin, küfürlerin, küçümseyen bakışların cezasını bulacak. Ailemiz tertemiz, aklanmış olacak, beni asmak isteyen çıkmayacak...</span></p>

  <p class="calibre2"><span class="italic">Asılacak olan sensin... Titreme geliyor, sanırım nezle oldum. Şu ara pis bir suratın var Jeanie, gözlerinin çevresindeki koca halkalar, âlem yapmış kötü kadınlar gibisin.&nbsp;Âlem mi yaptın Jeanie? Bebeği öldürdün mü?</span></p>

  <p class="calibre2"><span class="italic">Ne sanıyordun? Bütün entrikalarını çevirmeyi bitirene kadar oturup bekleyecek&nbsp;miydim? Patron benim, oyunu ben yönetirim.</span></p>

  <p class="calibre2"><span class="italic">Uyuyor musun? Uyuyup uyumadığına bakacağım... Yazıyor musun? Teybe mi&nbsp;fısıldıyorsun yoksa? Sarhoş musun?</span></p>

  <p class="calibre3" style="margin:0pt; border:0pt; height:1em">&nbsp;</p>

  <p class="calibre2"></p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Bir kapının açıldığını duydum. Koridorda ışık yok. İlerliyor, nefes alıyor... kapıya vuruldu. "Kim o? Siz misiniz doktor?" Cevap yok. Oysa vurulduğundan eminim. Çok çabuk açmalı, bakmalı... bir mesaj, yine mi? Gözü dönüyor, peşimi bırakmıyor, beni özlüyorsun ha? "Uyuyor musun? Sarhoş musun?" Sarhoş olsam, işine gelirdi değil mi alçak, kaçık!</p>

  <p class="calibre2">Kapıyı kilitlemeyi unuttum... oldu, çağırsa bile cevap vermeyeceğim, şu batası dolmakalem nerede? Bir kadeh cin içmek, bir kadehçik... şişe nerede? Bir yudum, sadece bir yudum, iyi geliyor, yaksa da iyi geliyor.</p>

  <p class="calibre2">Bir fikrim var. Karşı saldırıda bulunmak.</p>

  <p class="calibre2"><span class="italic">Pis sümüklü, seni öldüreceğim, yarın gece yarısından önce seni öldüreceğim.</span></p>

  <p class="calibre2"><span class="italic">Ölümüne herkes çok sevinecek.</span></p>

  <p class="calibre2">Bir başka fikrim daha var: Bu yazdığımı koridora bırakacağım. Çıkacak, kâğıdı alacak, onu göreceğim, şişeyi tepesine indireceğim... evet, evet, tuvalete saklanacağım, kapıyı aralık tutacağım, kendinden çok emin, onu enseleyeceğim! Haydi çabuk, gidelim.</p>

  <p class="calibre2">......................</p>

  <p class="calibre2"><span class="italic">Merhaba Jeanie, sağlığına!</span></p>

  <p class="calibre2">Bunu yazan ben değilim. Kâğıdın üzerine yazılmış, yatağıma konulmuş.</p>

  <p class="calibre2">Buraya girdi. Buraya girdi ve yatağımı elledi, eşyalarımı; elbiseme cin dökmüş,&nbsp;inadına, bu kadar çabuk! Bir ruh mu? İnsan değil mi yoksa?</p>

  <p class="calibre2">Olay şöyle oldu: Karanlıkta odamdan çıkmıştım, tabanca ile beni bekliyorsa diye ışığı yakmak istemedim, mesajı komodinin üzerine koydum (kapının kapandığını ve kilitlendiğini duymadan ortaya çıkmayacağını biliyordum). Tuvalete gittim, kapıyı çektim, anahtarı çevirdim, hiç...</p>

  <p class="calibre2">Sonra bir kapı aralandı, duydum, anahtarı usulca çevirdim, bir başka kapı, ayak sesi, tokmak kurcalanıyor: "İçeride biri mi var?" (Doktorun sesi) "Evet, benim, Jeanie." Orada dikilmiş bekliyor, burnunu çekip sabırsızlandığını&nbsp;duyuyorum, sifonu çekiyorum,&nbsp;çıkıyorum, dışarının ışığı yanmış, sadece doktor var. "İyi geceler doktor." Çizgili donu ve sert tavrı ile, "İyi geceler Jeanie," diyor. Tabii bütün diğer kapılar kapalı, mesaj komodinin üzerinden gitmiş. Odamın kapısı açık kalmış. İçeriye girmiş, pis elleriyle her yere dokunmuş. Neden elbisemi kirletti? Yarın aynasızlara giderken ne giyeceğim? Yeni bir çuval mı?</p>

  <p class="calibre2"></p>

  <p class="calibre2">Uykum yok, midem tekrar bulanmaya başladı, ağzıma cin tadı geliyor. Zihnim berrak değil, yorgunum, başımın içinde bir şeyler dönüyor, durmadan dönüyor. Tıpkı bir tekerleğin üstünde kendini ısırmamak, çıldırmamak için fır fır dönen sincap gibi.</p>

  <p class="calibre2"><span class="bold">Katilin Günlüğü</span></p>

  <p class="calibre2"><span class="italic">Daha az zevk almaya başladım. Onları öldürürken, artık eskisi gibi değil. Artık hissetmiyorum... o şeyi... sadece öfkeli oluyorum, çok öfkeli, onları öldürmem gerekiyor, onlardan kurtulmam gerekiyor, yoksa boğulur gibi oluyorum, boğazımı sıkan bir yaka&nbsp;varmış gibi boğuluyorum, anlıyor musun?</span></p>

  <p class="calibre2"><span class="italic">Ama senin ölmeni görürken zevk alacağım, seni çok uzun zaman bekledim. Sana bağlanmamı, seni sevmemi, seni bu işin dışında tutmamı ümit ediyordun. Beni baştan çıkarmak, bana hâkim olmak, kendi yasanı bana kabul ettirmek istedin, ama ben çocuk değilim, sana asla boyun eğmeyeceğim, asla!</span></p>

  <p class="calibre2"><span class="italic">Tuvalete giden babam çıkınca, kendini ne kadar budala hissetmişsindir. Odan, tımar edilmemiş inek kokuyor, leş gibi kokuyorsun, giysilerin kokuyor, elbisen cin kokuyor. Neler yumurtladığını dinlemek için teybi aldım. Son duygularını, terk edilmiş bir köpek gibi gebermeden önce son heyecanlarını kaydedesin diye onu geri vereceğim. Zavallı küçük Jeanie'ciğim, sana "şey" yapmamı istersin değil mi? Belki, çok uslu durursan, belki sen ölürken sana "şey" yaparım.</span></p>

  <p class="calibre2"><span class="bold">Jeanie'nin Günlüğü</span></p>

  <p class="calibre2">Teybi aldığını yeni fark ettim.</p>

  <p class="calibre2">Çok geç olmalı... sabahın 2'si olmuş. 7'de kalkmalıyım, yatmam gerek, aklımı başıma&nbsp;toplamam gerek, ama yarın akşam öleceksem ne diye yatayım?</p>

  <p class="calibre2">Koridorda gürültü var, cehennemi bir şey bu, hiç durmuyor, duymak istemiyorum, bir mırıltı gibi, biri mırıldanıyor, hasta sanki. Tuhaf şey, bunu bir tek ben mi duyuyorum? Sanki bir sarhoş... bu sesi tanıyorum, bu konuşma biçimini, koridorda hastalandı mı? Gidip bakayım, belki de ölmekte olan biridir, belki onları öldürdü.</p>

  <p class="calibre2">Annesi mi? İnleyen, sızlanan bir kadın sesi. Hiçbiri kımıldamayacak mı? Tam kapımın arkasında... sirenler şarkı söylüyor, babam her zaman şarkı söyleyen sirenlerin öyküsünü anlatırdı, dinlemek istemiyorum, ben... ama bu benim sesim! Kapının arasında konuşan benim, ben... sızlanıyorum... diğerleri duymasın.</p>

  <p class="calibre2">......................</p>

  <p class="calibre2">İşte oldu, aldım, teypti. Dinlemiş olmalı, bir not var...</p>

  <p class="calibre2">İnlediğimi dinlerken iyi eğlenmiş olmalısın, orada odanda, odalardan birinde&nbsp;adamakıllı matrak geçmişsindir. Oda kapılarını aniden açmam yeterli, seni, oturmuş yazı&nbsp;yazarken göreceğim, çizgili pijamanla, o pis soluk suratını göreceğim, gerçek gülüşünle, gerçek gözlerinle, o odalardan birinde, bana bakan deli gözlerinle, ağladığımı dinlemek, sarhoş olduğumu dinlemek seni eğlendirdi mi? Irzıma geçilmiş gibi oldum, tıpkı günlüğü aldığında olduğu gibi, onu öldürmek istiyorum... onu o kadar öldürmek istiyorum ki!</p>

  <p class="calibre2">Teybin geri gelmesine çok sevindim. Yüksek sesle konuşmak, sesimi dinlemek,&nbsp;düşündüğümü dinlemek hoşuma gidiyor. Her şeyi hayal etmek için kafamın içine&nbsp;hapsedilmiş gibi olmuyorum o zaman!</p>

  <div class="mbppagebreak" id="calibre_pb_15"></div>
</body>
</html>
