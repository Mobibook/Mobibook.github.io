<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>8</h1>

  <p id="indent">Geçirdiğim kazayı aileme anlatmamı beklemeyin benden. Kurşun ve acil servisle ilgili şehirlerarası telefonda ağlama krizleri falan. Bu şekilde bir yere varamayız. İlk fırsatta bir mektup yazarak onlara Espre’nin katalog çekimi için Meksika, Cancun’a gideceğimi söyledim.</p>

  <p>Altı ay boyunca eğlence, kumsal ve uzun şişeli Meksika biralarının içindeki limon parçalarını emerek çıkarmaya çalışan bendeniz. Herifler bunu yapan hatunları izlemeye bayılırlar. Durmayın, deneyin. Haydi herifler.</p>

  <p>Annem cevap yazıp Espre’nin kıyafetlerini çok beğendiğini belirtiyor. Espre kataloğunda yer alacağıma göre, acaba ona Noel siparişi için indirim yaptırtabilir miymişim diye soruyor.</p>

  <p>Üzgünüm anne. Üzgünüm Tanrım.</p>

  <p>Annem mektubunu şöyle bitirmiş: Bizim için tatlı bir kız ol. Sevgiler, öpüyorum.</p>

  <p>Çoğu zaman dünyanın yanlış olanı bilmesini önlemek çok daha kolaydır. Ailem bana Yumru der. Dokuz ay boyunca annemin karnındaki yumru olduğum için; bana doğmadan önce de Yumru diyorlarmış. Arabayla iki saatlik bir mesafede oturuyorlar ama onları hiç ziyaret etmiyorum. Yani benimle ilgili her bir boku bilmek zorunda değiller.</p>

  <p>Annem mektuplardan birinde şöyle yazmış:</p>

  <p>“En azından ağabeyinin hayatta olup olmadığını biliyoruz.”</p>

  <p>Ölü ağabeyim, İbneler Kralı. Her işin ustası. On altı yaşına gelene dek basketbol kralıydı ve boğaz ağrısı sebebiyle yaptırdığı tahlilin sonucunda belsoğukluğu kaptığı ortaya çıktı, ben sadece ondan nefret ettiğimi hatırlıyorum.</p>

  <p>“Seni sevmediğimizden değil,” yazmış annem bir mektubunda, “sevgimizi göstermediğimizdendir.”</p>

  <p>Üstelik izleyici olmadan isteri krizi geçirmek imkânsızdır. Hayatta kalmak için ne yapmanız gerektiğini bilirsiniz. Aileniz olanların ne kadar korkunç olduğunu söyleyerek sizi çileden çıkarır. Önce acildeki tipler size sıralarını verir. Sonra Fransiskan rahibeler haykırır. Sonra hastane kâğıtlarıyla polisler gelir.</p>

  <p>Bebeklik hayatınıza; sadece bebe maması yediğiniz günlere dönelim. Sehpanın üzerine doğru sendelersiniz. Ayakta durmaya ve o sosis gibi bacaklarla badi badi yürümeye çalışırsınız veya düşersiniz. Sonra sehpaya ulaşıp kocaman ve yumuşak bebek kafanızı sehpanın sivri köşesine çarparsınız.</p>

  <p>Düşersiniz ve ah, ah, canınız yanar. Ama yine de annenizle babanız yanınıza koşana dek ortada trajik bir durum yoktur.</p>

  <p>Ah seni gidi cesur zavallıcık.</p>

  <p>İşte o zaman ağlamaya başlarsınız.</p>

  <p><br /></p>

  <p><br /></p>

  <p id="indent">Washington, Seattle’daki Uzay Dikilitaşı zımbırtısının tepesine çıkan Brandy, ben ve Seth’e dönelim. Seth’e kahve -krema, şeker ve Climara- ve Coca Cola -ekstra Estrace, buzsuz- kapıp gelmem için verdiğimiz molalar haricinde Kanada sınırından beri ilk kez duruyoruz. Saat on bir. Uzay Dikilitaşı gece yarısı kapanıyor ve Seth dünyada iki çeşit insan olduğunu söylüyor.</p>

  <p>Prenses Alexander öncelikle güzel bir otel bulmak istedi, şu, valelerin arabaları park ettiği, fayans döşeli banyoları olanlardan. Dışarı çıkıp ilaçları satmadan önce uyuması için zaman yaratmalıyız.</p>

  <p>İki çeşit insanla ilgili olarak Seth, “Televizyonda bir yarışmaya katılmışsınız gibi,” diyor. Otobandan çıktık, karanlık depoların arasından, Uzay Dikilitaşı’nın parıltısına doğru ilerliyoruz. “Ve bu yarışmayı kazanarak,” diyor Seth, “iki ödülden birini, yani perakende fiyatı üç bin dolar olan Broyhill marka beş parçalı oturma odası takımı veya Avrupa’daki eski dünyanın cazibesine on günlük bir seyahati seçme şansına sahip oluyorsunuz.”</p>

  <p>Seth çoğu insanın oturma odası takımını seçeceğini söylüyor.</p>

  <p>“Çünkü insanlar çabalarının karşılığı olarak bir şey göstermek istiyorlar,” diyor Seth. “Firavunlar ve piramitleri gibi. Güzel bir oturma odası takımına sahip olsalar bile seçme şansı tanınan insanların çok azı, seyahati seçerdi.”</p>

  <p>Seattle Merkezi’ndeki sokaklarda hiç araba yok; insanların hepsi evde televizyon izliyor veya eğer Tanrıya inanıyorsanız televizyon görevi görüyorlar.</p>

  <p>“Geleceğin nerede sona erdiğini size göstermem lazım,” diyor Seth. “Ben seyahati seçen insanlar olmamızı istiyorum.”</p>

  <p>Seth’e göre gelecek 1962 yılında Seattle Dünya Fuarı’nda sona erdi. Miras olarak almamız gereken her şey bundan ibaretti; bu on yıl içerisinde bütün insanoğlu Ay’a gitmiş olmalıydı -mucizevi dostumuz asbest- ve Uzay Çağı’nın nükleer güçlü, fosil yakıtlı dünyasında insanoğlu Jetgillerin uçan tava şeklindeki apartmanlarını ziyaret ettikten sonra, tek raylı trene binerek şehre inip Bon Marche’deki ilaç kutusu gibi eğlenceli şapka defilesini izleyebilmeliydi.</p>

  <p>Ama insanoğlu tüm umudunu, bilimi, araştırmayı ve göz kamaştırıcılığını buradaki yıkıntıda bırakıp gitti:</p>

  <p>Uzay Dikilitaşı’nda.</p>

  <p>Dantel görünümlü kubbeleri ve sarkan ışık küreleriyle Bilim Merkezi’nde.</p>

  <p>Fırçalanmış alüminyumla kaplı, uzayıp giden tek raylı Demiryolu’nda.</p>

  <p>Demek hayatlarımız bu hale gelecekti.</p>

  <p>Oraya git. Bu seyahate çık, diyor Seth. Kalbinin kırıldığını hissedeceksin, çünkü hizmetçi robotları Rosie ve uçan tavadan arabaları ve sabahları onları fırlatan ekmek kızartma makinesinden yatakları olan Jetgiller Uzay Mekiği’ni Çakmaktaşlar’a kiraya vermişler sanki.</p>

  <p>“Bilirsiniz işte,” diyor Seth, “Fred ve Wilma. Mutfak lavabosunun altında yaşayan gerçek bir domuz çöp öğütme makinesidir hani. Tüm mobilyalar kemik ve kayalardan yapılmıştır, abajurlar da kapları kürkünden. Wilma bir fil yavrusuyla halıları süpürür, kayaların tozunu alır. Bebeklerinin adı ‘Çakıl’dır.”</p>

  <p>Peynir yemeği, aerosol gücüyle çalışan uzay gemileri, suni köpük ve Ay’daki Kulüp Med Tatil Köyü, diş macunu tüpünde satılan rozbiften ibaret olan geleceğimiz buradaymış.</p>

  <p>“Tang,” diyor Seth, “bilirsiniz işte, astronotlarla kahvaltı falan. Ve şimdi de insanlar deriden kendi yaptıkları sandaletleri giyip buraya geliyorlar. Çocuklarına Eski Tevrat’tan Bilha ve Zevulun gibi isimler koyuyorlar. Mercimeğin hayatlarında çok önemli bir yeri var.”</p>

  <p>Seth burnunu çekiyor ve elinin tersiyle gözlerindeki yaşları siliyor. Hep Estrace’in suçu. Aybaşı öncesi sendromuna yakalandı galiba.</p>

  <p>“Bugün Uzay Dikilitaşı’na gelen insanlar,” diyor Seth, “evde mercimek kaynatıp, aynen Yunan harabelerini gördüklerinde Tanrının inşa ettiğini sanan barbarlar gibi geleceğin harabelerinde turluyorlar.”</p>

  <p>Seth arabayı Uzay Dikilitaşı’nın üç büyük çelik ayağından birinin altına park ediyor. Arabadan inip Uzay Dikilitaşı’na uzanan ayaklara, alçak restorana, dönen yüksek restorana ve en üstteki gözlem güvertesine bakıyoruz. Sonra da yıldızlara.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Biletlerimizi alıp Uzay Dikilitaşı’nın ortasından yukarı doğru çıkan camdan asansöre bindiğimiz o hüzünlü ana dönelim. Cam ve pirinçten yapılma go-go dans partisi ininde yıldızlara doğru yükseliyoruz. Yukarı çıkarken insan eli değmemiş, alerji yaratmayan <i>Telestar</i> müziği dinlemek istiyorum. Bilgisayarda yaratılmış ve Moog klavyesinde çalınmış herhangi bir şey olabilir. TWA’in Ay’a gidip gelirken verdiği ve karizmatik heriflerle piliçlerin yer çekimsiz ortamda mercimeği fırına verirken bir yandan da lezzetli kanepe haplarından yuttukları go-go dans partilerinden birinde vak vak dansı yapmak istiyorum.</p>

  <p>Bunu istiyorum.</p>

  <p>Ve istediğimi söylediğim anda Brandy Alexander, yukarı doğru gidiyor olmamıza rağmen, cam ve pirinçten camlara doğru tırmanıp vak vak dansı yapmaya başlıyor ama dans G kuvvetleri yüzünden sanki insanın dört yüz kilo geldiği Mars’ta yapılıyormuş gibi görünüyor.</p>

  <p>Polyester karışımı üniformalı asansörcü herifin, gelecekle ilgili bu noktayı kaçınması ise çok üzücü. Yaşadığımız anın tüm eğlence, eğlence, eğlencesi heba oluyor ve bu herif bize kenar mahallelerde evcil hayvanların satıldığı dükkânlardaki eniklermişiz gibi bakıyor. Hani şu kıç deliklerinde ve gözlerinde sarı çapaklar olan ve asla katı kaka yapmayacağını bildiğiniz halde tanesi altı yüz dolara satılan köpek yavrularıymışız gibi. Bu enikler o kadar üzgünler ki, şişko ve merinos koyunu gibi permalı kızlar saatler boyu cam kafese vurarak “Seni seviyorum minik şey. Annen seni çok seviyor ufaklık.” diyecekler.</p>

  <p>Gelecek bazı insanlar yüzünden yitip gidiyor.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Uzay Dikilitaşı’nın en üstündeki gözlem güvertesine dönelim; buradan çelik ayakları görünmüyor, dolayısıyla insan kendini birçok satılık hediyelik eşyayla birlikte uçan bir tavada Seattle’ın üzerinde geziniyormuş gibi hissediyor. Yine de bunların çoğu geleceğe ait hediyelik eşyalar değil. Ekolojik tişörtler, batikler ve söylenenin aksine her seferinde boyasını saldığı için başka bir giysiyle yıkayamayacağınız, doğal pamuk ipliğinden yapılma düğüm atılarak boyanmış giysiler var. Seks yaparken şarkı söyleyen balinaların sesinin kaydedilmiş olduğu kasetler var. Ve nefret ettiğim daha başka objeler.</p>

  <p>Brandy gelecekten gelen mukaddes emanetleri veya insan yapımı sanat eserlerini aramak üzere uzaklaşıyor. Akrilik. Pleksiglas. Alüminyum. Suni köpük. Radyum.</p>

  <p>Seth tırabzanlara doğru gidip emniyet tellerine yaslanarak aşağıya tükürüyor. Tükürüğü yirmi birinci yüzyıla düşüyor. Rüzgâr saçlarımı karanlığa ve Seattle’a doğru uçuruyor ve ellerim, daha önce milyonlarca insanın tutunduğu çelik tırabzanı kavramaktan bembeyaz olmuş.</p>

  <p>Kıyafetinin içinde, beni çıldırtan sert kas kütlelerinin yerinde artık kemerinin üzerinde gömleğini zorlayan yağ birikimi var. Hamisid yüzünden. O seksi akşamüzeri gölgesi, Provera yüzünden soluyor. Hatta parmakları bile şişmiş ve eski mühürlü yüzüğü kapatmış.</p>

  <p>Kafamdaki fotoğrafçı şöyle diyor:</p>

  <p>Bana barış ver.</p>

  <p>Flaş.</p>

  <p>Bana kurtuluş ver.</p>

  <p>Flaş.</p>

  <p>Seth su tutmuş vücudunu yukarı çekerek tırabzanın üzerine oturuyor. Ayağındaki püsküllü mokasenler tellerin üzerinde sallanıyor. Kravatı hiçliğin ve karanlığın üzerinde dimdik uçuyor.</p>

  <p>“Korkmuyorum,” diyor. Bacaklarından birini uzatıyor ve ayağındaki püsküllü mokasenin yere düşmesine izin veriyor.</p>

  <p>Kafamdaki peçeyi sıkıca boynuma doluyorum ki, beni tanımayan insanlar, annemle babam gibi benim hâlâ mutlu olduğumu sansınlar.</p>

  <p>Seth “Bir daha asla, seni öldürmeye çalışırken beni yakaladığın gece korktuğum kadar korkmam,” diyor ve Seattle’ın ışıklarına bakarak gülümsüyor.</p>

  <p>Biliyorsunuz, dudaklarım olsaydı ben de gülümserdim.</p>

  <p>Uzay Dikilitaşı’nın tepesindeki gözlem güvertesinin karanlığında, rüzgârında ve geleceğinde Brandy Alexander, o yüce kraliçe markası, Brandy gelecekten hediyelerle birlikte Seth’le benim yanıma geliyor. Bunlar kartpostal. Brandy Alexander bize, solduğu, kenarları yırtıldığı ve çok kereler alınıp bırakıldığı için yıllarca döner tel radarda kalmayı başarmış bu kartpostallardan birer istif veriyor. Bazıları, Uzay Dikilitaşı’nın açılış gününün arka planında yer alan temiz ve güneşle yıkanmış gökyüzünü gösteren geleceğin fotoğrafları. Bazıları da, önünde kumaş kaplı, üç büyük düğmesi olan pembe tiftikten Jackie O takımlarından giymiş, gülümseyen yavrularla dolu Tek Raylı Demiryolu’nun resimleri. Bazılarında da tüm fıskiyelerin çalışır vaziyette olduğu ve çizgili tişörtlü çocuklarla, sarışın alabros tıraşlı astronotların koşuşturduğu Bilim Merkezi’nin resimleri var.</p>

  <p>“En çok neden korktuğunuzu dünyaya anlatın,” diyor Brandy. İkimize de birer tane Patlıcan Moru Düşler kaş kalemi veriyor ve “Dünyayı gelecekten vereceğiniz tavsiyelerle kurtarın,” diyor.</p>

  <p>Seth kartlardan birinin arkasına bir şeyler yazıyor ve okuması için Brandy’ye uzatıyor.</p>

  <p><i>Yarışma programlarında</i>, diye okuyor Brandy, <i>bazıları Fransa seyahatini seçer ama çoğunluk çamaşır yıkama ve kurutma makinesini seçecektir.</i></p>

  <p>Brandy kartpostalın arkasındaki pul yapıştırılacak yeri gösteren boş kareye kocaman bir Kurşuni öpücük konduruyor ve kartı Seattle şehir merkezindeki kulelere doğru uçurması için rüzgâra bırakıyor.</p>

  <p>Seth ona bir kart daha veriyor ve Brandy okuyor:</p>

  <p><i>Yarışmalar, eğitimimizden geriye kalan rastgele ve değersiz gerçekler hakkında kendimizi daha iyi hissetmemiz için düzenlenirler.</i></p>

  <p>Bir öpücük ve kart Washington gölüne doğru yol almaya başlıyor.</p>

  <p>Seth’den:</p>

  <p><i>Gelecek ne zaman vaat olmaktan çıkıp bir tehdit unsuru haline geldi?</i></p>

  <p>Bir öpücük ve kart Ballard’a doğru esen rüzgâra karışıyor.</p>

  <p><i>Ancak ve ancak bu gezegeni yiyip bitirdikten sonra Tanrı bize yenisini verecek. Yarattıklarımızdan çok yok ettiklerimizle hatırlanacağız.</i></p>

  <p>5 numaralı karayolu uzaklarda yılan gibi kıvrılıyor. Uzay Dikilitaşı’nın en üstünden bakınca güneye akan şerit kırmızı, kuzeye akan şeritse beyaz ışık huzmesiyle dolu. Bir kart alıp yazıyorum:</p>

  <p><i>Seth Thomas’ı o kadar çok seviyorum ki, onu yok etmek zorundayım. Durumu yüce kraliçeye taparak telafi etmeye çalışıyorum. Seth beni asla sevmeyecek. Bir daha beni kimse sevmeyecek.</i></p>

  <p>Brandy kartı alıp yüksek sesle okumak için bekliyor. Brandy en büyük korkularımı dünyaya ifşa etmek için bekliyor ama kartı ona vermiyorum. Olmayan dudaklarımla kartı öpüyorum ve rüzgârın alıp götürmesi için elimi uzatıyorum. Kart yıldızlara kadar yükseliyor, yükseliyor, yükseliyor, sonra da güvenlik bariyerinin arasına düşüyor.</p>

  <p>Ben geleceğimin güvenlik bariyerine takılışını izlerken Brandy, Seth’in yazdığı başka bir kartı okuyor.</p>

  <p><i>Hepimiz kendimizin gübresiyiz.</i></p>

  <p>Gelecekten gelen başka bir kartın üzerine yazıyorum ve Brandy okuyor:</p>

  <p><i>Kimden nefret edeceğimizi bilemediğimiz zaman kendimizden nefret ediyoruz.</i></p>

  <p>Havanın yukarı yükselmesiyle birlikte en büyük korkularım güvenlik bariyerinin arasından havalanıyor ve uçup gidiyor.</p>

  <p>Seth yazıyor, Brandy okuyor.</p>

  <p><i>Kendinizi sürekli olarak dönüştürüp kullanışlı hale getirmelisiniz.</i></p>

  <p>Ben yazıyorum, Brandy okuyor.</p>

  <p><i>Benim hiçbir şeyim orijinal değil. Ben bildiğim tüm insanların ortak çabasıyım.</i></p>

  <p>Ben yazıyorum, Brandy okuyor.</p>

  <p><i>Sevdiğiniz ve sizi seven kişi asla ve asla aynı kişi değildir.</i></p>

  <p><br /></p>

  <p><br /></p>

  <p id="indent">TWA’in Ay’dan eve dönüş seyahatinde hızla aşağıya inen bize; yer çekimsiz pirinç ve camdan şevk ini asansörde, dans partisinin vak vak dansını yapan Brandy, Seth ve bana dönelim. Brandy yüzüklerle bezeli koca elini yumruk yapıyor ve bizi durdurmaya çalışan polyester karışımı üniformalı görevliye uzaydan atmosfere girişte ölmek istemiyorsa sakinleşmesini söylüyor.</p>

  <p>Yirmi birinci yüzyıldaki dünyaya dönüyoruz ve içi mavi mücevher kutusu gibi görünen kiralık Lincoln’ümüz bizi güzel bir otele götürmek için bekliyor. Ön camda bir bilet var ama Brandy bileti yırtmak için hamle yaptığında biletin gelecekten gelen bir kartpostal olduğunu görüyoruz.</p>

  <p>En büyük korkularım olabilir.</p>

  <p>Brandy’nin Seth’e yüksek sesle okuması için. <i>Seth Thomas’ı o kadar çok seviyorum ki, onu yok etmek zorundayım...</i></p>

  <p>Telafi etsem bile artık beni kimse istemeyecek. Ne Seth. Ne de ailem. Dudakları olmayan birini öpemezsiniz. Ah, beni sev, beni sev, beni sev, beni sev, beni sev, beni sev, beni sev, beni sev. Kim olmamı istersen, olurum.</p>

  <p>Brandy Alexander, iri eliyle kartpostalı kaldırıyor. Yüce kraliçe sessizce içinden okuyor ve kartpostalı çantasına atıyor. Prenses Prenses, “Bu hızla asla geleceğe varamayız,” diyor.</p>
</body>
</html>
