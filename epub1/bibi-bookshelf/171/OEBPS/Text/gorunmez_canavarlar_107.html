<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>7</h1>

  <p id="indent">Kazadan önceki son Şükran Günü’ne; ailemle akşam yemeği yemek için eve gittiğim güne dönelim. O zamanlar yüzüm hâlâ yerindeydi, o yüzden katı yemek yerken zorlanmıyordum. Yemek masasında, masanın tamamını örten, hatırlamadığım bir masa örtüsü serili; gerçekten güzel, lacivert Şam ipeğinden bir örtü, kenarında da dantel var. Bu örtü annemin satın alacağı bir şey olmadığından, biri mi verdi diye soruyorum.</p>

  <p>Annem masanın üzerine eğilip mavi ipekli peçetesini açıyor; aramızda, yani annem, ben ve babam arasında bulunan her şeyin dumanı tütüyor. Şekerleme katmanının altındaki tatlı patatesler. Büyük, kahverengi hindi. Minik yuvarlak ekmekler, tavuk şeklinde örülmüş hoş bir sepetin içinde duruyor. Minik bir ekmek almak için tavuğun kanatlarını kaldırmak gerekiyor. Masada ayrıca üzerinde tatlı salatalık turşusu ve fıstık ezmesiyle doldurulmuş kereviz bulunan kristal tepsi var.</p>

  <p>“Neyi biri mi verdi?” diye soruyor annem.</p>

  <p>Yeni masa örtüsünü. Gerçekten güzelmiş.</p>

  <p>Babam iç geçirip bıçağını hindiye saplıyor.</p>

  <p>“Başta masa örtüsü yapmak gibi bir niyetimiz yoktu,” diyor annem. “Ama baban ve ben asıl planımıza pek sadık kalamadık.”</p>

  <p>Bıçak tekrar tekrar saplanıyor ve babam akşam yemeğimizi parçalıyor.</p>

  <p>Annem “AIDS’i anma yorganının ne olduğunu biliyor musun?” diye soruyor.</p>

  <p>İşte bu noktada kardeşimden ne kadar nefret ettiğime dönebilirsiniz.</p>

  <p>“Bu kumaşı, Shane için güzel bir pano olacağını düşündüğümden aldım,” diyor annem. “Sıra, üzerine bir şeyler dikmeye gelince biraz sorun yaşadık.”</p>

  <p>Bana amnezi ver.</p>

  <p>Flaş.</p>

  <p>Bana yeni bir aile ver.</p>

  <p>Flaş.</p>

  <p>“Annen kimseyi incitmek istemedi,” diyor babam. Hindiden bir baget koparıyor ve eti tabağında parçalamaya başlıyor. “Konu eşcinsellik olunca, çok dikkatli davranmak gerekiyor, çünkü her şey gizli bir anlam içeriyor. Yani insanların yanlış düşünmesini istemedik.”</p>

  <p>Annem uzanıp tabağıma tatlı patates parçaları koyuyor ve “Baban siyah bir şerit istemişti ama lacivert kumaşın üzerine siyah şerit Shane’in deri giysilerden tahrik olduğu anlamına gelirmiş; bilirsin işte, bağlılık ve itaat, sado ve mazoşizm. Bu panolar geride kalanlara gerçekten yardımcı oluyor,” diyor.</p>

  <p>“Hiç tanımadığımız insanlar bizi ve Shane’in ismini görecekler,” diyor babam. “Başka şeyler düşünmelerini istemedik.”</p>

  <p>Yemek tabaklarının hepsi yavaşça masanın etrafında soldan sağa dönmeye başlıyorlar. Hindi dolması. Zeytinler. Kızılcık sosu.</p>

  <p>“Ben pembe üçgenler istedim ama bütün panolarda pembe üçgenler var,” diyor annem. “Meğer homoseksüeller için Nazi sembolüymüş. Baban siyah üçgen önerdi ama o da Shane’in lezbiyen olduğu anlamına gelirmiş. Dişilerdeki kasık bölgesi tüyleri gibi görünüyor. Siyah üçgen yani,” diyor.</p>

  <p>Babam “Ben yeşil şerit istedim ama o da Shane’in erkek fahişe olduğu anlamına gelirmiş,” diyor.</p>

  <p>Annem “Neredeyse kırmızı bir şerit seçiyorduk ama o da yumruk seksi demekmiş. Kahverengi ya dışkı bağımlılığı ya da anüs yalama demekmiş ama hangisi olduğunu anlayamadık,” diyor.</p>

  <p>“Sarı,” diyor babam, “su sporları demek.”</p>

  <p>“Açık mavi,” diyor annem, “sadece bildiğin oral seks anlamına geliyor.”</p>

  <p>“Düz beyaz,” diyor babam, “anal demekmiş. Beyaz, Shane’in iç çamaşırı giyen erkeklerden tahrik olduğu anlamına da gelebilirmiş.” Ve ekliyor, “Ama hangisiydi hatırlamıyorum.”</p>

  <p>Annem tavuk sepetini uzatıyor, içindeki küçük ekmekler hâlâ sıcak.</p>

  <p>Shane’in ölü bedeni önümüzdeki masada boydan boya uzanmış yatarken, oturup yemek yememiz icap ediyor.</p>

  <p>“Sonunda caydık,” diyor annem. “Ben de elimdeki malzemeden güzel bir masa örtüsü yaptım.”</p>

  <p>Tatlı patateslerin ve dolmanın arasından babam tabağına bakıyor ve “Anüs yalama nedir, biliyor musun?” diye soruyor.</p>

  <p>Bunların sofrada konuşulmaması gerektiğini biliyorum.</p>

  <p>“Ya yumruk seksini?” diye soruyor annem.</p>

  <p>Bildiğimi söylüyorum. Manus ve işiyle ilgili porno dergilerden söz etmiyorum.</p>

  <p>Üzerinde her zamankinden daha büyük, ölü ve pişmiş bir hayvana benzeyen hindinin, içi hâlâ tanıdık gelen yürek, taşlık ve ciğer gibi iç organlarla dolu dolma ve pişmiş yağ ve kanla tam kıvamında olan sosun durduğu mavi bir kefenin etrafında hep birlikte oturuyoruz. Ortadaki süs bitkisi pekâlâ tabut çiçeği olabilirdi.</p>

  <p>“Tereyağını uzatır mısın lütfen?” diyor annem. Babama dönüp “Sik-didik’in ne olduğunu biliyor musun?” diye soruyor.</p>

  <p>Bu kadarı da fazla. Shane öldü ama eskisinden daha çok ilgi çekiyor. Benimkiler niye eve hiç uğramadığımı merak ediyorlar ya, işte sebebi bu. Şükran yemeğinde yapılan bu sapık, iğrenç seks muhabbetlerini çekemeyeceğim. Yok Shane şöyle, yok Shane böyle. Olanlar üzücü ama Shane’in başına gelenlerden ben sorumlu değilim. Herkes benim hatam olduğunu düşünüyor, biliyorum. Gerçek şu ki, bu aileyi paramparça eden Shane’dir. Shane kötü ve adiydi, ve o öldü. Ben ise iyi ve itaatkârım ama önemsenmiyorum.</p>

  <p>Sessizlik.</p>

  <p>Hikâye şundan ibaret; ben on dört yaşındaydım. Biri yanlışlıkla çöpe dolu bir saç spreyi kutusu atmış. Çöpü yakmak Shane’in göreviydi. On beş yaşındaydı. Mutfak çöpünü yanan varile boşalttığı sırada içinde banyo çöpleri yanıyormuş ve saç spreyi kutusu patlamış. Bu bir kazaydı.</p>

  <p>Sessizlik.</p>

  <p>Artık ailemin benimle ilgili konularda konuşmalarını istiyordum. Onlara Evie’yle yeni bir reklam filmi çektiğimizi söylemek istiyordum. Mankenlik kariyerimin yükselişe geçtiğini anlatmak istiyordum. Onlara yeni erkek arkadaşım Manus’tan bahsetmek istiyordum ama olmuyor. Çünkü Shane ister iyi olsun, ister kötü; ister hayatta olsun, ister ölü, hâlâ bütün ilgiyi çekmeyi başarıyor. Bense sadece öfkelenmeyi.</p>

  <p>“Dinleyin,” diyorum. Kelimeler ağzımdan dökülüveriyorlar. “Ben,” diyorum, “sizin hayatta kalan tek evladınızım, o yüzden bana biraz ilgi göstermeye başlasanız iyi olur.”</p>

  <p>Sessizlik.</p>

  <p>“Sik-didik,” derken sesimi kısıyorum. Artık sakinim. “Sik-didik, bir herifin prezervatif takmadan başka bir herifi götten sikmesidir. İçine boşalır, sonra da ağzını partnerinin anüsüne dayar ve ılık spermi emer ve tabii varsa içerideki diğer yağ ve dışkıları da. Buna sik-didik denir,” diyorum. Ve ekliyorum: “Ağzındaki sperm ve dışkıları partnerinin ağzına geçirmek amacıyla öpüşme de buna dahil olabilir.”</p>

  <p>Sessizlik.</p>

  <p>Bana hâkimiyet ver. Bana sükûnet ver. Bana kendimi tutma gücü ver.</p>

  <p>Flaş.</p>

  <p>Tatlı patates tam istediğim gibi olmuş; şeker gibi tatlı ve üstü kızarmış. Dolma biraz kuru olmuş. Tereyağını anneme uzatıyorum.</p>

  <p>Babam boğazını temizliyor. “Yumru,” diyor, “sanırım annen ‘tiftik’ demeye çalıştı. Hindiyi çok ince şeritler halinde kesmek demek.”</p>

  <p>Sessizlik.</p>

  <p>Ah, diyorum. Özür dilerim, diyorum.</p>

  <p>Yemeğimizi yiyoruz.</p>
</body>
</html>
