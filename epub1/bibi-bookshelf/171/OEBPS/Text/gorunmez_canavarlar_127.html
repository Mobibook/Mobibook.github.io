<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>27</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>27</h1>

  <p id="indent">Posta adresinde kimliğimi soran adam bana inanmak zorunda kaldı. Ehliyetimdeki resim pekâlâ Brandy’nin resmi olabilirdi. Neden böyle göründüğümü anlatmak için sayfalar dolusu kâğıt harcamam gerekebilir. Postanede olduğum süre boyunca FBI’ın arananlar tabelasında kapak kızı olup olmadığımı anlamak için etrafıma bakınıp duruyorum.</p>

  <p>Onluk ve yirmiliklerden oluşan yaklaşık yarım milyon dolarlık kutunun ağırlığı neredeyse elli kilo. Artı, paraların üzerinde Evie’nin koyduğu pembe bir kâğıt var ve üstünde dır, dır, dır, seni bir daha görürsem öldürürüm, yazıyor. Ve ben daha mutlu olamazdım.</p>

  <p>Brandy kime gönderildiğini görmeden hemen etiketi yırtıyorum.</p>

  <p>Manken olduğum için telefon numaram kayıtlı değildi, o yüzden Brandy beni hiçbir şehirde bulamıyordu. Hiçbir yerde yoktum. Ve şimdi Evie’ye doğru gidiyoruz. Brandy’nin kaderine doğru. Dönüş yolu boyunca Ellis’le birlikte gelecek zamandan kartpostallar yazıp dakikada iki kilometreyle 5 numaralı karayolundan güneye giderken bu kartpostalları camdan atıyoruz. Her geçen iki dakika Evie’yle tüfeğine beş kilometre daha yaklaşmış oluyoruz. Her geçen saat kaderimize yüz otuz beş kilometre daha yaklaşmış oluyoruz.</p>

  <p>Ellis kartpostala şöyle yazıyor: <i>Doğumunuz, hayatınız boyunca düzeltmeye çalışacağınız bir hatadır.</i></p>

  <p>Town Car modeli Lincoln’ün otomatik camı yarım metre kadar açılıyor ve Ellis kartpostalı 5-K’nın hava akımına bırakıyor.</p>

  <p>Ben de şunu yazıyorum: <i>Bütün hayatınızı Tanrı olmak için harcayıp sonra da ölürsünüz.</i></p>

  <p>Ellis: <i>Kendi sorunlarınızı paylaşmadığınız zaman, başkalarınınkini dinlemeye dayanamazsınız.</i></p>

  <p>Ben: <i>Tanrı sadece bizi izliyor ve can sıkmaya başladığımız zaman bizi öldürüyor. Asla ve asla can sıkıcı olmamalıyız.</i></p>

  <p><br /></p>

  <p><br /></p>

  <p id="indent">Büyük kiralık ev bulmak için gazetedeki kiralık evler bölümünü okuyan bize geçelim. Bunu her yeni şehirde yapıyoruz. Yol üstündeki güzel bir kafeye oturup çikolata parçacıklı kapuçinomuzu içerken gazeteye bakıyoruz, sonra Brandy tüm emlakçıları arayarak hangi kiralık evlerde hâlâ kiracı olduğunu öğreniyor. Ellis ertesi gün gidilecek evlerin listesini yapıyor.</p>

  <p>Güzel bir otele yerleşip şekerleme yapıyoruz. Gece yarısından sonra Brandy beni bir öpücükle uyandırıyor. Ellis’le birlikte Seattle’da topladığımız stoku satacaklar. Muhtemelen birbirlerini de becerecekler. Ama umurumda bile değil.</p>

  <p>“Ama hayır,” diyor Brandy, “Bayan Alexander şehre inince Rhea kardeşleri aramayacak. Artık en değerli vajinanın insanın kendi satın aldığı vajina olduğuna karar verdi.”</p>

  <p>Otelin koridoruna açılan kapının önünde duran Ellis, yatağına sokulup kurtar beni diyeceğim bir süper kahraman gibi görünüyor. Yine de Seattle’dan beri o benim kardeşim oldu. Ve insan kardeşine âşık olamaz.</p>

  <p>Brandy “Televizyonun kumandasını ister misin?” diye soruyor. Televizyonu açıyor ve karşımıza sarının her tonunun bulunduğu gökkuşağı gibi kabartılmış saçlarıyla korku dolu ve ümitsiz Evie çıkıyor. Herkesin en favori zararı Evie Cottrell A.Ş. pullu elbisesiyle stüdyo konuklarının arasında gezinerek, et yan ürünlerini yemeleri için insanlara yalvarıyor.</p>

  <p>Brandy kanal değiştiriyor.</p>

  <p>Brandy kanal değiştiriyor.</p>

  <p>Brandy kanal değiştiriyor.</p>

  <p>Gece yarısından sonra bütün kanallarda Evie var ve elindeki gümüş tepside duranları ikram ediyor. Stüdyodaki konuklar onu görmezden gelerek, kendilerini monitörden izliyorlar, kendilerini izleyen kendilerini izledikleri gerçeklik döngüsüne kapılıyorlar, aynen her seferinde aynaya bakıp da gördüğümüzün kim olduğunu çıkarmaya çalıştığımız gibi.</p>

  <p>Bu döngü asla sona ermiyor. Bu reklamı Evie’yle birlikte yaptık. Nasıl bu kadar budala olabildim? Kendimize öylesine esir olmuşuz ki.</p>

  <p>Kamera Evie’yi çekiyor ve Evie’nin “Sev beni,” dediğini neredeyse duyar gibiyim.</p>

  <p>Sev beni, sev beni, sev beni, sev beni, sev beni, sev beni, sev beni, kim istersen o olurum. Kullan beni. Değiştir beni. Koca memeli, kabarık saçlı ve incecik olurum. Kopart beni. Bana ne istiyorsan yap, yeter ki sev beni.</p>

  <p><br /></p>

  <p><br /></p>

  <p id="indent">Evie’yle çöplükte, mezbahada, morgda yaptığımız moda çekimlerine dönelim. Kıyaslandığında güzel görüneceğimiz her yere gidiyorduk ve Evie’den nefret etmemin önemli sebeplerinden birinin onun boş, aptal ve zavallı olması olduğunu fark ediyorum. Ama en çok da bana çok benziyor olmasından nefret ediyorum. Aslında ben kendimden nefret ediyorum ve dolayısıyla hemen hemen herkesten de nefret ediyorum.</p>

  <p><br /></p>

  <p><br /></p>

  <p id="indent">Uyuşturucu dolu birkaç ev, bir konak, birkaç saray ve bir şato gezdiğimiz ertesi güne geçelim. Saat üç sularında West Hills’deki bir malikânenin baronlara layık yemek odasında bir emlakçıyla buluşuyoruz. Her yanda yiyecekçiler ve çiçekçiler var. Yemek masasının üzeri gümüş ve kristal çay setleri, semaverler, şamdanlar ve vazolarla dolup taşmış. Üzerinde devlet memurlarının giydiği tüvit tayyörlerden olan derbeder ve bostan korkuluğu kılıklı bir kadın bu gümüş ve kristal hediye paketlerini açıyor, bir yandan da ince, kırmızı bir deftere notlar alıyor.</p>

  <p>Eve gelen iris, gül ve şebboy buketlerinin oluşturduğu sürekli anafor çevremizde dönüp duruyor. Malikânede çiçeklerin yaydığı kokuyla tatlı, pufböreği ve mantar dolmasının yaydığı kokuyla da zengin bir hava esiyor.</p>

  <p>Bizim tarzımız değil. Brandy bana bakıyor. Ortalıkta çok fazla insan var.</p>

  <p>Ama mal sahibi gülümseyerek damlıyor. Teksas ufku kadar düz ve bitkin bir ses tonuyla ve kelimeleri uzata uzata kendini tanıtıyor, ben Bayan Leonard Cottrell diyor. Ve bizimle tanışmaktan çok memnun olduğunu bildiriyor.</p>

  <p>Bu Cottrell olacak kadın Brandy’yi dirseğinden tutarak baronlara layık birinci katta gezdirmeye başlarken, ben de kavga mı, yoksa kaçış mı diye karar vermeye çalışıyorum.</p>

  <p>Bana terör ver.</p>

  <p>Flaş.</p>

  <p>Bana panik ver.</p>

  <p>Flaş.</p>

  <p>Bu Evie’nin annesi olmalı, ah öyle olduğunu çok iyi biliyorum. Bu da Evie’nin yeni evi olmalı. Ve nasıl oldu da buraya geldik diye düşünüyorum. Neden bugün? Olasılıklar neler?</p>

  <p>Mal sahibi Cottrell devlet memuru kılıklı kadının ve tüm düğün hediyelerinin yanından geçiyor. “Burası kızımın evi. Ama hemen hemen her gününü şehirdeki Brumbach alışveriş merkezinin mobilya kısmında geçirir. Bugüne kadar küçük takıntılarına katlandık ama her şeyin bir sınırı var. O yüzden onu bir budalayla evlendirmeye karar verdik.”</p>

  <p>İyice yaklaşıyor, “Onu yerleştirmek tahmin edebileceğinizden de zor oldu. Ona aldığımız son evi yaktı, biliyor musunuz?” diyor.</p>

  <p>Devlet memuru kılıklı kadının yanı başında sarı yaldızlı düğün davetiyeleri duruyor. Bunlar da davete katılamayacağını bildirenler olmalı. Üzgünüz, ama gelemeyeceğiz.</p>

  <p>Üzüntülerini bildirenler çok fazla. Güzel davetiyeler bunlar; sert, yaldızlı yazılı, kenarları elde kesilmiş, iki kapaklı davetiyeler ve içlerinde de birer menekşe var. Ret cevaplarından birini çalıyorum ve mal sahibi Cottrell karısına ve Brandy ve Ellis’e yetişiyorum.</p>

  <p>“Hayır,” diyor Brandy, “etrafta çok fazla insan var. Evi bu şartlar altında gezmemiz mümkün değil.”</p>

  <p>“Aramızda kalsın ama,” diyor mal sahibi Cottrell, “Evie’yi fakir bir adama yamayabilseydik dünyanın en pahalı düğün törenini yapmaya bile değerdi.”</p>

  <p>Brandy “Sizi daha fazla meşgul etmeyelim,” diyor.</p>

  <p>“Ama sonra,” diyor Cottrell, “‘kadınlarının’ Evie gibi olmasını isteyen bir ‘erkek’ grubu peydahlandı.”</p>

  <p>Brandy “Maalesef gitmemiz gerekiyor,” diyor.</p>

  <p>Ve Ellis “Deli kadınlardan hoşlanan erkekler mi?” diye soruyor.</p>

  <p>“İşte Evan’ın bize geldiği o gün kalbimiz gerçekten kırıldı. On altı yaşındaydı ve ‘Anne, baba, ben kadın olmaya karar verdim,’ dedi,” diyor Bayan Cottrell.</p>

  <p>“Ama parasını ödedik,” diyor. “Vergiden düştük. Evan dünyaca ünlü bir manken olmak istiyordu. Adını Evie olarak değiştirdiği günün ertesinde ilk iş olarak <i>Vogue</i> üyeliğimi iptal ettirdim. Aileme yeterince zarar verdiğini düşünüyordum.”</p>

  <p>Brandy “Öyleyse tebrikler,” diyor ve beni kapıya doğru çekiştiriyor.</p>

  <p>Ve Ellis <i>“Evie erkek miymiş?”</i> diyor.</p>

  <p>Evie erkekmiş. Benim bir kenara çökmem lazım. Evie erkekmiş. Ameliyat yaralarını gördüm. Evie erkekmiş. Onu soyunma odalarında çıplakken gördüm.</p>

  <p>Bana erişkin hayatımın son safhalarının revizyonunu ver.</p>

  <p>Flaş.</p>

  <p>Bana şu boktan dünyada aynen göründüğü gibi olan tek bir şey ver.</p>

  <p>Evie’nin annesi dikkatlice Brandy’yi kesiyor. “Hiç modellik yaptınız mı?” diye soruyor. “Oğlumun bir arkadaşına inanılmaz derecede benziyorsunuz.”</p>

  <p>Brandy “Kızınızın,” diye hırlıyor.</p>

  <p>Parmağımı çaldığım davetiyenin üzerinde gezdiriyorum. Bayan Evelyn Cottrell ve Bay Allen Skinner’ın düğünü yarın. Yaldızlı harflere göre yarın saat on birde. Ardından gelinin evinde bir resepsiyon verilecektir.</p>

  <p>Ardından evde yangın çıkacaktır.</p>

  <p>Ardından cinayet işlenecektir.</p>

  <p>Resmi giyininiz.</p>
</body>
</html>
