<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>25</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>25</h1>

  <p id="indent">Ana caddesinde bir adet Sears alışveriş merkezi, bir lokanta, bayat ürünler satan bir fırın ve sahibini dolandırmak için bizim Bay White Westinghouse’un içeri daldığı bir emlakçı dükkânının bulunduğu, Idaho’nun önemsiz bir kasabasında herhangi bugün alışveriş yapan Brandy’yle bana geçelim. İkinci el giysi satan butiğe giriyoruz. Butik, bayat mamul satan fırına komşu ve Brandy domuzlarını pazarda satışa çıkarmadan önce babasının bu bayat ürünleri satın aldığını söylüyor. Babasının bu tür fırınlardan aldığı kamyonet dolusu bayat tatlılarla domuzları nasıl beslediğini anlatıyor. Hava çok açık ve gün ışığı üzerimize düşüyor. Ayılar ve dağlar yürüyüş mesafesi kadar yakınımızda.</p>

  <p>Brandy ikinci el giysilerin durduğu askılığın gerisinden bana bakıyor. “Bu hileyi biliyor muydun? Şu domuzlarla ilgili olanı hayatım?” diye soruyor.</p>

  <p>Patatesleri soba borusuna doldururmuş babası. Çuvalı açıp içine soba borusu yerleştirirsiniz. Borunun etrafına o yılın ürünü olan büyük patatesleri koyarsınız. Borunun içineyse geçen seneden kalan yumuşamış, ezik, kesik ve çürümüş patatesleri doldurursunuz, böylece insanlar bu kötü patatesleri göremez. Boruyu çekip çuvalı sıkıca dikerseniz ki içindekiler hareket edip yer değiştirmesin. Bu çuvalları yol kenarlarında çocuklarınızla birlikte satarsınız ve ucuza satsanız bile kâr edersiniz.</p>

  <p>O gün Idaho’da Ford’umuz vardı. İçi de, dışı da kahverengiydi.</p>

  <p>Brandy askıları teker teker iterek tüm giysilere bakıyor ve “Hayatında hiç bu kadar adice bir şey duymuş muydun?” diye soruyor.</p>

  <p><br /></p>

  <p><br /></p>

  <p id="indent">Aynı ana cadde üzerindeki ikinci el mağazasında, telefon kulübesi büyüklüğündeki soyunma odasına tıkılan Brandy’yle bana dönelim. Odanın büyük kısmını içine girebilmem için Brandy’nin yardımına gerek duyduğum, her yerinde Charles James yazan, elbiselerin Grace Kelly’si sayılabilecek balo kıyafeti kaplıyor. Pembe organza veya buz mavisi kadifenin içine inşa edilmiş çok dayanıklı iskeletiyle tüm o kabarıklık ve şişkinlikler.</p>

  <p>Brandy kasnakları ve straplez korsajlarıyla, dimdik duran nal şeklindeki yakaları ve çan şeklindeki omuzlarıyla, daracık belleriyle ve dik durmasını sağlayan korse ve kemikleriyle bu en inanılmaz elbiselerin, inşa edilmiş balo kıyafetlerinin, tasarlanmış gece elbiselerinin çok dayanıklı olmadığını söylüyor. Alttaki tel ve kemikleri kontrol altında tutmaya çalışan saten ve krepdöşinin çekip itmesinden kaynaklanacak gerilim, kumaşın metale karşı verdiği savaşın yarattığı gerilim hepsini parçalar. Dışı yaşlandıkça, yani görebildiğiniz kumaş kısmı zayıf düştükçe, içi de kumaşa saplanarak yırtıp dışarı çıkar.</p>

  <p>Prenses Prenses “Bu elbiseyi giyebilmem için en az üç Darvon lazım,” diyor.</p>

  <p>Avucunu uzatıyor, ben de reçetesini veriyorum.</p>

  <p><br /></p>

  <p><br /></p>

  <p id="indent">Brandy, babasının sığır etlerini satmadan önce etin suyunu arttırmak için sığırlarını buz parçacıklarıyla kestiğini anlatıyor. Tahıl oranını arttırmak için sığırları boğa yemiyle kesermiş.</p>

  <p>“Kötü biri değildi,” diyor Brandy. “Sadece kurallara biraz fazla bağlıydı.”</p>

  <p>“Adil ve dürüst olmaya ilişkin kurallar değildi bunlar,” diyor. Ailesini fakirlikten kurtarmaya ilişkin kurallardı. Ve hastalıklardan.</p>

  <p>Bazı geceler, diyor Brandy, ben uyurken babam gizlice odama süzülürdü.</p>

  <p>Bunu duymak istemiyorum. Brandy’nin Provera ve Darvon diyeti, saçma sapan sırları saklayamadığı bu tarz bir duygusal bulimia olarak yan etkisini göstermeye başladı. Peçemi kulaklarıma çekiyorum. <i>Paylaşmadığın için teşekkürler.</i></p>

  <p>“Babam bazı geceler yatağımın kenarına oturur,” diyor Brandy, “ve beni uyandırırdı.”</p>

  <p>Babamız.</p>

  <p><br /></p>

  <p><br /></p>

  <p id="indent">Balo kıyafeti Brandy’nin omuzlarında tüm ihtişamıyla diriliyor; son elli yıldır gerçek yaşamda ve peri masallarında bile giyilmesi imkânsız olan elbise hayata dönüyor. Omurgam kadar kalın bir fermuar yandan Brandy’nin koltukaltına kadar uzanıyor. Korsajın kenarındaki kumaşlar belinde sıkışıp kabararak göğüslerine, çıplak kollarına ve uzun boynuna doğru fırlamış. Eteği açık sarı ipek ve tülden kat kat yapılmış. Üzerinde o kadar çok altın işleme ve inci tanesi var ki, herhangi bir mücevher parçası bile fazla olacaktır.</p>

  <p>“Elbiselerin şahı,” diyor Brandy, “ama uyuşturuculara rağmen canımı yakıyor.”</p>

  <p>Tellerin kırık uçları elbisenin boynundan ve belinden fırlamış. Plastik balina bellemelerinin köşeleri ve sivri uçları kumaşa saplanmış ve kesmiş. İpek erimiş, tül sertleşmiş. Brandy’nin nefes alıp vermesi bile altta gizlenmiş olan çelik ve selüloitin kumaşın, tenini ısırıp çiğnemesine sebep oluyor; bunun için Brandy’nin canlı olması yeterli.</p>

  <p><br /></p>

  <p><br /></p>

  <p id="indent">Brandy’nin babasının acele et dediği geceye dönelim. Giyin. Kız kardeşini de kaldır.</p>

  <p>Yani beni.</p>

  <p>Paltolarınızı giyin ve kamyonetin arkasına atlayın, derdi babası.</p>

  <p>Ve bizler, TV kanallarının milli marşı çalıp yayını kesmiş olmasından çok sonra yola koyulurduk. O günkü yayın çoktan sona ermiş olurdu. Bizim dışımızda kimsecikler olmazdı; annemle babam önde, biz de, yani Brandy’yle kardeşi de kasada olurdu; kasanın oluklu zeminine kıvrılır, kamyonetin yaprak yaylarının gıcırtısını ve yolun homurtusunu duyardık. Kamyonet çukurlara girince balkabağı kafalarımızı kasaya vururduk. Etrafımızda uçuşan talaş ve kum gübre artıklarını solumamak için ellerimizi yüzümüze bastırırdık. Yine aynı nedenden gözlerimizi de sıkıca yumardık. Nereye gittiğimizi bilmez, tahmin etmeye çalışırdık. Önce sağa, sonra sola bir dönüş ve kestiremediğimiz bir süratte uzun bir düzlük ve sonra tekrar bir sağ dönüşle sol tarafımıza yuvarlanırdık. Ne kadar süreceğini bilmezdik. Uyuyamazdık.</p>

  <p><br /></p>

  <p><br /></p>

  <p id="indent">Parçalara ayrılmış elbisenin içinde hiç kımıldamadan duran Brandy “On altı yaşımdan beri hemen hemen hep yalnız oldum,” diyor.</p>

  <p>Aldığı her nefesle, hatta aşırı dozda Darvon’un sebep olduğu küçük hıçkırıklarla irkiliyor. “On beşimdeyken bir kaza geçirdim ve hastanedeki polisler babamı beni taciz etmekle suçladılar. Bu böylece sürüp gitti. Onlara herhangi bir şey söyleyemiyordum, çünkü anlatacak hiçbir şey yoktu,” diyor Brandy.</p>

  <p>Nefes alıyor ve irkiliyor, “Görüşmeler, danışmanlar, terapi uzadıkça uzadı.”</p>

  <p><br /></p>

  <p><br /></p>

  <p id="indent">Kamyonet yavaşladı, asfalttan çıkıp çakıla veya kuma çıktı ve biraz daha ileri doğru hamle yapıp titreyerek durdu.</p>

  <p>Biz işte bu kadar fakirdik.</p>

  <p>Kasada yattığımız yerden ellerimizi yüzümüzden çeker ve durmuş olduğumuzu görürdük. Toz ve gübreler yere konardı. Brandy’nin babası kasanın arka kapağını açardı ve raydan çıkarak, bir o yana, bir bu yana devrilmiş kapalı yük vagonlarından oluşan ve büyük, kırık bir duvar gibi görünen vagonların yanından uzanan çamurlu yola inerdik. Vagonların kapıları açık olurdu. Kütük veya tahta kirişten oluşan yükleri dört bir yana saçılmış olan açık yük vagonları devrilmiş olurdu. Tankerler yamulmuş ve su sızdırıyor olurdu. Kömür veya yongayla dolu silolar devrilmiş ve siyah ya da açık sarı tepecikler meydana getirmiş olurdu. Keskin amonyak kokusu. Güzel sedir ağacı kokusu. Güneş ufkun tam altında olurdu ve dünyanın altından süzülen ışık çevremizi sarardı.</p>

  <p>Kamyonete yüklememiz gereken keresteler olurdu. Kasalar dolusu hazır karamelalı puding. Kasalar dolusu daktilo kâğıdı, tuvalet kâğıdı, pil, diş macunu, şeftali konservesi, kitaplar. Temiz, siyah lastikleri göğü gösteren yepyeni arabaların enkazıyla dolu yan yatmış TIR’ların çevresinde dağılmaz cam kırıkları göze çarpardı.</p>

  <p><br /></p>

  <p><br /></p>

  <p id="indent">Brandy balo elbisesinin yakasını çekip göğsündeki Estraderm bandına bakıyor. Başka bir bandın yapışkanlı kısmını açıp diğer göğsüne yapıştırıyor, sonra da bıçak gibi batan bir nefes daha alıp titriyor.</p>

  <p>“Üç ay sonra bütün o karmaşa sona erdi; çocuk istismarı araştırması falan,” diyor Brandy. “Sonra bir gün basketbol idmanından çıkarken adamın biri yanıma yanaşıyor. Polis departmanından olduğunu ve gizli bir takip görüşmesi yapacağını söylüyor.”</p>

  <p>Brandy nefes alıyor ve titriyor. Elbisenin yakasını çekip göğüslerinin arasından bir Methadone disketi çıkarıyor, bir ısırık alıyor ve gerisini tekrar içeri bırakıyor.</p>

  <p>Soyunma kabini çok sıcak ve ikimizle birlikte, inşaat mühendisliği projesiyle dizayn edilmiş bu devasa elbise için çok dar.</p>

  <p>Brandy “Darvon,” diyor. “Lütfen, çabuk ol,” diyor. Ve parmaklarını şaklatıyor.</p>

  <p>Kırmızı ve pembe renkli bir kapsül daha çıkarıyorum ve susuz yutuyor.</p>

  <p>“Herif,” diyor Brandy, “arabaya binmemi, sadece konuşmak istediğini söylüyor ve çocuk hizmetindeki insanlara söylemekten korktuğum bir şey olup, olmadığını soruyor.”</p>

  <p>Elbise parçalara ayrılıyor, ipek dikiş yerlerinden patlıyor, altından tül çıkıyor ve Brandy, “Herife, yani dedektife ‘Hayır,’ diyorum, o da ‘Güzel,’ diyor. Sır saklayan oğlanları sevdiğini söylüyor,” diyor.</p>

  <p><br /></p>

  <p><br /></p>

  <p id="indent">Tren enkazlarından bir seferde iki bin kalem toplayabilirsiniz. Hâlâ mükemmel ve içinden tel sesi gelmeyen ampuller. Yüzlerce anahtarlık. Kamyonetin belirli bir kapasitesi var ve birazdan diğer kamyonetler de buraya varacak, insanlar küreklerle arka koltuğa hububat dolduracak ve biz on bin tane ayakkabı bağcığına mı, yoksa bin kavanoz kereviz tuzuna mı ihtiyacımız olduğunu kararlaştırırken bizi izleyecekler. İhtiyaç duymadığımız ama satabileceğimiz tek beden beş yüz adet vantilatör kemeri veya piller. Akmadan önce hepsini kullanmamızın imkânsız olduğu piller veya üç yüz kutu saç spreyi.</p>

  <p><br /></p>

  <p><br /></p>

  <p id="indent">“Polis olan herif,” diyor Brandy ve daracık sarı ipeğin her yerinden teller çıkıyor, “şortumdan çıkan bacağımın üzerine elini koyuyor ve davayı tekrar açmamıza gerek olmadığını söylüyor. Ailemin başına daha fazla dert açmaya gerek yokmuş.” Brandy, “Bu dedektif, polisin babamı tutuklayacağını söylüyor. Ama onları durdurabilirmiş. Hepsi bana bağlıymış,” diyor.</p>

  <p>Brandy nefes alıyor ve elbise yırtılıyor; o nefes aldıkça, her soluk başka bir noktadan teninin görünmesine sebep oluyor.</p>

  <p>“Ben nerden bilebilirdim ki?” diyor. “Henüz on beş yaşındaydım. Hiçbir şeyden haberim yoktu.”</p>

  <p>Yırtılan yüzlerce delikten çıplak teni görünüyor.</p>

  <p><br /></p>

  <p><br /></p>

  <p id="indent">Tren enkazının başında duran babam güvenliğin her an gelebileceğini söyledi.</p>

  <p>Ben bunu zengin olacağız şeklinde yorumlamıştım. Güvende olacaktık. Ama babam çabuk olmamız gerektiğini, yoksa yakalanıp elimizdekileri de kaybedeceğimizi söylüyordu.</p>

  <p>Çok net hatırlıyorum.</p>

  <p><br /></p>

  <p><br /></p>

  <p id="indent">“Polis olan herif,” diyor Brandy “gençti, yirmi bir, yirmi iki yaşlarındaydı. Yaşlı, pis bir herif değildi. Korkunç değildi,” diyor, “ama aşk hiç değildi.”</p>

  <p>Elbise yırtıldıkça, alttaki iskelet de farklı yerlerden fırlıyor.</p>

  <p>“Aslında,” diyor Brandy, “uzunca bir süre kafamın karışmasına sebep olmuştu.”</p>

  <p><br /></p>

  <p><br /></p>

  <p id="indent">Ben böyle büyüdüm, bu tür tren enkazlarıyla. Altı yaşımdan, dokuzuma kadar tek yediğim tatlı karamelalı pudingdi. Karameladan tiksinmeme sebep oldu. Renginden bile. Özellikle de renginden. Ve tadından. Ve kokusundan.</p>

  <p>Manus’la şöyle tanıştık: On sekiz yaşındaydım ve çok yakışıklı bir herif ailemin evinin kapısına gelerek, kaçtıktan sonra ağabeyimden haber alıp alamadığımızı sordu.</p>

  <p>Herif biraz olgundu ama huzurevinden çıkmış gibi de değildi. En fazla yirmi beşindeydi. Bana üzerinde Manus Kelley yazan kartvizitini verdi. Bağımsız Dedektif Yardımcısı. Farkına vardığım tek nokta parmağında alyans olmadığıydı. “Ağabeyine çok benzediğini biliyor musun?” dedi. Muhteşem bir gülüşü vardı ve “Adın ne?” diye sordu.</p>

  <p><br /></p>

  <p><br /></p>

  <p id="indent">Brandy “Arabaya gitmeden önce,” diyor, “sana arkadaşınla ilgili bir şey söylemem lazım. Bay White Westinghouse’la ilgili.”</p>

  <p>Daha önce Bay Chase Manhattan, ondan önce Nash Rambler, ondan önce Denver Omelet, ondan önce de bağımsız dedektif yardımcısı Manus Kelley. Hemen ev ödevimi yapıyorum: Manus şu anda otuz yaşında. Brandy yirmi dört. Brandy on altı yaşındayken, ben on beştim. Brandy on altı yaşındayken, Manus belki de hayatımızın bir parçası olmuştu bile.</p>

  <p>Bunu duymak istemiyorum.</p>

  <p><br /></p>

  <p><br /></p>

  <p id="indent">En muhteşem antika elbise elden gidiyor. İpek ve tüller kayıp, düşüyor ve soyunma kabinine yığılıyor, teller ve kemikler Brandy’nin teninde yok olmak üzere olan kırmızı lekeler bırakarak kırılıp yerlerinden çıkıyorlar ve Brandy sadece iç çamaşırlarıyla dibimde duruyor.</p>

  <p>“Bu çok komik,” diyor Brandy, “çünkü başka birinin güzel elbisesini ilk kez yok etmiyorum,” ve Patlıcan Moru Düşleri gözünü kırpıyor. Nefesi ve teni sıcacık; o kadar yakınımda duruyor.</p>

  <p>“Evden kaçtığım gece,” diyor, “ailemin iplere astığı bütün elbiseleri yaktım.”</p>

  <p>Brandy beni ya biliyor, ya bilmiyor. Ya içindekileri itiraf ediyor, ya da beni huzursuz etmeye çalışıyor. Eğer biliyorsa, Manus’la ilgili söylediği şeyler yalan olabilir. Yok, bilmiyorsa, o zaman sevdiğim adam garabet ve tiksinç bir cinsi sapığın teki.</p>

  <p>Ya Manus, ya Brandy bana adice yalanlar söylüyor ve bendeniz de burada erdem ve dürüstlüğün abidesi gibi dikiliyorum. Manus mu, yoksa Brandy mi, hangisinden nefret edeceğimi bilemiyorum. Ben ve Manus veya Ben ve Brandy. Korkunç değildi ama aşk hiç değildi.</p>
</body>
</html>
