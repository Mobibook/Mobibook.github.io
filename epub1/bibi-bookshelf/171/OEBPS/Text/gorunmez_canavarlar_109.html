<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>9</h1>

  <p id="indent">Brandy’nin başımın üzerinden havaya bir avuç dolusu titrek bir şeyler attığı ve konuşma terapistinin odasının altına boyandığı o güne dönelim.</p>

  <p>“Bu koton vualdir,” diyor Brandy.</p>

  <p>Havaya bir avuç dolusu başka bir sis fırlatıyor ve sarıyla yeşilin ardındaki dünya bulanıklaşıyor.</p>

  <p>“İpekli jorjet,” diyor Brandy.</p>

  <p>Havaya bir avuç dolusu kıvılcım atıyor ve dünya, Brandy, kucağındaki örgü sepetiyle önümde oturuyor. Konuşma terapistinin odasında ikimizden başka kimse yok ve kapı kilitli. Cüruf briketinden yapılma duvarda bir kedi yavrusunun posteri. Tüm bunlar yıldız filtresi gibi yumuşak ve parlak oluyor, tüm sivri köşeler yeşil ve simin gerisinde siliniyor veya lekeleniyor ve flüoresanın ışığı kırık patlak parçalar olarak giriyor içeri.</p>

  <p>“Peçeler,” diyor Brandy her bir renk üzerime konarken. “Sır saklıyormuş gibi görünmen lazım,” diyor. “Dış dünyayla başa çıkmak istiyorsan, Bayan St. Patience, insanların yüzünü görmesine izin vermeyeceksin.”</p>

  <p>“Dünyada herhangi bir yere gidebilirsin,” diye devam ediyor Brandy.</p>

  <p>Yeter ki insanların gerçekte kim olduğunu bilmelerine izin verme.</p>

  <p>“Tamamen normal, sıradan bir hayat sürebilirsin,” diyor.</p>

  <p>Yeter ki hiç kimsenin gerçeği öğrenecek kadar yakınına sokulmasına izin verme.</p>

  <p>“Tek kelimeyle özetlemek gerekirse,” diyor Brandy, “peçe.”</p>

  <p>İdareyi üzerine alan prenses kişi Brandy Alexander bana asla gerçek ismimi sormuyor. Doğduğumda bana verilen ismi. Bayan Patroniçe Pantolonları bana hemen yeni bir isim ve yeni bir geçmiş veriyor. Kendisi dışında kimseyle bağlantısı olmayan yeni bir gelecek, bir kült icat ediyor benim için.</p>

  <p>“Senin adın Daisy St. Patience,” diyor bana. “Sen, son derece haute couture bir moda evi olan House of St. Patience’in kayıp vârisisin ve bu sezon şapka çalışıyoruz,” diyor. “Peçeli şapkalar.”</p>

  <p>“Jsifssif ciab sksi?” diye soruyorum.</p>

  <p>“Gözden kaçmış aristokrat Fransız kanı taşıyorsun,” diyor Brandy.</p>

  <p>“Givdcn ayksa geklgfnv?”</p>

  <p>“Paris’te yetiştin ve rahibelerin eğitim verdiği bir okula gittin,” diyor Brandy.</p>

  <p>Çok yoğun çalışan planlama asistanı Brandy Alexander çantasından çeşitli tüller çıkarıyor ve pembe tül, dantel ve kroşe işlemeli örtüleri kafamın üzerine yerleştiriyor.</p>

  <p>“Makyaj yapmana gerek yok. Yüzünü yıkamana bile gerek yok. İyi bir peçe, aynalı güneş gözlüğü gibidir, hem de tüm kafanı gizler,” diyor Brandy.</p>

  <p>İyi bir peçe evde oturmak kadar iyidir, diyor Brandy. Dünyadan soyutlanmış. Mahrem. Sarı bir şifon atıyor havaya. Kırmızı desenli bir naylonu üzerimde düzeltiyor. Dip dibe yaşayan insanların bir bakışta sizinle ilgili her şeyi bildiği dünyamızda, iyi bir peçe sizin için film çekilmiş limuzin camı görevi görebilir. Yüzünüz için listede olmayan bir numara olabilir. İyi bir peçenin arkasına saklandığınızda herhangi biri olabilirsiniz. Bir film yıldızı. Bir aziz. İyi bir peçe şöyle der:</p>

  <p><i>Henüz Adamakıllı Tanıştırılmadık.</i></p>

  <p>Üç numaralı kutudan çıkan ödül gibisinizdir.</p>

  <p>Hanımefendi veya kaplansınızdır.</p>

  <p>Altık hiç kimsenin sır saklayamadığı dünyamızda iyi bir peçe şöyle der:</p>

  <p><i>PAYLAŞMADIĞIN İçin Teşekkürler.</i></p>

  <p>“Endişelenme,” diyor Brandy. “Boşlukları başkaları doldurur.”</p>

  <p>Aynen Tanrı konusunda olduğu gibi, diyor Brandy.</p>

  <p>Brandy’ye bir çiftlikte büyüdüğümü anlatmadım. Bu çiftlikte domuz yetiştiriliyordu. Her güneşli öğleden sonra okuldan dönerken Daisy St. Patience ağabeyiyle birlikte bu domuzları besliyordu.</p>

  <p>Bana sıla hasreti ver.</p>

  <p>Flaş.</p>

  <p>Bana nostaljik çocukluk özlemi ver.</p>

  <p>Flaş.</p>

  <p>Cazibe kelimesinin zıttı neydi?</p>

  <p>Brandy ailemle ilgili hiçbir soru sormadı; hayatta mıydılar, yoksa ölmüşler miydi ve niye dişlerini gıcırdatmak için yanımda değillerdi.</p>

  <p>“Baban Rainier ve annen Honoraria, St. Patience moda teröristleri tarafından katledildiler,” diyor Brandy.</p>

  <p>B.Ö. yani Brandy’den önce, babam her sonbaharda domuzlarını pazara götürürdü. Babamın sırrı bütün yaz arkası açık kamyonetiyle Idaho ve haritada sol üst köşede yer alan eyaletlerdeki, tarihi geçmiş hazır yiyecek, tek kişilik meyveli pay, kremalı kek, içine suni krema enjekte edilmiş pandispanya ve üzeri şekerleme ve pembeye boyalı hindistancevizi parçacıklarıyla kaplı çikolatalı pasta satan fırınları gezmesidir. Satılmamış eski yaş günü pastaları. Üzerinde Tebrikler yazan bayat kekler. Anneler Gününüz Kutlu Olsun. Sevgilim Ol. Babam hâlâ bunları eve taşır, kimi zaman yoğun ve yapışkan yığınlar halinde, kimi zaman da ısıyla kapatılmış selofana sarılı halde getirir. İşin en zor kısmı bu binlerce bayat yiyeceği açıp domuzlara atmaktır.</p>

  <p>Brandy’nin duymak istemediği babamın sırrı, bu payları, kekleri ve yiyecekleri pazara gitmeden iki hafta önce domuzlara yedirmesidir. Bu ıvır zıvır yiyeceklerin hiçbir besleyici yanı yoktur ve domuzlar beş yüz kilometre civarında tarihi geçmiş hiçbir yiyecek kalmayana dek bunlara gömülürler.</p>

  <p>Bu yiyeceklerde onlara yarayacak gerçek lif yoktur ve tüm yüz elli kiloluk domuzlar her sonbahar, bağırsaklarındaki ekstra kırk beş kiloyla giderler. Babam açık attırmada köşeyi döner ve Tanrı bilir ne kadar süre sonra domuzların eninde sonunda boyladığı mezbahadaki adamlar domuzları kesince hepsinin yediği koca şekerli pisliği görürler.</p>

  <p>“Kevne vivnav soyaoa,” diyorum.</p>

  <p>Brandy “Hayır,” diyor ve allı yüzük takılı, otuz santimlik işaret parmağını kaldırıyor ve ne zaman bir şeyler söylemeye çalışsam mücevherlerle bezeli sosisini ağzıma dayıyor.</p>

  <p>“Tek kelime bile etme,” diyor Brandy. “Hâlâ geçmişine öyle bağlısın ki, söylediğin hiçbir şeyin anlamı yok.”</p>

  <p>Brandy örgü sepetinden beyaz ve simli bir flama çekiyor ve bir sihirbaz edasıyla üzerinde lameden Yunan harfleri olan bir kat beyaz şeffaf ipeği kafamın üzerine fırlatıyor.</p>

  <p>Kafamdaki bu ikinci peçenin ardından bakınca gerçek dünya daha da uzak görünüyor.</p>

  <p>“Şu üzerindeki lame desenleri nasıl yaptıklarını tahmin et,” diyor Brandy.</p>

  <p>Kumaş öyle hafif ki nefesimi verince peçenin önü havaya kalkıyor; kirpiklerimin üzerinden geçen ipek, kirpiklerimi bastırmıyor. Hatta yüzümde bile, vücuttaki tüm sinirlerin son bulduğu yüzümde bile hissedemiyorum kumaşı.</p>

  <p>Brandy Hindistan’da dört, beş yaşındaki çocukların bütün gün tahta sıralarda oturduklarını söylüyor; etyemez olan bu çocuklar her gün milyon, milyon, milyonlarca altın teli cımbızla kazıyarak, altının kendisini ayırıyorlarmış.</p>

  <p>“Bu işi yapanların arasında on yaşından büyük bir çocuk göremezsin,” diyor Brandy, “çünkü o yaşa gelince çoktan kör oluyorlar.”</p>

  <p>Brandy’nin sepetten çıkardığı peçelik kumaş en az yarım metre kare büyüklüğünde. Bütün o sevgili çocukların kıymetli gözleri kör olmuş. Kırılgan çocukluklarının değerli günlerini ipek telleri cımbızla ayıklayarak geçirmişler.</p>

  <p>Bana acıma duygusu ver.</p>

  <p>Flaş.</p>

  <p>Bana başkalarının duygularını anlayabilme kabiliyeti ver.</p>

  <p>Flaş.</p>

  <p>Oh, zavallı kalbimi parçalayabilmeyi isterdim.</p>

  <p>“Vsvf sivs cim eyuvin sinks,” diyorum.</p>

  <p>Dert değil, diyor Brandy. Çocukları sömüren insanları ödüllendirmeyi o da istemiyor. Bunları indirimden almış.</p>

  <p>İpeğin ardında hapsolmuş, organza ve jorjet bulutunun içine yerleştirilmişken, derdimi diğer insanlarla paylaşamama fikri, onların dertlerini hiçbir şekilde iplemememe sebep oluyor.</p>

  <p>“Ve hiç endişe etmene gerek yok,” diyor Brandy. “Yine de dikkat çekeceksin. Çünkü dinamit gibi göğüslerin ve karpuz gibi bir götün var. Sadece insanlarla konuşamıyorsun, hepsi bu.”</p>

  <p>İnsanlar bir şeyleri bilmemeye dayanamazlar diyor Brandy. Özellikle de erkekler her dağa tırmanmak, her yerin haritasını çıkarmak isterler. Her şeyi etiketlemek. Her ağaca işerler ve sonra bir daha asla aramazlar.</p>

  <p>“Yüzünde bir peçe varken, büyük bilinmeyenin ta kendisi olursun,” diyor. “Heriflerin çoğu seni tanımak için mücadele edeceklerdir. Bazıları senin gerçek bir insan olduğunu kabullenmeyecek, bazıları da seni göz ardı edecektir.”</p>

  <p>Partizan. Ateist. Agnostik.</p>

  <p>Gözüne sadece bir bant takmış birini görünce bile hep altına bakmak istersiniz. Numara yapıp yapmadığını görmek için. Hathaway Tişörtlü adam. Ya da altındaki dehşeti görmek için.</p>

  <p>Kafamdaki fotoğrafçı şöyle diyor:</p>

  <p>Bana bir ses ver.</p>

  <p>Flaş.</p>

  <p>Bana bir yüz ver.</p>

  <p>Brandy’nin cevabı peçeli küçük şapkalar oldu. Ve peçeli büyük şapkalar. Etrafı tül ve şeffaf kumaş bulutlarıyla çevrili yassı ve silindir şapkalar. Paraşüt kumaşı olarak kullanılan ipek veya ağır krep veya üzerinde tüylü ponponlardan noktalar bulunan sık file.</p>

  <p>“Dünyadaki en sıkıcı şey,” diyor Brandy, “çıplaklıktır.”</p>

  <p>En sıkıcı ikinci şey ise dürüstlüktür, diyor.</p>

  <p>“Bunun bir çeşit şaka olduğunu düşün. Bu yüzün için dantelli iç çamaşırı gibi bir şey,” diyor. “Tüm kimliğinin üzerine geçirdiğin bir gecelik gibi düşün.”</p>

  <p>Dünyadaki en sıkıcı üçüncü şey pişmanlıklarla dolu boktan geçmişinizdir. Sonuç olarak Brandy bana hiçbir soru sormadı. İstediği zaman bir buldozer kadar ezici bir kaltak olabilen Brandy’yle konuşma terapistinin odasında defalarca buluşuyoruz ve Brandy bana kendime dair bilmem gereken her şeyi anlatıyor.</p>
</body>
</html>
