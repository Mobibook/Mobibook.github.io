<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>24</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>24</h1>

  <p id="indent">İçi boşaltılmış domuzların hareket eden bir zincir mekanizmasına saçak gibi asıldığı şu mezbahadaki moda çekimine dönelim. Arkamızdaki zincir saatte yüz domuz süratle dönerken Evie’yle ben Bibo Kelley marka paslanmaz çelikten parti elbiseleri giyiyoruz ve Evie “Ağabeyin sakatlandıktan sonra ne oldu?” diye soruyor.</p>

  <p>Fotoğrafçı fotometresine bakarak “Olmaz. Mümkün değil,” diyor.</p>

  <p>Art direktör “Kızlar, leşlerden çok fazla ışık parlıyor,” diyor.</p>

  <p>Her bir domuz içi boş ağaçlar kadar kocaman; birileri benzinli kaynak lambasıyla tüylerini yaktığı için gerçekten çok güzel görünen domuz derisinin altında kırmızı ve parlak görünüyor. Kıyaslandığında ben tıraşsız sakal gibi duruyorum yanlarında ve son yaptırdığım ağdadan sonra ne kadar zaman geçtiğini hesaplamaya çalışıyorum.</p>

  <p>Ve Evie “Ağabeyin?” diye soruyor.</p>

  <p>Ama ben Cuma, Perşembe, Çarşamba, Salı diye geri sayıyorum.</p>

  <p>Evie “Sakatlıktan ölü mertebesine nasıl geçti?” diye soruyor.</p>

  <p>Domuzlar çok hızlı geçtiği için art direktör parlayan derilerini pudralayamıyor. Domuzların cildinin nasıl bu kadar güzel olabildiğini merak ediyorum. Yoksa çiftçiler artık güneş kremi falan mı kullanıyorlar. En son bir ay önce onlar kadar pürüzsüz olduğumu fark ediyorum. Serinletici jel kullanmalarına rağmen bazı ağda salonlarının yeni lazerlerini kullanış şeklini düşününce, aslında benzinli kaynak lambası da kullanabilirlermiş diye düşünüyorum.</p>

  <p>“Astronot kız,” diyor bana Evie, “lütfen evi ara.”</p>

  <p>Domuz mezbahası ortalıkta paslanmaz çelik bir elbiseyle dolaşılmayacak kadar soğuk. Beyaz bol etekli ceket ve alçak topuklu çizme giyen adamlar domuzların iç organlarına aşırı sıcak buhar püskürtüyorlar ve ben onlarla yer değiştirmeye hazırım. Hatta domuzlarla bile yer değiştirebilirim. Evie’ye “Polis saç spreyi hikâyesini yemedi. Babamın Shane’in suratını dağıttığından emindiler. Ya da saç spreyini annemin çöpe attığından. Olayın ‘ihmal’ olduğunu söylediler,” diyorum.</p>

  <p>Fotoğrafçı “Leşleri tekrar gruplandırıp ışığın yönünü değiştirsek olur mu?” diye soruyor.</p>

  <p>Art direktör “Onlar geçerken çok fazla elektronik flaş etkisi elde ederiz,” diyor.</p>

  <p>Evie “Polis neden öyle düşündü?” diye soruyor.</p>

  <p>“Bu beni aşar,” diyorum. “Adını vermeyen birileri onları sürekli arıyormuş.”</p>

  <p>Fotoğrafçı “Zinciri durdurabilir miyiz?” diye soruyor.</p>

  <p>Art direktör “İnsanları et yemekten vazgeçirebilirsek, olur tabii,” diyor.</p>

  <p>Ara vermemize saatler var ve Evie “Biri polise yalan mı söylemiş?” diye soruyor.</p>

  <p>Domuzcu herifler bizi kesiyorlar ve bazıları gerçekten çok hoş. Gülerek siyah ve parlak buhar hortumlarını elleriyle hızlı hızlı sıvazlıyorlar. Dillerini bize doğru kıvırıyorlar. Flört ediyorlar.</p>

  <p>“Sonra Shane kaçtı,” diyorum Evie’ye. “Bu kadar basit. Birkaç yıl önce benimkilere Shane’in öldüğüne dair bir telefon geldi.”</p>

  <p>Arkamızdan geçen ve hâlâ sıcak olan domuzlara iyice sokuluyoruz. Yerler çok yağlı görünüyor ve Evie küçük kuşların ve hayvanların elbise yerine kozmetik operasyon yaptıkları, değişik bir <i>Külkedisi</i> hikâyesinden söz ediyor. Mavi kuş Külkedisi’nin yüzünü geriyor. Sincaplar silikon takıyor. Yılanlar yağlarını emiyorlar. Artı, Külkedisi yola yalnız bir oğlan olarak çıkıyor.</p>

  <p>“O kadar ilgi çekti ki,” diyorum Evie’ye, “o saç spreyini ateşe kendisinin attığına bahse girerim,” diyorum.</p>
</body>
</html>
