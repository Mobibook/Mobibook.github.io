<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>3</h1>

  <p id="indent">Brandy’yle karşılaşana dek tek istediğim birilerinin yüzüme ne olduğunu sormasıydı.</p>

  <p>Onlara “Kuşlar yedi,” demek istiyordum.</p>

  <p>Yüzümü kuşlar yedi.</p>

  <p>Ama onlar bilmek istemiyordu. Sonra onlardan olmayan Brandy Alexander ortaya çıktı.</p>

  <p>Sakın bunun büyük bir tesadüf olduğunu sanmayın. Bizim, Brandy’yle benim karşılaşmamız gerekiyordu. Ortak pek çok yönümüz vardı. Hemen hemen her yönümüz ortaktı. Üstelik kimileri için anında, kimileri için yavaş yavaş olsun, ister kazayla, ister temkinli davranarak olsun, eninde sonunda hepimiz kötürüm kalıyoruz. Kadınların çoğu her geçen gün daha da görünmez olma hissini biliyor. Brandy aylardır hastanedeydi, ben de öyleydim ve büyük çaplı estetik operasyon geçirebileceğiniz öyle çok hastane var ki.</p>

  <p><br /></p>

  <p><br /></p>

  <p id="indent">Rahibelere dönelim. Rahibeler en berbat ısrarcılardı, hemşire olan rahibeler. Rahibelerden biri bana, başka bir kattaki komik ve çekici bir hastadan bahsediyordu. Adam avukattı ve kâğıt mendille el hileleri yapabiliyordu. Normal rahibe elbisesinin beyaz renkli hemşire versiyonunu giyenlerden olan bu bakıcı, şu avukata benimle ilgili bir sürü şey anlatmıştı. Adı Rahibe Katherine’di. Adama benim çok komik ve akıllı olduğumu, ikimizin karşılaşıp deliler gibi birbirimize âşık olmamızın çok hoş olacağını söylemişti.</p>

  <p>Bunlar onun kelimeleriydi.</p>

  <p>Burun kemerinin altında duran, camı mikroskop slaytları gibi uzun ve kareli, tel çerçeveli gözlüğünün ardından bana bakıyordu. Çatlamış kılcal damarlar yüzünden burnunun ucu hep kırmızı görünüyordu. O buna “gülümtırak” diyordu. Manastır yerine, gösterişli bir evde yaşadığını hayal etmek daha kolaydı. Tanrı yerine Noel Baha’yla evli olduğunu hayal etmek de öyle. Rahibe kıyafetinin üzerine giydiği kolalı önlük öyle parlak beyazdı ki, geçirdiğim büyük trafik kazasından sonra buraya ilk getirildiğimde üzerimdeki kan lekelerinin önlüğünün yanında siyah gibi göründüğünü hatırlıyorum.</p>

  <p>Onlarla iletişim kurabilmem için bana kâğıt ve kalem verdiler. Alttaki pamuk tamponların oynamaması için kafamı metrelerce uzunluktaki sargı bezleriyle sıkıca sarmaladılar ve sargıların açılmaması için metal kelebeklerle tutturdular. Antibiyotik jeli o kadar yoğun sürdüler ki, tamponların altında tek hissettiğim şey klostrofobi ve toksisite oldu.</p>

  <p>Dokunamadığım için sargı bezlerinin altında unutulmuş terli saçlarımı arkada topladılar. Görünmeyen kadın.</p>

  <p>Rahibe Katherine diğer hastadan bahsedince, cana yakın ve komik bir büyücü olan şu avukatı görsem iyi olabilir diye düşünmeye başladım.</p>

  <p>“Cana yakın olduğunu söylemedim,” dedi Rahibe Katherine.</p>

  <p>“O hâlâ biraz çekingen,” diye de ekledi.</p>

  <p>Bloknota “hâlâ mı?” yazdım.</p>

  <p>“Şu talihsiz olaydan beri,” dedi ve kaşlarını kaldırıp çenesini boynuna eğerek gülümsedi. “Emniyet kemerini takmamış.”</p>

  <p>“Arabası üzerine devrilmiş,” dedi.</p>

  <p>“O yüzden tam sana göre,” dedi.</p>

  <p>Bu olaydan kısa bir süre önce, hâlâ baygınken, birileri banyodaki aynayı çıkarmış. Hemşireler, intihar edenlerden bıçak saklar gibi cilalı şeyleri benden uzak tutuyorlardı. Alkoliklerden içki saklar gibi. Odada aynaya en yakın eşya televizyondu ve o da sadece eski halimi gösteriyordu.</p>

  <p>Kazadan sonra çekilen polis fotoğraflarını görmek isteyince de, nöbetçi hemşire “Hayır,” diyordu. Fotoğrafları hemşire odasında, bir dosyada saklıyorlardı ve sanki ben hariç herkes o resimleri görme şansına sahipti. Aynı hemşire “Doktor zaten yeterince acı çektiğini söylüyor,” diyordu.</p>

  <p>Aynı hemşire bana propan gazı patlamasında saçları ve kulakları yanan bir muhasebeciyi ayarlamaya çalıştı. Kanser yüzünden boğazını ve sinüslerini kaybeden bir yüksek lisans öğrencisiyle tanıştırdı beni. Üçüncü kattan düşerek betona kafa üstü çakılmadan önce pencere temizleyen başka biriyle daha tanıştırdı.</p>

  <p>Patlama, kanser, çakılmak; kullandığı kelimeler bunlardı. Avukatın <i>talihsizliği.</i> Geçirdiğim büyük <i>kaza.</i></p>

  <p>Rahibe Katherine altı saatte bir yaşam sinyallerimi kontrol ediyordu. Kalın gümüşten erkek kol saatinin üzerine yerleştirdiği ikinci eliyle nabzımı ölçüyordu. Tansiyon aletini koluma doluyordu. Ateşimi ölçmek için elektrikli bir tabancayı kulağıma sokuyordu.</p>

  <p>Rahibe Katherine alyans takan rahibelerdendi.</p>

  <p>Ve evli insanlar hep cevabın aşk olduğunu sanırlar.</p>

  <p><br /></p>

  <p><br /></p>

  <p id="indent">Herkesin çok düşünceli davrandığı o büyük kaza gününe dönelim. İnsanlara, acilde bana sıralarını veren ahaliye dönelim. Polis ısrar etmişti. Yani, kenarında mavi çıkmaz mürekkeple “La Paloma Memorial Hastanesi’nin malıdır” yazan şu hastane çarşaflarından verdiler bana. Önce damardan morfin enjekte ettiler. Sonra da beni sedyeye yatırdılar.</p>

  <p>Bunların çoğunu hatırlamıyorum ama nöbetçi hemşire bana polis fotoğraflarından söz etti.</p>

  <p>En az portföyümdeki resimler kadar güzel, on sekiz-yirmi dörtlük parlak baskılı fotoğraflardan. Hemşire fotoğrafların siyah beyaz olduğunu söyledi. Fakat bu on sekiz-yirmi dörtlük fotoğraflarda bir sedyenin üzerinde oturuyormuşum ve sırtımı da acilin duvarına yaslamışım. Görevli hemşire küçük ameliyat makasıyla üzerimdeki elbiseyi on dakikada kesebildi. İşte bunu hatırlıyorum. Espre’den aldığım yazlık pamuklu elbisem vardı üzerimde. Bu elbiseler öyle rahat ve bol ki, katalogda gördüğüm zaman neredeyse iki tane sipariş ediyordum. Rüzgâr estiği zaman koltukaltı boşluklarından içeri girip elbisenin eteklerini belime kadar kaldırıyordu, esmediği zamanlardaysa terliyordum ve kumaş neredeyse şeffaflaşıp üzerime yapışıyordu. Verandaya çıktığımda kalabalığın içinde bir milyon spotun benim üzerime çevrilmesi veya dışarısı kavruluyorken bir restorana girdiğimde, sanki yaptığım bir iş için ömür boyu başarı ödülü almışım gibi herkesin dönüp bakması çok hoşuma gidiyordu.</p>

  <p>İşte böyle hissediyordum. Böyle ilgi gördüğümü hatırlayabiliyorum. Benim için her zaman her yer alev alevdi.</p>

  <p>Ve iç çamaşırlarımı da hatırlıyorum.</p>

  <p>Üzgünüm anne, üzgünüm Tanrım, ama önünde sadece bir bez parçası bulunan, beli ve popo yarığı elastik bir ipten ibaret olan iç çamaşırlarımdan biri vardı üzerimde. Ten rengiydi. Poponun arasından geçen ipe herkes popo floşu der. Bu bez parçasını da elbisemin transparan olma ihtimaline karşı giymiştim. Gözlerinizi acil serviste açacağınızı, elbisenizin kesileceğini, dedektiflerin resimlerinizi çekeceğini, bir kolunuzda morfin iğnesi, sedyeye uzanmış vaziyetteyken Fransiskan bir rahibenin kulağınızın dibinde haykıracağını tahmin edemezsiniz: “Resimleri çekin! Resimleri hemen çekin! Hâlâ kan kaybediyor!”</p>

  <p>Yo, hayır, bu tahmin ettiğinizden daha da komikti.</p>

  <p>Önünde sadece bir bez parçası bulunan ve anatomik olarak kusursuz olan bu bebeğin suratı parçalanmış şekilde sedyeye yatırılmasıyla durum daha da komik bir hal aldı.</p>

  <p>Polis rahibeden çarşafı göğüslerimin üzerine doğru tutmasını istedi. Böylelikle yüzümün resmini çekebileceklerdi ama dedektifler üstsüz vaziyette yatıyor olmamdan da çok utanmış gözüküyorlardı.</p>

  <p><br /></p>

  <p><br /></p>

  <p id="indent">Bana resimleri göstermek istemedikleri zamana dönelim; dedektiflerden biri “Mermi beş santim yukarı isabet etseydi, ölmüş olurdunuz,” diyor.</p>

  <p>Ne demek istediklerini anlayamıyordum.</p>

  <p>Beş santim aşağı isabet etseydi, pamuklu yazlık elbisemin içinde kavrulacak ve sigortacımdan prim indiriminden vazgeçip arabamın camını değiştirmesini talep edecektim. Sonra da, bir havuz kenarında güneş kremimi sürerken, etrafımdaki hoş heriflere Stingray’imle otobanda giderken bir taş veya başka bir şeyin sürücü camını patlattığını söyleyecektim.</p>

  <p>Ve o hoş herifler “Vaay,” diyeceklerdi.</p>

  <p><br /></p>

  <p><br /></p>

  <p id="indent">Arabamda kesme kurşun ve kemik parçacıkları gibi şeyler arayan ve yarı açık camla otomobili sürdüğümü gören diğer dedektife dönelim. Beyaz bir çarşafla örtülü bendenizin üzerinde on sekiz-yirmi dörtlük parlak baskılı resimleri tutan bu polis araba kullanırken camın ya sonuna kadar açık ya da tamamen kapalı olması gerektiğini söylüyor. Yarı açık camlar yüzünden kaç otomobil sürücüsünün kafasının koptuğunu hatırlayamadığını anlatıyor.</p>

  <p>Nasıl gülmeyeyim?</p>

  <p>Bunlar onun kullandığı kelimelerdi; otomobil sürücüsü.</p>

  <p>Ağzım öyle bir şekil almıştı ki, tek çıkarabildiğim ses, kahkaha sesiydi. Gülmekten başka şansım yoktu.</p>

  <p><br /></p>

  <p><br /></p>

  <p id="indent">İnsanların bana bakmaktan vazgeçip resimlere baktıkları zamana dönelim.</p>

  <p>O gece erkek arkadaşım Manus geldi; acilden çıktıktan sonra, ameliyata alınmak üzere sedyeyle ameliyathaneye alındıktan sonra, kanamam durduktan ve özel bir odaya alındıktan sonra Manus teşrif etti. Benden geriye kalanları görene dek nişanlım olan Manus Kelley. Manus oturup yeni yüzümün siyah beyaz fotoğraflarına baktı, karıştırdı, evirip çevirip tekrar tekrar baktı. Hani şu ilk baktığınızda güzel bir kadın ama tekrar baktığınızda yaşlı bir acuze gördüğünüz ilginç resimlere bakar gibi baktı.</p>

  <p>“Aman Tanrım,” diyor Manus.</p>

  <p>Sonra “Ah, İsa aşkına,” diyor.</p>

  <p>Sonra “Yüce İsa,” diyor.</p>

  <p>Manus’la çıkmaya başladığımızda, ben hâlâ ailemle yaşıyordum. Manus bana cüzdanındaki rozeti göstermişti. Evinde silahı vardı. O ahlâk masasında polisti ve işinde de gerçekten başarılıydı. Bizimkisi yaz aşkı gibi bir şeydi. Manus yirmi beş, ben on sekiz yaşındaydım ama çıkıyorduk işte. Yaşadığımız dünya böyle. Bir keresinde tekneyle gezintiye çıkmıştık. Manus, Speedo mayo giyiyordu ve en azından her akıllı kadının bunun biseksüellik anlamına geldiğini bilmesi gerekir.</p>

  <p>En yakın arkadaşım Evie Cottrell bir manken. Evie güzel insanların asla birlikte olmamaları gerektiğini söyler. Çünkü birlikte olduklarında yeterince ilgi çekemezlermiş. Evie’ye göre iki güzel insan bir araya gelince, güzellik standardı tamamen değişir. Evie, bunu hissedebilirsin der. İkiniz de güzelseniz, ikiniz birden güzel değilsinizdir. Birlikte, bir çift olunca, parçalarınızın toplamından daha değersiz olursunuz.</p>

  <p>İki taraf da artık fark edilmez olur.</p>

  <p>Yine de bir seferinde alt tarafı bir reklam olduğu için her an biteceğini sandığınız ama otuz dakika süren şu bitmek tükenmek bilmeyen reklamlardan birinde rol almıştım. Evie’yle ikimizi, tüm öğleden sonra daracık gece elbiseleri giyerek, ayaklı seks objeleri olmak ve televizyon izleyicisini Ham Ham Kurabiye Fabrikası’ndan satın almaları için ayartmak üzere işe almışlardı. Manus stüdyodaki izleyicilerle oturmuş, çekimden sonra “Haydi, tekne gezintisine çıkalım,” diyor. Ben de “Tamam,” diyorum.</p>

  <p>Böylece tekne turuna çıktık ve ben güneş gözlüğümü unuttuğum için Manus teknede bana bir tane gözlük satın alıyor. Yeni güneş gözlüğüm, Manus’un Vuarnet’iyle tıpatıp aynı, sadece benimkiler İsviçre’de değil, Kore’de üretilmiş ve fiyatı da iki dolar.</p>

  <p>Üç mil açıldıktan sonra güvertedeki eşyalara çarpmaya başlıyorum. Tekneden düşüyorum. Manus bana halat fırlatıyor, ama yakalayamıyorum. Sonra Manus bana bir bira atıyor, onu da tutamıyorum. Başım ağrımaya başlıyor, hem de Tanrının Tevrat’ta insanları cezalandırdığı türden bir ağrı. Güneş gözlüğümün camlarından birinin, diğerinden daha koyu olduğunun farkında değilim. Cam neredeyse opak. İşte bu cam yüzünden tek gözüm kör gibi ve derinlik algımı da kaybediyorum.</p>

  <p>O zamanlar bunun, yani algımın sikildiğinin farkında değilim. Kendi kendime güneştendir deyip gözlüğü takmaya ve kör vaziyette, acı çekerek oraya buraya toslamaya devam ediyorum.</p>

  <p><br /></p>

  <p><br /></p>

  <p id="indent">Manus’un beni ziyaret etmek için hastaneye ikinci gelişine dönelim; La Paloma Memorial Hastanesi’nin malıdır yazılı çarşafımdaki on sekiz-yirmi dörtlük parlak baskılı resimlerime, eski hayatıma dönmek konusunda düşünmemi söylüyor. Plan yapmaya başlamalıymışım. Bilirsin işte, diyor, ders falan al. Okulunu bitir.</p>

  <p>Yatağımın yanında oturuyor ve resimleri de aramızda tutuyor. Ne onu, ne de resimleri görebiliyorum. Bloknotuma resimleri bana göstermesini istediğimi yazıyorum.</p>

  <p>Fotoğrafların gerisinden “Ben çocukken doberman yavruları yetiştirirdik,” diyor. “Yavrular altı aylık olunca kulakları ve kuyruğu kesilir. Bu köpeklerin tarzı budur. Eyalet eyalet dolaşıp binlerce doberman, boxer veya bull terrier yavrusunun kulak ve kuyruklarını kesen adamın moteline gidersin.”</p>

  <p>Kalemimle bloknota “yani?” yazıyorum.</p>

  <p>Ve bloknotu suratına doğru sallıyorum.</p>

  <p>“Yani, kulaklarını kesen kişiden ömrünün sonuna kadar nefret edeceğinden,” diyor, “bu işi her zaman gittiğin veterinerin değil, bir yabancının yapması için para ödersin,” diyor.</p>

  <p>Resimlere bakmaya devam ederken, “İşte bu yüzden bunları sana gösteremem,” diyor.</p>

  <p>Dışarıda bir yerlerde, bıçak ve iğnelerin durduğu alet kutusu ve kanlı havlularla dolu bir motel odasında oturuyor veya bir sonraki kurbanı için otobanda direksiyon sallıyor veya pis bir küvette uyuşturulmuş ve kesilmiş bir köpeğin üzerine eğilmiş duruyor olan adam, milyonlarca köpeğin nefret unsuru.</p>

  <p>Yatağımın yanında oturan Manus, “Kapak kızı olmakla ilgili hayallerini rafa kaldırman gerekiyor,” diyor.</p>

  <p>Kafamdaki moda fotoğrafçısı bağırıyor:</p>

  <p>Bana şefkat ver.</p>

  <p>Flaş.</p>

  <p>Bana bir şans daha ver.</p>

  <p>Flaş.</p>

  <p>Kazadan önce bunu yapıyordum. Bana yalancı diyebilirsiniz ama kazadan önce insanlara üniversite öğrencisi olduğumu söylüyordum. Çünkü insanlara manken olduğunuzu söylerseniz, sizinle ilişkilerini keserler. Onlara göre mankenlerle konuşmak, daha düşük bir yaşam biçimiyle iletişim kurmak demektir. Bebek gibi konuşmaya başlarlar. Aptallaşırlar. Ama insanlara üniversite öğrencisi olduğunuzu söylerseniz, çok etkilenirler. Herhangi bir konuda eğitim görüyor olabilirsiniz ama hiçbir şey bilmek zorunda değilsinizdir. Sadece toksikoloji veya sualtı biokinesis’i deyin, konuştuğunuz kişinin konuyu değiştirip kendinden bahsetmeye başladığını göreceksiniz. Bu işe yaramazsa, güvercin ceninlerindeki sinir kromozomlarının birleşmesinden söz edin.</p>

  <p>Bir zamanlar gerçekten üniversite öğrencisiydim. Kişisel beden eğitimi konusunda lisans almama yaklaşık bin altı yüz kredi kalmıştı. Annemle babam şimdiye kadar çoktan doktor olabileceğimi söyleyip duruyorlar.</p>

  <p>Üzgünüm anne.</p>

  <p>Üzgünüm Tanrım.</p>

  <p>Evie’yle diskolara, barlara gittiğimiz ve erkeklerin bizimle konuşabilmek için bayanlar tuvaletin önünde bekledikleri bir dönem vardı. Herifler televizyona reklam filmi çektiklerini söylüyorlardı. Kartvizitlerini verip hangi ajansa bağlı olduğumu soruyorlardı.</p>

  <p>Annemin beni ziyarete geldiği bir dönem vardı. Annem sigara içer ve ilk çekimden döndüğüm gün bana bir kibrit kutusunu göstererek, “Ne demek oluyor bu?” diye sordu.</p>

  <p>“Zavallı ölmüş kardeşin kadar koca bir sürtük olmadığını söyle bana,” dedi.</p>

  <p>Kibrit kutusunun üzerinde tanımadığım bir herifin adı ve telefon numarası yazıyordu.</p>

  <p>“Bulduğum tek kutu da bu değil,” dedi annem. “Neler çeviriyorsun sen?”</p>

  <p>Ben sigara içmem. Bunu anneme söylüyorum. Almayacak kadar kaba olmadığımdan ve atamayacak kadar da tutumlu olduğumdan birikiyor bu kibrit kutuları. İşte bu sebeple hatırlayamadığım bütün bu adamları ve telefon numaralarını saklayabilmek için mutfak dolaplarından birini tamamen bu işe ayırmam gerekiyor.</p>

  <p><br /></p>

  <p><br /></p>

  <p id="indent">Hastanede geçirdiğim özel olmayan günlerden birine geçelim; konuşma terapistinin odasının önündeydik. Hemşire egzersiz için dirseğimden tutarak beni dolaştırıyordu. Bir köşeyi döndük ve ofisin açık duran kapısından bir anda pat diye Brandy Alexander’ı gördüm; mükemmel Prenses Alexander pozunda tüm ihtişamıyla oturmuştu ve üzerinde hareket ettikçe rengi değişen, yanardönerli, Vivienne Westwood tarzı daracık bir elbise vardı.</p>

  <p>Stüdyo dışı <i>Vogue</i> çalışması.</p>

  <p>Kafamdaki moda fotoğrafçısı bağırıyor:</p>

  <p>Bana şaşkınlık ver, bebeğim.</p>

  <p>Flaş.</p>

  <p>Bana hayret ver.</p>

  <p>Flaş.</p>

  <p>Konuşma terapisti “Brandy, gırtlağındaki kıkırdağı yukarı çekersen sesinin tonunu da değiştirebilirsin. Yükselen notaları söylerken boğazında yukarı doğru çıktığını hissettiğin çıkıntıdan söz ediyorum,” dedi. “Boğazındaki ses kutusunu yukarıda tutabilirsen, sesin sol notasıyla, do notası arasında kalır. Bu da yaklaşık 160 Hertz’e tekabül eder.”</p>

  <p>Brandy Alexander ve görüntüsünün yanında, dünyada geri kalan her şey sahteymiş gibi duruyordu. Başka açılardan bakınca renk değiştiriyordu. Bir adım atıyordum, yeşil oluyordu. Sonraki adımımda kırmızı. Sonra simli gri ve sarı oldu, soma da ardımızda kayboldu.</p>

  <p>“Yoldan çıkmış, zavallıcık,” dedi Rahibe Katherine ve beton zemine tükürdü. Koridorun ucunu görmek için kafamı geriye döndürdüğüm sırada bana baktı ve “Ailen var mı?” diye sordu.</p>

  <p>Deftere “evet, homoseksüel bir kardeşim vardı ama AIDS’ten öldü,” yazdım.</p>

  <p>Ve rahibe “Öyleyse hayırlısı olmuş, değil mi?” dedi.</p>

  <p><br /></p>

  <p><br /></p>

  <p id="indent">Manus’un son ziyaretinden sonraki haftaya geçelim; son derken, en son ziyaretini kastediyorum; sonraki hafta Evie hastaneye damlıyor. Resimlerime bakıp Tanrı ve İsa’yla konuşuyor.</p>

  <p>“Biliyor musun,” diyor Evie getirdiği kucak dolusu <i>Vogue</i> ve <i>Glamour</i> dergisinin ardından, “ajansla konuştum. Portföyünü baştan düzenlersek, seni el işi için düşünebilirlermiş.”</p>

  <p>Evie el mankeni demeye çalışıyor. Yüzük, elmas bilezik ve böyle boktan şeyleri tanıtan manken.</p>

  <p>Sanki duymak istediğim şey buymuş gibi.</p>

  <p>Konuşamıyorum.</p>

  <p>Sadece sıvılarla besleniyorum.</p>

  <p>Kimse bana bakmıyor. Artık görünmez oldum.</p>

  <p>Tek istediğim bililerinin bana ne olduğunu sorması. Sonra hayatıma devam edebileceğim.</p>

  <p>Evie kucağındaki magazin yığınına “Buradan çıktığında benim evime taşınmanı istiyorum,” diyor. Yatağımın kenarında duran bez çantasının fermuarını açıyor ve iki elini de daldırıyor içeri. Evie, “Çok eğlenceli olacak. Göreceksin. Tek başıma yaşamaktan nefret ediyorum,” diyor.</p>

  <p>“Zaten eşyalarını evdeki boş yatak odasına taşıdım,” diyor.</p>

  <p>Evie, elleri hâlâ çantasındayken, “Ben çekime gidiyorum. Ödünç verebileceğin ajans broşürü var mı hiç?” diye soruyor.</p>

  <p>Bloknotuma “üzerindeki benim süveterim mi?” yazıyorum.</p>

  <p>Ve bloknotu yüzüne doğru sallıyorum.</p>

  <p>“Evet,” diyor. “Ama mahzur görmeyeceğini biliyordum.”</p>

  <p>Bloknota “ama o otuz altı beden” yazıyorum.</p>

  <p>“sen kırk beden giyiyorsun” yazıyorum.</p>

  <p>Evie “Dinle,” diyor. “Saat ikide orada olmam gerekiyor. Kendini daha iyi hissettiğin bir zaman uğrasam daha iyi olacak galiba.”</p>

  <p>Saatine konuşarak, “Olayların böyle olmasına çok üzülüyorum. Ama bunda kimsenin suçu yok,” diyor.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Hastanede geçen her gün birbirinin aynı:</p>

  <p>Kahvaltı. Öğle yemeği. Akşam yemeği. Aralarda da Rahibe Katherine damlıyor.</p>

  <p>Televizyondaki kablolu kanal gece gündüz durmaksızın reklam veriyor ve ekranda Evie’yle ben, ikimiz beliriyoruz. Bu işten bayağı para kaldırdık. Şu kurabiye fabrikası işi için insanın yüzünün soba gibi göründüğü çok ünlü manken gülüşünü yapıyoruz. Üzerimizde, spotların altında durunca milyonlarca gazeteci resminizi çekiyormuş gibi parlayan pullu elbiseler var. Fazlasıyla göz alıcı. Üzerimdeki on kiloluk elbise ve koca gülüşümle orada durmuş, Ham Ham Kurabiye Fabrikası’nın üzerindeki pleksiglas bacanın içine hayvan eti parçaları atıyorum. Aletin diğer tarafından çılgınca minik kurabiyeler fırlıyor ve Evie stüdyodaki izleyicilerin arasına karışıp kurabiyelerden yemeleri için insanları davet ediyor.</p>

  <p>Şu insanların televizyona çıkmak için yemeyeceği şey yok.</p>

  <p>Sonra çekim bitiyor, Manus gelip “Tekne gezintisine çıkalım mı?” diyor.</p>

  <p>Ben de “Tamam,” diyorum.</p>

  <p>Neler olup bittiğini anlayamamış olmam çok salakçaydı.</p>

  <p><br /></p>

  <p><br /></p>

  <p id="indent">Konuşma terapistinin odasındaki katlanan sandalyeye oturmuş, kibrit kutusuyla tırnaklarını törpüleyen Brandy Alexander’a geçelim. Bacakları öyle uzun ki, bir motosikleti ortadan ikiye bölebilir, geri kalan diğer yarısı ise leopar desenli streç havlu kumaşın içine sıkıştırılmış ve dışarı çıkmak için can atıyor.</p>

  <p>Konuşma terapisti, “Konuşurken nefes borunun ucunu kısmen açık bırak. Marilyn Monroe, Başkan Kennedy’e ‘İyi ki doğdun’ şarkısını söylerken öyle yapmıştı. Nefesinin ses tellerinden daha dişi ve çaresiz bir tonda çıkmasını sağlar,” diyor.</p>

  <p>Hemşire, mukavva terliklerim, sıkan bandajlarım ve derin dehşetimle birlikte yürümem için bana yardım ederken, Brandy Alexander son saniyede bana bakıp göz kırpıyor. Ancak Tanrı bu kadar güzel göz kırpabilir. Sanki birileri resmini çekiyormuş gibi. Bana neşe ver. Bana eğlence ver. Bana aşk ver.</p>

  <p>Flaş.</p>

  <p>Ancak cennetteki melekler Brandy Alexander gibi etrafa öpücükler gönderiyor olmalı, bu durum haftanın geri kalanını aydınlatıyor. Odamda bloknota “o kim?” diye yazıyorum.</p>

  <p>“Seninle ilişkisi olmaması gereken biri,” diyor hemşire. “Zaten yeterince sorunun var.”</p>

  <p>“ama o kim?” yazıyorum.</p>

  <p>“İster inan, ister inanma ama,” diyor hemşire, “her hafta başka biri oluyor.”</p>

  <p>İşte bu konuşmadan sonra Rahibe Katherine çöpçatanlığa başlıyor. Beni Brandy Alexander’dan kurtarmak için burnu olmayan avukatı teklif ediyor. Dağcılıkla ilgilenen ve parmaklarıyla yüzündeki organlar donduğu için bu kısımları sert ve parlak çıkıntılara dönüşen dişçiyi teklif ediyor. Tropik bir mantar yüzünden derisi kararan bir misyoner. Patladığı sırada bir pilin üzerine eğilmiş bulunan ve asit yüzünden dudakları ve yanakları yok olan, dolayısıyla da sarı dişleriyle sürekli hırlayan bir teknisyen.</p>

  <p>Rahibenin alyansına bakarak “sanırım dünya üzerindeki son fiyakalı herifi de sen kaptın” yazıyorum.</p>

  <p>Hastanede bulunduğum süre boyunca âşık olmam mümkün değildi. Henüz buna cesaretim yoktu. Azıyla yetinmek. Herhangi bir süreçten geçmek istemiyordum. Parçaları almak istemiyordum. Beklentilerimi azaltmak. Boktan hayatıma alışmak. Hâlâ hayatta olduğuma şükretmek istemiyordum. Telafi etmeye başlamak. Eğer mümkünse sadece yüzümün düzeltilmesini istiyordum. Ama bu mümkün olmadı.</p>

  <p>Tekrar katı yiyeceklere dönme zamanım geldiğinde, bana şu kelimeleri söylediler; tavuk püresi ve havuç ezmesi. Bebek yemekleri. Bütün yiyecekler lapa, ezme veya püreydi.</p>

  <p>Ne yersen, o olursun.</p>

  <p>Hemşire kişisel ilanların tasnif edildiği gazeteyi getiriyor. Rahibe Katherine gözlerini burnunun ucuna kaydırıp gözlüğünün yardımıyla okuyor: Eğlence ve romantizm yaşamak için zayıf ve maceracı kızlar arayan herifler. Ve, evet, bu doğru, hiçbir bekâr erkek, hastane masrafları kabarmakta olan gizemli, sakat kızları bilhassa dışlamaz.</p>

  <p>Rahibe Katherine “Bu adamlar hapiste ve nasıl göründüğünü bilmeleri gerekmiyor. Bunlarla yazışabilirsin,” diyor.</p>

  <p>Neler hissettiğimi yazarak açıklamak öyle zor ki.</p>

  <p>Ben rostomu kaşıklarken, Rahibe Katherine de bekârlar bölümünü okuyor. Kundakçıları öneriyor. Hırsızları. Vergi kaçakçılarını. Sonra da “Muhtemelen bir tecavüzcüyle çıkmak istemezsin, en azından şu anda. Hiç kimse o denli çaresiz değildir,” diyor.</p>

  <p>Silahlı soygun ve ikinci dereceden adam öldürmekten tutuklu, yalnız adamları okurken duruyor ve sorun nedir diye soruyor. Elimi tutup bileğimdeki plastik bileklikte yazan adıma doğru konuşmaya başlıyor, şimdiden el mankeni oldum bile, yüzükler, plastik isim bileklikleri, öyle güzeller ki, İsa’nın gelini bile gözlerini bunlardan alamıyor. “Ne hissediyorsun?” diye soruyor.</p>

  <p>Harika.</p>

  <p>“Aşık olmak istemiyor musun?” diyor.</p>

  <p>Kafamdaki fotoğrafçı “Bana sabır ver,” diyor.</p>

  <p>Flaş.</p>

  <p>Bana kudret ver.</p>

  <p>Flaş.</p>

  <p>Durum şu ki, yüzümün yarısı yok.</p>

  <p>Bandajların altında yüzüm hâlâ kanıyor, minik kan damlaları pamuk tamponlara yapışıyor. Doktor, şu her sabah uğrayıp bandajlarımı kontrol eden, yaralarımın hâlâ kanadığını söylüyor. Bunlar onun kelimeleri.</p>

  <p>Hâlâ konuşamıyorum.</p>

  <p>Artık bir kariyerim yok.</p>

  <p>Sadece bebek maması yiyebiliyorum. Bir daha hiç kimse suratıma sanki büyük bir ödül kazanmışım gibi bakmayacak.</p>

  <p>Bloknota “hiç” yazıyorum.</p>

  <p>“sorun yok”</p>

  <p>“Hiç ağlamadın,” diyor Rahibe Katherine, “iyice ağlayıp sonra da hayatına devam etmelisin. Bu konuda gereğinden fazla metin davranıyorsun.”</p>

  <p>“güldürme beni, doktor gülünce yüzümün, yani yaraların kanayacağını söylüyo” yazıyorum.</p>

  <p>Yine de en azından biri fark etti. Yani, baştan beri sakin olduğumu. Metanetin tablosu gibiydim. Asla ama asla paniğe kapılmadım. Kazadan hemen sonra kendi kanımın, sümüğümün ve dişlerimin arabanın ön camına yapıştığını gördüm ama izleyici olmadan histeri krizi geçirmek imkânsızdır. İnsanın kendi başına paniğe kapılması, boş bir odada kendi kendine gülme krizine tutulmasıyla aynıdır. İnsan kendini gerçekten aptal hisseder.</p>

  <p>Kaza olduğu anda, bir sonraki çıkışı kullanarak otobandan çıkmaz, sağa dönüp Northwest Gower yoluna sapmaz, on iki blok ilerledikten sonra La Paloma Hastanesi Acil Servisi’nin otoparkına girmezsem, öleceğimi biliyordum. Arabayı otoparka park ettim. Anahtarlarımı ve çantamı alıp arabadan indim. Kendi yansımamı göremeden cam kapılar kenarlara açıldı. Beni görünce içerideki kalabalık; kırık bacakları ve boğazına yemek takılmış bebekleriyle bekleyen bütün insanlar da kenara çekildiler.</p>

  <p>Sonra damardan morfin verdiler. Küçük ameliyat makasıyla elbisemi kestiler. Ten rengi ipli iç çamaşırım. Polis fotoğrafları.</p>

  <p>Arabamda kemik kırıntıları arayan dedektif, yani yarı açık araba camları yüzünden bir sürü insanın kafasının koptuğunu gördüğünü söyleyen herif bir gün geri geliyor ve arabada aranacak hiçbir şey kalmadığını söylüyor. Kuşlar ve martılar, hatta belki de saksağanlar. Hastanenin otoparkında duran arabanın kırık camından girmişler. Saksağanlar, dedektifin yumuşak doku kanıtı diye adlandırdığı şeylerin hepsini yemişler. Kemikleri de büyük olasılıkla taşımışlar.</p>

  <p>“Bilirsiniz, bayan,” diyor, “kayaların üzerinde kırmak için taşıyorlar. İlik için.”</p>

  <p>Bloknotuma kalemle, “ha, ha, ha” yazıyorum.</p>

  <p><br /></p>

  <p><br /></p>

  <p id="indent">Bandajlarımın çıkarıldığı günün öncesine dönelim; konuşma terapistlerinden biri dilimi hasarsız şekilde kafamda bıraktığı için dizlerimin üzerine çöküp Tanrıya şükretmem gerektiğini söylüyor. Kadının cüruf briketinden yapılma odasında oturuyoruz; odanın yarısını ikimizin arasında duran çelik masa kaplıyor ve terapist bana vantrologların kuklaları nasıl konuşturduğunu öğretmeye çalışıyor. Bilirsiniz işte, vantrologların ağzının oynadığını görmezsiniz. Dudaklarını kullanmamaları gerektiğinden, konuşabilmek için dillerini damaklarına bastırırlar.</p>

  <p>Terapistin odasında pencere yerine spagettilerin arasına gömülmüş yavru bir kedinin posteri var, altında şu kelimeler yazıyor:</p>

  <p>Pozitifi Vurgula.</p>

  <p>Diyor ki, dudaklarını kullanmadan belirli sesleri çıkaramıyorsan, onların yerine başka sesler kullan, diyor terapist. Örneğin <i>ef</i> yerine <i>et</i> sesi. Sesi kullandığın bağlama göre kendini ifade edebilirsin.</p>

  <p>“Ben en iyisi düşüneyim,” diyor terapist.</p>

  <p>“öyleyse git, düşün” yazıyorum.</p>

  <p>“Hayır,” diyor, “söylediklerimi tekrarla.”</p>

  <p>Her gün bir milyon sıvıyla ıslanıyor olmasına rağmen boğazım hep kuruyor. Yaralı dokunun üzeri kabuk bağlamış ve hasarsız dilim sürekli oraya değiyor.</p>

  <p>Terapist, “Ben en iyisi düşüneyim,” diyor.</p>

  <p>Ben “Salkhref goeyn yjfsys dkshyymh,” diyorum.</p>

  <p>“Hayır, öyle değil,” diyor terapist. “Doğru şekilde yapmıyorsun.”</p>

  <p>“Solfjf gjoie dıı oslidjf?” diyorum.</p>

  <p>“Hayır, bu da doğru değil,” diyor.</p>

  <p>Saatine bakıyor.</p>

  <p>“Digri vrior gmjgi ggiel,” diyorum.</p>

  <p>“Kendi başına kaldığında sürekli pratik yapman gerekiyor,” diyor. “Şimdi tekrar dene.”</p>

  <p>“Srogeer si skgoevir gegd,” diyorum.</p>

  <p>“Güzel! Harika! Çok kolaymış, değil mi?” diyor terapist.</p>

  <p>Bloknotuma “siktir git” yazıyorum.</p>

  <p><br /></p>

  <p><br /></p>

  <p id="indent">Bandajları kestikleri güne dönelim.</p>

  <p>İnsan ne yapacağını şaşırıyor. Hastanedeki tüm doktorlar, hemşireler ve asistanlar, hatta sırayla hastabakıcı ve aşçı kapı aralığından gözetlemek için durdular ve onları bakarken yakaladığımdaysa, ağızlarını sonuna kadar açıp iki ucu titreyen, sulu bir gülümsemeyle “Tebrikler” diye havladılar. Hepsinin gözleri fal taşı gibi açıktı. Bunlar da benim kelimelerim. Ben de her seferinde üzerinde “teşekkürler” yazan kartı havaya kaldırdım.</p>

  <p>Sonra da kaçtım. Yeni pamuklu elbisem Espre’den geldikten sonra oluyor bu. Rahibe Katherine bütün sabah tepemde dikilip elindeki maşayla saçlarımı kuş yuvasına çevirdi. Saçlarım öyle kabardı ki, yüzümden daha büyük duruyordu. Soma Evie makyaj malzemesi getirip gözlerimi boyadı. Çok hoş yeni elbisemi giydim ve bir an önce terlemek için sabırsızlanıyordum. Koca yaz boyu hiç aynaya bakmamıştım, baktığımda da gördüğümün ben olduğunu anlayamadım. Polis fotoğraflarını görmemiştim. Evie ve Rahibe Katherine işlerini bitirince, “De foyl ayova fog joff,” diyorum.</p>

  <p>Evie “Rica ederim,” diyor.</p>

  <p>Rahibe Katherine ise “İyi de, öğle yemeğini az önce yedin,” diyor.</p>

  <p>Burada kimsenin beni anlamadığı açık.</p>

  <p>“Kong vimer ney pii goli,” diyorum.</p>

  <p>Ve Evie “Evet, bunlar senin ayakkabıların ama şekillerini hiç bozmadım,” diyor.</p>

  <p>Ve Rahibe Katherine “Yok, henüz mektup gelmedi ama istersen öğle uykusundan sonra mahkûmlara yazabiliriz şekerim,” diyor.</p>

  <p>Sonra da odadan çıktılar. Ve. Ben de tek başıma çıktım. Ve. Yüzüm ne kadar kötü olabilirdi ki?</p>

  <p>Ve bazen sakat kalmak insanın lehine olabilir. Vücutlarına halkalar takan, dövme yaptıran, tenini dağlayan, derisini kazıyan bütün o insanları düşünün... Sonuçta o ya da bu şekilde dikkat çekiyorlar.</p>

  <p>Dışarı çıkınca ilk olarak, bir şeyleri kaçırmış olduğum hissine kapılıyorum. Yani koca bir yaz geçip gitmiş. Bütün havuz başı partileri, metal zeminli sürat teknelerinin ucunda uzanmalar. Güneşlenmeler. Spor arabası olan herifleri tavlamak. Bütün pikniklerin, beysbol oyunları ve konserlerin Evie’nin çektiği ve Şükran Günü’ne dek bastırmayacağı fotoğraf karelerinde kaldığını hissediyorum.</p>

  <p>Dışarı çıkınca hastanenin bembeyaz renginden sonra dünya rengârenk görünüyor. Sanki gökkuşağının altından geçiyormuşum gibi hissediyorum. Süpermarkete giriyorum ve alışveriş yapmak, çocukluğumdan beri oynamadığım bir oyun gibi geliyor bana. Bütün sevdiğim markalar rengârenk duruyor karşımda, Fransız Hardalı, Rice A Roni, Top Ramen, sanki hepsi dikkatimi çekmeye çalışıyorlar.</p>

  <p>Her şey rengârenk. Hepsi o kadar güzel ki, güzellik standardı tamamen değişiyor ve hiçbiri ayrı ayrı dikkat çekmiyor.</p>

  <p>Tamamı, parçaların toplamından az oluyor.</p>

  <p>Bütün renkler bir arada, aynı yerde.</p>

  <p>Markalı ürün kuşağından başka bakılacak bir şey yok. İnsanlara bakınca sadece kafalarının arkasını görüyorum. Hızlıca dönsem bile birinin dönmekte olan kulağını yakalıyorum. Ve insanlar Tanrıyla konuşuyorlar.</p>

  <p>“Aman Tanrım,” diyorlar, “şunu gördün mü?”</p>

  <p>Ve “Maske miydi o? İsa aşkına, Cadılar Bayramı için biraz erken değil mi?”</p>

  <p>Herkes Fransız Hardalı ve Rice A Roni etiketlerine gömülmüş, okuyor.</p>

  <p>Ben de bir hindi alıyorum.</p>

  <p>Niye aldığımı bilmiyorum. Param da yok ama alıyorum. Buzluktaki ten renginde, donmuş, büyük hindileri karıştırıyorum. En büyük hindiyi bulana dek karıştırıp sarı plastik file içindeki hindiyi bebek tutar gibi kucağıma alıyorum.</p>

  <p>Marketin ön tarafına ilerliyorum. Kasalardan geçiyorum ama hiç kimse beni durdurmuyor. Bakmıyorlar bile. Sanki içinde altın varmış gibi hepsi kafalarını boyalı gazetelerinin içine gömmüşler.</p>

  <p>“Sejgfn di ofo utnbg,” diyorum. “Nei vuj isvin sdnsud.”</p>

  <p>Kimse bakmıyor.</p>

  <p>En vantrolog sesimle “EVSF UYYB IUH,” diyorum.</p>

  <p>Kimse konuşmuyor bile. Belki sadece kasiyerler konuşuyor. Çek yazan müşterilere, kimliğiniz var mı, diye soruyorlar.</p>

  <p>“Fgjrn iufv si vuv,” diyorum, “Ksidi sinivuv sis sacnc!”</p>

  <p>Nihayet, işte tam o anda bir oğlan “Bakın!” diyor.</p>

  <p>Zaten sus pus olan, bakmayan insanlar bu sefer de nefeslerini tutuyorlar.</p>

  <p>Küçük oğlan, “Anne bak, şuraya bak! Şuradaki canavar yiyecek bir şeyler çalıyor!” diyor.</p>

  <p>Herkes utançtan yerin dibine giriyor. Hepsi sanki koltuk altlarına dayalı koltuk değneklerine bakıyormuşçasına kafalarını omuzlarına eğiyorlar. Ellerindeki gazetelerin manşetlerine iyice gömülüyorlar.</p>

  <p><i>Canavar Kız Şükran Günü Hindisini Çaldı.</i></p>

  <p>Bense kucağımdaki on kiloluk hindiyle pamuklu elbisemin içinde kızarmış gibi duruyorum, hindi terliyor, elbisem neredeyse transparan oluyor. Kollarımdaki sarı fıleli buza değen göğüslerimin uçları taş gibi sert. Kuş yuvası gibi görünen saçlarımın altında dikiliyorum. Hiç kimse büyük bir şey kazanmışım gibi bakmıyor.</p>

  <p>Bir el kalkıyor ve çocuğun suratına tokadı yapıştırıyor. Çocuk feryadı basıyor.</p>

  <p>Suçunuz olmadığı halde cezalandırıldığınızda nasıl ağlarsanız, öyle feryat ediyor çocuk. Dışarıda güneş batıyor. İçerideyse her şey ölmüş gibi, durmaksızın “Neden bana vurdun? Ben bir şey yapmadım ki. Neden bana vurdun? Ben ne yaptım?” diye bağıran ufaklığın sesi hariç.</p>

  <p>Hindiyi aldım. Çarçabuk La Paloma Memorial Hastanesi’ne döndüm. Hava kararmak üzereydi.</p>

  <p>Hindiyi kucağımda taşırken, kendi kendime tekrarlayıp duruyorum: Hindiler. Martılar. Saksağanlar.</p>

  <p>Kuşlar.</p>

  <p>Yüzümü kuşlar yedi.</p>

  <p>Hastaneye girince koridorun öbür ucundan Rahibe Katherine’in geldiğini görüyorum; tekerlekli sandalyede oturan, her yanı sargılı bir adama eşlik ediyor. Adamın etrafında yaralarından cerahat çeken tüpler, içinde kırmızı ve sarı sıvı bulunan plastik torbalar var ve bunların hepsi adama bağlı.</p>

  <p>Yüzümü kuşlar yedi.</p>

  <p>Rahibe Katherine bana doğru yaklaşırken sesleniyor, “Pişşt! Tanışmak için can atacağın biri var yanımda!”</p>

  <p>Yüzümü kuşlar yedi.</p>

  <p>Onlarla aramda konuşma terapistinin ofisi var, tam içeri dalacakken üçüncü kez Brandy Alexander’ı görüyorum. İyilik ve nezaket kraliçesinin üzerinde bu sezonun umutsuz ve onursuz teslimiyet duygusunun bunaltıcılığını yansıtan, kolsuz bir Versace elbise var. Uyanık bir beden ama aşağılanmış. Ümitli ama sakatlanmış. Yüce kraliçe, şimdiye dek gördüğüm en güzel şey olduğundan, kapıda öylece durup onu izliyorum.</p>

  <p>“Erkekler,” diyor terapist, “konuşurken sıfatı vurgular. Örneğin bir erkek, ‘Bugün çok <i>çekicisin</i>’ der,” diyor.</p>

  <p>Brandy o kadar çekici ki, kafasını kesip mavi bir kadifenin üzerinde, Tifanny’s’in vitrinine koysanız, bir milyon dolar ödeyerek satın alacak biri mutlaka çıkar.</p>

  <p>“Ama bir kadın ‘Bugün <i>çok</i> çekicisin’ der,” diyor terapist. “Brandy şimdi sen söyle. Sıfatı değil de, tamlayanı vurgula.”</p>

  <p>Brandy Alexander, Yanan Yaban Mersini Mavisi gözlerini kapıda dikilmekte olan bana çeviriyor ve “Poz veren <i>kız</i>, <i>feci</i> çirkinsin. Yüzüne bir fil mi oturttun yoksa?” diyor.</p>

  <p>Brandy’nin sesi öyle kısık ki, zor işitiyorum. O anda Brandy’ye adeta tapıyorum. Onunla ilgili her şey, güzel olup aynaya bakmak kadar iyi hissettiriyor insana kendini. Brandy benim asil ailem oluveriyor. Uğruna yaşamaya değecek biricik ve bütün varlığım.</p>

  <p>“Si foieb sivns oys,” deyip soğuk ve ıslak hindiyi konuşma terapistinin kucağına bırakıyorum; kadın kucağındaki on kiloluk ölü et parçasıyla döner deri sandalyeye adeta çakılıyor.</p>

  <p>Koridordan gittikçe yaklaşan Rahibe Katherine’in “Huuu, hu” diyen sesi duyuluyor.</p>

  <p>“Mriuvin vsi sjaoi aj,” diyorum ve terapisti tekerlekli sandalyesiyle birlikte koridora itiyorum. “Jovnd vink sim fıdo disinciv,” diyorum.</p>

  <p>Konuşma terapisti bana gülümseyip “Bana teşekkür etmene gerek yok, bu benim işim,” diyor.</p>

  <p>Rahibe yanındaki tekerlekli sandalyen adamla beraber kapıya vardı. Bu yeni adamın derisi, ağzı ve dişleri yok, tam bana göre bir adam bu. Benim tek gerçek aşkım. Deforme olmuş ya da sakatlanmış veya hastalıklı beyaz atlı prensim. Ve sonsuza dek mutsuz olacağım kişi. Saklı geleceğim. Ömrümün canavarlaşmış kalanı.</p>

  <p>Ofisin kapısını çarpıp kendimi Brandy Alexander’la birlikte içeri kilitliyorum. Terapistin masanın üzerinde duran defterini kapıyorum.</p>

  <p>“kurtar beni” yazıp Brandy’nin yüzüne doğru sallıyorum.</p>

  <p>“lütfen” yazıyorum.</p>

  <p><br /></p>

  <p><br /></p>

  <p id="indent">Brandy Alexander’ın ellerine dönelim. Her şey önce onun elleriyle başlar. Brandy Alexander elini kaldırıyor; damarları, her renkten halka bilezikle dolu bileğinde toplaşmış gibi görünen, kıllı domuz gibi kemikli elini kaldırıyor. Brandy Alexander’ın kendi başına güzellik standardında öyle bir duruşu vardır ki, kimse onunla boy ölçüşemez. Siz bile.</p>

  <p>“Anlat kız!” diyor Brandy, “yüzüne ne oldu?”</p>

  <p>“kuşlar” yazıyorum.</p>

  <p>“yüzümü kuşlar yedi”</p>

  <p>Ve başlıyorum gülmeye.</p>

  <p>Brandy gülmüyor. Brandy “O da ne demek öyle?” diyor.</p>

  <p>Ama ben hâlâ gülüyorum.</p>

  <p>“otobanda arabayla gidiyordum” yazıyorum.</p>

  <p>Ve hâlâ gülüyorum.</p>

  <p>“biri bir tüfekle 30 kalibrelik bir mermi sıktı”</p>

  <p>“mermi çene kemiğimin tamamını dağıttı”</p>

  <p>Hâlâ gülüyorum.</p>

  <p>“hastaneye geldim” yazıyorum.</p>

  <p>“ölmedim”</p>

  <p>Gülüyorum.</p>

  <p>“çenemi yerine takamadılar, çünkü martılar yemiş”</p>

  <p>Ve gülmeyi kesiyorum.</p>

  <p>“El yazın berbat ayol,” diyor Brandy. “Başka neler oldu, anlat.” Ve ağlamaya başlıyorum.</p>

  <p>“dahası bebek maması yemek zorundayım”</p>

  <p>“konuşamıyorum”</p>

  <p>“kariyerim bitti”</p>

  <p>“evim yok”</p>

  <p>“nişanlım beni terk etti”</p>

  <p>“kimse yüzüme bakmayacak”</p>

  <p>“bütün elbiselerimi en yakın arkadaşım bozdu”</p>

  <p>Hâlâ ağlıyorum.</p>

  <p>“Daha başka?” diyor Brandy. “Bana her şeyi anlat.”</p>

  <p>“bir çocuk” yazıyorum.</p>

  <p>“süpermarkette bir oğlan çocuğu bana canavar dedi”</p>

  <p>Yanan Yaban Mersini Mavisi gözler, bütün yaz kimsenin bakmadığı gibi bakıyor bana. “Senin algın sıçmış,” diyor Brandy. “Sadece olmuş bitmiş boktan şeylerden söz edip duruyorsun.”</p>

  <p>“Hayatını geçmişe ya da şimdiye bağlayarak yaşayamazsın,” diyor.</p>

  <p>“Bana geleceğinden söz etmelisin,” diyor Brandy.</p>

  <p>Brandy Alexander, lame bağcıklı, topuklu ayakkabılarının üzerinde ayağa kalkıyor. Yüce kraliçe çantasından üstü taşlı bir pudra kutusu çıkarıyor ve içindeki aynaya bakmak için kutuyu açıyor.</p>

  <p>“Şu terapist,” diyor Kurşuni dudaklar, “konuşma terapisti bu konularda <i>çok</i> aptalca davranabiliyor.”</p>

  <p>Brandy’nin büyük ve kaslı kolları beni, az önce kalktığı ve hâlâ kıçının sıcaklığının durduğu koltuğa oturtuyor ve aynaya bakmam için pudrayı suratıma doğru uzatıyor. Kutunun içinde pudra yerine bir sürü beyaz kapsül var. Ayna olması gereken yerdeyse Brandy Alexander’ın gülümseyen, muhteşem bir vesikalığı duruyor.</p>

  <p>“Bunlar Vicodin, şekerim,” diyor. “Herhangi bir ilacın yeterli dozda alınmasıyla, her hastalığın iyileştiği, Marilyn Monroe tıp okuluna hoş geldin.”</p>

  <p>“Haydi daldır elini. Kendi işini kendin gör,” diyor.</p>

  <p>Zayıf ve ebedi tanrıça Brandy’nin resmi, ağrı kesici deryasının üzerinden gülümsüyor. İşte Brandy Alexander’la böyle tanıştım. Eski hayatıma devam <i>etmeme</i> gücünü böyle buldum. Aynı eski parçaları <i>toplamama</i> cesaretini böyle buldum.</p>

  <p>“Şimdi,” diyor Kurşuni dudaklar, “az önce yaptığın gibi bana bütün hikâyeni anlatacaksın. Hepsini yazacaksın. Bana hikâyeni tekrar tekrar anlatacaksın. Bana bütün gece yürek paralayıcı boktan hikâyeni anlat.” Bu kraliçe Brandy kemikli uzun parmağını bana doğru uzatıyor.</p>

  <p>“Anlattığın şeyin,” diyor Brandy, “sadece bir hikâye olduğunu anlayacaksın. Ve aynı şeyleri bir daha yaşamayacağını. Anlattığın hikâyenin sadece kelimelerden ibaret olduğunun farkına vardığında, geçmişini bir kâğıt gibi buruşturup çöpe atabildiğinde,” diyor Brandy, “işte o zaman senin kim olacağına karar vereceğiz.”</p>
</body>
</html>
