<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>17</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>17</h1>

  <p id="indent">Rhea kardeşler dediğimiz, askıları bir omuzdan düşen naylon kombinezon ve topuklu ayakkabı giyen ve bütün gün Congress Oteli’nde oturup sigara içen kadidi çıkmış üç beyaz erkek. Kitty Litter, Sofonda Peters ve Şen Vivienne VaVane; yüzleri nemlendirici ve yumurta akından yapılma maske sebebiyle parlıyor ve artık sadece asansörlerde çalınan üç adımlı çaça müziği dinliyorlar. Rhea kardeşlerin saçları kısa ve briyantinle düzleştirilmiş, kabaran kısımları madeni saç tokasıyla tutturulmuş ve kafalarının üzerinde yamyassı duruyor. Belki de, yaz ayları dışında, tokaların üzerine peruk giyiyorlar. Çoğunlukla hangi mevsimde olduğumuzu bilmiyorlar. Güneşlikleri asla açmıyorlar ve otomatik pikabın üzerinde şu çaça plaklarından onlarcası yığılı.</p>

  <p>Tüm mobilyalar açık sarı, dört ayaklı büyük RCA Philco stereo pikap da öyle. Pikabın iğnesi öyle büyük ve eski ki tarla bile sürebilirsiniz ve metal kolu da neredeyse yüz kilo ağırlığında.</p>

  <p>Onları takdim etmeme izin verin:</p>

  <p>Kitty Litter.</p>

  <p>Sofonda Peters.</p>

  <p>Şen Vivienne VaVane.</p>

  <p>Sahne adlarıyla Rhea kardeşler, onun ailesi; Brandy Alexander bunu bana konuşma terapistinin ofisinde söylemişti. Bunu ilk karşılaşmamızda, yani yüzümü kaybettiğimi söyleyip ağladığım zaman söylemedi. Brandy’nin canavar görüntümü saklamak için örgü sepetini getirdiği ikinci seferde de söylemedi. Bunu, hastanedeyken, binlerce kez sıvıştığımız günlerden birinde söyledi. Konuşma terapistinin ofisinde buluşuyorduk.</p>

  <p>“Genellikle,” diyor Brandy, “Kitty Litter suratta çıkan istenmeyen tüyleri beyazlatır veya cımbızla alır. Şu göze batmayan tüyler bazen bir banyoyu saatler boyu meşgul edebiliyor ama Kitty, Ray-Ban gözlüklerini tersten takıyor, çünkü kendine bakmaya bayılıyor,” diyor.</p>

  <p>Brandy’yi bu hale Rhea’lar getirmiş. Brandy her şeyini onlara borçlu.</p>

  <p>Brandy konuşma terapistinin kapısını kilitlerdi ve biri kapıyı çalacak olsa hemen yüksek sesle sahte orgazm sesleri çıkarırdık. Çığlık atar, ulur, yere vururduk. Ellerimi çırpıp herkesin bildiği şu meşhur popoya şaplak sesini çıkarırdım. Kapıya vuran kişi anında uzardı.</p>

  <p>Sonra biz de makyaj malzemeleriyle oynayıp sohbet etmeye devam ederdik.</p>

  <p>“Sofonda,” derdi Brandy bana, “Sofonda Peters, o, ekibin beynidir. Bayan Peters bütün gün porselen tırnaklarıyla çevirmeli prenses telefonundan bir acenteyi veya mağaza sahibini arayarak, devamlı satış, satış, satış yapar.”</p>

  <p>Biri konuşma terapistinin kapısına vururdu ve hemen kedi gibi çığlığı basar ve popoma bir şaplak atardım.</p>

  <p>Brandy, Rhea kardeşler olmasaydı ölürdüm diye anlatırdı. Onu bulduklarında prenses yüce kraliçe otuz dört beden giysiler giyip, açık mikrofon gösterilerinde pleybek yapıyormuş. “Thumbelina”yı söylüyormuş.</p>

  <p>Saçını, görüntüsünü, kırıtkan Brandy Alexander yürüyüşünü; hepsini Rhea kardeşler icat etmişler.</p>

  <p><br /></p>

  <p><br /></p>

  <p id="indent">Evie’nin yanan evinden şehre giden otobanda arabayı kullanırken, karşı istikametten gelen iki itfaiye arabasına dönelim. Evie’nin evi Manus’un Fiat Spider’ının dikiz aynasından gittikçe küçülen bir şenlik ateşi gibi görünüyor. Evie’nin bornozunun şeftali pembesi eteği arabanın kapısına sıkıştı ve ucundaki tüyler üstü açık arabanın camından içeri doluşan serin gece havasıyla birlikte yüzüme vuruyor.</p>

  <p>Üstüm başım is kokuyor. Yan koltuktaki tüfeğin ucu yeri nişan almış.</p>

  <p>Bagajdaki aşk kargomun gıkı çıkmıyor.</p>

  <p>Ve gidebileceğim tek bir yer var.</p>

  <p>Operatörü arayıp bana Brandy’i bağlamasını söylemem imkânsız. Operatörün beni anlaması imkânsız, o yüzden şehre, Congress Oteli’ne gidiyoruz.</p>

  <p><br /></p>

  <p><br /></p>

  <p id="indent">Rhea kardeşlerin Katty Kathy isimli oyuncak bebekten nasıl para kazandıklarına geçelim. Konuşma terapistinin ofisinde yaptığımız orgazm numaralarının arasında Brandy’nin bana anlattığı diğer şeyler de bunlardı. Katty Kathy, bir bebek, imkânsız vücut ölçülerine sahip, ten renginde ve otuz santim uzunluğunda olan oyuncak bebeklerden biri. Gerçek bir kadın olsaydı ölçüleri 46-16-26 olurdu. Gerçek bir kadın olarak Katty Kathy üzerine giyecek hiçbir giysi bulamazdı. Bu bebeklerden mutlaka görmüşsünüzdür. Plastik bir kabarcığın içinde çıplak olarak bir dolara satılır ama giysilerine bir servet harcamanız gerekir; o denli gerçeğe uygun. Dört yüz tane minik parça satın alıp birbiriyle eşleştirseniz bile anca üç uyumlu giysi yaratabilirsiniz. Bu anlamda bebek inanılmaz ölçüde canlı gibidir. Hatta insanın kanı çekilir.</p>

  <p>Bu fikri Sofonda Peters ortaya atmış. Katty Kathy’i yaratmış, bir prototipini yapmış, bebeği satmış ve bütün anlaşmaları imzalamış. Yine de Sofonda, Kitty ve Vivien’la hâlâ evli gibi ve hepsine yetecek kadar parası var.</p>

  <p>Katty Kathy’nin tutmasının sebebi konuşan bir bebek olması, fakat arkasında bir tel yerine altın zincir var. Zinciri çekince şunları söylüyor:</p>

  <p>“Bu elbise güzel, yani <i>gerçekten</i> böyle görünmek istiyorsan.”</p>

  <p>“Kalbin benim ananasımdır.”</p>

  <p>“Bunu mu giyeceksin?”</p>

  <p>“Başka insanlarla çıkmanın ilişkimiz açısından iyi olacağını düşünüyorum.”</p>

  <p>“Öp beni, öp beni.”</p>

  <p>Ve “Saçıma dokunma!”</p>

  <p>Rhea kardeşler böylece voliyi vurmuşlar. Sadece Katty Kathy’nin küçük bolero ceketini bile, bu ceketi Kamboçya’da on sente diktirmişler ve Amerika’da on altı dolara satıyorlar. İnsanlar bu parayı ödüyorlar.</p>

  <p><br /></p>

  <p><br /></p>

  <p id="indent">Bagajı aşk kargomla dolu olan Fiat’ı yan sokaklardan birine park ettikten sonra Broadway’deki Congress Oteli’nin kapı görevlisine doğru yürüyen bendenize dönelim. Yarım yüzle lüks bir otele yaklaşan bir kadın hayal edin; hani şu kapısında, omuzlarında altın şeritler olan smokinlerden giymiş bir görevli bekleyen, yüzyıl önce inşa edilmiş tuğla rengi devasa saray otellerden. Üzerimde bir gecelik ve bornoz var. Peçem yok. Bornozun yarısı arabanın kapısına sıkıştığı için eteği otuz kilometre boyunca otobanda süründü. Tüyleri is kokuyor ve kolumun altında bir tüfek taşıdığımı büyük bir sır olarak saklamaya çalışıyorum.</p>

  <p>Evet, bir de ayağımdaki yüksek ökçeli ayakkabılardan bir tanesini kaybettim.</p>

  <p>Smokinli kapı görevlisi bana bakmıyor bile. Evet saçım; saçımı üzerinde Congress Otel yazan pirinç tabelada görüyorum. Serin gece havası kuş yuvası modeli saçımı tel tel elektriklendirmiş ve saçlarım karman çorman olmuş.</p>

  <p>Congress Oteli’nin ön bürosunda şuh bakmaya çalışan ve bunu başaran bendenize dönelim. İnsanlar öncelikle gözlerinizi fark eder, derler. Gece denetçisi, belboy, müdür ve yazıcı olduklarını tahmin ettiğim kişilerin dikkatini çekmeyi başarıyorum. İlk izlenim çok önemlidir. Ya giyiniş tarzım ya da tüfekten dolayı dikkat çekmiş olmalıyım. Boğazımın üstündeki deliği, oradan sarkan dilimi ve etrafındaki kabuk bağlamış deriyi kullanarak “Geri terk nahdz gah sssid,” diyorum.</p>

  <p>Şuh bakışlarımı gören herkes donup kalıyor.</p>

  <p>Nasıl oluyor bilmiyorum ama tüfek bir anda yazı masasının üzerine çıkıyor ve ucu rastgele birini gösteriyor.</p>

  <p>Lacivert bleyzır ceketinin yakasında, pirinçten küçük bir künyede <i>Bay Baxter yazan</i> müdür, bir adım öne çıkarak “Size çekmecedeki bütün parayı verebiliriz ama buradaki hiç kimse ofisteki kasayı açamaz,” diyor.</p>

  <p>Yazı masasının üzerindeki silahın ucu doğruca <i>Bay Baxter</i> yazılı pirinç künyeyi gösteriyor ve bu gerçek kimsenin gözünden kaçmıyor. Parmaklarımı şaklatıp bana vermesi için bir kâğıt parçasını işaret ediyorum. Zincire bağlı misafir kalemiyle şunları yazıyorum:</p>

  <p>“rhea kardeşler hangi süitte kalıyor? on beşinci kattaki bütün kapıları çaldırmayın bana, saat gece yarısını geçti”</p>

  <p>Masanın üzerinden bana doğra uzanan elleri istemediğim paralarla dolu olan Bay Baxter “Süit 15-G olmalı,” diyor. “Asansörler,” diyor, “sağınızda.”</p>

  <p><br /></p>

  <p><br /></p>

  <p id="indent">Brandy’yle oturduğumuz ilk gün benim Daisy St. Patience oluşuma dönelim. Bütün yaz birilerinin suratıma ne olduğunu sormasını bekledikten sonra olanları Brandy’ye anlattığım şu donmuş hindi meselesinin olduğu güne.</p>

  <p>Brandy, hâlâ kıçının sıcaklığının bulunduğu sandalyeye beni oturtup konuşma terapistinin kapısını kilitlediği o ilk gün, bana geleceğim için bir isim verdi. Bana Daisy St. Patience dedi <i>ve</i> kapıdan hangi isimle girdiğimi asla öğrenmek istemedi. Uluslararası moda evi House of St. Patience’in vârisiydim.</p>

  <p>Brandy, o durmadan konuştu. O kadar çok konuştu ki havamız tükenmek üzereydi; ve biz derken Brandy’yle beni kastetmiyorum. Tüm dünyayı kastediyorum. Dünyadaki oksijen bitmek üzereydi, Brandy o kadar çok konuştu. Amazon havzası Brandy’nin hızına yetişemiyordu.</p>

  <p>“Zamanla kim olduğun,” dedi Brandy, “sadece bir hikâye haline geliyor.”</p>

  <p>Benim yeni bir hikâyeye ihtiyacım vardı.</p>

  <p>“Bırak da,” dedi Brandy, “Rhea kardeşlerin benim için yaptıklarını ben de sana yapayım.”</p>

  <p>Bana cesaret ver.</p>

  <p>Flaş.</p>

  <p>Bana yürek ver.</p>

  <p>Flaş.</p>

  <p><br /></p>

  <p><br /></p>

  <p id="indent">Daisy St. Patience olarak asansörle yukarı çıkan bendenize dönelim; Daisy St. Patience geniş ve halı kaplı koridordan Süit 15-G’ye doğru yürüyor. Daisy kapıya vuruyor ama kimse açmıyor. Kapının dışından çaça müziği duyuluyor.</p>

  <p>Kapı on santim kadar açıldıktan sonra zincire takılıp duruyor.</p>

  <p>On santimlik aradan üç beyaz yüz beliriyor; Kitty Litter, Sofonda Peters ve şen Vivienne VaVane; üst üste duran yüzleri nemlendiriciden dolayı parlıyor. Koyu renkli kısa saçları, madeni saç tokaları ve peruka başlığıyla keçe gibi birbirine dolaşmış.</p>

  <p>Rhea kardeşler.</p>

  <p>Hangisi kim, bilemiyorum. Kapı aralığındaki totem heykeli kılıklı kokoş kraliçe “Yüce kraliçeyi bizden alma,” diyor.</p>

  <p>“Hayattaki tek meşgalemiz o.”</p>

  <p>“Onun işi henüz bitmedi. Yarısına bile gelmedik ve ona yapacağımız hâlâ o kadar çok şey var ki.”</p>

  <p>Pembe şifonun altından tüfeği “ce” yapıyorum ve kapı kapanıyor.</p>

  <p>Kapının dışından zincirin çıkarıldığını duyuyorum. Sonra kapı ardına kadar açılıyor.</p>

  <p>Bir seferinde gecenin köründe Wyoming’in BilmemNe şehriyle, Montana’nın TanrıBilirNerede şehri arasında yol alırken, Seth’in bir insanın doğumunun ailesini Tanrılaştırdığını söylediği güne dönelim. Hayatınızı onlara borçlusunuzdur, onlar da sizi kontrol ederler. “Sırf daha iyisini istediğin için,” diyor Seth, “rüştünü ispat ettiğin anda Şeytan ilan edilirsin.”</p>

  <p><br /></p>

  <p><br /></p>

  <p id="indent">Açık sarı mobilyaları, Brezilya dansı gibi çaça müziği, sigara dumanı ve askıları sağ ya da sol omuzlarından kaymış naylon kombinezonlarıyla ortalıkta koşuşturan Rhea kardeşlerle dolu Süit 15-G’ye dönelim. Tüfeği doğrultmaktan başka bir şey yapmama gerek kalmıyor.</p>

  <p>İçlerinden bir tanesi “Kim olduğunu biliyoruz, Daisy St. Patience,” diyor ve bir sigara yakıyor. “Böyle bir yüzün olduğu için Brandy artık sadece senden söz ediyor.”</p>

  <p>Odanın her yanında şu 1959 modası çamur perdahlı devasa küllüklerden var; öyle büyükler ki birkaç yılda bir boşaltmanız yeterli olur.</p>

  <p>Sigara yakan Rhea, porselen tırnaklı uzun elini uzatıyor ve “Ben, Pie Rhea,” diyor.</p>

  <p>Pikabın yanında duran bir diğeri “Ben, Die Rhea,” diyor.</p>

  <p>Sigara içen Pie Rhea “Bunlar bizim sahne isimlerimiz,” diyor. Paket servis kartonundan Çin yemeği yiyen üçüncü Rhea’yı işaret ederek, “Bu da Bayan Çatlayana Dek Yemek Yiyen Rhea ama sen ona Gon Rhea diyebilirsin,” diyor.</p>

  <p>Ağzı görmek istemeyeceğiniz şeylerle dolu olan Gon Rhea “Herhalde memnun olmuşumdur,” diyor.</p>

  <p>Sigarasını ağzı dışında her yere koyan Pie Rhea “Kraliçenin senin dertlerine ihtiyacı yok, en azından bu gece,” diyor. “Zirvedeki kızın bize, yani ailesine ihtiyacı var.”</p>

  <p>Pikabın üzerinde gümüş bir çerçevede bir kızın resmi duruyor; fon kâğıdının önünde poz vermiş olan bu güzel kız, görünmeyen kameraya gülümsüyor ve görünmeyen bir fotoğrafçı ona şöyle diyor:</p>

  <p>Bana tutku ver.</p>

  <p>Flaş.</p>

  <p>Bana neşe ver.</p>

  <p>Flaş.</p>

  <p>Bana tazelik ve enerji ve masumiyet ve güzellik ver.</p>

  <p>Flaş.</p>

  <p>“Brandy’nin ilk ailesi, yani gerçek ailesi onu istememiş, biz de onu evlat edindik,” diyor Die Rhea. Açık sarı renkli pikabın üstündeki gülen resmi işaret eden Die Rhea “Ailesi onun öldüğünü sanıyor,” diyor.</p>

  <p><br /></p>

  <p><br /></p>

  <p id="indent">Yüzüm hâlâ varken, <i>BabeWear</i> dergisi için kapak çekimi yaptığım zamana dönelim.</p>

  <p><br /></p>

  <p><br /></p>

  <p id="indent">Süit 15-G’ye dönelim; sarı pikabın üzerindeki resim, benim resmim, benim kapağım, <i>BabeWear</i> dergisinin kapağı ve Die Rhea parmağıyla beni işaret ediyor.</p>

  <p><br /></p>

  <p><br /></p>

  <p id="indent">Kapıyı kilitleyerek konuşma terapistinin ofisinde oturan bize dönelim; Brandy, Rhea kardeşlerin kendisini bulduğu için ne kadar şanslı olduğunu söylüyor. Her insanın tekrar doğmak ve ikinci kez büyütülmek gibi bir şansı olmayabilir, hem de bu defa kendisini seven bir aile tarafından.</p>

  <p>“Kitty Litter, Sofonda ve Vivienne,” diyor Brandy, “her şeyimi onlara borçluyum.”</p>

  <p><br /></p>

  <p><br /></p>

  <p id="indent">Süit 15-G’ye dönelim; Gon Rhea yemek çubuklarını bana doğru sallıyor ve “Onu bizden almaya kalkma sakın. Onunla işimiz henüz bitmedi,” diyor.</p>

  <p>“Eğer Brandy seninle gitmeye karar verirse,” diyor Pie Rhea, “birleşik östrojenlerinin parasını da kendi cebinden ödemek zorunda kalır. Ve suni vajina operasyonunun parasını da. Ve suni vajina dudağının operasyonunun da. Testis torbasının elektrolizini saymıyorum bile.”</p>

  <p>Die Rhea pikabın üzerindeki resme, gümüş çerçevedeki gülümseyen aptal surata, “Bunların hiçbiri ucuz değil,” diyor. Die Rhea resmi kaldırıyor ve suratıma doğru uzatıyor; geçmişimle göz göze geliyoruz ve Die Rhea “Brandy işte buna benzemek istiyordu, kaltak kız kardeşine. Bu iki yıl önceydi; ses tellerini inceltmek için lazer ameliyatı geçirmeden ve soluk borusunu tıraşlatmadan önce. Sonra alnındaki saç çizgisini düzeltmek için kafatası derisi üç santim ileri alındı. Bir zamanlar Bayan Adam’ın gözlerinin üzerinde bulunan kemik çıkıntısından kurtulması için kaş kemiği tıraşına para ödedik. Çene kemiğinin şekillendirilmesi ve alnının feminenleştirilmesi için para ödedik,” diyor.</p>

  <p>“Ve,” diyor ağzı çiğnenmiş Çin yemeğiyle dolu olan Gon Rhea, “ve alnı kırılıp tekrar şekillendirildikten veya Adem elması tıraşlanıp neredeyse bir kadının şeyi gibi dümdüz edildikten sonra hastaneden çıkıp eve geldiğinde, iki yıl boyunca onunla kim ilgilendi sanıyorsun?” diyor.</p>

  <p><br /></p>

  <p><br /></p>

  <p id="indent">Buradan dağlar ve çöller kadar uzakta, yataklarında uyumakta olan aileme dönelim. Onlara, telefonlarına ve onları arayarak oğullarının öldüğünü haykıran çıldırmış o adama, çığlıklar atan o korkunç sapığa dönelim. İstemedikleri oğulları Shane, AIDS’ten ölmüştü ama bu adam Shane’in nerede veya ne zaman öldüğünü söylemiyordu, sonra bir kahkaha atmış ve telefonu kapatmıştı.</p>

  <p><br /></p>

  <p><br /></p>

  <p id="indent">Süit 15-G’ye dönelim; Die Rhea eski bir resmimi burnumun ucunda sallayıp “İşte buna benzemek istiyordu ve on binlerce Katty Kathy dolardan sonra işte böyle görünüyor,” diyor.</p>

  <p>Gon Rhea “Kahretsin. Brandy ondan da <i>iyi</i> görünüyor,” diyor.</p>

  <p>Pie Rhea “Biz Brandy’i seviyoruz,” diyor.</p>

  <p>Die Rhea “Ama Brandy seni seviyor, çünkü senin ona <i>ihtiyacın var,</i>” diyor.</p>

  <p>Gon Rhea “Seni seven kişiyle, senin sevdiğin kişi asla aynı insan değildir,” diyor. “Brandy ona ihtiyacın olduğunu düşünürse, bizi terk eder ama bizim de ona ihtiyacımız var,” diyor.</p>

  <p>Sevdiğim erkek, midesi Valium dolu halde dışarıda, bir arabanın bagajında kilitli ve acaba hâlâ çişi var mı, merak ediyorum. Nefret ettiğim ağabeyim dirildi. Zaten Shane’in ölmüş olması, gerçek olamayacak kadar iyiydi.</p>

  <p>Önce patlayan saç spreyi kutusu onu öldürmedi.</p>

  <p>Sonra ailemiz onu bir türlü unutamadı.</p>

  <p>Ve son olarak ölümcül AIDS virüsü bile beni yanıltmayı başardı.</p>

  <p>Ağabeyim ardı arkası kesilmeyen lanet olası acı bir hüsrandan başka bir şey değil benim için.</p>

  <p>Bir yerlerde bir kapının açılıp kapandığını, sonra başka bir kapının, sonra başka bir kapının daha açıldığını duyuyoruz ve Bill Blass’ın First Lady tarzında, göz kamaştırıcı, beyaz şeritlerle süslenmiş koyu yeşil bir seyahat takımı, yeşil topuklu ayakkabılar ve gerçekten güzel acı yeşil çantasıyla Brandy “Daisy, tatlım,” diyerek duman ve çaça müziğine bir adım atıyor. Başında yağmur ormanlarındaki yeşil papağan tüylerinden yapılma ekolojik açıdan aykırı bir şapka var ve Brandy “Daisy, tatlım, sevdiğim insanlara silah doğrultma lütfen,” diyor.</p>

  <p>Brandy’nin yüzüklerle bezeli iki iri elinde de birer kirli beyaz, abartılı American Tourister bavulu var. “Biriniz bize yardım etsin. Bunlarda asil hormonlar var. Kıyafetlerimin olduğu bavul diğer odada,” diyor.</p>

  <p>Sofonda’ya “Bayan Pie Rhea gitmem lazım,” diyor Brandy.</p>

  <p>Kitty’e “Bayan Die Rhea, şimdilik yapabileceğimiz her şeyi yaptık. Kafatasımın derisini ileri aldık, kaşlarımı kaldırttık, kaş kemiğimi tıraşlattık. Soluk borusunu tıraşlattık, burnumu ve çenemi şekillendirdik, alnımı düzelttik...” diyor Brandy.</p>

  <p>Benim sakat ağabeyimi tanımamam bir mucize değilmiş yani.</p>

  <p>Vivienne’e “Bayan Gon Rhea, Gerçek Yaşam Alıştırmasının bitmesine birkaç ay kaldı ve bu süreyi bu otel odasında hapis olmuş şekilde geçirmeyeceğim,” diyor Brandy.</p>

  <p><br /></p>

  <p><br /></p>

  <p id="indent">Bavullarla dolu Fiat Spider’la uzaklaşan bize geçelim. On yedi parçadan oluşan birbirine uyumlu bavullarıyla yeni bir hayata başlamak için Beverly Hills’ten, Orta Batı’ya göç eden ümitsiz mültecileri düşünün. Her şey son derece şık ve uyumlu; şu destansı Joad ailesinin seyahatleri gibi ama tek farkı bizim ters yöne gidiyor oluşumuz. Rocky dağlarını geçebilmek için yüklerini hafifletmek adına geride kullanılmış aksesuarlar, ayakkabı ve eldiven ve dik yakalı kazaklar ve şapkalardan bir iz bırakan kişiler bizler oluyoruz.</p>

  <p>Hiç şüphesiz otel müdürünün arayarak, yüzü parçalanmış bir sapığın silahıyla on beşinci kattaki herkesi tehdit ettiğini söylemesiyle ortaya çıkan polisten sonra oldu bu. Rhea kardeşlerin Brandy’nin bavullarını yangın merdivenlerinden kaçırmasından sonra. Brandy’nin, şu büyük ameliyatından önce her şeyi düşünmek için gitmesi gerektiğini söylemesinden sonra. Bilirsiniz işte. Transformasyon.</p>

  <p>Brandy’ye bakıp “Bu <i>Shane</i> mi yani?” diye düşündükten sonra.</p>

  <p>“Bu çok büyük bir karar,” diyor Brandy, “kadın olmak yani. Hem de sonsuza kadar.”</p>

  <p>Hormon almak. Hayatının sonuna kadar. Haplar, bantlar, iğneler, hem de hayatının sonuna kadar. Peki ya biri, sadece bir kişi bile olsa biri onu sevecek olsa; hormon, makyaj, elbiseler, ayakkabılar, ameliyat olmadan eskisi gibi onu mutlu edecek biri çıkacak olsa, ne olur? En azından biraz olsun dünyayı görmeli. Brandy bunları anlatırken, Rhea kardeşler bir yandan ağlıyor, bir yandan da el sallayarak American Tourister’ları arabaya yerleştiriyorlar.</p>

  <p>Brandy’nin ölü ağabeyim olduğunu bilmesem, bu sahne benim için de gayet acıklı olabilir, ben de gözyaşlarına boğulabilirdim; o ise beni sevmek istiyor, yani şimdiden onu öldürmek için plan yapmaya başlayan nefret dolu kız kardeşini. Evet. Plan yapan beni, Brandy Alexander’ı öldürmeyi planlayan beni. Kaybedecek hiçbir şeyi kalmadığı için spot ışığında büyük intikamını planlayan beni.</p>

  <p>Bana başa çıkma mekanizması olarak vahşi intikam fantezileri ver.</p>

  <p>Flaş.</p>

  <p>Bana sadece bir fırsat ver.</p>

  <p>Flaş.</p>

  <p>Direksiyonda oturan Brandy bana bakıyor; yaşlar ve akan rimel yüzünden gözleri kısılmış ve “Benjamin’in Standart Kuralları’nı biliyor musun?” diye soruyor.</p>

  <p>Brandy arabayı çalıştırıp vitese takıyor. El frenini indiriyor ve trafiği görmek için boynunu döndürüyor. “Suni vajina operasyonu geçirmeden önce yeni cinsiyetimle bir yıl boyunca hormon alarak yaşamam gerekiyor. Buna Gerçek Yaşam Alıştırması deniyor,” diyor.</p>

  <p>Brandy caddeye çıkıyor ve kaçıyoruz. Göz yaşartıcı gaz ve yarı otomatik silahlarla süslenmiş siyah şık elbiseler giyen polis timi, altın püskülleriyle kapıyı tutan görevliyi geçerek içeri dalıyor. Rhea kardeşler sendeleyip sokak ortasında nefesleri kesilene ve ayakkabılarının ökçeleri kopup cehennemin dibine gidinceye dek peşimizden koşuyorlar, el sallıyorlar, öpücük gönderiyorlar ve çirkin nedime hareketlerine benzer şeyler yapıyorlar.</p>

  <p>Gökte ay var. Ofis binaları yolun iki yanına dizilmişler. Manus hâlâ bagajda ve yakalanma olasılığıma şimdiden büyük fark attık bile.</p>

  <p>Brandy koca elini bacağıma koyuyor ve bacağımı sıkıyor.</p>

  <p>Kundakçılık ve adam kaçırma eylemlerinden sonra sanırım sıra cinayette. Belki de bunlar sayesinde biraz olsun ilgi çekebilirim; iyi ve şanlı şekilde olmasa bile ulusal medyanın ilgisini çekeceğim kesin.</p>

  <p><i>Canavar Kız Gizli Ağabeyini Doğradı.</i></p>

  <p>“Bir yıl süren G.Y.A.’nı tamamlamama sekiz ay kaldı,” diyor Brandy. “Önümüzdeki sekiz ay boyunca beni oyalayabilir misin?”</p>
</body>
</html>
