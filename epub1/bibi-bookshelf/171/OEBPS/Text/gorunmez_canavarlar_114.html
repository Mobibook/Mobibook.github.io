<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>14</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>14</h1>

  <p id="indent">Ailemi görmek için son kez eve gittiğim güne dönelim. Kazadan önceki son doğum günümdü. Shane <i>hâlâ</i> ölü olduğu için hediye vermelerini beklemiyordum. Pasta kesilmesini de ummuyorum. Bu son sefer sadece onları, yani benimkileri görmek için gidiyorum eve. O zamanlar hâlâ bir ağzım olduğundan mum üfleme fikri beni şaşırtmıyor.</p>

  <p>Babamın tüm pencerelerin iç kısmına koli bandıyla çektiği çarpı işaretleri hariç, oturma odasındaki kahverengi koltuk ve sallanan sandalyeler, kısacası evdeki her şey aynı. Annemin arabası her zaman durduğu giriş yolunda değil. Arabayı garaja kilitlemişler. Ön kapıda daha önce orada olduğunu hatırlamadığım bir asma kilit var. Ön bahçe kapısında büyük bir “Dikkat Köpek Var” tabelası ve ev güvenlik sistemiyle ilgili daha küçük bir tabela daha var.</p>

  <p>Eve ilk vardığımda annem beni çarçabuk içeri alıyor ve “Pencerelerden uzak dur, Yumru. Düşmanca işlenen suçlar geçen yıla oranla yüzde altmış yedi arttı,” diyor.</p>

  <p>“Karanlık bastıktan sonra dikkat et de gölgen storlara düşmesin ki, dışarıdan görünmeyesin,” diyor.</p>

  <p>Akşam yemeğini el fenerinin ışığında pişiriyor. Fırını veya buzdolabını açtığımda hemen paniğe kapılıp, beni siper ederek bir kenara itiyor ve açtığım şeyin kapağını kapatıyor.</p>

  <p>“Parlak ışık yansımasın diye,” diyor. “Eşcinsellik karşıtı şiddet gösterileri son beş yılda yüzde yüzün üzerinde arttı.”</p>

  <p>Babam eve geliyor ve arabasını yarım blok öteye park ediyor. Anahtarları yeni asma kilidin dışında şıngırdarken, annem de beni arkasına alıp donmuş vaziyette duruyor. Anahtarlar duruyor ve babam kapıya üç kere hızlı, sonra iki kere yavaş vuruyor.</p>

  <p>Annem “Bu onun vuruşu,” diyor, “ama ne olur ne olmaz sen yine de gözetleme deliğinden bak.”</p>

  <p>Babam içeri girerken omzunun üzerinden karanlık sokağa bakıyor ve izlemeye başlıyor. Bir araba geçiyor ve babam “Romeo Tango Foxtrot altı yedi dört. Hemen yaz bunu,” diyor.</p>

  <p>Annem, babamın söylediklerini telefonun yanındaki not defterine yazıyor. “Marka?” diye soruyor annem, “Model?”</p>

  <p>“Mercury, mavi,” diyor babam. “Sable.”</p>

  <p>Annem “Kaydedildi,” diyor.</p>

  <p>“Biraz fazla tepki gösteriyorsunuz sanki,” diyorum.</p>

  <p>Ve babam “Çektiğimiz sıkıntıyı azımsama,” diyor.</p>

  <p>Bunun, yani eve gelmenin ne büyük bir hata olduğuna dönelim. Shane’in bunu, yani bizimkilerin nasıl çıldırdıklarını görmesi gerektiğine dönelim. Babam oturma odasında benim yakmış olduğum lambayı söndürüyor. En büyük penceredeki perdeler örtülü ve ortadan birbirine iğnelenmiş. Onlar bütün mobilyaların yerini biliyorlar tabii, ama ben karanlıkta bütün sandalyelere ve sehpalara takılıyorum. Çarptığım bir şekerliği yere düşürüyorum ve şekerlik paramparça oluyor; bu sırada annem de bir çığlık atıp kendini mutfağın linolyum zeminine atıyor.</p>

  <p>Babam saklandığı kanepenin ardından çıkarak “Annene biraz hak vermelisin. Her an saldırıya uğrayabiliriz,” diyor.</p>

  <p>Annem mutfaktan “Taş mı attılar? Herhangi bir şey mi yanıyor?” diye çığlık atıyor.</p>

  <p>Babam da “Sakın panik düğmesine basma Leslie. Bir yanlış alarm daha verirsek, para ödemeye başlarız,” diye bağırıyor.</p>

  <p>Bazı elektrikli süpürgelerin üzerine neden lamba koyduklarını şimdi anlıyorum. Önce kör karanlıkta kırık cam parçalarını topluyorum. Sonra da babamdan yara bandı istiyorum. Bir noktada durup kesik elimi kalbimin üzerine kaldırıyorum ve bekliyorum. Babam alkol ve yara bandıyla birlikte karanlıktan çıkıyor.</p>

  <p>“Biz burada bir savaş veriyoruz,” diyor babam, “hepimiz leveava üyesiyiz.”</p>

  <p>L.E.V.E.A.V.A. Lezbiyen ve Eşcinsellerin Aileleri ve Arkadaşları. Biliyorum. Biliyorum. Biliyorum. Sağ olasın Shane.</p>

  <p>“LEVEAVA üyesi bile olmamanız gerekiyor bence. Eşcinsel oğlunuz öldüğü için o artık sayılmaz,” diyorum. Bu söylediğimin acı verici olduğunu biliyorum ama elim kanıyor. “Üzgünüm,” diyorum.</p>

  <p>Yara bandı elimi sıkıyor, alkol gece karanlığında çok kötü kokuyor ve babam “Wilson’lar bahçelerine bir LEVEAVA levhası koydular. İki gece sonra biri arabayla bahçelerini dalıp ortalığı mahvetti,” diyor.</p>

  <p>Benimkilerin LEVEAVA levhası yok.</p>

  <p>Babam “Biz bizimkini söktük,” diyor. “Annenin arabasının tamponunda bir LEVEAVA etiketi var, o yüzden arabayı garajda saklıyoruz. Ağabeyinin bizi böyle bir çatışmaya sokmuş olmasından gurur duyuyoruz.”</p>

  <p>Karanlığın içinden annem “Bradford’ları unutma. Sırf arka bahçelerine rengarenk bir LEVEAVA rüzgâr çanı astılar diye birileri onlar uyurken ön verandalarına içinde köpek dışkısı bulunan yanan bir poşet attı,” diyor. “Üstelik çanı <i>arka</i> bahçelerine asmışlardı, öne bile değil.”</p>

  <p>“Nefret,” diyor babam, “dört yanımızı sardı. Yumru. Farkında mısın?”</p>

  <p>Annem “Haydi askerler! Yemek vakti,” diyor.</p>

  <p>Yemekte LEVEAVA yemek kitabından yapılmış bir güveç yemeği var. Tadı güzel ama nasıl göründüğünü Tanrı bilir. Karanlıkta iki kez bardağımı deviriyorum. Kucağıma tuz serpiyorum. Bir şey söylemek için ağzımı açar açmaz benimkiler beni susturuyorlar. Annem “Siz de bir ses duydunuz mu? Dışarıdan mı geldi o ses?” diye soruyor.</p>

  <p>Fısıldayarak “Yarın günlerden ne biliyor musunuz?” diye soruyorum. Ortalık bu kadar gerilmişken, hatırlayıp hatırlamadıklarını anlamaya çalışıyorum. Yoksa üzerinde mumlarla bir pasta ve hediye beklediğim falan yok.</p>

  <p>“Yarın,” diyor babam. “Elbette biliyoruz. O yüzden çok sinirliyiz ya.”</p>

  <p>Annem “Biz de seninle bu konuda konuşmak istiyorduk,” diyor. “Hâlâ ağabeyin için ne kadar üzgün olduğunu biliyoruz. O yüzden yarınki törende bizim grupla birlikte yürürsen iyi olur diye düşündük.”</p>

  <p>Ufukta beliren acayip ve iğrenç bir başka düş kırıklığına geçelim.</p>

  <p>Babamın “Bu eve ne tür pis hastalıklar getirdiğini bilmiyoruz beyefendi, o yüzden bu gece uyumak için kendine başka bir yer bulman gerekecek,” diye bağırdığı o günün üzerinden geçen yıllar boyunca duydukları büyük pişmanlık ve büyük telafiye beni nasıl bulaştırdıklarına geçelim.</p>

  <p>Onlar bunu derin sevgi olarak tanımlıyorlardı.</p>

  <p>Annem, Shane’e şu anda yemek yediğimiz masada “Bugün Doktor Peterson’ın muayenehanesinden aradılar,” demişti. Bana da “Sen odana gidip kitap oku küçük hanım,” demişti.</p>

  <p>Aya bile gitsem yine de bağrışlarını duyardım herhalde.</p>

  <p>Shane ve benimkiler yemek odasındaydı; bense yatak odamın kapısının ardında duruyordum. Okul elbiselerimin çoğu dışarıdaki çamaşır ipinde asılıydı. İçeride babam “Boğazında folikül falan yokmuş beyefendi, ne haltlar karıştırdığını bilmek istiyoruz,” dedi.</p>

  <p>“Uyuşturucularla,” dedi annem, “başa çıkabiliriz.”</p>

  <p>Shane tek kelime etmedi. Yüzü hâlâ yaralardan dolayı parlak ve buruş buruştu.</p>

  <p>“Ergenlik döneminde hamilelikle,” dedi annem, “başa çıkabiliriz.”</p>

  <p>Tek kelime bile etmedi.</p>

  <p>“Doktor Peterson,” dedi annem, “sendeki bu hastalığı kapmanın tek bir yolu olabileceğini söyledi ama ona bizim çocuğumuz öyle bir şey yapmaz dedim, yo, hayır, Shane böyle bir şey yapamaz dedim.”</p>

  <p>Babam “Koç Ludlow’u aradık; o da iki ay önce basketbolu bıraktığını söyledi,” dedi.</p>

  <p>Annem “Yarın il sağlık müdürlüğüne gideceksin,” dedi.</p>

  <p>“Bu gece,” dedi babam, “buradan gitmeni istiyoruz.”</p>

  <p>Babamız.</p>

  <p>Çok iyi, ilgili, koruyucu ve alâkalı olan bu insanlar; eşitlik, şahsi itibar ve ölmüş oğullarının eşit hakları için ön sıralarda mücadele vererek kendi kimliklerini bulan ve şahsi doyuma ulaşan bu insanlar, yatak odamın kapısından bağrışlarını duyduğum aynı insanlardı.</p>

  <p>“Bu eve ne tür pis hastalıklar getirdiğini bilmiyoruz beyefendi, o yüzden bu gece uyumak için kendine başka bir yer bulman gerekecek.”</p>

  <p>Dışarı çıkıp ipten elbiselerimi toplamak, ütülemek ve katlayıp yerlerine kaldırmak istediğimi hatırlıyorum.</p>

  <p>Bana her türlü hâkimiyet duygusu var.</p>

  <p>Flaş.</p>

  <p>Ön kapının açılıp kapandığını duyduğumu hatırlıyorum; kapı çarpılmamıştı, sadece kapanmıştı. Odamın ışığı açıkken, tek gördüğüm cama yansıyan aksimdi. Işığı kapatınca pencerenin önünde dikilen ve bana bakan Shane’i gördüm; yüzü saç spreyi patlamasından dolayı korku filmlerindeki gibi çarpılmış, kararmış ve sertleşmişti.</p>

  <p>Bana terör ver.</p>

  <p>Flaş.</p>

  <p>Sigara içmediğinden adım gibi emindim ama bir kibrit yakarak ağzındaki sigarayı tutuşturdu. Sonra da cama vurdu.</p>

  <p>“Hey, bırak da içeri gireyim,” dedi.</p>

  <p>Bana inkâr ver.</p>

  <p>“Hey, dışarısı çok soğuk,” dedi.</p>

  <p>Bana cehalet ver.</p>

  <p>Camda sadece kendimi görebilmek için ışığı söndürdüm. Sonra perdeleri çektim. Ve Shane’i bir daha hiç görmedim.</p>

  <p>Bu gece de ışıklar kapalı, perdeler çekili ve ön kapı kilitli; ruhu hariç Shane yine yok ve “Ne töreni?” diye soruyorum.</p>

  <p>Annem “Gay Gururu Töreni,” diyor.</p>

  <p>Babam “LEVEAVA ile birlikte yürüyeceğiz,” diyor.</p>

  <p>Ve benim de onlarla birlikte yürümemi istiyorlar. Burada karanlıkta oturmamı ve dış dünyadan saklamıyormuşum gibi yapmamı istiyorlar. Gece bizi avlayacak olan nefret dolu bir yabancı olduğunu söylüyorlar. Uzaylılardan bulaşmış bir cinsel hastalık olduğunu. Bağnaz homofobiden korktuklarını düşünmek istiyorlar. Onların hiç suçu yok. Telafi etmem gereken bir şeyler olduğunu düşünmemi istiyorlar.</p>

  <p>O saç spreyi kutusunu ben atmadım. Tek yaptığım yatak odamın ışığını söndürmekti. Sonra uzaktan itfaiye arabalarının sesini duydum. Dışarıdan odamın perdelerine kızıl ışıklar vuruyordu ve yataktan çıkıp dışarı baktığımda, okul elbiselerimin yanmakta olduğunu gördüm. İpte kurumuş ve havalanmış elbiselerim. Elbiseler, tulumlar, pantolonlar ve bluzlar; hepsi cayır cayır yanıyor ve esen rüzgârla birlikte parçalara ayrılıyordu. Birkaç dakika içinde sevdiğim her şey kül olmuştu.</p>

  <p>Flaş.</p>

  <p>Birkaç yıl sonra büyüyerek evden ayrılan bana dönelim. Yeni bir başlangıç yapan bana.</p>

  <p>Birinin telefon kulübesinden arayarak benimkilere Shane McFarland’ın ailesi misiniz diye sorduğu o geceye dönelim. Benimkiler, <i>olabilir</i> diye cevap vermişler. Arayan şahıs nerede olduğunu belirtmemekle birlikte Shane’in öldüğünü söylemiş.</p>

  <p>Geriden gelen ikinci bir ses <i>onlara gerisini de anlat</i> demiş.</p>

  <p>Bir diğer ses de Bayan Shane’in onların nefret dolu teşebbüslerinden nefret ettiğini ve son sözlerinin <i>“henüz bitmedi, uzunca bir süre de bitmeyecek,”</i> olduğunu anlatmasını söylemiş. Sonra da kahkahayı basmış.</p>

  <p>Güveçle birlikte karanlıkta oturan bize dönelim.</p>

  <p>Babam “Ee tatlım? Annen ve benimle birlikte yürüyecek misin?” diye soruyor.</p>

  <p>Annem “Bu gay hakları için çok şey ifade eder,” diyor.</p>

  <p>Bana cesaret ver.</p>

  <p>Flaş.</p>

  <p>Bana tolerans ver.</p>

  <p>Flaş.</p>

  <p>Bana bilgelik ver.</p>

  <p>Flaş.</p>

  <p>Gerçeğe dönelim. Ve cevabım “Hayır,” oluyor.</p>
</body>
</html>
