<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>4</h1>

  <p id="indent">Kanada sınırına geçelim.</p>

  <p>Town Car modeli kiralık bir Lincoln’de, British Columbia, Vancouver’dan güneye, Amerika Birleşik Devletleri’ne geçmek için bekleyen üçümüze; sürücü koltuğunda bekleyen Sinyor Romeo’ya, yanında oturmuş bekleyen Brandy’ye ve arkada yalnız oturmuş bekleyen bendenize dönelim.</p>

  <p>Brandy “Polislerin alıcıları var,” diyor.</p>

  <p>Plana göre, sınırı geçebilirsek güneye, zıpır oğlanlarla kızların kesemdekilerin hepsini satın almak için sıraya girecekleri gece kulüpleriyle diskoların bulunduğu Seattle’a gideceğiz. Sessiz olmalıyız, çünkü hem ABD, hem de Kanada sınırındaki polislerin alıcıları var. Böylece sınırı geçmek için bekleyen insanları dinleyebiliyorlar. Küba purolarımız olabilir. Taze meyve. Elmaslar. Bulaşıcı hastalıklar. Uyuşturucu, diyor Brandy. Brandy sınıra bir mil kala çenemizi kapamamızı söylüyor ve sessizce, sırada bekliyoruz.</p>

  <p>Brandy kafasına sarılı olan metrelerce uzunluktaki brokar eşarbı çözüyor. Brandy, kafasını sallayınca, saçları omuzlarına dökülüyor. Dekoltesinden görünen füzelerinin arasındaki yarığı saklamak için eşarbı omuzlarına örtüyor. Brandy, sade altın küpelerini takıyor kulağına. İncilerini çıkarıp ucunda altın bir haç olan ince bir zincir takıyor. Bunları sınır polisinin yanına varmamıza bir dakika kala yapıyor.</p>

  <p>Küçük pencere ve klavyeli bilgisayarın gerisinde, mavi üniformasıyla oturan sınır polisi herif, aynalı gözlüğünün ve altından rozetinin gerisinden “Uyruklarınız?” diye soruyor.</p>

  <p>“Efendim,” derken Brandy’nin sesi mülayim çıkıyor ve heceleri sakız gibi uzatarak konuşuyor. “Efendim, biz Amerika Birleşik Devletleri vatandaşıyız. O ABD ki bir zamanlar dünyadaki en büyük ülke olarak bilinirdi, ta ki homoseksüeller ve çocuk pornografisi-”</p>

  <p>Sınır polisi herif “İsimleriniz?” diye soruyor.</p>

  <p>Brandy herife bakabilmek için Alfa’nın üzerinden eğiliyor ve “Kocam,” diyor, “masum bir insandır.”</p>

  <p>“Adınız, lütfen,” diyor adam ve hiç şüphesiz plakamıza bakıyor, bunun üç hafta önce Montana, Billings’te kiralanmış bir araç olduğunu ve belki bizim de gerçekte kim olduğumuzu keşfediyor. Belki büyük, satılık evlerden ilaç çalan üç deliyle ilgili Kanada’nın batısında dört bir yana dağılmış bültenleri keşfediyor. Belki bu bilgilerin hepsi bilgisayar ekranından geçiyor şu anda. Belki de bunların hiçbiri olmuyor. Asla bilemezsiniz.</p>

  <p>Brandy adamın dikkatini çekmek için neredeyse “Ben evliyim,” diye ciyaklıyor. “Muhterem Scooter Alexander’ın karısıyım,” diyor hâlâ Alfa’nın kucağına yarı gömülü vaziyette.</p>

  <p>“Ve bu,” diyor ve tebessümüyle Alfa’yla arasında görünmeyen bir hat çekerek, “bu benim damadım Seth Thomas,” diye ekliyor.</p>

  <p>Kocaman eli arkada oturan bana uzanıyor. “Bu da,” diyor, “kızım Bubba-Joan.”</p>

  <p>Bazen Brandy’nin bizi uyarmadan hayatlarımızı değiştirmesinden nefret ediyorum. Kimi zaman günde iki defa, yeni bir kimliğe ayak uydurmak zorunda kalıyoruz. Yeni bir isim. Yeni ilişkiler. Handikaplar. Bu yolculuğa başladığımız sıralarda kim olduğumu hatırlamak bile güçleşiyor.</p>

  <p>Bu öyle bir stres yaratıyor ki, sürekli değişime uğrayan AIDS virüsünün de bu hissi tattığına şüphe yok.</p>

  <p>Sınır polisi herif daha önce Alfa Romeo, ondan önce Chase Manhattan, ondan önce Nash Rambler, ondan önce Wells Fargo, ondan önce de Eberhard Faber olan Seth’e “Efendim...” diyor. “Amerika Birleşik Devletleri’ne satın almış olduğunuz herhangi bir şey götürüyor musunuz?” diye soruyor sınır polisi herif.</p>

  <p>Ayakkabımın sivri ucuyla ön koltuğun altından yeni kocamı dürtüyorum. Bir sürü detayın içinde boğuluyoruz. Solumuzda gelgitlerin aşındırdığı çamurlu kumsal var, küçük dalgalar birbirini izliyor. Diğer tarafta ise ancak çok uzaktan okunabilen kelimeler oluşturan çiçek tarhları var. Yakından bakınca sadece bir sürü kırmızı ve sarı begonya görünüyor.</p>

  <p>“<i>Hristiyan Şifa Kanalı’nı</i> izlemediğinizi söylemeyin bana,” diyor Brandy. Boynundaki küçük altın haçla oynuyor. “Eğer bir bölüm bile izlemiş olsaydınız, yüce Tanrının bilgelikle damadımı dilsiz yarattığını bilirdiniz. O konuşamaz.”</p>

  <p>Sınır polisi herif hızla klavyenin tuşlarına basıyor. Yazdığı kelime “SUÇ” olabilir. Ya da “UYUŞTURUCU”. Veya “VURMAK”. GÜMRÜK KAÇAKÇISI da olabilir. Veya TUTUKLAMA.</p>

  <p>“Tek kelime dahi etme,” diye fısıldıyor Brandy, Seth’in kulağına. “Eğer konuşursan, Seattle’a varınca seni Harvey Wallbanger yaparım.”</p>

  <p>Sınır polisi herif “ABD’ye girmenize izin vermeden önce pasaportlarınızı görmem gerekecek,” diyor.</p>

  <p>Brandy dudaklarını yalayarak ıslatıyor, gözleri nemli ve pırıl pırıl parlıyor. Başını kaldırıp sınır polisi herife “Lütfen bize bir dakika izin verir misiniz?” derken brokar eşarbı aşağıya kaydırıp memelerinin arasındaki ayrığı ortaya çıkarıyor.</p>

  <p>Brandy arkasına yaslanıyor ve Seth’in camı hızla tamamen kapanıyor.</p>

  <p>Brandy’nin koca füzeleri aldığı nefesle havaya kalkıyor, sonra iniyor. “Sakın paniğe kapılmayın,” diyor ve rujunu açıyor. Dikiz aynasına bakıp dudaklarını öpücük şeklinde büzüyor. Ruju kocaman Kurşuni dudaklarına süren büyük eli o kadar çok titriyor ki, diğer eliyle ruju tutan elini kontrol altına alıyor.</p>

  <p>“Hepimizi yeniden Amerika’ya sokabilirim,” diyor, “ama önce bir prezervatif ve naneli çiklete ihtiyacım var.”</p>

  <p>Rujlu dudaklarıyla “Bubba-Joan lütfen cici kız ol ve bana şu Estraderm’lerden ver bir tane,” diyor.</p>

  <p>Seth ona prezervatif ve naneli çiklet veriyor.</p>

  <p>“Kıçına bir haftalık sıvı aktığının ne zaman farkına varacağını tahmin edelim bakalım,” diyor Brandy.</p>

  <p>Ruju kapatıp “Kirlet beni, lütfen,” diyor.</p>

  <p>Ona kâğıt mendil ve bir parça östrojen veriyorum.</p>
</body>
</html>
