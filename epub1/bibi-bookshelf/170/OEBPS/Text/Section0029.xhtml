<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>24</h1>

  <p>Adı Robert Paulson ve yaşı kırk sekiz. Adı Robert Paulson ve hep kırk sekiz yaşında kalacak, sonsuza kadar.</p>

  <p>Zaman aralığını yeterince uzun tutarsanız, herkesin hayatta kalma şansı sıfıra düşer.</p>

  <p>Koca Bob. Koca tombalak.</p>

  <p>Koca yağ tulumu, standart bir dondur-kır görevindeymiş. Ev yapımı dinamitle havaya uçurmak üzere evime girerken Tyler da bu yöntemi kullanmıştı. Bir kutu sprey dondurucu alırsınız. Ozon deliği hikâyesinden beri bulunması biraz zor; ama R-12 ya da R-134a olsa daha iyi olur. Kilit mekanizması donuncaya kadar dondurucuyu kilit göbeğinin üstüne sıkarsınız.</p>

  <p>Dondur-kır görevine çıktığınızda, ankesörlü telefonların, parkmetrelerin ya da gazete kutularının kilidine dondurucu sıkarsınız. Sonra bir çekiç ve keski yardımıyla donmuş kilit göbeğini kırarsınız.</p>

  <p>Standart kır-doldur görevlerinde ise, telefonun ya da otomatik veznenin gövdesine matkapla bir delik açar ve deliğin içine ince bir boru yerleştirirsiniz. Sonra da, bir yağ pompası yardımıyla, hedef nesnenin içine tıka basa gres yağı, vanilyalı puding ya da plastik çimento doldurursunuz.</p>

  <p>Kargaşa Projesi'nin bir avuç bozuk para çalmaya ihtiyacı yoktu elbette. Paper Street Sabun Şirketi gelen siparişlere yetişemiyordu. Noel zamanı ne yapacağız, Tanrı bilir. Bu görevlerin amacı sinirleri sağlamlaştırmaktır. İnsana biraz kurnazlık kazandırmak, Kargaşa Projesi'ne olan bağlılığınızı güçlendirmektir.</p>

  <p>İsterseniz, donmuş kilit göbeğini keski yerine elektrikli matkapla da kırabilirsiniz. Bu da işinizi görür, üstelik daha sessizdir.</p>

  <p>Koca Bob'a ateş ettiklerinde polisin silah sandığı şey, şarjlı bir matkaptı.</p>

  <p>Koca Bob ile Kargaşa Projesi, dövüş kulübü ya da sabun arasında bağlantı kurmalarını sağlayacak hiçbir ipucu yoktu.</p>

  <p>Cüzdanında kendisinin küçük bir fotoğrafını bulmuşlardı; ilk bakışta çıplak gibi görünen dev bir cüsse, bir yarışmada poz verirken. Aptalca bir hayat, demişti Bob. İnsanın gözünü alan ışıkların ve ses sisteminin sağır edici vınıltısı içinde beklerken, sonunda hakemin sesini duyarsın: "Sağ baldırınızı kasın ve bekleyin."</p>

  <p>Ellerinizi görebileceğimiz bir yere koyun.</p>

  <p>Sol kolunu uzat, bisepsini sık ve bekle.</p>

  <p>Kıpırdama.</p>

  <p>Silahını at.</p>

  <p>Gerçek hayattan daha iyiydi bu.</p>

  <p>Elinde benim öpücüğümden kalma bir yara izi vardı. Koca Bob'un kalıp gibi saçları tıraşlanmış ve parmak izleri çamaşır sodasıyla yakılmıştı. Yaralanmak tutuklanmaktan daha iyiydi, çünkü tutuklanırsan Kargaşa Projesi'nden atılırsın ve bir daha ev ödevi falan yapamazsın.</p>

  <p>Bir dakika önce Robert Paulson, dünyadaki yaşamın etrafına doluştuğu, küçük, sıcak bir merkezdi. Bir dakika sonra, bir nesne oldu. Polislerin ateşinden sonra, ölümün inanılmaz mucizesi.</p>

  <p>Bu gece bütün dövüş kulüplerinde, topluluktaki adamlar bodrumun orta yerindeki boşluğun ötesine, öbür uçta duran adamlara bakarken, her birim lideri karanlıkta, kalabalığın etrafında dolaşıyor ve liderin bağıran sesi duyuluyor:</p>

  <p>"Adı Robert Paulson."</p>

  <p>Erkekler topluluğu bağırıyor: "Adı Robert Paulson."</p>

  <p>Lider bağırıyor: "Yaşı kırk sekiz."</p>

  <p>Erkekler topluluğu bağırıyor: "Yaşı kırk sekiz."</p>

  <p>Yaşı kırk sekiz. Dövüş kulübü müdavimiydi.</p>

  <p>Yaşı kırk sekiz. Kargaşa Projesi'nin bir neferiydi.</p>

  <p>Kendi ismimize ancak ölümde kavuşabiliriz, çünkü ancak ölümde mücadelenin bir parçası olmaktan çıkarız. Ölümde kahraman oluruz.</p>

  <p>Ve topluluk bağırıyor: "Robert Paulson."</p>

  <p>Ve topluluk bağırıyor: "Robert Paulson."</p>

  <p>Ve topluluk bağırıyor: "Robert Paulson."</p>

  <p>"Bu gece dövüş kulübünü kapatmak üzere oraya gidiyorum. Odanın ortasındaki tek ışığın altına geçip duruyorum ve herkes bana tezahürat ediyor. Oradaki herkesin gözünde ben Tyler Durden'ım. Zeki. Etkileyici. Gözüpek. Ellerimi kaldırıp sessizlik istiyorum ve diyorum ki, bu işe topluca bir nokta koymaya ne dersiniz? Bu gece evinize gidin ve dövüş kulübünü unutun.</p>

  <p>Dövüş kulübü artık amacına ulaştı, öyle değil mi?</p>

  <p>Kargaşa Projesi feshedildi.</p>

  <p>Televizyonda iyi bir futbol maçı varmış, öyle duydum...</p>

  <p>Yüz erkek gözlerini dikmiş bana bakıyor.</p>

  <p>Bir insan öldü, diyorum. Bu oyun bitti. Artık eğlenceli olmaktan çıktı.</p>

  <p>Sonra, kalabalığı çevreleyen karanlığın içinden, kim olduğu belli olmayan birim liderinin sesi duyuluyor: "Dövüş kulübünün ilk kuralı dövüş kulübü hakkında konuşmamaktır."</p>

  <p>"Evinize gidin!" diye bağırıyorum.</p>

  <p>"Dövüş kulübünün ikinci kuralı dövüş kulübü hakkında konuşmamaktır."</p>

  <p>Dövüş kulübü feshedildi! Kargaşa Projesi feshedildi.</p>

  <p>"Üçüncü kural, her dövüşte sadece iki kişi kapışır."</p>

  <p>Ben Tyler Durden'ım, diye bağırıyorum. Ve defolup gitmenizi emrediyorum!</p>

  <p>Hiç kimse yüzüme bakmıyor. Adamlar odanın orta yerindeki boşluğun üzerinden birbirlerine bakıp duruyorlar.</p>

  <p>Birim liderinin sesi odanın içinde ağır ağır geziniyor. Dövüş başına iki kişi. Gömlekler çıkarılır. Pabuçlar çıkarılır.</p>

  <p>Her dövüş sürmesi gerektiği kadar sürer.</p>

  <p>Bu sahneyi yüz farklı şehirde, yarım düzine farklı dilde hayal edin.</p>

  <p>Kurallar bitiyor ve ben hâlâ ortadaki ışığın altında duruyorum.</p>

  <p>"Bir numaralı dövüş için adını yazdıranlar, ortaya," diye bağırıyor karanlıktaki ses. "Dövüş alanında kimse kalmasın."</p>

  <p>Ben kıpırdamıyorum.</p>

  <p>"Dövüş alanında kimse kalmasın."</p>

  <p>Ben kıpırdamıyorum.</p>

  <p>Tavandaki tek ışık karanlığın içindeki yüz çift gözde yansıyor. Hepsi benim üstüme dikilmiş, hepsi beklemekte. Adamların her birini Tyler'ın gözüyle görmeye çalışıyorum. Kargaşa Projesi'nde eğitmek için en iyi dövüşçüleri seçmeye çalışıyorum. Tyler olsa hangilerini Paper Street Sabun Şirketi'nde çalışmaya çağırırdı?</p>

  <p>"Dövüş alanında kimse kalmasın!" Standart dövüş kulübü prosedürüdür bu. Birim lideri üç kez çağrıda bulunduktan sonra, dövüş kulübünden atılacağım.</p>

  <p>Ama ben Tyler Durden'ım. Dövüş kulübünü ben kurdum. Dövüş kulübü bana ait. O kuralları ben yazdım. Ben olmasam hiçbiriniz burada olmazdınız. Ve ben diyorum ki, bu iş burada bitmiştir!</p>

  <p>"Üç saniye içinde üyenin tahliyesine hazırlanın: Üç, iki, bir, şimdi."</p>

  <p>Erkekler topluluğu üstüme çullanıyor, yüz çift el kollarımın ve bacaklarımın her santimetrekaresine yapışıyor ve ben kanatlarını açmış bir kartal gibi ışığa doğru kaldırılıyorum.</p>

  <p>Ruhun bedenden tahliyesine hazırlanın: Beş saniye, dört saniye, üç, iki, bir saniye.</p>

  <p>Ve ben omuzlar üstünde elden ele geçiriliyorum; kalabalık dalgalanarak kapıya doğru ilerliyor. Ben kayıyorum. Ben uçuyorum.</p>

  <p>Dövüş kulübü benim malım, diye bağırıyorum. Kargaşa Projesi benim fikrimdi. Beni atamazsınız. Burada işler benden sorulur. Evinize gidin.</p>

  <p>Birim liderinin bağıran sesi duyuluyor: "Bir numaralı dövüş için adını yazdıranlar, lütfen ortada yerinizi alın. Şimdi!"</p>

  <p>Ben gitmiyorum. Pes etmeyeceğim. Bunun üstesinden gelebilirim. Burada işler benden sorulur.</p>

  <p>"Üyeyi tahliye edin, şimdi!"</p>

  <p>Ruhun bedenden tahliyesi, şimdi.</p>

  <p>Yavaşça kapıdan dışarıya, yıldızlı gökyüzünün altındaki soğuk gecenin içine uçuyor ve otoparkın beton zeminine düşüyorum. Bütün eller geri çekiliyor, arkamda bir kapı kapanıyor ve bir kilit sesi duyuluyor. Yüz farklı şehirde, dövüş kulübü bensiz devam ediyor.</p>
</body>
</html>
