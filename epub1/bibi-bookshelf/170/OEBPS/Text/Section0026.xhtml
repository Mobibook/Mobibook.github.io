<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>21</h1>

  <p>Uyanırsın, Sky Harbor International.</p>

  <p>Saatini iki saat geriye al.</p>

  <p>Servis otobüsü beni Phoenix'e, şehir merkezine götürüyor ve girdiğim her barda, göz çukurlarının çevresine dikişler atılmış adamlar görüyorum. Sıkı bir yumrukla derilerinin altındaki etleri yassılıp kenarlara yayılmış adamlar. Çarpık burunlu adamlar. Barda rastladığım bu tipler yanağımdaki fırfırlı deliği görüyorlar ve anında aynı ailenin parçası olduğumuzu anlıyoruz.</p>

  <p>Tyler bir süredir eve gelmiyor. Ben kendi küçük işimi yapıyorum. İçinde insanların öldüğü arabaları görmek için o havaalanı senin, bu havaalanı benim dolaşıyorum. Yolculuğun büyüsü. Minik hayat. Minik sabunlar. Minik uçak koltukları.</p>

  <p>Eğer onu bulursam diye, on iki kurbanımın ehliyetlerini cebimde taşıyorum.</p>

  <p>Girdiğim her barda, istisnasız hepsinde, dayak yemiş adamlar görüyorum. Her barda, yanıma gelip kollarını omzuma atıyor ve bana bira ısmarlamak istiyorlar. Hangi barların dövüş kulübü barı olduğunu önceden biliyorum sanki.</p>

  <p>Tyler Durden diye birini gördünüz mü, diye soruyorum.</p>

  <p>Dövüş kulübünü bilip bilmediklerini sormak salaklık olur.</p>

  <p>İlk kural, dövüş kulübü hakkında konuşmamaktır.</p>

  <p>Peki ama Tyler Durden, onu gören var mı?</p>

  <p>Bu adı hiç duymadık, efendim, diyorlar.</p>

  <p>Yanağımdaki delikten olacak, herkes bana efendim diyor.</p>

  <p>Sonra da göz kırpıyorlar.</p>

  <p>O'Hare Havaalanı'nda uyanır ve Chicago servisine binersin.</p>

  <p>Saatini bir saat ileriye al.</p>

  <p>Başka bir yerde, başka bir zamanda uyanabilseydim.</p>

  <p>Niçin başka bir insan olarak uyanamayayım?</p>

  <p>Gittiğim her barda, dayak yemiş adamlar bana bira ısmarlamak istiyor.</p>

  <p>Sonra da, hayır, efendim, Tyler Durden diye birini hiç görmedik.</p>

  <p>Sonra da göz kırpıyorlar.</p>

  <p>Bu adı daha önce hiç duymadık, efendim.</p>

  <p>Dövüş kulübünü soruyorum. Buralarda bir dövüş kulübü var mı, bu gece?</p>

  <p>Hayır, efendim.</p>

  <p>Dövüş kulübünün ikinci kuralı dövüş kulübü hakkında konuşmamaktır.</p>

  <p>Bardaki dayak yemiş tipler başlarını sallıyorlar.</p>

  <p>Hiç duymadık, efendim. Ama sizin bu dövüş kulübünü Seattle'da bulabilirsiniz, efendim.</p>

  <p>Meigs Field'de uyanır ve Paper Street'te olan bitenleri sormak üzere Marla'yı ararsın. Marla'nın söylediğine göre artık bütün uzay maymunları kafalarını tıraş ediyormuş. Elektrikli tıraş makineleri kızışıyor ve bütün ev yanık saç kokuyormuş. Uzay maymunları parmak izlerini yok etmek için çamaşır sodası kullanıyormuş.</p>

  <p>Uyanırsın, Seattle.</p>

  <p>Saatini iki saat geriye al.</p>

  <p>Servis otobüsü seni Seattle şehir merkezine götürür ve girdiğin ilk barda, boyunluk takmış bir barmenle karşılaşırsın. Boyunluk kafasını o kadar geriye itmiştir ki, adam sana sırıtmak için ezilmiş mor bir patlıcana benzeyen burnunun üzerinden bakmak zorundadır.</p>

  <p>Bar boştur. "Sizi yeniden gördüğümüze sevindik, efendim," der barmen.</p>

  <p>Ben bu bara daha önce hiç gelmedim. Bir kere bile.</p>

  <p>Tyler Durden diye birini tanıyıp tanımadığını soruyorum.</p>

  <p>Barmen, beyaz boyunluğun tepesinden fırlayan çenesiyle sırıtıyor ve diyor ki: "Bu bir test mi?"</p>

  <p>Evet, diyorum, bu bir test. Tyler Durden diye birini tanıyor musun?</p>

  <p>"Geçen hafta uğramıştınız ya, Bay Durden," diyor. "Hatırlamıyor musunuz?"</p>

  <p>Tyler buraya mı geldi?</p>

  <p>"Siz geldiniz, efendim."</p>

  <p>Ben daha önce buraya hiç gelmedim.</p>

  <p>"Siz öyle diyorsanız öyledir, efendim," diyor barmen. "Ama perşembe gecesi, polisin bizi ne zaman kapatacağını sormak üzere buraya gelmiştiniz."</p>

  <p>Geçen perşembe ben, uykuda mıyım yoksa uyuyor muyum diye düşünerek bütün gece yatakta dönüp durdum. Cuma sabahı öğlene doğru, yorgunluktan kemiklerim sızlayarak, bir an bile gözümü kırpmadığım duygusuyla uyandım.</p>

  <p>"Evet, efendim," diyor barmen. "Perşembe gecesi, tam şu anda durduğunuz yerde durarak bana polis baskını hakkında sorular sormuştunuz. Çarşamba geceki dövüş kulübünde kaç kişiyi geri çevirmek zorunda kaldığımızı sormuştunuz."</p>

  <p>Barmen omuzlarını ve boyunluklu boynunu döndürerek etrafına bakınıyor ve diyor ki: "Burada bizi duyacak hiç kimse yok, Bay Durden. Dün gece yirmi yedi kişiyi geri çevirdik. Dövüş kulübünden sonraki gece burası her zaman boş olur."</p>

  <p>Bu hafta hangi barın kapısından girdiysem, içeride herkes bana efendim diye hitap etti.</p>

  <p>Hangi bara girsem, dayak yemiş dövüş kulübü tiplerinin hepsi birbirinin aynıymış gibi görünmeye başlıyor. Bir yabancı benim kim olduğumu nasıl bilebilir?</p>

  <p>"Sizin bir doğum lekeniz var, Bay Durden," diyor barmen, "Ayağınızda. Yanı başında küçük bir Yeni Zelanda olan koyu kırmızı bir Avustralya biçiminde."</p>

  <p>Bunu sadece Marla bilir. Bir Marla, bir de babam. Bunu Tyler bile bilmez. Plaja gittiğimde o ayağımı altıma alıp otururum.</p>

  <p>Bende olmayan o kanser artık her yerde.</p>

  <p>"Kargaşa Projesi'ndeki herkes bunu bilir, Bay Durden." Barmen elini havaya kaldırıyor, elinin dış tarafını bana doğru uzatıyor ve orada bir yanık izi görüyorum. Öpücük biçiminde bir yanık. Benim öpücüğüm mü?</p>

  <p>Tyler'ın Öpücüğü.</p>

  <p>"Doğum izinizi herkes bilir," diyor barmen. "Efsanenin bir parçasıdır. Resmen efsane olma yolundasınız, efendim."</p>

  <p>Seattle'daki motel odasından Marla'yı arıyor ve diyorum ki, o işi hiç yaptık mı biz?</p>

  <p>Anla işte.</p>

  <p>Şehirlerarası hattın öbür ucundan, "Hangi işi?" diyor Marla.</p>

  <p>Hiç yattık mı?</p>

  <p>"Ne!"</p>

  <p>Yani, işte, seks yaptık mı hiç?</p>

  <p>"Hey Yarabbim!"</p>

  <p>Ee?</p>

  <p>"Ne ee'si?" diyor Marla.</p>

  <p>Hiç seks yaptık mı biz?</p>

  <p>"Sen inanılmaz bir orospu çocuğusun."</p>

  <p>Seks yaptık mı?</p>

  <p>"Seni öldürebilirim."</p>

  <p>Evet mi demek bu, hayır mı?</p>

  <p>"Bunun böyle olacağını biliyordum," diyor Marla. "Manyağın tekisin sen. Bir gün beni seviyorsun, ertesi gün yüzüme bakmıyorsun. Hayatımı kurtarıyorsun, sonra annemi pişirip sabun yapıyorsun."</p>

  <p>Kendi kendimi çimdikliyorum.</p>

  <p>Marla'ya nasıl karşılaştığımızı soruyorum.</p>

  <p>"Erbezi kanseri şeyinde işte," diyor Marla. "Sonra sen hayatımı kurtardın."</p>

  <p>Hayatını mı kurtardım?</p>

  <p>Marla'nın hayatını kurtaran Tyler'dı.</p>

  <p>"Benim hayatımı sen kurtardın."</p>

  <p>Parmağımı yanağımdaki delikten içeri sokuyor ve sağa sola oynatıyorum. Aklımı başıma getirmek için bu acı da işe yaramazsa, hiçbir şey yaramaz.</p>

  <p>Marla diyor ki: "Benim hayatımı kurtardın. Regent Oteli. Hani yanlışlıkla intihar etmiştim. Hatırladın mı?"</p>

  <p>Regent Oteli.</p>

  <p>"O gece," diyor Marla, "senden kürtaj olmak istediğimi söylemiştim."</p>

  <p>Kabin basıncımızda bir düşüş gözlenmiştir.</p>

  <p>Marla'ya adımın ne olduğunu soruyorum.</p>

  <p>Hepimiz öleceğiz.</p>

  <p>Marla diyor ki: "Tyler Durden. Senin adın, Tyler Amcık Beyinli Durden. Hâlihazırda, saçlarını kazıyıp derilerini çamaşır sodasıyla yakan müritlerinin işgali altındaki 5123 NE Paper Street adresinde oturuyorsun."</p>

  <p>Biraz uyumam gerek.</p>

  <p>"Hemen buraya dön," diye bağırıyor Marla telefonda, "yoksa o geri zekâlılar benden de sabun yapacaklar."</p>

  <p>Elindeki yara izi, diyorum Marla'ya, o nasıl oldu?</p>

  <p>"Sen," diyor Marla. "Sen elimi öptün."</p>

  <p>Tyler'ı bulmam gerek.</p>

  <p>Biraz uyumam gerek.</p>

  <p>Uyumam gerek.</p>

  <p>Hemen yatıp uyumam gerek.</p>

  <p>Marla'ya iyi geceler diliyorum ve uzanıp telefonu yerine asarken Marla'nın çığlıkları giderek uzaklaşıyor, uzaklaşıyor, uzaklaşıyor.</p>
</body>
</html>
