<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>7</h1>

  <p>Bir sabah, tuvaletin içinde ölü denizanasına benzer bir şey yüzüyor. Kullanılmış bir prezervatif.</p>

  <p>Tyler'la Marla işte böyle tanışıyorlar.</p>

  <p>İşemek üzere yataktan kalkıyorum ve kuburun içine yapışmış o mağara resimlerine benzeyen pisliğin yanında bu şeyi görüyorum. İster istemez merak ediyor insan, spermler ne düşünüyordur acaba?</p>

  <p>Bu mu yani?</p>

  <p>Dölyolu boşluğu burası mı?</p>

  <p>Neler oluyor burada?</p>

  <p>Bütün gece rüyamda Marla Singer'ı düzüyordum. Sigarasını içen Marla. Gözlerini deviren Marla. Kendi yatağımda tek başıma uyandım ve Tyler'ın odasının kapısı kapalıydı. Tyler'ın odasının kapısı hiç kapalı olmaz. Bütün gece yağmur yağdı. Çatı karoları kabarıyor, eğiliyor, kıvrılıyor; yağmur suları çatıdan sızıp tavan sıvasında birikiyor, sonra lambanın dibinden tıp tıp damlıyor.</p>

  <p>Yağmur yağdığında sigortalan sökmek zorundayız. Cesaret edip de ışık açmak olanaksız. Tyler'ın kiraladığı bu yer, üç katı ve bir bodrumu olan bir ev. Her yerde mum bulunduruyoruz. Evin içinde kilerler ve camekânlı taraçalar var, merdiven sahanlığında vitraylı camlar var. Oturma odasında, sabitlenmiş oturma yerleri olan gömme pencereler var. Süpürgelikler kabartmalı, cilalı ve kırk beş santim yüksekliğinde.</p>

  <p>Yağmur suyu ince bir sızıntı halinde evin içine akıyor ve tahtadan yapılmış her şey şişip kabarıyor. Ahşap olan her şeyin içinde çiviler yavaş yavaş baş veriyor ve paslanıyor; yer döşemelerinde, süpürgeliklerde, pencere doğramalarında.</p>

  <p>Her taraf üstüne basacağınız ya da dirseğinize takılacak paslı çivilerle dolu, yedi yatak odası için sadece bir banyo var ve şimdi de bu kullanılmış prezervatif var.</p>

  <p>Ev bir şeyi bekliyor; bir kadastro değişikliği ya da bir vasiyetin resmi olarak onaylanması gibi bir şey, ondan sonra yıkılacak. Tyler'a ne zamandır burada olduğunu sordum ve bana dedi ki, yaklaşık altı haftadır. Kalubeladan önce, ömrü boyunca National Geographic ve Reader's Digest biriktirmiş bir ev sahibi varmış burada. Her tarafta koca koca titrek dergi yığınları var, her yağmurda biraz daha yükselen yığınlar. Tyler'ın dediğine göre önceki kiracı bu parlak dergi sayfalarını katlayıp kokain zarfı yapıyormuş. Birilerinin kapıyı kırıp içeriye girdiği günden beri ön kapıda kilit yok, artık polis mi bir başkası mı bilmiyorum. Yemek odasının duvarlarında kabardıkça kabaran dokuz kat duvar kâğıdı var; çiçeklerin altından çizgiler, çizgilerin altından çiçekler, onların altından kuşlar ve kuşların altından kenevirli kâğıt çıkıyor.</p>

  <p>Komşularımız, yan taraftaki kapatılmış bir imalathaneyle sokağın karşı tarafındaki, bütün bir bloku kaplayan bir depodan ibaret. Evin içinde, Şam ipeğinden masa örtülerini ütülemeye yarayan iki metrelik merdanelerin bulunduğu dolaplar var; örtüler hiçbir zaman kırışık görünmesin diye. Sedir kaplama, soğutmalı bir kürk dolabı var. Banyodaki yer karoları çoğu insana evlilik hediyesi diye gelen porselen takımlara taş çıkaracak zarafette küçük çiçeklerle süslü ve tuvaletin içinde kullanılmış bir prezervatif var.</p>

  <p>Aşağı yakarı bir aydır Tyler'ın yanında kalıyorum.</p>

  <p>Tyler boynunun ve göğsünün her yanı morluklarla kaplı olarak kahvaltıya geliyor ve ben eski bir Reader's Digest dergisini karıştırıyorum. Bu ev uyuşturucu satmak için biçilmiş kaftan. Etrafta komşular yok. Paper Street'te, depolardan ve kâğıt hamuru fabrikasından başka hiçbir şey yok. Fabrikadan yayılan osuruk kokulu buhar, bir de fabrikanın etrafında turuncu piramitler halinde kümelenen yongaların hamster kafesi kokusu. Bu ev uyuşturucu satmak için biçilmiş kaftan; çünkü gündüzleri Paper Street'ten milyonlarca kamyon geçse de geceleri Tyler'la ben yalnızız, her yöne doğru bir kilometrelik bir mesafede bizden başka hiç kimse yok.</p>

  <p>Bodrumda yığınlar dolusu Reader's Digest buldum ve şimdi evin her odasında bir deste Reader's Digest var.</p>

  <p>Amerika Birleşik Devletleri'nde Yaşam.</p>

  <p>Gülmek En İyi İlaçtır.</p>

  <p>En eski dergilerde, insan bedenindeki organların birinci tekil şahısta kendilerinden söz ettiği yazılar var: Ben Jane'in Dölyatağıyım.</p>

  <p>Ben Joe'nun Prostatıyım.</p>

  <p>Ciddi söylüyorum. Bu arada Tyler boynunda morluklarla gömleksiz olarak mutfağa geliyor ve diyor ki, falan filan feşmekân, dün gece Marla Singer'la tanışmış ve sonra da sevişmişler.</p>

  <p>Bunu duyunca, tepeden tırnağa kadar Joe'nun Safra Kesesi kesiliyorum. Hepsi benim hatam. Bazen bir şey yapar ve belanızı bulursunuz. Bazen de yapmadığınız şeyler size belanızı buldurur.</p>

  <p>Dün gece Marla'yı aradım. Aramızda bir sistem kararlaştırdık. Ben bir dayanışma grubuna gitmek istediğimde Marla'yı arayacak ve gitmeyi düşünüp düşünmediğini soracaktım. Dün akşam melanom akşamıydı ve moralim biraz bozuktu.</p>

  <p>Marla Regent Oteli'nde kalıyor. Regent Oteli, ucuz malzemeyle birbirine yapıştırılmış kahverengi tuğlalardan ibaret bir binadır. İçindeki bütün şilteler kaygan plastik kılıflarla kaplıdır, çünkü bir sürü insan oraya ölmeye gider. Yataklardan herhangi birine yanlış yöntemle oturursanız, çarşaflar ve battaniyeyle birlikte kendinizi yerde bulursunuz.</p>

  <p>Melanoma gidip gitmeyeceğini sormak üzere Marla'yı Regent Oteli'nden aradım.</p>

  <p>Marla ağır çekimde cevap verdi. Bu gerçek bir intihar değil, dedi Marla. Muhtemelen yardım çığlığı dedikleri türden bir şeydi bu; ama Marla aşırı miktarda Xanax almıştı.</p>

  <p>Gözünüzün önüne getirmeye çalışın. Regent Oteli'ne gidecek ve Marla'yı o iğrenç odanın içinde kendini yerden yere atarken seyredeceksiniz: Ben ölüyorum. Ölüyorum. Ben ölüyorum. Ölüyorum. Ö-lü-yo-rum. Ölüyorum.</p>

  <p>Bu böyle saatlerce sürüp gidecekti.</p>

  <p>Yani bu gece evden çıkmayacaktı, bu durumda?</p>

  <p>Büyük ölüm olayına girdim, dedi Marla bana. Eğer seyretmek istiyorsan acele etmelisin. Sağ ol, dedim; ama başka planlarım var.</p>

  <p>Önemli değil, dedi Marla. Televizyon seyrederek ölse de olurdu. Umarım televizyonda seyretmeye değecek bir şey bulabilirdi Marla.</p>

  <p>Ben de bunun üzerine çıkıp melanoma gittim. Eve erken döndüm. Yatıp uyudum.</p>

  <p>Ve şimdi, ertesi sabah kahvaltıda, Tyler boynunda ısırık izleriyle karşımda oturuyor ve Marla'nın çok manyak bir hatun olduğunu söylüyor; ama bu çok hoşuna gitmiş Tyler'ın.</p>

  <p>Dün gece melanomdan çıktım, eve geldim ve yatıp uyudum. Ve rüyamda durmadan Marla Singer'ı düzdüm, durmadan, durmadan.</p>

  <p>Ve bu sabah, Tyler'ı dinlerken. Reader's Digest'i okuyormuş gibi yapıyorum. Manyak bir hatunmuş, söylemesen bilmiyorduk sanki. Reader's Digest. Üniformalı mizah.</p>

  <p>Ben Joe'nun Kudurmuş Öd Kanalıyım.</p>

  <p>Off, diyor Tyler, Marla'nın dün gece bana söylediklerini bir duysaydın. Hiçbir kız daha önce onunla böyle konuşmamışmış.</p>

  <p>Ben Joe'nun Sıkılmış Dişleriyim.</p>

  <p>Ben Joe'nun Kabarmış Burun Kanatlarıyım.</p>

  <p>İkisi yaklaşık on kez seviştikten sonra, diyor Tyler, Marla hamile kalmak istediğini söylemiş. Marla ona demiş ki, Tyler, senden kürtaj olmak istiyorum.</p>

  <p>Ben Joe'nun Sıkılmış Yumruklarıyım.</p>

  <p>Tyler buna nasıl direnebilirdi ki? Önceki gece Tyler, Pamuk Prenses'in arasına cinsel uzuvlar serpiştirerek tek başına geç saatlere kadar oturmuş.</p>

  <p>Tyler'ın ilgisi için onunla nasıl yarışabilirim ki?</p>

  <p>Ben Joe'nun Azmış, Kudurmuş Reddedilme Duygusuyum.</p>

  <p>Daha da kötüsü, bütün bunlar benim suçum. Dün gece ben yattıktan sonra, Tyler geceleri yaptığı garsonluk işinden eve dönüyor ve Marla Regent Oteli'nden bir kere daha telefon ediyor. Sonuna geldim, diyor Marla. Tünel, tünelin içinde ona yol gösteren ışık. Ölüm deneyimi o kadar muhteşem ki, bedeninin dışına çıkıp yukarı doğru süzülürken, Marla yaşadıklarını bana da anlatmak istiyor.</p>

  <p>Marla ruhunun telefonu kullanıp kullanamayacağını bilmiyor; ama en azından birisi son nefesini duysun istiyor.</p>

  <p>Ama hayır, telefona Tyler cevap veriyor ve durumu tamamen yanlış anlıyor.</p>

  <p>Marla'yla Tyler hiç karşılaşmadılar; dolayısıyla Tyler, Marla'nın ölmekte oluşunun kötü bir şey olduğunu düşünüyor.</p>

  <p>Hâlbuki hiç öyle değil.</p>

  <p>Tyler'ın bu işe karışmaya hakkı yok; ama Tyler polisi arıyor ve koşa koşa Regent Oteli'ne gidiyor.</p>

  <p>Hepimizin televizyondan öğrendiği eski bir Çin geleneğine göre Tyler artık sonsuza kadar Marla'dan sorumlu olacak, çünkü Tyler Marla'nın hayatını kurtardı.</p>

  <p>Keşke birkaç dakikayı ziyan edip Marla'nın ölmesini seyretmeye gitseydim, o zaman bunların hiçbiri olmayacaktı.</p>

  <p>Tyler bana Marla'nın 8G'de kaldığını söylüyor; Regent Oteli'nin en üst katında, sekiz kat merdivenin tepesinde, kapılardan televizyondaki kahkaha efektlerinin yayıldığı gürültülü bir koridorun sonunda. Birkaç saniyede bir kadın oyuncular çığlık atıyor ya da erkek oyuncular kurşun yağmurlarına tutulup ölüyorlar. Tyler koridorun sonuna varıyor ve daha kapıyı çalamadan, zayıf, çelimsiz, kireç gibi solgun bir kol 8G'nin kapısından dışarı uzanıyor, Tyler'ın bileğine yapışıyor ve onu içeri çekiyor.</p>

  <p>Kafamı Reader's Digest'in içine gömüyorum.</p>

  <p>Daha Marla'nın onu içeriye çektiği anda, Tyler, Regent Oteli'nin önünde toplaşan acı fren seslerini ve sirenleri duyabiliyor. Tuvalet masasının üstünde, milyonlarca Barbie'yle aynı yumuşak pembe plastikten yapılma bir vibratör duruyor ve bir an için Tyler, soğuk kalıba dökülmüş milyonlarca oyuncak bebek, Barbie ve vibratörü Tayvan'daki aynı montaj bandından çıkarken hayal edebiliyor.</p>

  <p>Marla vibratörüne bakmakta olan Tyler'a bakıyor, gözlerini deviriyor ve diyor ki: "Korkma, o senin için bir tehdit değil."</p>

  <p>Marla Tyler'ı gerisin geri koridora iteliyor ve diyor ki, kusura bakma ama polisi çağırmamalıydın ve bu aşağıdakiler muhtemelen polis.</p>

  <p>Koridorda Marla 8G'nin kapısını kilitliyor ve Tyler'ı merdivenlere doğru itiyor. Merdivenlerde, polisler ve ilk yardım ekibi ellerinde oksijenle koşturarak yanlarından geçer ve 8G'nin nerede olduğunu sorarken, Tyler'la Marla sırtlarını duvara veriyorlar.</p>

  <p>Marla onlara diyor ki, koridorun sonundaki oda.</p>

  <p>Marla polislerin arkasından bağırıyor ve diyor ki, 8G'de oturan kız eskiden çok tatlı ve iyi bir kızdı; ama o kız bir canavar, iğrenç bir canavar. Mikroplu insan dışkısından başka bir şey değil, ne yapacağını bilmiyor ve yanlış şeye bağlanmaktan korktuğu için hiçbir şeye bağlanmıyor.</p>

  <p>"8G'deki kızın kendine inancı yok," diye bağırıyor Marla, "ve yaşlandıkça seçeneklerinin azalmasından korkuyor."</p>

  <p>"İyi şanslar," diye bağırıyor Marla.</p>

  <p>Polisler 8G'nin kilitti kapısının önünde toplaşırken Marla'yla Tyler lobiye doğru koşturuyorlar. Arkalarında bir polis memuru kapıya doğru bağırıyor:</p>

  <p>"Size yardım etmemize izin verin! Bayan Singer, yaşamak için her türlü nedeniniz var! Lütfen kapıyı aç, Marla, sorunlarını çözmene yardım edebiliriz!"</p>

  <p>Marla'yla Tyler sokağa fırlıyorlar. Tyler Marla'yı bir taksiye bindiriyor ve yukarıda, otelin sekizinci katında, Marla'nın odasındaki pencerelerin önünde sağa sola hareket eden karaltıları seçebiliyor.</p>

  <p>Otoyola çıkıp da bütün o ışıkların ve arabaların arasına karıştıklarında, görünmez bir noktaya doğru hızla akıp giden altı şeritlik trafiğin içinde yol alırken, Marla Tyler'a kendisini bütün gece uyanık tutması gerektiğini söylüyor. Eğer uyursa, Marla ölecek.</p>

  <p>Ölmemi isteyen bir sürü insan var, diyor Marla. Bu insanlar çoktan ölmüş ve öbür tarafa gitmişler ve geceleri ona telefon ediyorlar. Marla barlara gidiyor, barmen onun adını söylüyor ve Marla telefonu kulağına götürdüğünde hat kesilmiş oluyor.</p>

  <p>Tyler'la Marla, yandaki odada neredeyse bütün geceyi uyanık geçiriyorlar. Tyler uyandığında Marla ortalarda yok, kalkıp Regent Oteli'ne geri dönmüş.</p>

  <p>Tyler'a diyorum ki, Marla Singer'ın ihtiyacı olan şey bir sevgili değil. Onun bir vaka araştırmacısına ihtiyacı var.</p>

  <p>Tyler diyor ki: "Sevgi deme buna."</p>

  <p>Uzun lafın kısası, Marla bu sefer de hayatımın başka bir bölümünü mahvetmek üzere harekete geçti. Üniversite yıllarımdan beri bu böyle. Arkadaşlar edinirim. Gidip evlenirler. Arkadaşlarımı kaybederim.</p>

  <p>Öyle olsun.</p>

  <p>Nasıl istersen, diyorum.</p>

  <p>Tyler soruyor, seni rahatsız ediyor mu bu?</p>

  <p>Ben Joe'nun Düğümlenmiş Bağırsaklarıyım.</p>

  <p>Yo, hayır, diyorum, etmiyor.</p>

  <p>Başıma bir silah dayayıp beynimin parçalarıyla duvar resmi yapsaydın.</p>

  <p>Harika, diyorum. Gerçekten.</p>
</body>
</html>
