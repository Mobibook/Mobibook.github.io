<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>9</h1>

  <p>Tyler'ın tükürüğü iki işe yaradı. Elimin dışındaki ıslak öpücük, çamaşır sodası pullarının yanarken derimin üstünden kayıp gitmesini önledi. Bu ilkiydi. İkincisi, çamaşır sodası ancak suyla karıştırıldığında yanar. Ya da tükürükle.</p>

  <p>"Bu kimyasal bir yanık," dedi Tyler, "ve hayatında hiçbir yanığın yapmadığı kadar canını yakacak."</p>

  <p>Çamaşır sodasıyla tıkanmış akarları açabilirsiniz.</p>

  <p>Kapa gözlerini.</p>

  <p>Çamaşır sodasıyla suyu macun kıvamında karıştırırsanız, bir alüminyum tavayı delebilirsiniz.</p>

  <p>Çamaşır sodasını suyun içinde eritirseniz, bir tahta kaşığı lime lime edebilirsiniz.</p>

  <p>Suyla karıştırıldığında çamaşır sodasının ısısı yüz seksen derecenin üstüne çıkar. Çamaşır sodası ısındıkça derimin içine işliyor ve Tyler bir elinin parmaklarını benimkilerin üstüne koyuyor. Ellerimiz benim kan lekeli pantolonumun üstüne yayılmışken, Tyler bana dikkatle seyretmemi söylüyor, çünkü hayatımın en muhteşem anı bu.</p>

  <p>"Çünkü bugüne kadar yaşadığın her şey ayrı bir hikâyedir," diyor Tyler. "Bugünden sonra yaşayacakların ise ayrı bir hikâye."</p>

  <p>Benim hayatımın en muhteşem anı bu.</p>

  <p>Tamı tamına Tyler'ın öpücüğü biçiminde elimin derisine yapışan çamaşır sodası, bana yüzlerce, binlerce kilometre uzunluktaymış gibi gelen bir yolun sonunda, elimin üstündeki bir kamp ateşi olmuş yanıyor. Ya da bir dağlama demiri. Ya da bir atom reaktörü patlaması. Tyler yanına geri dönmemi söylüyor. Elim beni bırakmış gidiyor, o upuzun yolun sonunda, ufuk çizgisinin orada, minicik bir el artık.</p>

  <p>Ateşin hâlâ yandığım düşünün; ama artık ufkun ötesine geçmiş. Bir günbatımı olmuş.</p>

  <p>"Acıya geri dön," diyor Tyler.</p>

  <p>Dayanışma gruplarında kullandıkları rehberli meditasyon yöntemi bu.</p>

  <p>Acı sözcüğünü düşünme bile.</p>

  <p>Rehberli meditasyon kanserde işe yarıyorsa, burada da yarayabilir.</p>

  <p>"Eline bak," diyor Tyler.</p>

  <p>Bakma eline.</p>

  <p>Dağlanmış ya da et ya da deri ya da kavrulmuş sözcüklerini düşünme.</p>

  <p>Kendi ağlamanı duyma.</p>

  <p>Rehberli meditasyon.</p>

  <p>İrlanda'dasın. Kapa gözlerini.</p>

  <p>Üniversiteyi bitirdiğin senenin yazında İrlanda'dasın ve her gün otobüsler dolusu İngiliz ve Amerikalı turistin Blarney taşını öpmeye geldiği şatonun yakınındaki bir barda bir şeyler içiyorsun.</p>

  <p>"Buna sırtını dönme," eliyor Tyler. "Sabunla adak bir arada yürür."</p>

  <p>Kapıya doğru akan bir erkek kalabalığının arasında bardan çıkıyorsun. Az önce yağmur yağmış. Islak boncuklar gibi art arda dizilmiş arabaların sessizliği içinde sokaklarda yürüyorsun. Vakit gece. Blarney taşının olduğu şatoya kadar yürüyorsun.</p>

  <p>Şatonun yer döşemeleri çürümüş. Taştan oyma merdivenleri çıkıyorsun ve yukarı doğru attığın her adımda dört bir yanın giderek koyulaşan bir karanlıkla sarmalanıyor. Herkes kendini tırmanışa vermiş, bu küçük isyan eyleminin ruhuna uygun olarak sessizce ilerliyor.</p>

  <p>"Beni dinle," diyor Tyler. "Aç gözlerini."</p>

  <p>"Eski zamanlarda," diyor Tyler, "adak törenleri ırmağa bakan bir tepede yapılırmış. Binlerce insan kurban edilirmiş. Dinle beni. Törenden sonra cesetler üst üste yığılıp yakılırmış."</p>

  <p>"İstersen ağlayabilirsin," diyor Tyler. "İstersen lavaboya gidip elini suyun altına sokabilirsin; ama önce aptal olduğunu ve bir gün öleceğini kavraman gerek. Yüzüme bak."</p>

  <p>"Bir gün öleceksin," diyor Tyler, "ve bunu kavramadığın sürece benim gözümde beş para etmezsin."</p>

  <p>İrlanda'dasın.</p>

  <p>"Ağlayabilirsin," diyor Tyler, "ama elinin üstündeki pulların üstüne düşen her damla, geride bir sigara yanığı izi bırakacak." Rehberli meditasyon. Mezun olduğun senenin yazında İrlanda'dasın. Anarşiyi ilk kez istediğin yer belki de orasıydı. Tyler'la tanışmadan, ilk crème anglaise'inin içine işemeden yıllar önce, küçük isyan eylemlerinin ne demek olduğunu öğrenmiştin.</p>

  <p>İrlanda'da.</p>

  <p>Bir şatoda, merdivenlerin tepesindeki bir platformda duruyorsun.</p>

  <p>"Yanmayı nötralize etmek için sirke kullanabiliriz," diyor Tyler, "ama önce pes etmen gerek."</p>

  <p>Yüzlerce insan kurban edilip yakıldıktan sonra, diyor Tyler, yoğun beyaz bir sıvı tepedeki sunaktan ırmağa doğru yavaş yavaş yayılırdı.</p>

  <p>Önce dibe vurmak zorundasın.</p>

  <p>İrlanda'daki bir şatoda, bir platformun üstündesin. Platformun kıyısı dört bir yandan dipsiz bir karanlıkla sarılı ve önünde, karanlığın içinde bir kol boyu mesafede, bir taş duvar var.</p>

  <p>"Yanmış ceset yığınının üstüne," diyor Tyler, "yıllar ve yıllar boyunca yağmur yağardı. Yıllar ve yıllar boyunca insanlar yakılır ve yağmur suyu odun küllerinin içine sızarak bir tür kül suyu çözeltisi oluştururdu. Sonra bu çözelti kurbanların erimiş yağlarıyla birleşir ve sunağın tabanından sızan yoğun, beyaz bir sabun birikintisi tepeden ırmağa doğru yavaş yavaş yayılırdı."</p>

  <p>Ve etrafındaki İrlandalı adamlar, karanlıktaki küçük isyan eylemleriyle, platformun kenarına kadar yürüyor ve o dipsiz karanlığın eşiğinde durup işiyorlar.</p>

  <p>Hadi işe, diyor adamlar, aşırı vitamin yüklü, san ve zengin Amerikan çişini sal hadi. Zengin, pahalı ve atılmalık.</p>

  <p>"Bu senin hayatının en muhteşem anı," diyor Tyler, "ve sen başka bir yerlere gitmiş bu anı kaçırıyorsun."</p>

  <p>Sen İrlanda'dasın.</p>

  <p>Ve evet, yapıyorsun işte. Ahh, evet. Evet. Amonyağın ve günlük B vitamini istihkakının kokusunu alabiliyorsun.</p>

  <p>Sabunun ırmağa karıştığı yerde, diyor Tyler, bin yıllık bir öldürme ve yağmur döngüsünden sonra, eski insanlar, o noktada yıkadıkları zaman giysilerinin daha iyi temizlendiğini keşfettiler.</p>

  <p>Blarney taşının üstüne işiyorum.</p>

  <p>"Sersemlik etme," diyor Tyler.</p>

  <p>Patronumun midesinin kaldırmadığı, kurumuş kan lekeleriyle kaplı siyah pantolonuma işiyorum.</p>

  <p>Sen Paper Street'teki bir kira evindesin.</p>

  <p>"Bu anlamlı bir olay," diyor Tyler.</p>

  <p>"Bu bir işaret," diyor. Tyler faydalı bilgilerle doludur. Sabunsuz kültürlerde, diyor Tyler, insanlar giysilerini ve saçlarını yıkamak için kendilerinin ve köpeklerinin çişlerini kullanırlardı. İçindeki üre asidi ve amonyak yüzünden.</p>

  <p>Burnuna sirke kokusu geliyor ve o upuzun yolun sonunda duran elinin üstündeki ateş sönüyor.</p>

  <p>Burnuna çamaşır sodasının kokusu geliyor. Koku, ağaç dalları gibi kol kol ayrılan sinüslerini yakıyor. Burnuna hastanelerdeki kusturucu çiş ve sirke kokusu geliyor.</p>

  <p>"O insanları öldürmek doğru bir işti," diyor Tyler.</p>

  <p>Elimin dışında, tamı tamına Tyler'ın öpücüğü biçiminde, kıpkırmızı, kabarmış, parlak bir dudak var. Öpücüğün çevresine, ağlayan birinin sigara yanığı izleri saçılmış.</p>

  <p>"Aç gözlerini," diyor Tyler ve yüzünün gözyaşlarıyla ışıldadığını görüyorsun. "Tebrikler," diyor Tyler. "Dibe vurmaya bir adım daha yaklaştın."</p>

  <p>"Anlaman gereken şu," diyor Tyler. "Tarihteki ilk sabun kahramanlardan yapılmıştır."</p>

  <p>Ürün testlerinde kullanılan hayvanları düşün.</p>

  <p>Uzaya fırlatılan maymunları düşün.</p>

  <p>"Onlar ölmeseydi," diyor Tyler, "onlar acı çekmese, onlar kurban edilmeseydi, bugün hiçbir şeyimiz olmazdı."</p>
</body>
</html>
