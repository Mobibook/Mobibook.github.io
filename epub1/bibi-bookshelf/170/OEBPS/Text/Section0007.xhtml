<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>2</h1>

  <p>Bob'un kocaman kolları üzerime kapanıp beni içine almıştı ve ben Bob'un yeni çıkmış terli memelerinin arasındaki karanlıkta hapsolmuştum. Bob'un memeleri muazzamdı, kolay kolay hayal edemeyeceğiniz kadar büyük. Kilise binasının erkeklerle dolu bodrum katında gezinirken, her akşam karşılaşırdık: Bu Art, bu Paul, bu da Bob. Bob'un kocaman omuzları bana ufku hatırlatırdı. Bob'un gür sarı saçları saç köpüğüne batıp çıkmış gibiydi: dolgun, sapsarı, ayırma çizgisi kalem gibi muntazam.</p>

  <p>Kolları gövdeme dolanmışken, Bob'un elleri kafamı o fıçı gibi göğüsten fışkırmış yeni memelere bastırıyor.</p>

  <p>"Hepsi geçecek," diyor. "Ağla şimdi."</p>

  <p>Dizlerimden ta alnıma kadar, Bob'un içinde gerçekleşen kimyasal reaksiyonları hissediyorum; yiyeceklerin oksijenle yanışını.</p>

  <p>"Belki erken teşhistir," diyor Bob. "Belki sadece seminomadır. Seminomada kurtulma şansın yüzde yüze yakın."</p>

  <p>Bob'un omuzları derin bir nefesle yükseliyor, sonra hıçkırıklarla sarsılarak düşüyor. Gene yükseliyor. Sonra düşüyor, düşüyor, düşüyor.</p>

  <p>İki senedir her hafta buraya geliyorum. Her hafta Bob beni kollarının arasına alıyor ve ben ağlıyorum.</p>

  <p>"Ağla," diyor Bob, sonra nefes alıyor ve hıçkırıklara boğuluyor. "Hadi, bırak kendini ve ağla."</p>

  <p>O koca ıslak surat kafamın üstüne kapanıyor ve ben içeride kayboluyorum. İşte o zaman ben de ağlıyorum. O sarmalayıcı karanlıkta, başka birinin kolları arasına hapsolmuşken, hayatta elde edebileceğiniz her şeyin sonunda çöpe gideceğini anladığınız zaman ağlamak çok kolaydır.</p>

  <p>Hayatta sizi gururlandırmış ne varsa hepsi çöpe gidecek.</p>

  <p>Ve ben içeride kaybolmuş durumdayım.</p>

  <p>Neredeyse bir haftadır, uykuya en çok yaklaştığım an bu.</p>

  <p>Marla Singer'ı işte burada tanıdım.</p>

  <p>Bob ağlıyor, çünkü altı ay önce testisleri alındı. Arkasından hormon destek terapisi. Bob'un memeleri var, çünkü testosteronu çok yüksek. Testosteron düzeyi fazla yükselirse, dengeyi sağlamak için bedeniniz östrojen üretimini artırır.</p>

  <p>Ben de işte tam o anda ağlıyorum, çünkü o an hayatınızın hiçe dönüştüğü an. Hiçe bile değil; kayıtsızlığa, unutuşa.</p>

  <p>Östrojen düzeyiniz çok yükselirse memeleriniz çıkar.</p>

  <p>Sevdiğiniz herkesin size sırt çevireceğini ya da öleceğini fark ettiğiniz zaman ağlamak kolaydır. Zaman aralığını yeterince uzun tutarsanız, herkesin hayatta kalma şansı sıfıra düşer.</p>

  <p>Bob beni seviyor, çünkü benim testislerimin de alındığını sanıyor.</p>

  <p>Trinity Piskoposluk Kilisesi'nin ucuzcu mağazalarda satılan ekoseli kanepelerle döşeli bodrum katında yirmiye yakın erkek ve sadece bir kadın var. Herkes çifter çifter birbirine sarılmış, çoğu ağlıyor. Bazı çiftler yanaklarını sıkı sıkı birbirine yapıştırmış ve öne eğilmişler; güreşçiler gibi kenetli duruyorlar. Gruptaki tek kadının eşi olan adam dirseklerini kadının omuzlarına dayıyor; kadının kafasının iki yanında iki dirsek, kafası adamın avuçlarının içinde ve boynunda adamın ağlayan suratı. Kadın yüzünü yana çeviriyor ve parmaklan bir sigarayı ağzına götürüyor.</p>

  <p>Koca Bob'un koltukaltından gizlice ona bakıyorum.</p>

  <p>"Hayatım boyunca," diye ağlıyor Bob, "neyi, ne diye yaptım, hiç bilmiyorum."</p>

  <p>Omuz Omuza Erkekçe'de, erbezi kanserine yakalanmışların gelip gittiği bir dayanışma grubunda, bu kadın bir yabancının ağırlığı altında ezilerek sigarasını içiyor ve gözleri benimkilerle buluşuyor.</p>

  <p>Numaracı.</p>

  <p>Numaracı.</p>

  <p>Numaracı.</p>

  <p>Şekilsiz bir yığın halinde birbirine dolanmış kısa siyah saçları, Japon çizgi filmlerindeki gibi kocaman gözleri, yağı alınmış süt kadar ince bir bedeni olan ve duvar kâğıtlarına bastıkları türden koyu renk gül desenli elbisesinin içinde kireç gibi solgun görünen bu kadın, cuma akşamki verem dayanışma grubumda da vardı. Çarşamba akşamki melanom tartışma grubumda da. Pazartesi akşamki Yılmaz Savaşçılar lösemi rap grubumda da. Kafasının arka kısmında saç yerine çıplak kafa derisinden bir şimşek var; eğri büğrü, beyaz bir şimşek.</p>

  <p>Bu dayanışma gruplarıyla ilgilenirseniz, hepsinin alttan alta iyimser adlar taşıdığım görürsünüz. Perşembe akşamları gittiğim kan parazitleri grubunun adı, Temiz ve Arınmış.</p>

  <p>Gittiğim beyin parazitleri grubunun adı, Yarınlara Doğru.</p>

  <p>Ve pazar öğle sonrasında, Trinity Piskoposluk'un bodrum katındaki Omuz Omuza Erkekçe'de, aynı kadın gene orada.</p>

  <p>Daha kötüsü, o bana bakarken ağlayamıyorum.</p>

  <p>Bu bölüm, yani Koca Bob'un bana sarılması ve birlikte umutsuzca ağlamamız, hesapta benim en sevdiğim bölümdü. Hep birlikte o kadar çırpınıyoruz ki. Gerçekten gevşediğim ve kendimi koyverdiğim tek yer burası.</p>

  <p>Buraya gelmek benim tatilim.</p>

  <p>Üç haftadır uyumuyorum. Üç haftayı uykusuz geçirirseniz, her şey beden dışı bir gezintiye dönüşür. Doktorum dedi ki: "Uykusuzluk sadece bir semptomdur, daha önemli bir şeyin işaretidir. Gerçek sorunu araştır. Bedenini dinle."</p>

  <p>Ben sadece uyumak istiyordum. O küçük mavi Amital Sodyum kapsüllerinden istiyordum, 200 miligramlıklardan. Sarı-kırmızı Tuinal kapsüllerinden, ruj kırmızısı Seconal'lardan istiyordum.</p>

  <p>Doktorum kediotu kökü çiğnememi ve daha çok hareket etmemi söyledi. Eninde sonunda mutlaka uyuyacaktım.</p>

  <p>Suratım muşmulaya dönmüş, pörsümüş meyvelere benzemişti. Görseniz beni ölü sanırdınız.</p>

  <p>Doktorum dedi ki, gerçek acının ne olduğunu görmek istiyorsam bir salı akşamı Birinci Komünyon'a uğramalıymışım. Beyin parazitlileri görmeliymişim. Kemik erimesi hastalarını görmeliymişim. Organik beyinsel bozuklukları olanları, hayata asılan kanserlileri görmeliymişim.</p>

  <p>Bende gittim.</p>

  <p>İlk gittiğim grupta tanışma faslı vardı: Bu Alice, bu Brenda, bu da Dover. Kafalarına doğrultulmuş o görünmez silahla, herkes birbirine gülümsedi.</p>

  <p>Ben dayanışma gruplarında asla gerçek adımı söylemem.</p>

  <p>Chloe adında, iskelet kılıklı hap kadar bir kadın, pantolonunun arkası poposundan hazin ve boş bir şekilde sarkarken, beyin parazitinin en kötü yanının kimsenin onunla yatmaması olduğunu söyledi. Ölüme o kadar yaklaşmış ki sağlık sigortasından yetmiş beş bin dolar koparmış; ama Chloe'nin bütün istediği son kez biriyle yatağa girmek. Yakınlık değil, seks istiyor.</p>

  <p>Bir erkek ne cevap verebilir ki buna? Yani ne diyebilirsiniz ki?</p>

  <p>Bütün bu ölme hikâyesi Chloe'nin kendini biraz halsiz hissetmesiyle başlamış ve şimdi Chloe tedaviye devam edemeyecek kadar bıkkınmış. Evinde filmler varmış; porno filmler.</p>

  <p>Fransız İhtilali sırasında, diyor Chloe, hapisteki kadınlar, düşesler, baronesler, markizler, her neyseler işte, üstlerine çıkan her erkeğe veriyorlarmış. Chloe boynuma doğru soluyor. Üstlerine çıkanlara, diyor. Ata binenlere, anlarsın ya. Düzüşerek zaman öldürüyorlarmış.</p>

  <p>Fransızlar bu işe la petite mort diyormuş.</p>

  <p>Eğer ilgilenirsem, Chloe'nin evinde porno filmler varmış. Amil nitrat varmış. Kayganlaştırıcı kremler varmış.</p>

  <p>Normal koşullarda bir ereksiyon sergiliyor olurdum. Ne var ki bu bizim Chloe. sarı balmumuna batırılmış bir iskeletten başka bir şey değildi.</p>

  <p>Chloe'nin şu andaki hali karşısında, ben hiçbir şeyim. Hatta hiçbir şey bile değilim. Gene de, tüylü halının üstüne bağdaş kurup oturduğumuzda Chloe'nin omzu benimkine sürtünüyor. Gözlerimizi yumuyoruz. O gün rehberli meditasyonda bize yol gösterme sırası Chloe'nindi ve Chloe konuşa konuşa bizi huzur bahçesine götürdü. Önce yedi kapılı sarayın bulunduğu tepeye tırmandık. Sarayın içinde yedi kapı vardı; yeşil kapı, sarı kapı, turuncu kapı. Chloe bize bütün kapıları teker teker açtırdı; mavi kapı, kırmızı kapı, beyaz kapı. Hepimiz kapıları açıp içeride ne olduğuna baktık.</p>

  <p>Gözlerimizi açmadan, acımızın sağaltıcı beyaz bir top olduğunu hayal ettik. Topun ayağımızın seviyesinde havada süzüldüğünü, sonra dizlerimize, göğsümüze doğru yükseldiğini hayal ettik. Çakralarımızın açıldığını hayal ettik. Kalp çakramızın. Baş çakramızın. Chloe bizi bir mağaraya soktu ve orada bize güç veren hayvanla karşılaştık. Benimki bir penguendi.</p>

  <p>Mağaranın tabanı buzla kaplıydı ve penguen dedi ki, kay. Hiç çaba harcamadan, tünel ve kanalların içinden kayarak geçtik.</p>

  <p>Sonra kucaklaşma zamanı geldi.</p>

  <p>Açın gözlerinizi.</p>

  <p>Bunun adı terapötik fiziksel temas, dedi Chloe. Hepimiz birer eş seçeceğiz. Chloe birden boynuma yapıştı ve ağlamaya başladı. Evinde askısız iç çamaşırları vardı. Evinde yağlar ve kelepçeler vardı ve Chloe saatimdeki saniye kolu on bir tur atana kadar ağladı.</p>

  <p>Kısacası, iki yıl önceki ilk dayanışma grubumda ağlamadım. İkinci ve üçüncüsünde de. Ne kan parazitlerinde ağladım, ne bağırsak kanserinde, ne de organik bunamada.</p>

  <p>Uykusuzluk böyledir işte. Her şey çok uzaklardadır, bir kopyanın kopyasının kopyası gibi. Dünyayla arana öyle bir mesafe sokar ki, ne sen bir şeye dokunabilirsin ne de bir şey sana.</p>

  <p>Sonra Bob'u tanıdım. Erbezi kanserine ilk gittiğimde, o koca tombalak, o koca yağ tulumu Bob, Omuz Omuza Erkekçe'de üzerime kapandı ve ağlamaya başladı. Kucaklaşma vakti geldiğinde, o koca tombalak gövde odanın ta öbür ucunda sarılma pozisyonu aldı; kollar iki yana açılmış, omuzlar yuvarlanmış. Tombalak çenesi göğsüne dayanmış, gözler daha şimdiden yaşlarla dolup küçülmüş. Bob, ayaklarını sürüyerek, dizlerini birbirinden ayırmadan görünmez adımlar atarak, kendini üstüme fırlatmak üzere bodrum zeminini kat etti.</p>

  <p>Bob'un tombul, yumuşak gövdesi üzerime kapandı.</p>

  <p>Bob'un koca kolları belime sarıldı.</p>

  <p>Koca Bob eskiden hapçıymış, öyle söyledi. Steroid kullanıyormuş. İşe Dianobol'le başlamış, sonra Winstrol'e geçmiş, yarış atlarına verilen kas yapıcıya. Kendi spor salonu varmış, spor salonu işletiyormuş. Tam üç kere evlenmiş. Kaç kere ürün tanıtımlarına çıkmış, onu televizyonda hiç görmemiş miyim? Göğüs kaslarını geliştirmeye yönelik o egzersiz programı tamamen onun icadıymış.</p>

  <p>Böyle içi dışı bir yabancılar sinirlerimi altüst eder, ne demek istediğimi biliyorsanız.</p>

  <p>Koca Bob bilmiyordu. Belki de o yaşa kadar çonçonlarından sadece biri inmişti ve Bob bunun bir risk faktörü olduğundan habersizdi. Bob bana ameliyat sonrası hormon terapisinden söz etti.</p>

  <p>Çok fazla testosteron aldıkları için memeleri çıkan bir sürü vücutçu vardı.</p>

  <p>Çonçonla ne kastettiğini Bob'a sormak zorunda kaldım.</p>

  <p>Çonçon, dedi Bob. Erbezi. Takım. Kampana. Testis. Taşak. Meksika'daki Steroid satıcılarının tabiriyle, "yumurta."</p>

  <p>Ve sonra boşanma, dedi Bob; derin derin iç geçirdi ve cüzdanını çıkarıp bir resmini gösterdi. İlk bakışta çıplak gibi görünen dev bir cüsse, bir yarışmada poz verirken. Aptalca bir hayat, dedi Bob; ama o kaslı ve tıraşlı halinle podyuma çıktığında, ışıklardan hiçbir şey göremez, ses sisteminin vınıltısından hiçbir şey işitemezken, yağ oranın yaklaşık yüzde ikiye inmiş, idrar sökücüler yüzünden vücudun çimento gibi soğumuş ve sertleşmiş olarak öylece beklersin; ta ki jürinin sesini duyana kadar: "Sağ baldırınızı uzatın, sıkın ve bekleyin."</p>

  <p>"Sol kolunuzu uzatın, bisepsinizi sıkın ve bekleyin."</p>

  <p>Gerçek hayattan daha iyiydi bu.</p>

  <p>Ve sonra, dedi Bob, kansere geliyoruz. O günlerde meteliksizmiş. Telefonlarını cevapsız bırakan iki yetişkin çocuğu varmış.</p>

  <p>Göğsündeki memelerin çaresi, doktorun Bob'un göğüs altlarında birer kesik açması ve içeride ne sıvı varsa boşaltmasıymış.</p>

  <p>Sadece bu kadarını hatırlıyorum; çünkü hemen ardından Bob'un kolları gövdeme dolandı ve kafası beni içeride bırakmak üzere üstüme kapandı. Sonra unutuşun içinde kayboldum, o karanlık, sessiz ve kusursuz boşlukta. Kendimi sonunda onun yumuşak göğsünden kopardığımda, Bob'un gömleğinin önü, ağlarken nasıl göründüğümü belgeleyen ıslak bir maskeye dönüşmüştü.</p>

  <p>Bunlar iki sene önceydi. Omuz Omuz Erkekçe'deki ilk gecemde.</p>

  <p>O günden sonraki hemen her toplantıda Koca Bob beni ağlattı.</p>

  <p>Doktora bir daha hiç gitmedim. Kediotu kökünü hiç çiğnemedim.</p>

  <p>İşte bu özgürlüktü. Bütün umutlarınızı kaybetmek özgürlüktü. Ben hiçbir şey söylemeyince, gruptaki insanlar en kötüsünü düşünüyorlardı. Daha beter ağlıyorlardı. Ben de daha beter ağlıyordum. Yukarıdaki yıldızlara bak, hop, gittin bile.</p>

  <p>Bir dayanışma grubundan çıkıp eve dönerken, daha önce hiç olmadığı kadar canlı hissediyordum kendimi. Bedenimde kanser ya da kan paraziti taşımıyordum; dünyadaki yaşamın etrafına doluştuğu, küçük, sıcak bir merkezdim ben.</p>

  <p>Ve uyuyordum. Bebekler bile bu kadar deliksiz uyumazlar.</p>

  <p>Her akşam ölüyor ve her sabah doğuyordum.</p>

  <p>Ölümden geri dönüyordum.</p>

  <p>Ama bugün, iki yıllık başarıdan sonra bugün her şey değişti; çünkü bu kadın bana bakarken ağlayamıyorum. Dibe vuramıyorum, dolayısıyla kurtarılmam olanaksız. Ağzımın içini o kadar çok ısırıyorum ki, avurtlarım dilime pürtüklü duvar kâğıdı gibi geliyor. Dört gündür uyku uyumadım.</p>

  <p>Onun bakışları altında, ben bir yalancıyım. Sahtekâr kadın. Yalancı olan o. Bu akşam, tanışma turunda, hepimiz kendimizi tanıttık: Ben Bob, ben Paul, ben Terry, ben David.</p>

  <p>Ben asla gerçek adımı söylemem.</p>

  <p>"Burası kanser, değil mi?" dedi o.</p>

  <p>Sonra dedi ki: "Herkese merhaba, ben Marla Singer."</p>

  <p>Kimse Marla'ya hangi tür kanser olduğunu söylemedi. Sonra hepimiz içimizdeki çocuğu bağrımıza basmaya koyulduk.</p>

  <p>Adam hâlâ boynuna yapışmış ağlarken, Marla sigarasından bir nefes daha çekiyor.</p>

  <p>Ben Bob'un sarsılan memeleri arasından onu seyrediyorum.</p>

  <p>Marla'nın gözünde ben sahtekârım. Onu gördüğüm ikinci geceden beri uyuyamıyorum. Gene de, sahtekârların ilki benim. Oradaki lezyonlu, öksürüklü ve tümörlü insanların hepsi, hatta Koca Bob bile numara yapmıyorsa tabii. Koca tombalak. Yağ tulumu.</p>

  <p>Şu kalıp gibi saçlara bir bakar mısınız?</p>

  <p>Marla şimdi sigarasını içiyor ve gözlerini deviriyor.</p>

  <p>O anda Marla'nın yalanı benim yalanıma ayna tutuyor ve ben yalandan başka bir şey göremiyorum. O kadar insanın gerçeğinin arasında. Herkes birbirine tutunur ve en büyük korkularını –ölümün dörtnala gelmekte olduğunu, boğazlarına bir silah namlusu dayanmış olduğunu– paylaşmayı göze alırken. Ama işte Marla gözlerini devire devire sigara içiyor ve ben hıçkıran bir halının altına gömülüyüm ve ansızın ölüm bile, naylon çiçeklerin arasında oracıkta düşüp ölmek bile bütün anlamını kaybediyor.</p>

  <p>"Bob," diyorum, "kemiklerimi kıracaksın." Fısıldamaya çalışıyor, sonra vazgeçiyorum. "Bob." Sesimi kontrol etmeye çalışıyor, sonra bağırıyorum. "Bob, helâya gitmem lazım."</p>

  <p>Tuvaletteki lavabonun üstünde bir ayna asılı. Bu iş böyle devam ederse, beyin parazitleri grubunda, Yarınlara Doğru'da da Marla Singer'ı göreceğim. Marla orada olacak. Evet, Marla tabii ki orada olacak ve ben gidip onun yanına oturacağım. Tanışma faslından ve rehberli meditasyondan sonra, sarayın yedi kapısından, sağaltıcı beyaz ışık topundan ve çakralarımızı açmamızdan sonra, kucaklaşma zamanı geldiğinde, gidip o sersem kaltağın koluna yapışacağım.</p>

  <p>Kollarını sıkı sıkı iki yanına yapıştıracağım, dudaklarımı kulağına dayayacağım ve diyeceğim ki, Marla, seni adi sahtekâr, çek git buradan.</p>

  <p>Bu benim hayatımdaki tek gerçek şey ve sen onu mahvediyorsun.</p>

  <p>Seni turist bozuntusu.</p>

  <p>Sonraki karşılaşmamızda diyeceğim ki, Marla, sen burada oldukça ben uyuyamıyorum. Burası bana lazım. Çek git.</p>
</body>
</html>
