<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>23</h1>

  <p>Filmi ileri sararsak: Uçağa atlayıp Marla'ya ve Paper Street Sabun Şirketi'ne geri dönüyorum.</p>

  <p>Her şey hâlâ karman çorman.</p>

  <p>Evde, buzdolabını açıp bakmaya korkuyorum. Üzerine Las Vegas, Chicago, Milwaukee gibi etiketler yapıştırılmış düzinelerce plastik sandviç torbası hayal edin. Her biri, dövüş kulübünü korumak için Tyler'ın savurduğu tehditleri yerine getirmek üzere buzdolabında bekliyor. Her torbanın içinde, kanlı, donmuş, kaskatı kesilmiş bir çift et parçası var.</p>

  <p>Mutfağın bir köşesinde uzay maymunlarından biri çatlak muşambanın üzerine çömelmiş, bir el aynasında kendi suratını inceliyor. "Ben bu dünyanın en aptal, en beyinsiz süprüntüsüyüm," diyor aynaya bakarak. "Ben Tanrı'nın yarattığı evrenin zehirli yan ürünüyüm."</p>

  <p>Başka birtakım uzay maymunları, yerlerden bir şeyler toplayarak, bir şeyleri öldürerek bahçede dolanıyor.</p>

  <p>Bir elim buzluk kapağında, derin bir nefes alıyor ve aydınlanmış ruhani varlığıma odaklanmaya çalışıyorum.</p>

  <blockquote style="margin: 20px 0 20px 40px; border: none; padding: 0px;">
    <p>Gül yaprağında<br />
    Parlak çiğ taneleri<br />
    Mutlu mu mutlu<br />
    Disneyland hayvanları<br />
    Bulanır içim<br />
    Gördüğümde bunları</p>
  </blockquote>

  <p>Buzluk kapağı iki buçuk santim aralanmışken Marla omzumun üzerinden içeriye bakıyor ve diyor ki: "Akşama ne yiyoruz?"</p>

  <p>Uzay maymunu yerde çömelmiş elindeki aynaya bakıyor. "Ben evrenin pisliğiyim, mikroplu insan dışkısıyım."</p>

  <p>Başladığımız yere döndük.</p>

  <p>Bir ay kadar önce, Marla'nın buzdolabına bakmasından korkuyordum. Şimdi kendim buzdolabına bakmaktan korkuyorum.</p>

  <p>Of, Tanrım. Tyler.</p>

  <p>Marla beni seviyor. Marla için ikimiz aynı kişiyiz.</p>

  <p>"Döndüğüne sevindim," diyor Marla. "Konuşmamız lazım."</p>

  <p>Evet, evet, diyorum. Konuşmamız lazım.</p>

  <p>Buzdolabını açmaya bir türlü elim varmıyor.</p>

  <p>Ben Joe'nun Gerilmiş Kasıklarıyım.</p>

  <p>Marla'ya diyorum ki, buzluktaki hiçbir şeye dokunma. Hatta buzluğu açma. Eğer içeride bir şey bulacak olursan sakın yeme, bir kediye falan verme, hiç kimseye verme. Aynalı uzay maymunu yan gözle bize bakıyor, o yüzden Marla'ya çıkmamız gerektiğini söylüyorum. Bu konuşmayı yapmak için başka bir yere gitmeliyiz.</p>

  <p>Bodruma inen merdivenlerin dibine bir uzay maymunu oturmuş, öbür uzay maymunlarına bir şeyler okuyor. "Napalm yapmanın üç yolu:"</p>

  <p>"Bir, benzini donmuş portakal suyu konsantresiyle karıştırabilirsiniz," diye okuyor bodrumdaki uzay maymunu. "İki, bir ölçü benzine bir ölçü diyet kola katabilirsiniz. Üç, ufalanmış kedi kumunu benzinin içinde koyulaşana kadar eritebilirsiniz."</p>

  <p>Marla'yla ikimiz, toplu taşıma araçlarıyla Paper Street Sabun Şirketi'nden Denny's Gezegeni'ndeki bir cam kenarı masasına gidiyoruz. Denny's; turuncu gezegen.</p>

  <p>Bu Tyler'ın sık sık sözünü ettiği bir şeydi; bütün keşif yolculuklarını İngiltere yaptığı, sömürgeleri İngiltere kurup haritaları İngiltere çizdiği için, dünya üstündeki çoğu yerin adı ikinci el İngiliz isimleri. Her yere isim verme işini İngilizler kapmış. Hemen hemen her yere.</p>

  <p>İrlanda, mesela.</p>

  <p>New London, Avustralya.</p>

  <p>New London, Hindistan.</p>

  <p>New London, Idaho.</p>

  <p>New York, New York.</p>

  <p>Tam hız ileriye, geleceğe.</p>

  <p>Böylece, uzayın derinliklerini ele geçirme işi hızını aldığında, bütün yeni gezegenleri keşfeden ve haritalarını çıkaranlar dev şirketler olacak.</p>

  <p>IBM Uzay Küresi.</p>

  <p>Philip Morris Galaksisi.</p>

  <p>Denny's Gezegeni.</p>

  <p>Her gezegen, ilk ırzına geçen şirketin kimliğine bürünecek.</p>

  <p>Budweiser Dünyası.</p>

  <p>Garsonumuzun alnında yumurta kadar bir yumru var ve topuklarını birbirine yapıştırıp karşımızda asker gibi dikiliyor. "Buyurun!" diyor garsonumuz. "Siparişinizi alabilir miyim, efendim?" diyor. "Sipariş ettiğiniz her şey lokantanın ikramıdır, efendim!"</p>

  <p>Herkesin çorbasından çiş kokusu geldiği duygusuna kapılıyorsunuz.</p>

  <p>İki kahve, lütfen.</p>

  <p>"Neden bize bedava yemek veriyor?" diye soruyor Marla.</p>

  <p>Garson beni Tyler Durden sanıyor, diyorum.</p>

  <p>Madem öyle, diyor Marla, midye tava ve midye çorbası ve bir balık sepeti ve kızarmış tavuk ve soslu fırın patates ve çikolatalı tart istiyorum.</p>

  <p>Mutfağa açılan servis penceresinden, berelenmiş kafalarını birbirine yaklaştırmış, Marla'yla bana bakarak fısıldaşan üç aşçı görüyorum. Birinin dudağının üstünde dikişler var. Bize temiz yiyecekler getirin lütfen, diyorum garsona. Lütfen, ısmarladığımız şeylere bir pislik yapmayın.</p>

  <p>"O halde, efendim," diyor garsonumuz, "hanımefendiye burada midye çorbası içmemesi yolunda bir tavsiyede bulunabilir miyim?"</p>

  <p>Teşekkürler. Midye çorbası kalsın. Marla bana bakıyor. Güven bana, diyorum.</p>

  <p>Garson topuklarının üstünde dönüyor ve asker adımlarıyla siparişimizi mutfağa götürüyor.</p>

  <p>Mutfağa açılan servis penceresinden, üç aşçı başparmaklarını havaya kaldırmış bana bakıyor.</p>

  <p>"İyisin valla," diyor Marla. "Tyler Durden olmak hiç fena değilmiş."</p>

  <p>Bugünden sonra, diyorum, geceleri nereye gidersem benimle geleceksin ve gittiğimiz her yeri yazacaksın. Kimlerle görüştüğümü. Önemli birilerini iğdiş edip etmediğimi. Bu tür ayrıntıları.</p>

  <p>Cüzdanımı çıkarıyor ve Marla'ya üstünde gerçek adımın yazılı olduğu ehliyetimi gösteriyorum.</p>

  <p>Ehliyetimde Tyler Durden yazmıyor.</p>

  <p>"Ama senin Tyler Durden olduğunu herkes biliyor," diyor Marla.</p>

  <p>Benden başka herkes.</p>

  <p>İşyerinde kimse bana Tyler Durden demiyor. Patronum beni gerçek adımla çağırıyor.</p>

  <p>Annemle babam benim gerçekte kim olduğumu biliyor.</p>

  <p>"Peki," diyor Marla, "o zaman neden bazı insanlar seni Tyler Durden diye biliyor da herkes öyle bilmiyor?"</p>

  <p>Tyler'la ilk karşılaştığımda uykudaydım.</p>

  <p>Yorgundum, aklım başımda değildi, şaşkındım. Her uçağa binişimde uçağın düşmesini istiyordum. Kanserden ölen insanlara imreniyordum. Hayatımdan nefret ediyordum. İşimden ve mobilyalarımdan bıkıp usanmıştım ve bunları değiştirmenin bir yolunu bulamıyordum.</p>

  <p>Yapabileceğim tek şey bunlara son vermekti.</p>

  <p>Kendimi kıstırılmış hissediyordum.</p>

  <p>Fazla tamamlanmış biriydim.</p>

  <p>Fazla mükemmeldim.</p>

  <p>Minik hayatımdan bir çıkış yolu arıyordum. Tek kişilik tereyağı ve sıkışık uçak koltuğu rolünü istemiyordum.</p>

  <p>İsveç mobilyaları.</p>

  <p>İncelikli sanat eserleri.</p>

  <p>Tatile çıktım. Kumsalda uyuyakaldım ve uyandığımda Tyler Durden oradaydı; çıplak ve terliydi, üstüne kumlar yapışmıştı, saçları ıslanmış, tel tel yüzüne düşmüştü.</p>

  <p>Tyler kütükleri akıntıdan kurtarıp kıyıya çekiyordu.</p>

  <p>Tyler'ın yarattığı şey dev bir elin gölgesiydi ve Tyler kendi yarattığı kusursuzluğun avucunda oturuyordu.</p>

  <p>Tek bir an: Hayatta kusursuzluktan en çok bunu bekleyebilirdiniz.</p>

  <p>Belki de ben hiçbir zaman o kumsalda uyanmadım.</p>

  <p>Belki de bütün bunlar, Blarney taşına işediğim zaman başladı.</p>

  <p>Ben uykuya daldığımda, aslında uyumuyorum.</p>

  <p>Denny's Gezegeni'ndeki başka masalarda, morarmış elmacık kemikleri ya da çarpılmış burunlarıyla bana bakarak gülümseyen, bir, iki, üç, dört, beş adam sayıyorum.</p>

  <p>"Hayır," diyor Marla, "uyumuyorsun."</p>

  <p>Tyler Durden benim yarattığım ayrı bir kişilik ve şimdi gerçek hayatımı devralmaya çalışıyor.</p>

  <p>"Tıpkı Psycho'daki Tony Perkins'in annesi gibi," diyor Marla. "Müthiş bir şey bu. Herkeste bir çeşit cinslik oluyor. Bir keresinde, vücuduna halka taktırmaya doyamayan bir herifle çıkmıştım."</p>

  <p>Yani, diyorum, ben uykuya dalıyorum ve Tyler benim bedenimle ve darmadağın suratımla birtakım suçlar işlemeye koşuyor. Ertesi sabah, bitap bir halde, kemiklerim sızlayarak uyanıyorum ve bütün gece hiç uyumadığımı adım gibi biliyorum.</p>

  <p>Böyle sabahların akşamında daha erken yatardım.</p>

  <p>O akşam, Tyler'ın hükümranlık süresi biraz daha uzardı.</p>

  <p>Ben her gece daha erken yattıkça, Tyler'ın hükümranlık süresi uzadıkça uzardı.</p>

  <p>"Ama sen Tyler'sın," diyor Marla.</p>

  <p>Hayır.</p>

  <p>Hayır, değilim.</p>

  <p>Tyler Durden'ın her şeyine hayranım. Cesaretine, zekâsına. Soğukkanlılığına. Tyler komik, çekici, etkileyici ve başına buyruk biri. Erkekler ona gıpta ediyor ve ondan dünyayı değiştirmesini bekliyorlar. Tyler güçlü ve özgür. Oysa ben değilim.</p>

  <p>Ben Tyler Durden değilim.</p>

  <p>"Ama öylesin, Tyler," diyor Marla.</p>

  <p>Tyler'la ikimiz aynı bedeni paylaşıyoruz ve bugüne kadar ben bundan habersizdim. Tyler ne zaman Marla'yla sevişse, ben uykuda oluyordum. Ben kendimi uykuda sanırken Tyler yürüyor ve konuşuyordu.</p>

  <p>Dövüş kulübündeki ve Kargaşa Projesi'ndeki herkes beni Tyler Durden diye biliyordu.</p>

  <p>Böyle böyle, her gece biraz daha erken yatmaya ve her sabah biraz daha geç uyanmaya devam edersem, eninde sonunda tamamen ortadan kaybolacaktım.</p>

  <p>Bir gece uykuya dalacak ve bir daha hiç uyanmayacaktım.</p>

  <p>Marla diyor ki: "Tıpkı Hayvan Denetim'deki hayvanlar gibi."</p>

  <p>Köpekler Vadisi. Öldürülmesen bile, seni hayatını kurtaracak kadar sevecek birisi çıksa bile, gene de iğdiş edildiğin yer.</p>

  <p>Bir daha hiç uyanmayacaktım ve hayatımı Tyler devralacaktı.</p>

  <p>Garson kahveyi getiriyor, topuklarını birbirine vuruyor ve çekip gidiyor.</p>

  <p>Kahvemi kokluyorum. Kahve gibi kokuyor.</p>

  <p>"Ee," diyor Marla, "diyelim ki bütün bunlara inandım, benden istediğin nedir?"</p>

  <p>Ee'si, Tyler hayatımı tamamen ele geçiremesin diye, Marla'nın beni uyanık tutmasını istiyorum.</p>

  <p>Başladığımız yere döndük.</p>

  <p>Hayatını kurtardığı gece, Marla da Tyler'dan kendisini bütün gece uyanık tutmasını istemişti.</p>

  <p>Uyuduğum anda Tyler kontrolü devralacak ve korkunç bir şey olacak.</p>

  <p>Ve eğer uyursam, Marla'nın Tyler'ı izlemesi gerekiyor. Nereye gittiğini, ne yaptığını. Böylece belki, ertesi gün sağa sola koşturup bir şeyleri düzeltebilirim.</p>
</body>
</html>
