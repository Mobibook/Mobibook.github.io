<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>15</h1>

  <p>Sayın Bay Başkan, makinistler ve bağımsız sinema işletmecileri sendikasının yerel biriminin değerli yöneticisi, sandalyesinde öylece kalakaldı.</p>

  <p>Adamın yolunda gittiğini sandığı her şeyin altında, arkasında ve içinde ne zamandır korkunç bir şey büyümekteydi.</p>

  <p>Hiçbir şey durağan değil.</p>

  <p>Her şey parçalanıp dağılıyor.</p>

  <p>Bunu biliyorum, çünkü Tyler biliyor.</p>

  <p>Tyler üç yıldır bir sinema zinciri için film birleştirme ve ayırma işi yapmaktaydı. Filmler, metal bir çantaya yerleştirilen altı ya da yedi küçük bobin halinde bir salondan öbürüne taşınırlar. Tyler'ın işi, bu küçük bobinleri bir buçuk metrelik bir bobinde birleştirerek, filmi kendiliğinden alan ve geriye saran projektörlere uygun hale getirmekti. Yedi sinema, sinema başına en az üç salon, her hafta değişen filmler derken, üç yılın sonunda Tyler'ın elinden yüzlerce kopya geçmişti.</p>

  <p>Ne yazık ki, filmi kendiliğinden alan ve geriye saran projektörlerin çoğalması sonucunda, sendikanın artık Tyler'a ihtiyacı kalmamıştı.</p>

  <p>İş sıkıcı bir işti ve parası da kötüydü, dolayısıyla başkana göre, bağımsız ve birleşik sinemalar birleşik makinistleri birleşik sendikası Tyler'a nezaketle kapıyı göstermekle aslında ona iyilik yapıyordu.</p>

  <p>Tyler bunu kovulma olarak görmemeliydi. Eleman azaltımı olarak görmeliydi.</p>

  <p>Sayın başkan, soktuğu kazığı kanırtırcasına, Tyler'a bizzat diyor ki: "Başarımızdaki katkından ötürü sana teşekkür ederiz."</p>

  <p>Rica ederim, ne önemi var, diyor Tyler ve sırıtıyor. Sendika maaş çeklerini göndermeye devam ettiği sürece, Tyler'ın ağzından tek söz çıkmayacak.</p>

  <p>"Bunu erken emeklilik gibi görebilirsin," diyor Tyler, "emeklilik maaşı da olan cinsten."</p>

  <p>Tyler'ın elinden yüzlerce kopya geçmişti.</p>

  <p>Filmler dağıtımcılara geri gitmişti. Filmler yeniden gösterime girmişti. Komediler. Dramalar. Müzikaller. Aşk filmleri. Macera filmleri.</p>

  <p>İçlerinde Tyler'ın tek karelik pornografik görüntüleriyle birlikte.</p>

  <p>Sadomi. Oral seks. Sado-mazoşizm.</p>

  <p>Tyler'ın kaybedecek bir şeyi yoktu.</p>

  <p>Tyler bu dünyanın piyonuydu, kimsenin gözünde bir değeri yoktu.</p>

  <p>Pressman Oteli'nin müdürüne ben de aynı şeyleri söyleyecektim. Tyler öyle öğretmişti bana.</p>

  <p>Tyler'ın öteki işinde, Pressman Oteli'nde, Tyler kendisinin bir hiç olduğunu söyledi. Ölmesi ya da kalması kimsenin umurunda değildi ve tamamen karşılıklı bir duyguydu bu. Otel müdürünün odasında, kapının dışında güvenlik görevleri otururken, ben de işte bunları söyleyecektim.</p>

  <p>Her şey bittikten sonra Tyler'la geç saatlere kadar oturduk ve birbirimize hikâyemizi anlattık.</p>

  <p>Makinistler sendikasına gitmesinin hemen ardından, Tyler beni Pressman Oteli'nin müdürüyle hesaplaşmaya gönderdi.</p>

  <p>Tyler'la ikimiz gitgide tek yumurta ikizleri gibi birbirimize benzemeye başlamıştık ikimizin de elmacık kemikleri yamulmuştu. İkimizin derisi de hafızasını kaybetmiş, yumruğu yedikten sonra geri döneceği yeri hatırlamaz olmuştu.</p>

  <p>Benim yaralarım dövüş kulübündendi. Tyler'ın suratı ise makinistler sendikasının başkanı tarafından yamyassı edilmişti. Tyler sendika binasından sürüne sürüne çıktıktan sonra, ben de Pressman Oteli'nin müdürünü görmeye gittim.</p>

  <p>Orada oturdum, Pressman Oteli'nin müdürüne ait odada.</p>

  <p>Ben Joe'nun Sırıtkan İntikamıyım.</p>

  <p>Otel müdürünün söylediği ilk şey, konuşmak için üç dakikam olduğuydu. İlk otuz saniyede, çorbanın içine nasıl işediğimi, crème brûlée'lerin üstüne nasıl osurduğumu, hindiba oturtmaların üstüne nasıl hapşırdığımı anlattım ve şimdi ortalama haftalık yevmiyem artı bahşişlere eşit bir tutarın bana her hafta gönderilmesini istediğimi söyledim. Karşılığında ben de artık işe gelmeyecek ve gazetelere ya da kamu sağlığı kuruluşlarına gözyaşı ve pişmanlık dolu bir itirafta bulunmayacaktım.</p>

  <p>Gazete manşetleri:</p>

  <p>Sorunlu Garson Yemekleri Pislettiğini İtiraf Etti.</p>

  <p>Evet, diyorum, beni hapse atabilirler. Beni asabilir, taşaklarımı koparabilir, sokaklarda sürükleyebilir, derimi yüzebilir ve vücudumu çamaşır sodasıyla dağlayabilirler; ama neye yarar, Pressman Oteli her zaman, dünyanın en zengin insanlarının çiş yediği otel olarak bilinecek.</p>

  <p>Ağzımdan çıkanlar Tyler'ın sözleri.</p>

  <p>Hâlbuki melek gibi bir adamdım ben.</p>

  <p>Makinistler sendikasındaki odada, sendika başkanı onu yumrukladıktan sonra Tyler kahkahalar atmıştı. O tek yumruk Tyler'ı sandalyesinden fırlatmıştı ve Tyler duvara yapıştığı yerden kahkahalarla gülmüştü.</p>

  <p>"Hadi durma, beni öldüremezsin," demişti Tyler gülerek. "Seni geri zekâlı orospu çocuğu. İstersen ağzımı burnumu kır; ama beni öldüremezsin."</p>

  <p>Senin kaybedecek çok şeyin var.</p>

  <p>Benim hiçbir şeyim yok.</p>

  <p>Senin her şeyin var.</p>

  <p>Hadi durma, yapıştır mideme. Suratıma bir tane daha geçir. İstersen dişlerimi dök; ama maaş çeklerini göndermeyi unutma. İstersen kaburgalarımı kır; ama ödemeyi bir hafta aksatırsan, her şeyi açıklarım. Ülkedeki her sinema salonunun ve her dağıtımcının ve çocuğu Bambi'de kalkık bir yarak görmüş olabilecek her annenin açtığı davalar seni ve o küçük sendikanı bitirir.</p>

  <p>"Ben pisliğim," demişti Tyler. "Senin ve bütün dünyanın gözünde ben pisliğin, iğrencin, ruh hastasının tekiyim," demişti Tyler sendika başkanına. "Nerede yaşadığım, ne hissettiğim, ne yiyip ne içtiğim, çocuklarımın karnını nasıl doyurduğum ya da hastalandığımda doktor parasını nerden bulduğum senin umurunda bile değil. Ve evet, aptal, bıkkın ve güçsüzüm; ama gene de senin çözmen gereken bir sorunum."</p>

  <p>Pressman Oteli'ndeki odada otururken, dövüş kulübü dudaklarım hâlâ on kadar parçaya bölünmüş durumdaydı. Yanağımdaki göt deliği gözünü Pressman Oteli'nin müdürüne dikmiş bakarken, her şey bayağı inandırıcı duruyordu.</p>

  <p>Esas itibarıyla, Tyler ne söylediyse ben de onu söyledim.</p>

  <p>Sendika başkanı Tyler'ı yere yıktıktan ve Tyler'ın yumruklarına karşılık vermediğini gördükten sonra, hayatta hiçbir zaman ihtiyaç duymayacağı irilikteki manda kasa cüssesiyle sayın başkan, burnu dikişli zarif ayakkabısını kaldırıp Tyler'ın kaburgalarına tekmeyi oturtmuştu ve Tyler gülmüştü. Tyler büzüşüp tortop olduktan sonra sayın başkan ayakkabısını Tyler'ın böbreklerine gömmüştü; ama Tyler'ın gülmesi kesilmemişti.</p>

  <p>"Devam et, içinde kalmasın," demişti Tyler. "Güven bana. Kendini çok daha iyi hissedeceksin. Harika hissedeceksin."</p>

  <p>Pressman Oteli'ndeki odada, otel müdürüne telefonu kullanıp kullanamayacağımı sordum ve gazetenin yerel haberler bölümünün numarasını çevirdim. Otel müdürünün bakışları altında şunları söyledim:</p>

  <p>Merhaba, dedim, ben politik bir protesto kapsamında korkunç bir insanlık suçu işledim. Amacım, hizmet endüstrisindeki işçilerin maruz kaldığı sömürüyü protesto etmekti.</p>

  <p>Eğer hapse girersem, sadece çorbaya işeyen dengesiz bir serseri olmayacağım. Kahramanlık mertebesinde bir şey olacak bu.</p>

  <p>Robin Hood Garson, Ezilenlerin Savunucusu.</p>

  <p>Pressman Oteli'nin müdürü ahizeyi yavaşça elimden aldı. Artık orada çalışmamı istemediğini söyledi bana. O andaki görüntüm buna uygun değildi.</p>

  <p>Müdürün masasının başında dikilirken, dedim ki, nasıl yani?</p>

  <p>Bu görüntü hoşuna gitmiyor mu?</p>

  <p>Ve hiç duraksamadan, gözlerimi müdürün üstünden ayırmadan, merkezkaç kuvveti noktası etrafında kolumu döndürerek yumruğu savurdum ve burnumdaki çatlamış yara kabuklarından taze kanlar fışkırdı.</p>

  <p>Durup dururken, Tyler'la ilk dövüştüğümüz gece geldi aklıma. Bana bütün gücünle vurmanı istiyorum.</p>

  <p>Bu o kadar da sert bir yumruk değil. Kendimi bir kere daha yumrukladım. Aslında çok iyi görünüyordu, fışkıran kanlar falan; ama ben kendimi geri geri duvara doğru savurdum, korkunç bir ses çıkardım ve duvarda asılı olan tabloyu kırdım.</p>

  <p>Ben böyle soytarılık ederken, kırılan camlar ve çerçeve ve içindeki çiçekli resim ve kanlar da benimle birlikte yerlere saçıldı. Kanlar yerdeki halıya dağılırken ben doğruldum, otel müdürünün masasının köşelerinde kanlı korkunç el izleri bırakarak kendimi yukarı çektim ve lütfen, dedim, lütfen bana yardım et; ama bunu söylerken gülmeye başladım.</p>

  <p>Yardım et, lütfen.</p>

  <p>Lütfen bir daha vurma bana.</p>

  <p>Kendimi yeniden yere bıraktım ve geçtiğim yeri kanımla boyayarak halının üstünde emeklemeye başladım. Söyleyeceğim ilk söz lütfen olacak. O yüzden ağzımı açmıyorum. Canavar, Çin halısını süsleyen güzelim buketlerin ve çelenklerin üstünde sürünerek ilerliyor. Burnumdan dışarı akan kanlar gerisin geri boğazıma ve ağzıma doluyor, sıcak sıcak. Öfkeli canavar, pençelerindeki kana yapışmış hava ve tozla birlikte halının üstünde sürünüyor. Ve sonunda, Presman Oteli'nin müdürünü çubuk desenli bileğinden yakalayıp repliğini söyleyecek kadar ilerlemeyi başarıyor.</p>

  <p>Lütfen.</p>

  <p>Söyle.</p>

  <p>Lütfen kelimesi, bir kan baloncuğuyla birlikte dışarı çıkıyor.</p>

  <p>Söyle.</p>

  <p>Lütfen.</p>

  <p>Sonra balon patlıyor ve her yana kan boşalıyor.</p>

  <p>Ve işte Tyler, haftanın her gecesi bir dövüş kulübü başlatma özgürlüğüne böyle kavuştu. Bu olaydan sonra yedi dövüş kulübü kuruldu. Derken dövüş kulüplerinin sayısı önce on beşe, sonra yirmi üçe çıktı; ama Tyler hâlâ yenilerini istiyordu. Para aralıksız geliyordu.</p>

  <p>Lütfen, diyorum Pressman Oteli'nin müdürüne, parayı ver bana. Ve gene gülüyorum.</p>

  <p>Lütfen.</p>

  <p>Ve lütfen, bana bir daha vurma.</p>

  <p>Senin öyle çok şeyin var ki. Benim hiçbir şeyim yok. Ve kanlı ellerimle Pressman Oteli'nin müdürünün çubuk desenli bacaklarından yukarı tırmanmaya başlıyorum. Müdür sırtını sıkıca duvara yaslamış, ellerini arkasında kalan pencere pervazına koymuş. İncecik dudakları bile dişlerinden geriye çekilmiş gibi duruyor.</p>

  <p>Canavar kanlı pençelerini müdürün pantolonunun beline geçiriyor, beyaz kolalı gömleğe yapışmak üzere kendini yukarı çekiyor ve ben kanlı ellerimi müdürün yumuşak bileklerine doluyorum.</p>

  <p>Lütfen. Öyle bir sırıtıyorum ki, dudaklarımdaki çatlaklar yarılıyor.</p>

  <p>Müdür çığlıklar atarak ellerini benden ve kanımdan ve ezilmiş burnumdan kurtarmaya çalışırken bir itiş kakış oluyor, yerdeki pislikler her ikimizin üstündeki kanlara yapışıyor ve işte tam o anda, en muhteşem anımızda, güvenlik görevlileri içeri girmeye karar veriyor.</p>
</body>
</html>
