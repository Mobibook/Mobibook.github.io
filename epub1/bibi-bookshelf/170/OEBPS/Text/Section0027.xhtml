<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>22</h1>

  <p>Bütün gece kafan darmadağınıktır.</p>

  <p>Uykuda mıyım? Hiç uyudum mu? Uykusuzluk budur işte.</p>

  <p>Verdiğin her solukla biraz daha gevşemeye çalışırsın; ama kalbin hâlâ güm güm atmakta ve düşünceler kafanda fırtına gibi savrulmaktadır.</p>

  <p>Hiçbir şey işe yaramaz. Rehberli meditasyon dahil.</p>

  <p>İrlanda'dasın.</p>

  <p>Ama koyun saymıyorsun.</p>

  <p>Kendini uykuya dalarken hatırlayabildiğin son günden beri geçen günleri, saatleri, dakikaları sayıyorsun. Doktor gülmüştü. Bugüne kadar kimse uykusuzluktan ölmemiştir. Suratın muşmulaya dönmüş, pörsümüş meyvelere benzemiş. Görsen kendini ölü sanırsın.</p>

  <p>Seattle'daki bir motel yatağında saat sabahın üçünden sonra, bir kanser dayanışma grubu bulmak için çok geçtir. Küçük mavi Amital Sodyum kapsüllerinden ya da ruj kırmızısı Seconal'lardan bulmak için çok geçtir. Sabahın üçünden sonra bir dövüş kulübüne giremezsin.</p>

  <p>Tyler'ı bulmak zorundasın.</p>

  <p>Biraz uyumak zorundasın.</p>

  <p>Derken bir bakıyorsun ki uyanıksın ve Tyler karanlıkta yatağın yanında duruyor.</p>

  <p>Uyanıyorsun.</p>

  <p>Tam uykuya dalacağın sırada, Tyler orada durmuş sana şöyle diyordu: "Uyan. Hadi uyan, Seattle polisiyle sorunumuzu çözdük. Uyan."</p>

  <p>Polis başkomiseri, çete türü etkinlikler ve gece yarısı boks kulüpleri diye adlandırdığı şeye yönelik bir baskın emri çıkarmıştı.</p>

  <p>"Ama merak etme," diyor Tyler, "Onu taşaklarından yakaladık artık."</p>

  <p>Bu kadar zamandır beni takip etmekte olup olmadığını soruyorum Tyler'a.</p>

  <p>"İşe bak," diyor Tyler, "ben de sana aynı şeyi soracaktım. Benden başkalarına söz ettin, seni bok kafa. Verdiğin sözü tutmadın."</p>

  <p>Tyler da benim durumu ne zaman kavrayacağımı merak edip durmaktaymış.</p>

  <p>"Sen her uykuya daldığında," diyor Tyler, "ben koşup manyakça, çılgınca bir şey yapıyorum. Tamamen akıl ötesi bir şey."</p>

  <p>Tyler yatağın yanına diz çöküyor ve fısıldıyor: "Geçen perşembe sen yatıp uyudun ve ben dövüş kulüplerine şöyle bir göz atmak için uçağa atlayıp Seattle'a gittim. Kaç kişinin dışarıda kaldığına bakmak, yeni yetenekler aramak, bu gibi şeyler için. Kargaşa Projesi Seattle'da da var."</p>

  <p>Tyler'ın parmak uçlan kaşlarımın üstündeki şişkinlik boyunca geziniyor. "Kargaşa Projesi Los Angeles ve Detroit'te de var. Washington D.C.'de ve New York'ta da büyük işler yapıyorlar. Chicago'daki Kargaşa Projesi'nin yaptıklarını duysan dudağın uçuklardı."</p>

  <p>"Sözünü tutmadığına inanamıyorum," diyor Tyler. "İlk kural dövüş kulübü hakkında konuşmamaktır."</p>

  <p>Tyler geçen hafta Seattle'dayken, boyunluklu bir barmen, polisin dövüş kulüplerine baskın yapmaya hazırlandığını söylemişti. Polis komiseri bu konuyla bizzat ilgileniyordu.</p>

  <p>"Durum şu," diyor Tyler. "Dövüş kulübüne gelen ve bundan çok hoşlanan polisler var. Dövüş kulübüne gelen muhabirler, hukukçular, avukatlar var ve biz her şeyi önceden haber alıyoruz."</p>

  <p>Dövüş kulüpleri kapatılıyordu, öyle mi?</p>

  <p>"En azından Seattle'da," diyor Tyler.</p>

  <p>Tyler'a bu konuda ne yaptığını soruyorum.</p>

  <p>"Bu konuda ne yaptık, demek istiyorsun," diyor Tyler.</p>

  <p>Saldırı Komitesi'ni toplantıya çağırdık.</p>

  <p>"Artık sen ve ben diye bir şey yok," diyor Tyler ve burnumun ucunu sıkıyor. "Bunu anladın sanırım."</p>

  <p>İkimiz de aynı bedeni kullanıyoruz; ama farklı zamanlarda.</p>

  <p>"Özel bir ev ödevi hazırladık," diyor Tyler. "Dedik ki: ‘Seattle Polis Başkomiseri Saygıdeğer Filanca'nın taşaklarını getireceksiniz.'"</p>

  <p>Ben rüya görmüyorum.</p>

  <p>"Evet," diyor Tyler, "görüyorsun."</p>

  <p>On dört uzay maymunundan bir ekip oluşturduk. Bu uzay maymunlarının beşi polisti ve beyefendinin köpeğini gezdirdiği parkta bu gece herkes bizdendi.</p>

  <p>"Merak etme," diyor Tyler, "köpeğe bir şey olmadı."</p>

  <p>Bütün saldırı, en iyi provamızdan üç dakika daha kısa sürdü. Biz on iki dakika öngörmüştük. En iyi provamız dokuz dakika sürmüştü.</p>

  <p>Beş uzay maymunu onu yakalamakla görevlendirilmişti.</p>

  <p>Tyler bana bunları anlatıyor; ama her nasılsa, ben olanları zaten biliyorum.</p>

  <p>Üç uzay maymunu etrafı kolaçan ediyordu.</p>

  <p>Bir uzay maymunu eter işini halletti.</p>

  <p>Bir uzay maymunu beyefendinin değerli eşofmanını aşağı indirdi.</p>

  <p>Köpek bir İspanyol kokeriydi ve durmaksızın havlamaktaydı.</p>

  <p>Durmaksızın.</p>

  <p>Durmaksızın.</p>

  <p>Bir uzay maymunu, paket lastiğini beyefendinin değerli torbasını dibinden sıkıca saracak şekilde üç kere doladı.</p>

  <p>"Bir uzay maymunu elinde bıçakla adamın bacaklarının arasındaydı," diye kulağımın dibinde fısıldıyor Tyler, yara bere içindeki suratıyla. "Ve ben, çok değerli polis komiserinin kulağına fısıldadım: Ya bu dövüş kulübü baskınlarından vazgeçersin, ya da saygıdeğer beyefendilerinin taşaksız olduğunu bütün dünyaya ilan ederiz."</p>

  <p>"Sence nereye kadar gidebilirsin, sayın komiserim?" diye fısıldıyor Tyler.</p>

  <p>Paket lastiği aşağıdaki tüm duyuları köreltiyor.</p>

  <p>"Seçmenler taşaksız olduğunu öğrenirlerse sence politikada nereye kadar gidebilirsin?"</p>

  <p>Bu noktada saygıdeğer beyefendi artık hiçbir şey hissetmemektedir.</p>

  <p>Adamın taşakları buz kesmiş durumdadır.</p>

  <p>Bir tek dövüş kulübü bile kapatılırsa, taşaklarını doğuya ve batıya göndereceğiz. Biri New York Times'a, öbürü Los Angeles Times'a gidecek. Her birine bir tane. Basın toplantısı tarzında, bir bakıma.</p>

  <p>Uzay maymunları eterli bezi adamın ağzından çekiyorlar ve komiser diyor ki, yapmayın.</p>

  <p>"Bizim dövüş kulübünden başka kaybedecek bir şeyimiz yok," diyor Tyler da.</p>

  <p>Bize dünyanın bokundan ve pisliğinden başka bir şey bırakmadılar.</p>

  <p>Tyler komiserin bacaklarının arasındaki eli bıçaklı uzay maymununa başıyla işaret ediyor.</p>

  <p>"Ömrünün geri kalanını taşaksız geçirmeyi hayal edebiliyor musun?" diye soruyor Tyler.</p>

  <p>Hayır, diyor, başkomiser.</p>

  <p>Yapmayın.</p>

  <p>Durun.</p>

  <p>Lütfen.</p>

  <p>Ah.</p>

  <p>Tanrım.</p>

  <p>Yardım et.</p>

  <p>Bana.</p>

  <p>Yardım et.</p>

  <p>Hayır.</p>

  <p>Bana.</p>

  <p>Tanrım.</p>

  <p>Bana.</p>

  <p>Durdur.</p>

  <p>Onları.</p>

  <p>Sonra uzay maymunu bıçağı kaldırıyor ve sadece paket lastiğini kesiyor.</p>

  <p>Toplam altı dakikada işimizi bitiriyoruz.</p>

  <p>"Şunu unutma," diyor Tyler. "Ezmeye çalıştığın bu insanlar, senin muhtaç olduğun herkestir. Biz senin çamaşırını yıkayan, yemeğini pişiren ve önüne getiren insanlarız. Senin yatağını biz yapıyoruz. Uykudayken seni biz koruyoruz. Ambulansları biz kullanıyoruz. Telefonlarını biz bağlıyoruz. Bizler aşçıyız, taksi şoförüyüz ve senin hakkında her şeyi biliyoruz. Sigorta bildirimlerini, kredi kartı ödemelerini biz takip ediyoruz. Hayatının her alanını biz denetliyoruz."</p>

  <p>"Biz tarihin ortanca çocuklarıyız. Bizi bir gün milyoner olacağımıza, film yıldızı, rock yıldızı olacağımıza inandıran televizyon programlarıyla büyüdük; ama bunların hiçbirini olamayacağız. Ve bu gerçek kafamıza ancak dank ediyor," diyor Tyler. "O yüzden bize karşı dikkatli ol."</p>

  <p>Uzay maymunu, eterli bezi hıçkırmakta olan komiserin ağzına sıkıca bastırıp adamı tamamen bayıltmak zorunda kalıyor.</p>

  <p>Bir başka ekip adamı giydiriyor ve köpeğiyle birlikte evine götürüyor. O noktadan sonra, bu sırrı saklayıp saklamamak adamın kendisine kalıyor. Ve hayır, dövüş kulüplerine başka polis baskınları beklemiyoruz.</p>

  <p>Saygıdeğer beyefendi evine beti benzi atık; ama sağ salim dönüyor.</p>

  <p>"Bu küçük ev ödevlerini her yapışımızda," diyor Tyler, "kaybedecek hiçbir şeyi olmayan o dövüş kulübü müdavimleri Kargaşa Projesi'ne biraz daha bağlanıyor."</p>

  <p>Yatağımın yanında diz çökmüş olan Tyler diyor ki: "Gözlerini kapa ve bana elini ver."</p>

  <p>Gözlerimi kapıyorum ve Tyler elimi tutuyor. Tyler'ın öpücüğünden kalma yara izinin üstünde Tyler'ın dudaklarını hissediyorum.</p>

  <p>"Eğer arkamdan benim hakkımda konuşursan, beni bir daha hiç göremeyeceğini söylemiştim," diyor Tyler. "Biz iki ayrı insan değiliz. Uzun sözün kısası, sen uyanıkken kontrol şendedir ve kendine istediğin adı verebilirsin; ama uykuya daldığın anda kontrol bana geçer ve sen Tyler Durden olursun."</p>

  <p>Ama biz dövüştük, diyorum. Dövüş kulübünü yarattığımız gece.</p>

  <p>"Aslında benimle dövüşmüyordun," diyor Tyler. "Bunu kendin de söylemiştin. Hayatındaki nefret ettiğin herkesle dövüşüyordun."</p>

  <p>Ama seni görebiliyorum.</p>

  <p>"Şu anda uykudasın."</p>

  <p>Ama sen bir ev kiralamıştın. Bir işin vardı. İki işin vardı.</p>

  <p>"Bankadan iptal edilmiş çeklerini iste," diyor Tyler. "Evi senin adına kiraladım. Kira çeklerinin üstündeki el yazısının bilgisayara geçirmen için sana verdiğim yazılarla aynı olduğunu sen de fark edeceksin, sanırım."</p>

  <p>Tyler benim paramı harcamaktaydı. Tevekkeli değil banka hesabım hep eksideydi.</p>

  <p>"İşlere gelince, neden bu kadar yorgunsun sanıyorsun? Anlamıyor musun, nedeni uykusuzluk falan değil. Sen uykuya dalar dalmaz hayatını ben devralıyorum. İşe gidiyorum, dövüş kulübüne gidiyorum, şu bu. Dua et ki yılanlarla gösteri yaparak para kazanmaya kalkmadım."</p>

  <p>Peki ama, diyorum, ya Marla?</p>

  <p>"Marla seni seviyor."</p>

  <p>Marla seni seviyor.</p>

  <p>"Marla için sen ve ben aynı kişiyiz. Tanıştığınız gece kendini ona sahte bir isimle tanıttın. Dayanışma gruplarında hiçbir zaman gerçek ismini söylemedin ki, riyakâr herif. Hayatını kurtardığım günden beri, Marla seni Tyler Durden olarak tanıyor."</p>

  <p>Peki, şimdi artık Tyler'dan haberim olduğuna göre, öylece yok olup gidecek mi?</p>

  <p>"Hayır," diyor Tyler, hâlâ elimi tutarak, "eğer beni istemeseydin zaten burada olmazdım. Sen uyurken ben hayatımı yaşamaya devam edeceğim; ama bana numara yaparsan, geceleri kendini yatağa zincirler ya da yüksek dozda uyku hapları alırsan, o zaman düşman oluruz. Ve bunu sana ödetirim."</p>

  <p>Tanrım, saçmalık bunlar. Bir rüya bu. Tyler bir hayal. Bir parçalanmış kişilik bozukluğu. Zihinsel bir kimlik kayması. Tyler Durden benim halüsinasyonum.</p>

  <p>"Kes şu lafları," diyor Tyler. "Belki de sen benim şizofrenik halüsinasyonumsun."</p>

  <p>Ben senden önce buradaydım.</p>

  <p>"Ya, tabii, tabii," diyor Tyler, "kim kimden sonraya kalacak, onu da göreceğiz."</p>

  <p>Bu gerçek değil. Bu bir rüya ve ben az sonra uyanacağım.</p>

  <p>"Uyan o zaman."</p>

  <p>Sonra telefon çalıyor ve Tyler ortadan kayboluyor.</p>

  <p>Perdelerin arasından güneş sızıyor.</p>

  <p>Uyandırma servisine yazdırdığım 7.00 telefonu çalıyor. Ahizeyi alıyorum ve karşıdan ses gelmiyor.</p>
</body>
</html>
