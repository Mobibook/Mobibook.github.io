<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>25</h1>

  <p>Kim bilir kaç senedir uykuyu özlüyordum. Uykunun o kayma, teslim olma, dalıp gitme kısmını. Şimdiyse uyumak yapmak istediğim en son şey. Regent Oteli'ndeki 8G'de Marla'yla birlikteyim. Burada, kendi küçük odalarına tıkılmış bütün o ihtiyarların ve keşlerin arasında, bir şekilde, benim çılgınca çaresizliğim bayağı normal ve sıradan görünüyor.</p>

  <p>"Bu otelde," diyor Marla, yatağında bağdaş kurmuş oturur ve yarım düzine enerji hapını plastik yuvalarından pırtlatırken, "geceleri korkunç kâbuslar gören bir çocukla çıkmıştım. O da uyumaktan nefret ederdi."</p>

  <p>Ne olmuştu sonra, o çıktığı çocuğa?</p>

  <p>"Öldü. Doz aşımından kaynaklanan kalp krizi. Aşırı miktarda amfetamin hapı," diyor Marla. "Daha on dokuzundaydı."</p>

  <p>Sağ ol, iyi ki anlattın bunu.</p>

  <p>Otele girdiğimizde, resepsiyondaki çocuğun saçlarının yarısı kökünden çekip koparılmıştı. Derisi ortaya çıkmış, kabuk bağlamış kafasıyla beni selamladı. Resepsiyondaki çocuğun bana "efendim" diye hitap ettiğini duyunca, lobide oturmuş televizyon seyreden kıdemlilerin hepsi dönüp bana baktı.</p>

  <p>"İyi akşamlar, efendim."</p>

  <p>Daha şimdiden, çocuğu Kargaşa Projesi'nin merkez karargâhını arar ve görüldüğüm yeri haber verirken görebiliyorum. Duvara asılı bir şehir haritasının üstünde, gittiğim yerleri renkli raptiyelerle işaretleyecekler. Kendimi Vahşi Doğa'daki bir göçmen kaz gibi fişlenmiş hissediyorum.</p>

  <p>Hepsi beni gözlüyor, hepsi benim peşimde.</p>

  <p>"Bunların altısını birden alabilirsin, mide bulantısı yapmaz," diyor Marla, "ama kıçından içeri sokarak alman gerekiyor."</p>

  <p>Aman ne hoş.</p>

  <p>Marla diyor ki; "Gerçekten öyle, uydurmuyorum. Başka zaman daha güçlü bir şeyler bulabiliriz. Gerçek haplar. Roket, siyah inci ya da ejderha falan."</p>

  <p>O hapları kıçımdan içeri sokmayacağım.</p>

  <p>"O zaman sadece iki tane al."</p>

  <p>Nereye gidiyoruz?</p>

  <p>"Bowling salonuna. Bütün gece açıklar ve orada uyumana izin vermiyorlar."</p>

  <p>Her gittiğimiz yerde, diyorum, sokaktaki herifler beni Tyler Durden sanıyor.</p>

  <p>"O yüzden mi otobüs şoförü bizi bedavaya götürdü?"</p>

  <p>Hı-hı. Otobüsteki iki çocuğun bize yerini vermesinin nedeni de oydu.</p>

  <p>"E, ne demek istiyorsun yani?"</p>

  <p>Saklanmanın yeterli olduğunu sanmıyorum. Tyler'dan kurtulmak için bir şeyler yapmalıyız.</p>

  <p>"Bir zamanlar benim giysilerimi giymekten hoşlanan bir çocukla çıkmıştım," diyor Marla. "Bayağı elbise giyerdi, yani. Tüllü şapkalar falan. Elbise giydirip seni de gizlice dolaştırabiliriz."</p>

  <p>Kadın kılığına girmeye de, kıçımdan içeri hap sokmaya da niyetim yok.</p>

  <p>"Daha beteri de var," diyor Marla. "Bir zamanlar, şişme bebeğiyle önünde lezbiyen numarası yapmamı isteyen bir çocukla çıkmıştım."</p>

  <p>Kendimi Marla'nın hikâyelerinden biri olarak hayal edebiliyorum.</p>

  <p>Bir zamanlar çift kişilikli bir çocukla çıkmıştım.</p>

  <p>"Bir keresinde de, o penis büyütme aletlerinden kullanan bir çocukla çıkmıştım."</p>

  <p>"Saat kaç?" diye soruyorum.</p>

  <p>"Dört."</p>

  <p>Üç saat sonra işte olmam gerek.</p>

  <p>"Al şu haplarını," diyor Marla. "Sen Tyler Durden'sın ya, şimdi bizden muhtemelen bowling parası da almazlar. Hey, Tyler'dan kurtulmadan önce alışverişe gidemez miyiz? Güzel bir araba satın alırdık. Biraz üst baş, CD falan. Hiç fena değilmiş, bu bedavacılık işi."</p>

  <p>Marla.</p>

  <p>"Tamam tamam, vazgeçtim."</p>
</body>
</html>
