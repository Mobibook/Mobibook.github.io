<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>20</h1>

  <p>Gözyaşları artık ayan beyan akıyordu. Silahın namlusu boyunca yuvarlanıp tetiğin etrafındaki halkadan aşağı kayan tombul bir damla, işaret parmağımın üstüne düşüp yamyassı oldu. Raymond Hessel iki gözünü de kapamıştı. Silahı şakağına sıkıca bastırıyordum ki namlunun baskısını her an orada hissetsin; yanı başında durmakta olduğumu, bunun kendi hayatı olduğunu ve her an ölebileceğini iyice anlasın.</p>

  <p>Elimdeki ucuz bir silah değildi ve aklımdan tuzdan zarar görebileceği endişesi geçti.</p>

  <p>Her şey ne kadar kolay oldu, diye düşündüm kendi kendime. Tamircinin söylediği her şeyi yapmıştım. Bir silah satın almak zorunda oluşumuzun nedeni buydu. Bu benim ev ödevimdi.</p>

  <p>Her birimiz Tyler'a on iki sürücü ehliyeti götürmek zorundaydık. Her birimizin on iki insan kurban ettiği böylece kanıtlanacaktı.</p>

  <p>Bu gece arabayı park ettim ve bir blok ötede, Raymond Hessel'in Korner Mart'taki gece mesaisinden çıkmasını bekledim. Gece yarısına doğru, Raymond bir vampir otobüsün gelmesini beklerken yanına yaklaştım ve "Merhaba," dedim.</p>

  <p>Raymond Hessel, Raymond, hiçbir şey söylemedi. Büyük olasılıkla parasının peşinde olduğumu sandı; aldığı asgari ücretin, cüzdanındaki on dört doların. Ah, Raymond Hessel, sen, tam yirmi üç yıllık hayatınla sen, ağlamaya başladığında, gözyaşların şakağına dayanmış silahımın namlusundan yuvarlanırken, hayır, bu durumun parayla ilgisi yoktu. Hayatta her şey parayla ilgili değildir.</p>

  <p>Merhaba bile demedin.</p>

  <p>Cebindeki o zavallı cüzdan değilsin sen.</p>

  <p>Güzel bir gece, dedim ben, hava soğuk ama berrak.</p>

  <p>Sen merhaba bile demedin.</p>

  <p>Kaçma, dedim, yoksa seni sırtından vurmak zorunda kalırım. Silahı çıkarmıştım ve elimde lateks bir eldiven vardı. Böylece, elimdeki silah olur da "kanıt A" haline dönüşürse, üzerinde Raymond Hessel'in kurumuş gözyaşlarından başka bir şey olmayacaktı. Raymond Hessel: Beyaz, yirmi üç yaşında, vücudunda ayırt edici bir işaret yok.</p>

  <p>Sonra dikkatini bana yönelttin. Gözlerin o kadar irileşmişti ki, antifriz yeşili olduklarını sokak lambasının ışığında bile seçebiliyordum.</p>

  <p>Silah yüzüne her dokunduğunda irkilerek biraz daha geriye çekiliyordun, sanki namlu çok sıcak ya da çok soğukmuş gibi. Ben "Geriye çekilme," diyene kadar böyle yaptım, sonra silahın yüzüne değmesine izin verdin; ama o zaman bile namludan uzaklaşmak için boynunu yukarı uzatıp kafam geriye çektin.</p>

  <p>Sana söylediğim gibi, cüzdanını çıkarıp bana verdin.</p>

  <p>Ehliyetinde ismin Raymond K. Hessel olarak geçiyordu. 1320 SE Benning, Daire A'da oturuyordun. Muhtemelen bir bodrum katıydı bu. Genellikle bodrum kattaki dairelere numara yerine harf verirler.</p>

  <p>Raymond K. K. K. K. K. K. Hessel, dedim, sana söylüyorum.</p>

  <p>Boynun gerilmiş, kafan yana yatmış olarak, evet, dedin. Evet, bodrum katında oturuyorum.</p>

  <p>Cüzdanında birkaç resim de vardı. Annenin resmini gördüm.</p>

  <p>Zor bir durumdu senin için. Gözlerini açacak, aynı anda hem annenle babanın gülümseyen resmini, hem de silahı görecektin. Ama yaptın bunu. Sonra gözlerini yumdun ve ağlamaya başladın.</p>

  <p>Az sonra sakinleşecektin: Ölümün akıl almaz mucizesi. Bir an yürür ve konuşurken sonraki an bir nesnesindir. Annenle baban aile doktoruna telefon edip dişçi kayıtlarını istemek zorunda kalacaktı, çünkü yüzünden geriye pek bir şey kalmamış olacaktı. Oysa annenle baban senden her zaman ne çok şey ummuştu. Ama hayır, hayat adil değildi ve bak şimdi başına neler gelmişti.</p>

  <p>On dört dolar.</p>

  <p>Bu annen mi, diye sordum.</p>

  <p>Hı-hı. Ağlıyordun, burnunu çeke çeke ağlıyordun. Yutkundun. Hı-hı.</p>

  <p>Bir kütüphane kartın vardı. Bir video kiralama kartın vardı. Sosyal güvenlik kartın. On dört dolar nakit paran. Otobüs pasonu almak istedim; ama tamirci sadece ehliyeti almamı söylemişti. Bir meslek yüksek okulu öğrenci kartın vardı; süresi geçmiş.</p>

  <p>Demek ki bir ara bir yerlerde bir şeyler okuyordun.</p>

  <p>Bu noktada canhıraş bir inilti koyverdin, o yüzden silahı yanağına biraz daha bastırdım. Sonra yavaş yavaş geri çekilmeye başladın. Kıpırdama, yoksa ölürsün, dedim. O zaman durdun. Söyle şimdi, ne okuyordun?</p>

  <p>Nerede?</p>

  <p>Meslek okulunda, dedim. Öğrenci kartın var.</p>

  <p>Tanrım, bilmiyorum. Hıçkırdın, yutkundun, burnunu çektin ve "Biyoloji," dedin.</p>

  <p>Bak, dinle beni, Raymond K. K. K. Hessel. Bu gece burada öleceksin. İstersen bir saniyede ölürsün, istersen bir saatte, kendin karar ver. Aklıma gelen ilk şeyi söyle bana. Bir şeyler uydur. Ne dersen de, umurumda değil. Silah benim elimde.</p>

  <p>Sonunda beni dinlemeye, kafandaki küçük trajediden sıyrılmaya başladın.</p>

  <p>Boşluk doldurmaca. Raymond Hessel büyüyünce ne olmak istiyor?</p>

  <p>Evime gitmek istiyorum, dedin, sadece evime gitmek istiyorum, lütfen.</p>

  <p>Yapma ya, dedim. Peki ondan sonra hayatını nasıl geçirmek istiyorsun? Hayatta istediğin her şeyi yapabilecek olsan, ne yapardın?</p>

  <p>Uydur bir şey.</p>

  <p>Sen bilmiyordun.</p>

  <p>O zaman öldün sen, dedim. Şimdi kafanı öbür yana çevir.</p>

  <p>Ölümün başlamasına dokuz saniye, sekiz saniye...</p>

  <p>Veteriner, dedin. Veteriner olmak istiyorum.</p>

  <p>Hayvanlar, demek. Bunun için okula gitmen gerekir.</p>

  <p>Çok uzun zaman, dedin, yıllarca.</p>

  <p>İster köpek gibi çalışıp okula gidersin, Raymond Hessel, ister ölürsün. Sen seç. Cüzdanını kot pantolonunun arka cebine tıkıştırdım. Demek aslında hayvan doktoru olmak istiyordun. Silahın tuzlu terle ıslanmış susturucusunu bir yanağından çekip öbür yanağına dayadım. Hayatın boyunca istediğin şey bu muydu, Dr. Raymond K. K. K. K. Hessel, veteriner olmak mı?</p>

  <p>Hı-hı.</p>

  <p>Uydurmuyorsun, değil mi?</p>

  <p>Evet, dedin, yani hayır, dedin, uydurmuyorum. Uydurmuyorum.</p>

  <p>Pekâlâ, dedim ve susturucunun ıslak ağzını önce çenenin, sonra burnunun ucuna dayadım. Susturucuyu dayadığım her yerde, kendi gözyaşlarının bıraktığı parlak bir halka kaldı.</p>

  <p>O zaman, dedim, okula geri dön. Eğer yarın sabah uyanırsan, okula geri dönmenin bir yolunu bul.</p>

  <p>Silahın ıslak ağzını sırayla her iki yanağına bastırdım. Sonra çenene, sonra alnına bastırdım ve susturucuyu orada dayalı bıraktım. Şu anda kendini ölmüş sayabilirsin, dedim.</p>

  <p>Ehliyetin bende.</p>

  <p>Kim olduğunu biliyorum. Ehliyetini saklayacağım ve gözüm üstünde olacak, Bay Raymond K. Hessel. Üç ay sonra, altı ay sonra ve en son bir yıl sonra ne yaptığına bakacağım. Eğer hâlâ okula dönüp veterinerlik okumaya başlamamışsan, öleceksin.</p>

  <p>Sen hiçbir şey söylemedin.</p>

  <p>Şimdi kalk git ve küçük hayatını yaşa; ama unutma ki gözüm üstünde, Raymond Hessel. Ancak peynir satın alıp televizyon seyretmeye yetecek kadar para kazandıran boktan bir işte çalıştığını görmektense, seni öldürürüm daha iyi.</p>

  <p>Şimdi ben yanından uzaklaşacağım; sen bu tarafa bakma.</p>

  <p>Tyler'ın benden yapmamı istediği bu işte.</p>

  <p>Ağzımdan çıkanlar Tyler'ın sözleri.</p>

  <p>Ben Tyler'ın ağzıyım.</p>

  <p>Ben Tyler'ın elleriyim.</p>

  <p>Kargaşa Projesi'ndeki herkes Tyler Durden'ın bir parçası ve Tyler da oradaki herkesin bir parçası.</p>

  <p>Raymond K. K. Hessel, bu akşam yiyeceğin yemek sana hayatının en güzel yemeği gibi gelecek ve yarın hayatının en güzel günü olacak.</p>
</body>
</html>
