<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>26</h1>

  <p>İnsan hep sevdiklerini öldürür derler ya; aslına bakarsanız insanı öldüren de hep sevdiğidir. Gerçekten.</p>

  <p>Bu sabah işe gittiğimde, ofis binasıyla otopark arasında polis barikatları vardı. Polis birlikte çalıştığım insanların ifadelerini alıyordu. Herkes ortalıkta dolanıp duruyordu.</p>

  <p>Otobüsten inmedim bile.</p>

  <p>Ben Joe'nun Soğuk Teriyim.</p>

  <p>Otobüs camından bakınca, ofis binasının üçüncü katındaki yekpare camların yerinde olmadığını görebiliyorum. İçeride, asma tavandaki yanık bir panele can havliyle vurmakta olan, sarı ve kirli bir yağmurluk giymiş bir itfaiyeci var. İçin için yanmakta olan bir çalışma masası kırık pencerede santim santim beliriyor. İki itfaiyeci tarafından dışarıya itilen masa sonunda devriliyor, kayıyor, üçüncü katla kaldırım arasındaki kısa mesafeyi hızla kat ediyor ve bir sesten çok bir duyguyla yere çarpıyor.</p>

  <p>Patlayıp açılıyor ve içinden hâlâ dumanlar tütüyor.</p>

  <p>Ben Joe'nun Kasılan Midesiyim.</p>

  <p>Benim çalışma masam bu.</p>

  <p>Patronum öldü, bunu biliyorum.</p>

  <p>Napalm yapmanın üç yolu. Tyler'ın patronumu öldüreceğini biliyordum. Ellerimde benzin kokusu aldığım anda, işimden kurtulmak istediğimi söylediğim anda, ona icazet vermekteydim. Tabii buyur, hiç durma.</p>

  <p>Öldür patronumu.</p>

  <p>Ah, Tyler.</p>

  <p>Patlamış bir bilgisayar var, bunu biliyorum.</p>

  <p>Bunu biliyorum, çünkü Tyler biliyor.</p>

  <p>Bunu bilmiyor olmak istiyorum; ama bir bilgisayar monitörünün tepesine delik açmak için kuyumcu matkabı kullanılır. Bütün uzay maymunları bunu bilir. Tyler'ın notlarını bilgisayara ben geçirdim. Ampul bombasının geliştirilmiş bir çeşididir bu. Orada, ampulün üstüne bir delik açıp içini benzinle doldurursunuz. Balmumu ya da silikonla deliği tıkar, sonra ampulü bir duya takar ve birinin içeri girip elektrik düğmesine basmasını beklersiniz.</p>

  <p>Bir bilgisayar tüpüne bir ampulden çok daha fazla benzin sığdırabilirsiniz.</p>

  <p>Bir katot ışını tüpü söz konusuysa, tüpün içine oturduğu plastik yuvayı çıkarırsınız. Gayet kolay bir iştir bu. Veya yuvanın tepesindeki havalandırma panellerinden içeri girersiniz. Önce monitörün kablosunu prizden çıkarmanız ve monitörden bilgisayara giden fişi çekmeniz gerekir.</p>

  <p>Aynı şeyi bir televizyonla da yapabilirsiniz.</p>

  <p>Şunu iyice anlamanız gerek: Küçücük bir kıvılcım çıkarsa, hatta yerdeki halıdan statik elektrik alırsanız, öldünüz demektir. Çığlıklar içinde, canlı canlı yanarak.</p>

  <p>Bir katot ışını tüpü 300 voltluk akımsız elektrik depolayabilir. Bu yüzden, önce ana güç kondansatörünün içine iyi cins bir tornavida sokun. Eğer bu noktada öldüyseniz, yalıtımlı bir tornavida kullanmadınız demektir.</p>

  <p>Katot ışını tüpünün içinde bir vakum vardır. Bu yüzden, siz matkapla deliği açtığınız anda tüpün içine hava dolar. Bir başka deyişle tüp, deliğe sığdırabildiği bütün havayı bir ıslık sesiyle içeri çeker.</p>

  <p>Matkap uçlarını birkaç kez büyüterek, deliği içine bir huni ağzı girecek kadar genişletin. Sonra tüpü canınızın istediği bir patlayıcıyla doldurun. Ev yapımı napalm iyi seçenektir. Benzin veya donmuş portakal suyu konsantresi-benzin karışımı veya kedi kumu-benzin karışımı.</p>

  <p>Eğlenceli sayılabilecek bir patlayıcı da, pudra şekeriyle karıştırılmış potasyum permanganattır. Buradaki ana fikir, çok hızlı yanacak bir maddeyi, o yanmaya yeterli oksijen sağlayacak bir başka maddeyle birleştirmektir. Bu karışım o kadar hızlı yanar ki buna patlama diyebilirsiniz.</p>

  <p>Baryum peroksit ve çinko tozu.</p>

  <p>Amonyum nitrat ve alüminyum tozu.</p>

  <p>Anarşinin nouvelle cuisine uyarlaması.</p>

  <p>Sülfür soslu baryum nitrat, mangal kömürü garnitürlü. Bildiğiniz barut bundan ibarettir.</p>

  <p>Bon appétit.</p>

  <p>Monitörü ağzına kadar bununla doldurun. Birisi bilgisayarı açtığında, iki-üç kilo kadar barut suratında patlayacaktır.</p>

  <p>Sorun şu ki, ben aslında patronumu seviyordum. Bir bakıma.</p>

  <p>Eğer erkeksen, Hristiyansan ve Amerika'da yaşıyorsan, tanrı modeli olarak babanı görürsün. Ve bazen de babanı iş hayatında bulursun.</p>

  <p>Ne var ki Tyler patronumu sevmiyordu.</p>

  <p>Polis beni aramaya başlayacaktı. Geçen cuma gecesi binadan en son ben çıkmıştım. Soluğum çalışma masamın üzerinde yoğunlaşmış olarak masa başında uyanmış ve Tyler'ın telefondaki sesini duymuştum: "Dışarıya çık. Bir arabamız var."</p>

  <p>Bir Cadillac.</p>

  <p>Benzin hâlâ ellerimdeydi.</p>

  <p>Dövüş kulübü tamircisi, "Son nefesinde neyi yapmadığına pişman olacaksın?" diye sormuştu.</p>

  <p>İşimden kurtulmak istiyordum. Tyler'a icazet veriyordum. Buyur. Öldür patronumu.</p>

  <p>Patlamayla havaya uçmuş ofisimden, şeridin sonundaki çakıl kaplı dönüş pistine kadar otobüsle gidiyorum. Bu noktada binalar yerini boş arsalara ve ekili tarlalara bırakıyor. Otobüs şoförü elindeki kâğıt torbadan bir öğle yemeği ile bir termos çıkarıyor ve dikiz aynasından bana bakıyor.</p>

  <p>Ben polislerin beni aramayacağı bir yer düşünmeye çalışıyorum. Otobüste, şoförle benim aramda oturan yirmi kadar yolcu görüyorum. Yirmi kafayı arkadan sayıyorum.</p>

  <p>Yirmi tıraşlı kafa.</p>

  <p>Şoför arkasına dönüyor ve benim oturduğum arka koltuğa doğru sesleniyor: "Yaptığınız işe gerçekten hayranlık duyuyorum, Bay Durden."</p>

  <p>Bu adamı hayatımda ilk kez görüyorum.</p>

  <p>"Yapacağım şey için lütfen beni bağışlayın," diyor şoför. "Komite bunun sizin isteğiniz olduğunu söylüyor."</p>

  <p>Tıraşlı kafalar birer birer arkaya dönüyor. Sonra birer birer ayağa kalkıyorlar. Birinin elinde bir bez var ve eter kokusu burnuma kadar geliyor. En yakınımda duranın elinde bir avcı bıçağı var. Eli bıçaklı olan bu çocuk, dövüş kulübü tamircisi.</p>

  <p>"Kendinizi bir ev ödevi olarak ortaya koymanız," diyor otobüs şoförü, "büyük cesaret, efendim."</p>

  <p>Tamirci ona, "Kes sesini," diyor. "Gözcü konuşmaz."</p>

  <p>Uzay maymunlarından birinde, taşaklarının etrafına sarılacak bir paket lastiği olduğunu biliyorsun. Uzay maymunları otobüsün ön kısmına doluşuyor.</p>

  <p>Tamirci diyor ki: "Yapılması gerekeni biliyorsunuz, Bay Durden. Kendiniz söylemiştiniz. Demiştiniz ki, eğer günün birinde birisi kulübü kapatmaya kalkışırsa, bu ben bile olsam, onu taşaklarından yakalamak zorundasınız."</p>

  <p>Erbezi.</p>

  <p>Kampana.</p>

  <p>Testis.</p>

  <p>Çonçon.</p>

  <p>Vücudunuzun en kıymetli parçasını, Paper Street Sabun Şirketi'ndeki bir sandviç torbasında donmuş olarak hayal edin.</p>

  <p>"Bize direnmenin işe yaramayacağını biliyorsun," diyor tamirci.</p>

  <p>Otobüs şoförü sandviçini çiğniyor ve dikiz aynasından bizi seyrediyor.</p>

  <p>Bir polis arabası siren çalarak yaklaşıyor. Uzaklarda bir traktör bir tarlanın üstünde patırdaya patırdaya ilerliyor. Kuşlar. Otobüsün arka tarafındaki camlardan biri yarıya kadar açık. Bulutlar. Çakıl döşeli dönüş pistinin kenarlarında ayrıkotları bitmiş. Ayrıkotlarının etrafında arılar ya da sinekler uçuşuyor.</p>

  <p>"Tek istediğimiz küçük bir tazminat," diyor dövüş kulübü tamircisi. "Bu seferki bir tehdit değil, Bay Durden. Bu sefer onları kesmek zorundayız."</p>

  <p>"Polisler," diyor otobüs tamircisi.</p>

  <p>Siren sesi, otobüsün önünde bir yerlere ulaşıyor.</p>

  <p>Onları nasıl durdurabilirim ki?</p>

  <p>Bir polis arabası otobüse doğru ilerliyor. Mavi ve kırmızı ışıklar otobüsün ön camından içeri vururken, dışarıdan bir ses geliyor: "Olduğunuz yerde kalın."</p>

  <p>Ve hayatını kurtuluyor.</p>

  <p>Kısmen.</p>

  <p>Polislere Tyler'ı anlatabilirim. Onlara dövüş kulübü hakkında her şeyi anlatırım; böylece belki hapse girerim ve Kargaşa Projesi onların başına kalır. Ve ben de bir bıçağa bakıp durmaktan kurtulurum.</p>

  <p>Polisler otobüsün basamaklarına tırmanırlarken, "Hâlâ kesmediniz mi?" diye soruyor birinci polis.</p>

  <p>"Çabuk olun," diyor İkincisi, "hakkında tutuklama emri var."</p>

  <p>Sonra şapkasını çıkarıyor ve bana dönerek diyor ki: "Şahsi bir durum değil, Bay Durden. Sonunda sizinle tanışabilmiş olduğuma çok sevindim."</p>

  <p>Hepiniz büyük bir hata yapıyorsunuz, diyorum.</p>

  <p>"Muhtemelen böyle diyeceğinizi bize söylemiştiniz," diyor tamirci.</p>

  <p>Ben Tyler Durden değilim.</p>

  <p>"Böyle diyeceğinizi de söylemiştiniz."</p>

  <p>Kuralları değiştiriyorum. Dövüş kulübü sizde kalsın; ama artık kimseyi iğdiş etmeyeceğiz.</p>

  <p>"Tabii, tabii," diyor tamirci. Elinde bıçakla koridorun ortasına kadar ilerliyor. "Bunu mutlaka söyleyecektiniz, öyle demiştiniz."</p>

  <p>Peki tamam, ben Tyler Durden'ım. O'yum ben. Ben Tyler Durden'ım ve kuralları ben koyarım ve ben diyorum ki, o bıçağı hemen indireceksin.</p>

  <p>Tamirci omzunun üstünden arkaya doğru sesleniyor: "Kesip kaçma eylemi için rekorumuz kaç dakika?"</p>

  <p>"Dört," diye bağırıyor birisi.</p>

  <p>"Zaman tutan var mı?" diye bağırıyor tamirci.</p>

  <p>İki polis de şimdi otobüsün ön tarafında duruyor. İçlerinden biri saatine bakıyor ve diyor ki: "Bir dakika. Saniye kolu on ikinin üstüne gelene kadar bekleyin."</p>

  <p>"Dokuz," diyor polis.</p>

  <p>"Sekiz."</p>

  <p>"Yedi."</p>

  <p>Kendimi açık camın üstüne fırlatıyorum.</p>

  <p>Karnım ince metal çerçeveye çarpıyor ve dövüş kulübü tamircisi arkamdan bağırıyor: "Bay Durden! Zamanlamayı mahvedeceksiniz!"</p>

  <p>Vücudumun yarısı camdan dışarı sarkmış olarak, arka lastiğin siyah kauçuk duvarını yakalamaya çalışıyorum. Çamurluğun kenarına tutunup asılıyorum. Birisi ayaklarımdan tutuyor ve çekmeye başlıyor. Uzaktaki küçük traktöre doğru bağırıyorum: "Hey." Bir daha: "Hey." Kanla dolmuş, alev alev yanan suratımla, baş aşağı asılı duruyorum. Kendimi azıcık aşağı çekiyorum. Ayak bileklerimi kavrayan eller beni gerisin geri yukarı çekiyor. Kravatım suratıma çarpıp duruyor. Kemerimin tokası camın çerçevesine takılıyor. Arılar, sinekler ve ayrıkotları yüzümün birkaç santim ilerisinde duruyor ve ben bağırıyorum: "Hey!"</p>

  <p>Pantolonumun arkasına birtakım eller yapışıyor. Pantolonumu ve kemerimi kıçımın üstünden aşırtarak beni içeri çekiyorlar.</p>

  <p>Otobüsün içinde birisi bağırıyor: "Bir dakika!"</p>

  <p>Pabuçlarım ayağımdan kayıp çıkıyor.</p>

  <p>Kemerimin tokası metal çerçeveden kurtuluyor.</p>

  <p>Eller bacaklarımı birleştiriyor. Güneşte kızmış metal çerçeve karnıma gömülüyor. Beyaz gömleğim kabarıyor, sonra başımın ve omzumun üstüne yığılıyor. Ben hâlâ bağırıyorum: "Hey!"</p>

  <p>Bacaklarım arkamda birbirine yapışık, dümdüz uzanıyor. Pantolonum bacaklarımın üstünden kayıyor ve çıkıp gidiyor. Güneş ışığı sıcak sıcak kıçıma vuruyor. :</p>

  <p>Kandan güm güm zonklayan kafamla, basınçtan dışarıya fırlamış gözlerimle, yüzümün etrafında dalgalanan beyaz gömlekten başka hiçbir şey göremiyorum. Bir yerlerden traktörün patırtısı geliyor. Arılar vızıldaşıyor. Bir yerlerde. Arkamda, benden milyonlarca kilometre uzakta, birisi bağırıyor: "İki dakika!"</p>

  <p>Bir el bacaklarımın arasına kayıyor ve taşaklarımı bulmaya çalışıyor.</p>

  <p>"Canını yakmayın," diyor birisi.</p>

  <p>Ayak bileklerime dolanmış eller benden milyonlarca kilometre uzakta. Uzun, çok uzun bir yolun sonunda hayal et onları. Rehberli meditasyon.</p>

  <p>Metal çerçeveyi, karnını yarmaya çalışan kızgın ve kör bir bıçak olarak hayal etme.</p>

  <p>Bacaklarım koparırcasına iki yana çekiştiren bir grup adam hayal etme.</p>

  <p>Milyonlarca, katrilyonlarca kilometre uzakta, sıcak ve nasırlı bir el taşaklarını dibinden kavrıyor ve kendine doğru çekiyor. Sonra bir şey taşaklarını sımsıkı sarıyor, daha sıkı, daha sıkı.</p>

  <p>Bir paket lastiği.</p>

  <p>Sen İrlanda'dasın.</p>

  <p>Sen dövüş kulübündesin.</p>

  <p>Sen işyerindesin.</p>

  <p>Burası olmayan herhangi bir yerdesin.</p>

  <p>"Üç dakika!"</p>

  <p>Çok uzaklarda birisi bağırıyor: "Söylenecekleri biliyorsunuz, Bay Durden. Dövüş kulübüyle uğraşma."</p>

  <p>O sıcak el taşaklarını alttan avuçlamış. Bıçağın soğuk ucunu hissediyorsun.</p>

  <p>Bir kol göğsüne dolanıyor.</p>

  <p>Terapötik fiziksel temas.</p>

  <p>Kucaklaşma vakti.</p>

  <p>Sonra eterli bez ağzının ve burnunun üstüne sımsıkı kapanıyor.</p>

  <p>Sonrası hiçbir şey. O bile değil. Sonrası, unutuş.</p>
</body>
</html>
