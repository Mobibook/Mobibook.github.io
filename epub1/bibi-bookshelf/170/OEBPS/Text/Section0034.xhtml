<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>29</h1>

  <p>Tyler orada duruyor; alabildiğine yakışıklı, olanca sarışınlığı içinde tam bir melek. Yaşama azmim beni hayrete düşürüyor.</p>

  <p>Ben derseniz; Paper Street Sabun Şirketi'ndeki odamda, çıplak bir şiltenin üstünde kuruyup kalmış kanlı bir doku örneğiyim.</p>

  <p>Odamdaki her şey gitmiş.</p>

  <p>On dakikalığına kanser olduğum zamandan kalma ayak fotoğrafımın asılı olduğu aynam. Kanserden de beterdi. Ayna gitmiş. Gardırop kapısı açık duruyor ve altı beyaz gömleğim, altı siyah pantolonum, altı adet iç çamaşırım, altı çift çorabım ve ayakkabımın yerinde yeller esiyor.</p>

  <p>"Ayağa kalk," diyor Tyler.</p>

  <p>Yolunda gittiğini sandığım her şeyin altında, arkasında ve içinde ne zamandır korkunç bir şey büyümekteydi.</p>

  <p>Her şey parçalanıp dağıldı.</p>

  <p>Uzay maymunları yok olmuş. Her şey gitmiş: Kalça yağları, ranzalar, para. Özellikle de para. Geriye bir tek bahçe kalmış, bir de bu kiralık ev.</p>

  <p>"Şu anda uğraşacağımız en son şey, senin şehitlik heveslerin." diyor Tyler. "Senin büyük ölüm olayın."</p>

  <p>Ama bu ölüm, üzücü ve iç karartıcı bir şey olmayacaktı ki. Neşeli ve güçlendirici bir şey olacaktı bu ölüm.</p>

  <p>Ah, Tyler, acı çekiyorum. Hemen öldür beni.</p>

  <p>"Ayağa kalk."</p>

  <p>Öldür beni artık. Öldür beni. Öldür beni. Öldür beni.</p>

  <p>"Görkemli bir şey olması gerek," diyor Tyler. "Şunu düşün: Dünyanın en yüksek binasının tepesindesin, Kargaşa Projesi bütün binayı ele geçirmiş. Camlardan dışarı dumanlar sızıyor. Sokaktaki kalabalığın üstüne masalar yuvarlanıyor. Senin sonun böyle olacak. Gerçek bir ölüm operası."</p>

  <p>Hayır, diyorum. Beni yeterince kullandın.</p>

  <p>"Uslu durmazsan, Marla'nın peşine düşeriz."</p>

  <p>Önden buyur, diyorum.</p>

  <p>"Şimdi o yataktan kıçını kaldır," diyor Tyler, "ve kalkıp arabaya bin."</p>

  <p>Ve işte Tyler'la ben Parker-Morris Binası'nın tepesindeyiz. Benim ağzımda silah var.</p>

  <p>Son on dakikaya giriyoruz.</p>

  <p>Parker-Morris Binası on dakika sonra burada olmayacak. Bunu biliyorum, çünkü Tyler biliyor.</p>

  <p>Silahın namlusu gırtlağımın dibine dayalıyken, Tyler diyor ki: "Aslında ölmeyeceğiz biz."</p>

  <p>Namluyu dilimle sağlam yanağımın içine alıyorum ve diyorum ki, Tyler, o dediğine vampir denir.</p>

  <p>Son sekiz dakikaya giriyoruz.</p>

  <p>Silah, her ihtimale karşı ağzımın içinde. Polis helikopterleri patlamadan önce buraya ulaşırsa diye.</p>

  <p>Tanrı'nın bakışıyla, ortada tek bir adam varmış gibi görünüyor. Kendi ağzına silah sokmuş tek bir adam. Ama silahı tutan kişi Tyler ve hayat benim hayatım.</p>

  <p>Yüzde doksan sekizlik bir ölçü nitrik asidi üç ölçü sülfürik asitle karıştırın. Uzay maymunlarının çoğu nitrolarına pamuk karıştırır ve sülfat niyetine İngiliz tuzu eklerler. Bu da olur. Bazı maymunlar da nitroyu parafinle karıştırırlar. Parafin benim işimi asla görmemiştir. Alsa.</p>

  <p>Dört dakika.</p>

  <p>Tyler'la ben çatının kenarındayız. Benim ağzımda silah, kendi kendimi; o silahın temiz olup olmadığını düşünüyorum.</p>

  <p>Üç dakika.</p>

  <p>Sonra birisi bağırıyor.</p>

  <p>"Bekle," diyor bir ses ve Marla çatının öbür ucundan bize doğru geliyor.</p>

  <p>Marla bana doğru geliyor. Sadece bana, çünkü Tyler yok olmuş. Puf diye. Tyler benim halüsinasyonum. Marla'nın değil. Tyler bir anda ortadan kayboluyor, sihir gibi. Ve artık ben, kendi ağzına silah sokmuş tek bir adamım.</p>

  <p>"Peşinden geldik," diye bağırıyor Marla. "Gruptaki herkes burada, Bunu yapmak zorunda değilsin. Silahı bırak."</p>

  <p>Bütün bağırsak kanserleri, beyin parazitleri, melonoma mağdurları, veremliler, Marla'nın peşi sıra bana doğru geliyor. Yürüyerek, aksayarak, tekerlekli iskemlelerini sürerek.</p>

  <p>"Bekle," diyorlar bana.</p>

  <p>Sesleri soğuk rüzgârla savrulup bana ulaşıyor. "Dur," diyorlar.</p>

  <p>"Sana yardım edebiliriz," diyorlar.</p>

  <p>"Bırak sana yardım edelim," diyorlar.</p>

  <p>Gökyüzünde polis helikopterlerinin vup vup vup diye yaklaşan sesi duyuluyor.</p>

  <p>Gidin, diye bağırıyorum. Gidin buradan. Bu bina havaya uçacak.</p>

  <p>"Biliyoruz," diye bağırıyor Marla.</p>

  <p>Benim için bayağı bayağı bir ilahi tecelli anı bu.</p>

  <p>Ben kendimi öldürmüyorum, diye bağırıyorum. Tyler'ı öldürüyorum.</p>

  <p>Ben Joe'nun Sabit Diskiyim.</p>

  <p>Her şeyi hatırlıyorum.</p>

  <p>"Aşık falan olduğumdan değil," diye bağırıyor Marla, "ama sanırım ben de senden hoşlanıyorum."</p>

  <p>Marla Tyler'dan hoşlanıyor.</p>

  <p>"Hayır, senden," diye bağırıyor Marla. "Aradaki farkı biliyorum."</p>

  <p>Sonra, hiçbir şey.</p>

  <p>Hiçbir şey patlamıyor.</p>

  <p>Silahın namlusu sağlam yanağımın içinde, Tyler, diyorum, nitroyu parafinle karıştırdın, öyle değil mi?</p>

  <p>Parafin asla işe yaramaz.</p>

  <p>Bunu yapmak zorundayım.</p>

  <p>Polis helikopterleri.</p>

  <p>Ve tetiği çekiyorum.</p>
</body>
</html>
