<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>28</h1>

  <p>Adı Patrick Madden'dı ve belediye başkanının geri dönüşümden sorumlu özel kalem müdürüydü. Adı Patrick Madden'dı ve Kargaşa Projesi'nin bir düşmanıydı.</p>

  <p>Birinci Metodist'ten çıkıp gecenin içine karışıyorum ve her şeyi hatırlıyorum.</p>

  <p>Tyler'ın bildiği her şey zihnime doluşuyor.</p>

  <p>Patrick Madden, dövüş kulübünün toplandığı barların bir listesini çıkarmaktaydı.</p>

  <p>Ansızın, bir sinema projektörünü nasıl çalıştıracağımı biliyorum. Kilitlerin nasıl kırılacağını biliyorum. Plajda kendini bana göstermesinden hemen önce Tyler'ın Paper Street'teki evi kiraladığını biliyorum.</p>

  <p>Tyler'ın neden ortaya çıktığını biliyorum. Tyler Marla'yı seviyordu. Onunla karşılaştığım ilk geceden beri, Tyler ya da benim bir parçam, Marla'yla birlikte olmanın bir yolunu arıyordu.</p>

  <p>Aslında bunların bir önemi yok. Artık önemsiz bunlar. Gene de, gecenin içinde en yakın dövüş kulübüne doğru yürürken bütün ayrıntılar kafama doluşuyor.</p>

  <p>Cumartesi geceleri Armory Bar'ın bodrum katında toplanan bir dövüş kulübü var. İhtimal, Patrick Madden'ın çıkarmakta olduğu listede bu barın adını bulabilirsiniz. Zavallı, ölü Patrick Madden.</p>

  <p>Bu gece dosdoğru Armory Bar'a gidiyorum ve ben içeri girdiğimde kalabalık fermuar gibi ikiye ayrılıyor. Oradaki herkes için ben Yüceler Yücesi Tyler Durden'ım. Tanrı ve baba.</p>

  <p>Dört yanımda, "İyi akşamlar, efendim," diyen sesler duyuyorum.</p>

  <p>"Dövüş kulübüne hoş geldiniz, efendim."</p>

  <p>"Bize katıldığınız için teşekkürler, efendim."</p>

  <p>Yeni yeni iyileşmeye başlayan canavar suratımla, ben. Suratımda yanağımdan dünyaya gülümseyen delik. Gerçek ağzımda sert bir ifade.</p>

  <p>Ben Tyler Durden olduğum ve hepiniz kıçımın kenarı olduğunuz için, o gece dövüş kulübüne gelmiş adamların her biriyle dövüşmek üzere listeye yazılıyorum. Tam elli dövüş. Aynı anda birden fazla dövüş yok. Pabuçlar çıkacak. Gömlekler çıkacak.</p>

  <p>Her dövüş sürmesi gerektiği kadar sürer.</p>

  <p>Ve eğer Tyler Marla'yı seviyorsa...</p>

  <p>Ben Marla'yı seviyorum.</p>

  <p>Ve bundan sonra olanlar sözcüklerde olmuyor. Asla göremeyeceğim bütün Fransız kumsallarını kirletmek istiyorum. Rockefeller Merkezi'nin etrafındaki yıkıntıların arasında, rutubetli kanyonların içinde koşturarak geyik avladığını düşün.</p>

  <p>Tutuştuğum ilk kavgada çocuk kollarımı enseme yapıştırıyor ve kafamı, yanağımı, yanağımdaki deliği kaldırıp kaldırıp beton zemine o kadar vuruyor ki, sonunda dişlerim yerinden çıkıyor ve tırtıklı kökleri dilime saplanıyor.</p>

  <p>Şimdi Patrick Madden'ı hatırlayabiliyorum. Patrick Madden ölmüş yerde yatıyor, yanında küçük bir bibloya benzeyen karısı. Saçını topuz yapmış küçük bir kız çocuğu. Karısı kıkırdamış ve ölü kocasının dudaklarının arasından şampanya dökmeye çalışmıştı.</p>

  <p>Bayan Madden, sahte kanın çok kırmızı göründüğünü söylemişti, aşırı kırmızı. İki parmağını kocasının yanında oluşan kan birikintisine batırmış ve sonra ağzına götürmüştü.</p>

  <p>Dilime saplanmış dişlerle, ağzıma kan tadı geliyor.</p>

  <p>Bayan Madden'in ağzına kan tadı gelmişti.</p>

  <p>Orada olduğumu, bana korumalık yapan uzay maymunu garsonlarla çevrili olarak katil kim partisini bir köşeden izlediğimi hatırlıyorum. Koyu renk duvar kâğıdı gülleriyle kaplı elbisesinin içinde Marla, balo salonunun öbür ucunda.</p>

  <p>İkinci dövüşümde çocuk bir dizini kürek kemiklerimin arasına oturtuyor. İki kolumu birden arkamda birleştiriyor ve göğsümü beton zemine vuruyor. Bir yanımdaki köprücük kemiğinin çıt diye kırıldığını duyuyorum.</p>

  <p>Elime geçirsem Elgin Mermerleri'ni balyozla parçalar, Mona Lisa'yla kıçımı silerdim.</p>

  <p>Bayan Patrick Madden kanlı iki parmağını havaya kaldırmıştı. Kan dişlerinin arasındaki gediklere doluyor, parmaklarından, bileklerinden aşağı akıyor, elmas bir bileziğin üstünden dirseğine ulaşıyor ve oradan yere damlıyordu.</p>

  <p>Üç numaralı dövüşe gelince; uyanıyorum ve sıra üçüncü dövüşe gelmiş oluyor. Dövüş kulübünde artık isimler yok.</p>

  <p>Sen ismin değilsin.</p>

  <p>Sen ailen değilsin.</p>

  <p>Üç numara neye ihtiyacım olduğunu bilir gibi görünüyor ve o boğucu karanlığın içinde kafamı ellerinin arasına alıyor. Ancak bayılmayacak kadar hava almanıza izin veren bir kafakol hareketi vardır. Üç numara, bir bebeği ya da bir futbol topunu tutarmış gibi kafamı kolunun arasına sıkıştırıyor ve sımsıkı sıktığı yumruğunu balyoz gibi suratıma suratıma indiriyor.</p>

  <p>Dişlerim yanağımın iç tarafım delip geçinceye kadar.</p>

  <p>Yanağımdaki delik ağzımın köşesiyle buluşuncaya, ağzım ve deliğim, burnumun altından başlayıp kulağıma kadar çıkan, eğri büğrü, fesat bir sırıtış halinde birleşinceye kadar.</p>

  <p>Üç numara, elleri acıyıncaya kadar yumrukluyor.</p>

  <p>Ben ağlamaya başlayıncaya kadar.</p>

  <p>Hayatta sevdiğin her şey sana sırt çevirecek ya da ölecek.</p>

  <p>Hayatta yarattığın her şey bir kenara atılacak.</p>

  <p>Hayatta seni gururlandırmış ne varsa hepsi çöpe gidecek.</p>

  <p>Ben Ozimandias'ım, krallar kralı.</p>

  <p>Bir yumruk daha yiyorum ve dişlerim dilimin üstünde kenetleniyor. Dilimin yarısı yere düşüyor ve bir tekmeyle savrulup gidiyor.</p>

  <p>Bayan Patrick Madden, o küçük biblomsu beden, kocasının cesedinin yanına diz çöküyor. O zengin davetliler, arkadaşımız dedikleri insanlar, sarhoş sarhoş etrafında dolaşıyor ve gülüşüyor.</p>

  <p>"Patrick?" diyor kadın.</p>

  <p>Kan birikintisi büyüyor, büyüyor, sonunda kadının eteğine kadar ulaşıyor.</p>

  <p>"Patrick," diyor, "yeter artık, ölü olmayı bırak."</p>

  <p>Kan eteğinin kenarına tırmanıyor. Kılcal boru hareketiyle, iplik iplik eteğine tırmanıyor.</p>

  <p>Etrafımda Kargaşa Projesi'nin adamları çığlık atıyor.</p>

  <p>Sonra Bayan Patrick Madden çığlık atmaya başlıyor.</p>

  <p>Ve Armory Bar'ın bodrum katında Tyler Durden, sıcak bir yığın halinde yere yığılıyor. Yüce Tyler Durden, bir dakika için kusursuzluğu yakalamış olan, hayatta kusursuzluk adına tek bir andan fazlasını bekleyemeyeceğinizi söylemiş olan Tyler Durden.</p>

  <p>Ve dövüş uzadıkça uzuyor, çünkü ben ölmek istiyorum. Çünkü ancak ölümde adlarımız olur. Ancak ölümde Kargaşa Projesi'nin parçası olmaktan çıkarız.</p>
</body>
</html>
