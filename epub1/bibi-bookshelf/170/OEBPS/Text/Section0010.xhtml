<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>5</h1>

  <p>Güvenlik ekibindeki görevli bana her şeyi açıkladı.</p>

  <p>Bagajları yerleştiren adamlar, içinden tik tak sesi gelen bir valizi gözardı edebilirler. Güvenlik ekibindeki görevli, bagaj yerleştirenlere atıcılar diyordu. Modern bombalardan tik tak sesi gelmez. Ama bir valiz eğer titreşiyorsa, bagaj görevlileri, yani atıcılar, polise haber vermek zorundadır.</p>

  <p>Tyler'la aynı evde yaşamaya başlamam, bu titreşen valiz politikasının çoğu havayolu tarafından uygulanıyor olmasının sonucudur.</p>

  <p>Dulles'dan geri dönmek üzere uçağa binerken, her şeyim bir tek çantanın içindeydi. Sık sık seyahat ediyorsanız, her seferinde aynı valizi hazırlamayı öğrenirsiniz. Altı beyaz gömlek. İki siyah pantolon. İşinizi görecek asgari malzeme.</p>

  <p>Seyyar çalar saat.</p>

  <p>Kablosuz elektrikli tıraş makinesi.</p>

  <p>Diş fırçası.</p>

  <p>Altı adet don.</p>

  <p>Altı çift siyah çorap.</p>

  <p>Olay şöyle gelişiyor: Güvenlik görevlisinin söylediğine göre, Dulles Havaalanı'ndan ayrılırken benim valizin titreştiği görülüyor ve polis bu yüzden valizimi uçaktan indiriyor. Her şeyim o çantadaydı. Kontakt lenslerimin ıvır zıvırı. Mavi çizgili kırmızı bir kravat. Kırmızı çizgili mavi bir kravat. Bunlar ipek üstüne verev çizgili kravatlardır, spor kravatlardan değil. Bir de düz kırmızı kravat.</p>

  <p>Bütün bunların yazılı olduğu bir liste, evde, yatak odamın kapısında asılı duruyordu.</p>

  <p>Ev dediğim, bir gökdelenin on beşinci katındaki bir daireydi; dullar ve genç profesyoneller için bir çeşit dosya dolabı. Tanıtım broşüründe, benimle bana komşu bütün müzik setleri ve sesi açık televizyonlar arasında otuz santim kalınlığında beton bir zemin, gene aynı kalınlıkta bir tavan ve duvarlar vaat ediliyordu. Otuz santimlik beton ve klima cihazı. Camları açamazdınız, o yüzden akçaağaç yer döşemesine ve kısılabilir ışıklara rağmen, yüz altmış metre karelik o hava geçirmez alanın her santimetre karesi, son pişirdiğiniz yemeğin ya da tuvalete yaptığınız son ziyaretin kokusunu taşırdı.</p>

  <p>Evet, granit mutfak tezgâhları ve voltajdaki iniş çıkışlara göre kendini ayarlayan ışıklandırma da vardı.</p>

  <p>Gene de, işitme cihazının pili bittiği için yan komşunuz yarışma programlarını bangır bangır seyretmek zorunda kaldığı zaman, otuz santimlik beton önemli bir şeydir. Veya eskiden sizin oturma takımınız ve kişisel zevkinizin göstergesi olan her şeyin enkazı, alev almış bir gaz kütlesinin yarattığı volkanik bir patlamayla camlarınızı tuzla buz ederek dışarı fırladığı ve sizin dairenizi –sadece sizinkini– binanın dimdik cephesindeki kavruk ve boş bir çukura çevirerek alevler içinde aşağı süzüldüğü zaman.</p>

  <p>Hayatta böyle şeyler oluyor.</p>

  <p>Patlamayla her şey dışarı fırlıyor; bilmem hangi memleketin çalışkan, basit ve dürüst yerli halkı tarafından imal edildiklerinin ispatı olarak minik kabarcıklar ve kusurlar içeren el yapımı yeşil cam tabak takımınız da içinde olmak üzere, her şey. Tavandan yere kadar inen perdelerin dışarı fırladığını ve sıcak rüzgârda alevler saçarak parçalara ayrıldığını getirin gözünüzün önüne.</p>

  <p>On beş kat yükseklikten fırlayan bütün bu şeyler, alevler saçarak, gülle hızıyla sokaktaki arabaların üzerine düşüyor.</p>

  <p>Ben uykudayken ve Mach 0.83'lük ya da 285 km/saatlik görece uçuş hızıyla doğuya doğru yol alırken, FBI'ya bağlı bir bomba imha ekibi, Dulles'daki boş bir kalkış pistinin üzerinde benim valizimi açıyor. On vakanın dokuzunda, diyor güvenlikçi çocuk, titreşimin nedeni bir elektrikli tıraş makinesidir. Geriye kalan tek vakada ise titreşen bir vibratör söz konusudur.</p>

  <p>Güvenlik görevlisi çocuktan öğrendim bunu. Uçaktan indiğimde ve valizimi bulamadığımda. Az sonra eve gitmek üzere bir taksiye binecek ve flanel çarşaflarımı yerde lime lime bulacaktım.</p>

  <p>Düşünsene, diyor güvenlikçi çocuk, uçaktan yeni inmiş bir yolcuya valizinin bir vibratör yüzünden Doğu Kıyısı'nda kaldığını söylemek zorundasın. Bazen erkek bile oluyorlar. Bir vibratör söz konusu olduğunda, aidiyet belirten sözcükler kullanmayacaksın, havayolu politikası. Belirsiz tanımlık kullanacaksın.</p>

  <p>Bir vibratör.</p>

  <p>Asla "vibratörünüz" değil.</p>

  <p>Asla ve asla, "Vibratörünüz yanlışlıkla kendi kendine çalışmaya başlamış," demeyeceksin.</p>

  <p>Bir vibratör kendi kendini aktive etmiş ve bagajınızın uçaktan indirilmesini gerektiren bir acil durum yaratmış.</p>

  <p>Stapleton'daki işim için uyandığımda yağmur yağıyordu.</p>

  <p>Dönüşte, uçak inişe geçmişken uyandığımda gene yağmur yağıyordu.</p>

  <p>Yapılan bir duyuruyla, uçakta herhangi bir kişisel eşyamızı bırakıp bırakmadığımızı kontrol etmek üzere lütfen etrafımıza bakınmamız rica edildi. Sonra kendi adımın söylendiğini duydum. Kapıda bekleyen havayolu görevlisinin yanına gider miydim, lütfen.</p>

  <p>Saatimi üç saat geriye aldım; ama zaman gene de gece yarısını geçkin kaldı.</p>

  <p>Kapıda bir havayolu görevlisi vardı; yanında da, bagaj bölümüne teslim ettiğiniz valiziniz elektrikli tıraş makineniz yüzünden Dulles'da kaldı demek üzere bekleyen güvenlik görevlisi. Güvenlikçi çocuk bagaj görevlilerine atıcılar diyordu. Durumun daha da kötü olabileceğini kanıtlamak üzere, "En azından vibratör değildi," dedi bana. Sonra da, belki ikimiz de erkek olduğumuz saat sabahın biri olduğu için, belki de beni güldürmek için, meslek argosunda hosteslere uçan garson dendiğini söyledi. Çocuğun üstündekiler pilot üniformasına benziyordu, küçük apoletleri olan beyaz bir gömlek ve mavi bir kravat. Valiziniz denetimden geçti, dedi bana, yarın elinize ulaştırılacak.</p>

  <p>Güvenlikçi çocuk, adımı, adresimi ve telefon numaramı aldık tan sonra, bir prezervatifle bir kokpit arasındaki farkın ne olduğunu sordu.</p>

  <p>"Bir prezervatife ancak bir yarak sığdırabilirsin," dedi çocuk.</p>

  <p>Cebimdeki son onlukla bir taksi tutup eve döndüm.</p>

  <p>Polis de çok sayıda soru sormaktaydı.</p>

  <p>Elektrikli tıraş makinem –ki bir bomba değildi– benden hâlâ üç zaman kuşağı gerideydi.</p>

  <p>Gerçekten bir bomba olan, hem de büyük bir bomba olan bir şey, zarif Njurunda sehpalarımı havaya uçurmuştu. Kusursuz bir daire oluşturacak biçimde iç içe geçen iki parçadan oluşuyordu; limon çürüğü renginde bir ying ve turuncu bir yang. Ama şimdi kıymıklardan ibaret kalmıştı.</p>

  <p>Erika Pekkari imzalı, turuncu yıkanabilir kılıflı Haparanda koltuk takımım da hurdaydı artık.</p>

  <p>Bu arada, yuva yapma içgüdülerine tutsak düşen bir tek ben değildim. Eskiden tuvalete porno dergileriyle giren tanıdıklarım, şimdi IKEA mobilya kataloğuyla giriyorlar.</p>

  <p>Hepimizde Johanneshov markalı aynı koltuktan var, yeşil çizgili Strinne deseniyle kaplı. Benimki on beş kat yüksekten, alev alev yanarak, fıskiyeli bir havuzun içine düştü.</p>

  <p>Hepimizde Rislampa/Har markalı aynı kâğıt lambalardan var, çevre dostu ağartılmamış kâğıttan ve telden yapılma Benimki artık konfeti.</p>

  <p>Tuvalette geçirdiğim onca zamandan sonra.</p>

  <p>Alle marka çatal-bıçak takımım. Paslanmaz çelikten. Bulaşık makinesine dayanıklı.</p>

  <p>Çelik üstüne çinko kaplama Vild marka ayaklı saatim. Tanrım, onu almasam ölürdüm.</p>

  <p>Klipsk marka kitap raflarım; evet. Tanrım, evet.</p>

  <p>Hemlig marka şapka kutularım. Evet.</p>

  <p>Oturduğum gökdelenin dışındaki sokak ışıl ışıl yanıyordu. Bütün bu nesneler sağa sola saçılmıştı.</p>

  <p>Mommala marka yama işi yorgan takımım, Tomas Harila imzalı. Aşağıdaki renkleri mevcuttur:</p>

  <p>Orkide.</p>

  <p>Fuşya.</p>

  <p>Kobalt.</p>

  <p>Fildişi.</p>

  <p>Siyah.</p>

  <p>Yumurta kabuğu ya da koyu kırmızı.</p>

  <p>Bütün bunları satın almak için ömrümü verdim ben.</p>

  <p>Kalix marka sehpalarımın pürüz dokulu cilası, bakımı kolay.</p>

  <p>Steg marka zigon sehpalarım.</p>

  <p>Mobilya satın alırsınız. Kendinize dersiniz ki, bu hayatım boyunca ihtiyaç duyacağım son kanepe. Kanepeyi alırsınız ve sonraki birkaç yıl boyunca, hangi işiniz ters giderse gitsin, en azından kanepe sorununuzu çözmüş olduğunuzu bilirsiniz. Sonra aradığınız tabak takımı. Sonra hayallerinizdeki yatak. Perdeler. Halılar.</p>

  <p>Sonra o güzel yuvanızda kısılıp kalırsınız. Bir zamanlar sahip olduğunuz şeyler artık sizin sahibiniz olur.</p>

  <p>Ta ki havaalanından eve döndüğüm ana kadar.</p>

  <p>Kapıcı karanlığın içinden sıyrılıp yanınıza gelir ve der ki, bir kaza oldu. Polisler geldi, bir sürü soru sordular.</p>

  <p>Polis patlamanın gazdan kaynaklanmış olabileceğini düşünüyor. Belki ocağın pilot alevi sönmüştür veya ocak gözlerinden biri açık kalmış ve gaz sızdırmıştır. Gaz tavana kadar yükselmiş, dairenin her odası yerden tavana kadar gazla dolmuştur. Yüksek tavanlı yüz altmış metre karelik bir daireydi bu. Odaların hepsi doluncaya kadar, günler ve günler boyunca, gaz durmadan sızmıştır. Odalar yere kadar gazla dolunca, buzdolabının tabanındaki kompresör parlamıştır.</p>

  <p>Bum.</p>

  <p>Yerden tavana kadar çıkın camlar alüminyum doğramalarıyla birlikte dışarı uçmuştur. Kanepeler ve lambalar ve tabaklar ve çarşaf takımları alevler içindedir; lise yıllıkları ve diplomalar ve telefon da. Her şey, güneş yüzeyindeki parlamalara benzer bir patlamayla on beşinci kattan dışarı fırlamaktadır.</p>

  <p>Hayır, lütfen, buzdolabım değil. Raflar dolusu hardal çeşidi biriktirmiştim, kimisi taş öğütme, kimisi İngiliz pub usulü. On dört farklı çeşit yağsız salata sosum ve yedi çeşit turşum vardı.</p>

  <p>Evet, tamam, biliyorum. Çeşnilerle dolu; ama içinde gerçek yiyecek olmayan bir evdi benimki.</p>

  <p>Kapıcı sümkürüyor ve mendilin içine bir şey fırlıyor, eldivene çarpan bir beyzbol topu gibi tok bir ses çıkararak.</p>

  <p>İstersen on beşinci kata çıkabilirsin, diyor kapıcı; ama daireye kimseyi sokmuyorlar. Polisin emri. Polisler ona sormuşlar, bana bunu yapmak isteyecek bir kız arkadaşım var mıymış? Veya dinamit bulabilecek durumda olan bir düşman edinmiş miyim?</p>

  <p>"Yukarı çıkmana delmez," diyor kapıcı. "Beton duvarlardan başka bir şey kalmamış."</p>

  <p>Polis kundaklama olasılığını bertaraf etmemişmiş. Gaz kokusu almış olan yokmuş. Kapıcı bir kaşını havaya kaldırıyor. Bu herifin bütün zamanı, en üst kattaki büyük dairelerde çalışan ve iş çıkışında lobideki sandalyelere oturup kendilerini almaya gelecek arabaları bekleyen gündelikçi ve hemşirelere asılmakla geçiyordu. Üç yıldır burada oturuyorum ve her gece, ben dış kapıyı açıp içeri girmek için torbalarımı ve paketlerimi bir elimden öbürüne aktarıp dururken, bu kapıcı hiç istifini bozmadan Ellery Queen dergisini okumaya devam etmiştir.</p>

  <p>Kapıcı bir kaşını havaya kaldırıyor ve bazı insanların, koca bir benzin birikintisinin ortasında uzun, upuzun bir mumu yanar halde bırakarak uzun tatillere çıktıklarını anlatıyor. Parasal sıkıntıları olan insanlar yapıyormuş bunu. Borç batağından kurtulmak isteyenler.</p>

  <p>Lobideki telefonu kullanmak için izin istiyorum.</p>

  <p>"Bugünkü gençlerin çoğu etrafa hava basma derdinde," diyor kapıcı. "Çok fazla para harcıyorlar."</p>

  <p>Tyler'ı arıyorum.</p>

  <p>Paper Street'teki kır evinde Tyler'ın telefonu çalıyor.</p>

  <p>Lütfen Tyler, lütfen yardım et.</p>

  <p>Telefon bir kere daha çalıyor.</p>

  <p>Kapıcı omzuma abanıyor ve diyor ki: "Bugünkü gençlerin çoğu ne istediğini bilmiyor"</p>

  <p>Lütfen Tyler, lütfen kurtar beni.</p>

  <p>Telefon bir kere daha çalıyor.</p>

  <p>"Bu gençler var ya, bütün dünya onların olsun istiyorlar."</p>

  <p>İsveç malı mobilyalardan kurtar beni.</p>

  <p>İncelikli sanat eserlerinden kurtar.</p>

  <p>Telefon bir kere daha çalıyor ve Tyler cevap veriyor.</p>

  <p>"Eğer ne istediğini bilmezsen," diyor kapıcı, "bir bakarsın istemediğin bir sürü şeyin olmuş."</p>

  <p>Hiçbir zaman tamamlanmış olmayayım, ne olur.</p>

  <p>Hiçbir zaman halimden memnun olmayayım.</p>

  <p>Hiçbir zaman kusursuz olmayayım.</p>

  <p>Kurtar beni, Tyler, kusursuz ve tamamlanmış olmaktan kurtar.</p>

  <p>Tyler'la bir barda buluşmak üzere anlaşıyoruz.</p>

  <p>Kapıcı, polisin beni bulabileceği bir numara bırakmamı istiyor. Yağmur hâlâ yağıyor. Audim hâlâ otoparkta; ama ön camına Dakapo marka bir halojen masa lambası saplanmış.</p>

  <p>Tyler'la buluşuyor ve bir sürü bira içiyoruz ve Tyler diyor ki, tamam, benim yanıma taşınabilirsin; ama senden bir şey isteyeceğim.</p>

  <p>Valizim ertesi gün bana ulaştırılacak, içindeki asgari malzemeyle birlikte: Altı adet gömlek, altı adet iç çamaşırı.</p>

  <p>Orada, barın birinde, sarhoş kafayla, kimse bize bakmazken ve baksa bile umursamayacakken, Tyler'a benden ne istediğini soruyorum.</p>

  <p>Tyler diyor ki: "Bana bütün gücünle vurmanı istiyorum."</p>
</body>
</html>
