<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>12</h1>

  <p>Patronum, yüzünde o küçük tebessümüyle, masama fazlaca yaklaşmış olarak yanımda duruyor. Dudakları sıkıca birbirine yapışmış, incecik bir çizgiye dönmüş. Pantolonunun ağı dirseğime değiyor. Bir iptal işlemi için yazmakta olduğum kapak sayfasından başımı kaldırıp bakıyorum. Bu sayfalar hep aynı cümleyle başlar:</p>

  <p>"İşbu belge, Motorlu Araçlar Ulusal Güvenlik Yasası uyarınca düzenlenmiştir. Şirketimiz bir kusurun varlığına karar vermiş olup..."</p>

  <p>Bu hafta sorumluluk formülünü uyguladım ve nasıl olduysa bu sefer A çarpı B çarpı C geri çekme maliyetinden büyük çıktı.</p>

  <p>Bu haftanın sorunu, cam sileceklerindeki kauçuk bıçağı yerinde tutan küçük plastik tutamaçlardı. Önemsiz bir kalem. Etkilenen araba sayısı sadece iki yüz. İşçilik maliyeti yok gibi bir şey.</p>

  <p>Geçen hafta daha sıradan bir haftaydı. Geçen haftanın sorunu, biyolojik bozukluklara yol açtığı bilinen bir maddeyle tabaklanmış bir deriydi. Sentetik nirret ya da onun kadar yasadışı olup da üçüncü dünya ülkelerinde hâlâ kullanılmakta olan bir şey. O kadar güçlü bir madde ki, onunla temas eden her hamile kadının karnındaki ceninde doğum kusurlarına yol açabilir. Geçen hafta Ulaştırma Bakanlığı'nı arayan olmadı. Kimse geri çekme işlemi başlatmadı.</p>

  <p>Yeni deri çarpı işçilik maliyeti çarpı idari maliyet işleminin sonucu, şirketin ilk üç aylık kârını aşacaktır. Günün birinde hatamızı fark eden biri çıksa bile, altı bin beş yüz arabanın deri döşemelerini yenileme maliyetinin yanına bile yaklaşmadan bir sürü acılı aileye tazminat ödeyebiliriz.</p>

  <p>Ama bu hafta bir geri çekme işlemi yürütüyoruz. Ve bu hafta uykusuzluk geri geldi. Uykusuzlukla birlikte, bütün dünya kafama üşüşüp mezarıma sıçmaya karar veriyor.</p>

  <p>Patronum gri kravatım takmış, demek ki bugün bir salı.</p>

  <p>Patronum masama bir kâğıt getiriyor ve bir şey kaybedip etmediğimi soruyor. Bu kâğıt fotokopi makinesinde bırakılmıştı, diyor ve okumaya başlıyor:</p>

  <p>"Dövüş kulübünün ilk kuralı dövüş kulübü hakkında konuşmamaktır."</p>

  <p>Gözleri kâğıdın bir ucundan öbür ucuna gidip geliyor ve pis pis gülüyor.</p>

  <p>"Dövüş kulübünün ikinci kuralı dövüş kulübü hakkında konuşmamaktır."</p>

  <p>Tyler'ın sözlerini patronumun ağzından çıkarken duyuyorum. Orta yaş göbeğiyle, masasının üstündeki aile fotoğrafıyla, erkenden emekli olup kışlarını Arizona çöllerinden birindeki bir karavan parkında geçirme hayalleriyle Patron Bey. Kaskatı kolalanmış gömlekleri ve salı öğleden sonrasının değişmez berber randevularıyla patronum yüzüme bakıyor ve diyor ki:</p>

  <p>"Umarım bu sana ait değildir."</p>

  <p>Ben Joe'nun Dizginlenmez Öfkesiyim.</p>

  <p>Tyler benden dövüş kulübü kurallarım yazmamı ve kendisi için on kopya çıkarmamı istedi. Dokuz değil, on bir değil. On kopya, dedi Tyler. Ne var ki ben uykusuzum ve üç gündür uyuduğumu hatırlamıyorum. Bu yazının aslı olmalı. On kopya çıkardım ve yazının aslını orada unuttum. Fotokopi makinesinin suratıma suratıma parlayan paparazzi ışığı. Uykusuzluğun dünyayla arama soktuğu uzaklık. Her şey bir kopyanın kopyasının kopyası. Hiçbir şeye dokunamazsın ve hiçbir şey sana dokunamaz.</p>

  <p>Patronum okumaya devam ediyor:</p>

  <p>"Dövüş kulübünün üçüncü kuralı, her dövüşte sadece iki kişi kapışır."</p>

  <p>Patronum okuyor:</p>

  <p>"Aynı anda birden fazla dövüş olamaz."</p>

  <p>Şayet şu anda uyumakta değilsem, tam üç gündür uyumadım. Patronum kâğıdı burnumun altına sokmuş sallıyor. Ne diyorsun buna, diyor. Mesai saatlerinde oynadığın küçük bir oyun mu bu? Sana bütün dikkatini işine vermen için para ödeniyor, savaş oyunlarıyla zaman öldürmen için değil. Fotokopi makinelerini özel işlerinde kullanman için de değil.</p>

  <p>Ne diyorsun buna? Kâğıdı burnumun altına sokmuş sallıyor. Ne düşünüyorsun, diye soruyor, mesai saatlerini kendi küçük hayal dünyasında geçiren bir eleman konusunda ne yapmalıyım sence? Sen benim yerimde olsan ne yapardın?</p>

  <p>Ne mi yapardım?</p>

  <p>Yanağımdaki delik, gözlerimin etrafındaki morumsu siyah şişkinlik ve elimin dışında Tyler'ın öpücüğünden kalma, kırmızı, kabarık yara izi. Kopyanın kopyasının kopyası.</p>

  <p>Düşünceler.</p>

  <p>Tyler neden dövüş kulübü kurallarının on kopyasını istedi ki?</p>

  <p>Hindu ineği.</p>

  <p>Şunu yapardım, diyorum. Bu kâğıt hakkında kiminle konuştuğuma çok dikkat ederdim.</p>

  <p>Diyorum ki, bunu yazan kişi tehlikeli, psikozlu bir katile benziyor. Bu içine kapanık şizofren, büyük olasılıkla iş gününün herhangi bir anında kendini kaybedebilir ve karbin gazıyla çalışan bir Armalite AR-80 yarı otomatikle ofisten ofise saldırabilir.</p>

  <p>Patronum öylece yüzüme bakıyor.</p>

  <p>Bu herif, diyorum, muhtemelen, her gece evinde oturup kurşunlarının ucuna keskiyle bir haç işareti oyuyordur. Böylece, bir sabah işe gidip de o mızmız, o beceriksiz, o zavallı, o ağlak, kıç yalayıcı, götlek patronunun karnına bir şarjör dolusu kurşunu boşalttığında, her kurşun o yivler boyunca parçalanacak ve karnının içinde domdom kurşunu gibi saçılarak o iğrenç bağırsaklarını kiloyla belkemiğinden dışarı dökecek. Sosis zarına benzeyen ince bağırsaklarındaki ağır çekim bir patlamayla bağırsak çakranın açıldığını düşün.</p>

  <p>Patronum kâğıdı burnumun altından çekiyor.</p>

  <p>Hadi, diyorum, biraz daha okusana.</p>

  <p>Yok, cidden, diyorum, çok ilgi çekici bir şeye benziyor. Tamamen hasta bir zihnin ürünü.</p>

  <p>Ve gülümsüyorum. Yanağımdaki deliğin göt deliğine benzeyen çeperi, bir köpeğin diş etleri kadar siyah. Gözlerimi çevreleyen şişliğin üstünde davul gibi gerilmiş olan derim bana cilalıymış gibi geliyor.</p>

  <p>Patronum öylece yüzüme bakıyor.</p>

  <p>Dur ben sana yardım edeyim, diyorum.</p>

  <p>Diyorum ki, dövüş kulübünün dördüncü kuralı, aynı anda birden fazla dövüş olamaz.</p>

  <p>Patronum bir kâğıda, bir bana bakıyor.</p>

  <p>Diyorum ki, beşinci kural, dövüşten önce gömlekler ve pabuçlar çıkartılır.</p>

  <p>Patronum bir kâğıda, bir bana bakıyor.</p>

  <p>Belki de, diyorum, bu kafayı yemiş psikopat bir Eagle Apache kullanmayı tercih eder, çünkü Apache'ler otuz kurşunluk şarjör alır ve sadece dört buçuk kilo çekerler. Otuz kurşunla, psikopat kahramanımız maun masaları baştanbaşa geçip bütün genel müdür yardımcılarını öldürdüğü gibi, geriye direktörler İçin de birer kurşunu kalır.</p>

  <p>Ağzımdan çıkanlar Tyler'ın sözleri. Melek gibi bir adamdım ben.</p>

  <p>Patronuma boş boş bakıyorum. Patronumun mavi gözleri var, uçuk peygamberçiçeği renginde, mavi, masmavi gözler.</p>

  <p>J 68 ve R 68 karbinli yarı otomatikler de otuz kurşunluk şarjör alır ve sadece üç buçuk kilo çekerler.</p>

  <p>Patronum öylece yüzüme bakıyor.</p>

  <p>İnsan korkuyor doğrusu, diyorum. Muhtemelen yıllardır tanıdığın birisidir bu. Muhtemelen bu herif senin hakkında her şeyi biliyordur, nerede yaşadığını, karının nerede çalıştığını ve çocuklarının hangi okula gittiğini.</p>

  <p>Bütün bunlar çok yorucu ve çok; ama çok sıkıcı geliyor birden.</p>

  <p>Hem Tyler neden dövüş kulübü kurallarının on kopyasını istedi ki?</p>

  <p>Söylemek zorunda olmadığım bir şey varsa, o da doğum kusurlarına yol açan deri döşemelerden haberdar olduğumdur. Satın alma görevlisini kandıracak kadar iyi görünen; ama üç bin kilometrede bozulan uyduruk fren balatalarını biliyorum.</p>

  <p>Torpido gözündeki haritalarınızı tutuşturacak kadar ısınan klima reostasını biliyorum. Enjeksiyondaki geri parlama yüzünden kaç kişinin diri diri yandığını biliyorum. Patlamaya başlayan turbo güçlendiricilerin pervane kanatlarını yolcu bölmesine fırlatması sonucunda dizlerinden aşağısı kopmuş insanlar gördüm. Tetkiklere gidip yanmış arabaları gördüm ve KAZA SEBEBİ'nin kayıtlara "meçhul" diye geçtiği raporları gördüm.</p>

  <p>Hayır, diyorum, o kâğıt benim değil. Patronumun iki parmağı arasında duran kâğıdı tutuyor ve hızla çekip alıyorum. Kâğıdın kenarı galiba başparmağını kesiyor, çünkü patronumun eli birden ağzına gidiyor ve hararetle parmağını emmeye başlıyor, gözleri iri iri açılmış.</p>

  <p>Belki de, diyorum, her bulduğun kıvır zıvırı tutup bana getirmemelisin.</p>

  <p>Pazar akşamı Omuz Omuza Erkekçe'ye gidiyorum ve Trinity Piskoposluk'un bodrum katını neredeyse bomboş buluyorum. Bir tek Koca Bob orada. Vücudumdaki her kas sızım sızım sızlayarak içeri giriyorum; ama kalbim hâlâ güm güm atıyor ve düşünceler beynimde fırtına gibi savruluyor. Uykusuzluk böyledir işte. Kafandaki düşünceler bütün gece yayın yapar.</p>

  <p>Bütün gece aynı şeyi düşünürsün: Uykuda mıyım? Uyudum mu ben?</p>

  <p>Benim zavallılığımla alay eder gibi, Koca Bob'un tişörtünden fırlayan kollar bölük bölük kaslarla örülmüş. Kolları o kadar sert ki pırıl pırıl parlıyor. Koca Bob gülümsüyor; beni gördüğüne çok sevinmiş.</p>

  <p>Koca Bob öldüğümü sanıyormuş.</p>

  <p>Evet, diyorum ben de öyle.</p>

  <p>"Neyse," diyor Koca Bob, "sana iyi haberlerim var."</p>

  <p>Herkes nereye kayboldu?</p>

  <p>"İşte iyi haber bu," diyor Koca Bob. "Grup dağıldı. Gelen olursa haber vereyim diye uğruyorum ben."</p>

  <p>Gözlerim kapalı ekoseli ucuzcu mağaza kanepelerinden birine çöküp oturuyorum</p>

  <p>"İyi haber şu ki," diyor Koca Bob, "artık yeni bir grup var. Ama bu yeni grubun ilk kuralı, kimseye ondan söz etmemek."</p>

  <p>Aman Tanrım.</p>

  <p>Koca Bob diyor ki: "İkinci kural, kimseye ondan söz edemezsin."</p>

  <p>Lanet olsun. Gözlerimi açıyorum.</p>

  <p>Lanet olsun.</p>

  <p>"Grubun adı dövüş kulübü," diyor Koca Bob, "ve cuma geceleri şehrin öbür ucundaki eski bir garajda toplanıyor. Perşembe geceleri, daha yakındaki bir garajda toplanan bir dövüş kulübü daha var.</p>

  <p>O yerlerin ikisini de bilmiyorum ben.</p>

  <p>"Dövüş kulübünün ilk kuralı," diyor Koca Bob. "dövüş kulübü hakkında konuşmamaktır."</p>

  <p>Çarşamba, perşembe ve cuma geceleri Tyler makinistlik yapıyor. Daha geçen hafta maaş çekini gördüm.</p>

  <p>Cumartesi geceleri Tyler benimle birlikte dövüş kulübüne geliyor.</p>

  <p>"Her dövüşte sadece iki kişi kapışır."</p>

  <p>Pazar sabahları eve sersefil dönüyor ve bütün öğle sonrasını uyuyarak geçiriyoruz.</p>

  <p>"Aynı anda birden fazla dövüş olamaz."</p>

  <p>Pazar ve pazartesi geceleri Tyler garsonluk yapıyor.</p>

  <p>"Dövüşten önce gömlekler ve pabuçlar çıkarılır."</p>

  <p>Salı geceleri Tyler evde kalıp sabun yapıyor, sabunları ince kâğıtlara sarıp gönderiyor. Paper Street Sabun Şirketi.</p>

  <p>"Her dövüş," diyor Koca Bob, "sürmesi gerektiği kadar sürer. Dövüş kulübünün kurucusu tarafından koyulmuş kurallardır bunlar."</p>

  <p>"Onu tanıyor musun?" diye soruyor Koca Bob.</p>

  <p>"Ben kendi gözlerimle hiç görmedim," diyor, "ama çocuğun adı Tyler Durden."</p>

  <p>Paper Street Sabun Şirketi.</p>

  <p>Onu tanıyor muymuşum?</p>

  <p>Bilmem ki, diyorum.</p>

  <p>Belki.</p>
</body>
</html>
