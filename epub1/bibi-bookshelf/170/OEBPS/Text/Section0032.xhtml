<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>27</h1>

  <p>Patlamayla yanıp kavrulmuş dairemin dış kabuğu uzay boşluğu kadar kara. Dairem, gecenin içinde, şehrin küçük ışıklarının tepesindeki bir virane. Uçup gitmiş camların yerinde sarı renkli bir polis şeridi on beşinci katın kenarı boyunca kıvrılıp dalgalanıyor.</p>

  <p>Parkenin altındaki beton zeminin üstünde uyanıyorum. Bir zamanlar burası akçaağaç kaplıydı. Patlamadan önce, duvarlarda tablolar vardı. İsveç malı mobilyalar vardı. Tyler'dan önce.</p>

  <p>Giysilerim üstümde. Elimi cebime sokuyor ve yokluyorum.</p>

  <p>Her şeyim yerli yerinde.</p>

  <p>Korku içindeyim; ama bir eksiğim yok.</p>

  <p>Dairenin kenarına kadar yürü, on beş kat yüksekten otoparka bak. On beş kat yüksekten şehir ışıklarına ve yıldızlara bak ve hop, gittin bile.</p>

  <p>Bu dünya karşısında o kadar çaresiziz ki.</p>

  <p>Burada, yıldızlarla yeryüzü arasındaki boşluğu dolduran binlerce kilometrelik gecenin içinde, kendimi tıpkı o uzay hayvanlarından biri gibi hissediyorum.</p>

  <p>Köpekler.</p>

  <p>Maymunlar.</p>

  <p>İnsanlar.</p>

  <p>Sana öğrettikleri küçük görevi yerine getir. Bir kolu çek. Bir düğmeye bas. Neyi neden yaptığını hiç anlamadan.</p>

  <p>Dünyanın çivisi çıkıyor. Patronum öldü. Evim gitti. İşim gitti. Ve bütün bunların sorumlusu benim.</p>

  <p>Geriye hiçbir şey kalmadı.</p>

  <p>Bankadaki hesabım ekside.</p>

  <p>Bırak kendini boşluğa.</p>

  <p>Polis şeridi benimle unutuş arasında çırpınıp duruyor.</p>

  <p>Bırak kendini boşluğa.</p>

  <p>Sana kalan ne var ki?</p>

  <p>Marla var.</p>

  <p>Atla boşluğa.</p>

  <p>Marla var. Her şeyin tam ortasında duruyor; ama bundan haberi yok.</p>

  <p>Ve seni seviyor.</p>

  <p>O Tyler'ı seviyor.</p>

  <p>Onun için ikimiz aynı kişiyiz.</p>

  <p>Birinin ona söylemesi gerek. Kaç. Kaç. Kaç.</p>

  <p>Kurtar kendini.</p>

  <p>Asansörle giriş katına iniyorsun ve senden hiçbir zaman hoşlanmamış olan kapıcı şimdi üç dişi eksik ağzıyla gülümsüyor ve diyor ki: "İyi akşamlar, Bay Durden. Size taksi çağırayım mı? İyi misiniz? Telefonu kullanmak ister misiniz?"</p>

  <p>Regent Oteli'nden Marla'yı arıyorum.</p>

  <p>Regent'daki görevli diyor ki: "Hemen bağlıyorum, Bay Durden."</p>

  <p>Sonra Marla'nın sesi duyuluyor.</p>

  <p>Kapıcı omzunun üstünden seni dinliyor. Regent Oteli'ndeki görevli de muhtemelen dinliyor. Marla, diyorsun, konuşmamız gerek.</p>

  <p>"Bok ye," diyor Marla.</p>

  <p>Tehlikede olabilirsin, diyorsun. Olup bitenleri bilmek onun da hakkı. Seninle buluşması gerek. Konuşmanız gerek.</p>

  <p>"Nerede?"</p>

  <p>İlk karşılaştığınız yere gitmesi gerek. Düşün. Nerede karşılaştığınızı hatırla.</p>

  <p>Sağaltıcı beyaz ışık topu. Sarayın yedi kapısı.</p>

  <p>"Anladım," diyor. "Yirmi dakikada orada olurum."</p>

  <p>Orada ol.</p>

  <p>Telefonu kapatıyorsun ve kapıcı diyor ki: "Size taksi çağırayım, Bay Durden. Nereye isterseniz, paraya gerek yok."</p>

  <p>Dövüş kulübü üyeleri seni izliyor. Yok, diyorsun, çok güzel bir gece, sanırım yürüyeceğim.</p>

  <p>Günlerden cumartesi. Birinci Metodist'in bodrum katında bağırsak kanseri var ve gittiğinde Marla'yı orada buluyorsun.</p>

  <p>Marla Singer, sigarasını içerken. Marla Singer, gözlerini devirirken. Marla Singer, gözünde bir morlukla.</p>

  <p>Tüylü halının üstüne, meditasyon halkasının karşılıklı noktalarına oturuyorsunuz ve Marla gözündeki morlukla sana yiyecekmiş gibi bakarken sen güç aldığın hayvanı çağırmaya çalışıyorsun. Gözlerini yumuyor ve sarayın yedi kapısına gidiyorsun; ama Marla'nın düşmanca bakışını hâlâ üzerinde hissediyorsun. İçindeki çocuğu kucaklıyorsun.</p>

  <p>Marla'nın gözlerinden ateş çıkıyor.</p>

  <p>Sonra kucaklaşma zamanı geliyor.</p>

  <p>Açın gözlerinizi.</p>

  <p>Hepimiz birer eş seçeceğiz.</p>

  <p>Marla odayı üç hızlı adımda kat edip yanıma geliyor ve suratıma okkalı bir şamar indiriyor.</p>

  <p>Duygularınızı sonuna kadar paylaşın.</p>

  <p>"Seni göt yalayıcı orospu çocuğu," diyor Marla.</p>

  <p>Etrafımızdaki herkes dönmüş bize bakıyor.</p>

  <p>Sonra Marla'nın iki yumruğu birden her yandan üstüme inmeye başlıyor. "Sen adam öldürdün," diye haykırıyor. "Polisi aradım, her an burada olabilirler."</p>

  <p>Marla'yı bileklerinden yakalıyorum ve diyorum ki, polis belki de gelir; ama büyük olasılıkla gelmeyecek.</p>

  <p>Marla kıvrılıp bükülerek elimden kurtulmaya çalışıyor ve polisin beni elektrikli sandalyeye oturtmak üzere son hızla oraya gelmekte olduğunu söylüyor. Gözlerimi yerinden fırlayıncaya kadar kavurmak üzere. Veya en azından, öldürücü bir zehri damarıma zerk etmek üzere.</p>

  <p>Bütün bunlar bana arı sokması gibi gelecek.</p>

  <p>Aşırı dozda sodyum fenorbital, sonra büyük uyku. Köpekler Vadisi usulü.</p>

  <p>"Bugün seni birini öldürürken gördüm," diyor Marla.</p>

  <p>Eğer patronumu kastediyorsan, evet, diyorum, tamam, tamam, biliyorum, polis de biliyor, herkes damarıma öldürücü bir zehir zerk etmek üzere beni arıyor; ama patronumu öldüren Tyler'dı.</p>

  <p>Tyler'la aramızdaki tek ortak nokta aynı parmak izlerine sahip olmamız; ama bunu kimse anlamıyor.</p>

  <p>"Bok ye," diyor Marla ve yumruk yemiş mor gözünü bana doğru çeviriyor. "Sen ve aptal müritlerin dayak yemeyi seviyor olabilirsiniz; ama bana bir daha dokunursan seni öldürürüm."</p>

  <p>"Bu gece seni birini vururken gördüm," diyor Marla.</p>

  <p>Hayır, o bir bombaydı, diyorum, ayrıca o olay bu sabah oldu. Tyler bir bilgisayar monitörünün tepesine matkapla delik açtı ve içine benzin ya da barut doldurdu.</p>

  <p>Gerçek bağırsak kanserinden mustarip bütün o insanlar dikilmiş bizi seyrediyor.</p>

  <p>"Hayır," diyor Marla. "Presman Oteli'ne kadar senin peşinden gittim. O katil kim partilerinden birinde garsonluk yapıyordun sen."</p>

  <p>Bu tür partilerde zengin insanlar, oteldeki şatafatlı bir yemek davetine katılıp bir çeşit Agatha Christie romanı canlandırırlar. Gravlax Pudingi ile Karaca Budu arasında bir yerde ışıklar bir dakikalığına söner ve içlerinden biri yalancıktan ölür. "Hadi numara yapalım" tarzı eğlenceli bir ölümdür bu.</p>

  <p>Davetin geri kalanında misafirler sarhoş olur. Madeira Consommé'lerini yer ve içlerindeki psikopat katilin kim olduğuna dair ipuçları bulmaya çalışırlar.</p>

  <p>"Belediye başkanının geri dönüşümden sorumlu özel kalem müdürünü öldürdün!" diye bağırıyor Marla.</p>

  <p>Belediye başkanının bilmemneden sorumlu özel kalem müdürünü Tyler öldürdü.</p>

  <p>"Zaten kanser falan da değilsin!" diye bağırıyor Marla.</p>

  <p>Her şey bu kadar çabuk oluyor.</p>

  <p>Bir parmak şıklatmalık zamanda.</p>

  <p>Herkes bize bakıyor.</p>

  <p>"Sen de kanser falan değilsin!" diye bağırıyorum.</p>

  <p>"İki senedir buraya geliyor," diye bağırıyor Marla, "ve hiçbir şeyciği yok!"</p>

  <p>Ben senin hayatım kurtarmaya çalışıyorum!</p>

  <p>"Ne! Hayatımın kurtarılması neden gerekiyormuş?"</p>

  <p>Çünkü beni takip edip duruyorsun. Çünkü bu gece beni takip ettin, çünkü Tyler Durden'ı birini öldürürken gördün ve Tyler Kargaşa Projesi'ni tehlikeye düşüren herkesi öldürür.</p>

  <p>İçerideki herkes kendi küçük trajedisini unutmuş görünüyor. Kendi küçük kanser hadiselerini. Ağrı dindirici ilaçlar alanlar bile şaşkın ve meraklı görünüyor.</p>

  <p>Özür dilerim, diyorum kalabalığa dönerek. Kimseyi incitmek istemedim. Biz gitsek iyi olacak. Bunu dışarıda konuşmalıyız.</p>

  <p>"Hayır!" diyor bağrışıyor herkes, "Gitmeyin! Başka neler var?"</p>

  <p>Ben kimseyi öldürmedim, diyorum. Ben Tyler Durden değilim. O benim bölünmüş kişiliğimin öbür parçası. Sybil adlı filmi gören yok mu içinizde?</p>

  <p>"Yani," diyor Marla, "kim öldürecekmiş beni?"</p>

  <p>Tyler</p>

  <p>"Sen mi?"</p>

  <p>Tyler, diyorum; ama ben Tyler'ın icabına bakmasını bilirim. Sen Kargaşa Projesi üyelerine karşı tetikte ol, yeter. Tyler onlara emir vermiş olabilir, seni kaçırmaları için falan.</p>

  <p>"Bu söylediklerine neden inanayım ki?"</p>

  <p>Her şey bu kadar çabuk oluyor.</p>

  <p>Çünkü, diyorum, sanırım senden hoşlanıyorum.</p>

  <p>"Aşk değil yani, öyle mi?" diyor Marla.</p>

  <p>Bu yeterince banal bir an, diyorum. Daha fazla zorlama.</p>

  <p>Herkes gülümseyerek bize bakıyor.</p>

  <p>Gitmem gerek. Buradan çıkmalıyım. Kafaları tıraşlı olan ya da dayak yemiş gibi görünen heriflere karşı tetikte ol, diyorum. Morarmış gözler. Eksik dişler. Bu tür şeylere dikkat et.</p>

  <p>"Peki sen nereye gidiyorsun?" diyor Marla.</p>

  <p>Tyler Durden'ın icabına bakmam gerek.</p>
</body>
</html>
