<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>4</h1>

  <p>Bu akşam, tanıdık beyin parazitlerinin hepsi burada. Yarınlara Doğru her zaman doludur. Bu Peter. Bu Aldo. Bu Marcy.</p>

  <p>Selam.</p>

  <p>Tanışma faslı. Çocuklar, bu Marla Singer ve bu gece aramıza ilk kez katılıyor.</p>

  <p>Selam, Marla.</p>

  <p>Yarınlara Doğru'daki toplantımıza ısınma rap'i ile başlıyoruz. Grubun adı Asalak Beyin Parazitleri değil. Kimsenin ağzından "parazit" lafını duyamazsınız. Herkes daima iyileşmektedir. Evet, şu yeni çıkan ilaç bir harikadır. Herkes daima son anda kefeni yırtmıştır. Gene de, her köşede, beş günlük bir baş ağrısının mahmur bakışları vardır. Kadının biri engel olamadığı gözyaşlarını siler. Herkesin yakasında adı yazılıdır ve bir yıl boyunca her salı akşamı karşılaştığınız insanlar yanınıza gelirler. Elleri tokalaşmak üzere uzanmış ve gözleri yakanızdaki isim kartına dikilmiştir.</p>

  <p>Sanırım sizinle tanışmadık.</p>

  <p>Kimse asla parazit demez. Herkes etken der.</p>

  <p>Kimse tedavi demez. Herkes terapi der.</p>

  <p>Isınma rap'inde, birisi kalkıp etkenin omuriliğine sıçradığını ve birden sol elini kullanamaz hale geldiğini anlatır. Başka birisi, etkenin beyni sarmalayan sıvıyı kurutmuş olduğunu söyler, bu yüzden beyni artık kafatasının içinde büzüşmekte ve nöbetlere yol açmaktadır.</p>

  <p>Buraya bir önceki gelişimde, Chloe adındaki kadın, verebileceği tek iyi haberi ilan etmişti. Oturduğu sandalyenin tahta kollarına abanarak güçlükle ayağa kalkmış ve artık ölümden korkmadığını söylemişti.</p>

  <p>Bu akşam, tanışma faslından ve ısınma rap'inden sonra, yakasında Glenda yazılı tanımadığım bir kız ayağa kalkıp Chloe'nin kız kardeşi olduğunu açıklıyor ve Chloe'nin geçtiğimiz salı günü sabaha karşı dörtte nihayet öldüğünü söylüyor.</p>

  <p>Tanrım, ne kadar güzel bir an olabilirdi bu. İki senedir her kucaklaşma vaktinde benim kollarımda ağlamış olan Chloe artık bir ölü; toprağın altında ölü ölü yatıyor; bir şişenin içinde, bir mozole de, krematoryumdaki bir bölmede ölü ölü duruyor. Tanrım, bugün binbir düşünce içinde kendini oradan oraya sürüklerken, yarın soğuk gübreye, solucanlar için açık büfeye dönüşebileceğinin kanıtı işte, ölümün inanılmaz mucizesi bu; ve her şey ne kadar güzel olabilirdi, Tanrım, şu kız olmasaydı.</p>

  <p>Marla.</p>

  <p>Ve evet, Marla gene bana bakıyor, bütün beyin parazitlerinin içinde bir tek bana.</p>

  <p>Yalancı.</p>

  <p>Sahtekâr.</p>

  <p>Sahtekâr olan Marla. Sahtekâr olan sensin. Etraftaki herkes, ansızın yüzlerini buruşturan, ani bir kasılmayla böğürerek yere çöken ve kotlarının ağları koyu maviye dönenler, onlarınki de sadece par lak bir gösteri.</p>

  <p>Bu akşam, birdenbire, rehberli meditasyon beni hiçbir yere götürmüyor. Sarayın yedi kapısının ardında, yeşil kapının, turuncu kapının ardında Marla var. Mavi kapının ardında Marla var. Bana gücünü bağışlayan hayvanın mağarasına gittiğimde, hayvanım gene Marla. Sigarasını içmekte, gözlerini devirmekte. Yalancı. Siyah saçlar ve yastık gibi Fransız dudakları. Deri kaplı İtalyan kanepelerine benzer dudaklar. Kaçmak imkânsız.</p>

  <p>Chloe gerçekti.</p>

  <p>Joni Mitchell'in iskeletini düşünün; yüzünde bir gülücükle herkese olağanüstü tatlı davranarak bir partide dolaşsa nasıl görünürdü, Chloe öyleydi işte. Chloe'nin iskeletini bir sinek kadar hayal edin, sabahın ikisinde, kendi iç organlarının mahzenlerinde ve koridorlarında dolaşıyor. Chloe'nin nabzı bir siren olmuş, yukarıdan bildiriyor: Ölüme hazırlanmak için on saniye, dokuz saniye, sekiz saniye. Ölümün başlamasına yedi saniye, altı saniye...</p>

  <p>Geceleri Chloe, kendi büzüşmüş damarlarının ve sıcak lenf püskürten patlak tüplerinin labirentinde koşturuyor. Sinirler, gerilmiş teller gibi dokunun yüzeyine çıkıyor. Chloe'yi sarmalayan deriden çıbanlar fışkırıyor, sıcak ve beyaz inciler gibi.</p>

  <p>Tepeden gelen duyuru diyor ki, bağırsakları boşaltmak için on, dokuz, sekiz saniye.</p>

  <p>Ruhun bedenden tahliyesine hazırlanın; on saniye, dokuz saniye, sekiz saniye.</p>

  <p>Chloe, iflas etmiş böbreklerinden boşalan sıvının içine bileklerine kadar batmış, yürüyor.</p>

  <p>Ölüm beş saniye sonra başlayacaktır.</p>

  <p>Beş, dört.</p>

  <p>Dört.</p>

  <p>Etrafında, asalak canlılar Chloe'nin yüreğine püskürtme boya yapıyor.</p>

  <p>Dört, üç.</p>

  <p>Chloe kendi boğazını kaplayan pıhtılaşmış astara tutunarak yukarı tırmanıyor.</p>

  <p>Ölümün başlamasına üç saniye, iki saniye.</p>

  <p>Chloe'nin açık ağzından içeriye ayın ışığı vuruyor.</p>

  <p>Son nefes için hazırlanın, şimdi.</p>

  <p>Boşaltma işlemi.</p>

  <p>Şimdi.</p>

  <p>Ruhun bedenden tahliyesi.</p>

  <p>Şimdi.</p>

  <p>Ölüm başlamıştır.</p>

  <p>Tanrım, ne kadar muhteşem olabilirdi bu; kollarımın arasındaki sıcak bir yığın olarak Chloe'nin hatırası ve şimdi bir yerlerde ölmüş olan Chloe.</p>

  <p>Ama hayır, Marla tarafından gözetleniyorum.</p>

  <p>Rehberli meditasyonda. içimdeki çocuğu bağrıma basmak üzere kollarımı açıyorum ama içimdeki çocuk Marla; sigarasını tüttürüyor. Sağaltıcı beyaz ışık topu yok. Yalancı. Çakralar yok. Çakralarınızın birer çiçek gibi açıldığını hayal edin, her birinin ortasında, ağır ağır gerçekleşen tatlı bir ışık patlaması.</p>

  <p>Yalancı.</p>

  <p>Çakralarım kapalı kalıyor.</p>

  <p>Meditasyon sona erdiğinde herkes gerinme hareketleri yapıyor, kafasını sağa sola döndürüyor, birbirinin ayağa kalkmasına yardım ediyor. Terapötik fiziksel temas. Kucaklaşma için, aramızdaki mesafeyi üç adımda kat edip Marla'nın karşısına dikiliyorum. Ben talimatı bekleyerek etraftakileri seyrederken, Marla kafasını kaldırıp yüzüme bakıyor.</p>

  <p>Talimat geliyor: Şimdi hepimiz, yakınımızdaki birini kucaklayalım.</p>

  <p>Kollarım Marla'nın gövdesine kıskaç gibi yapışıyor.</p>

  <p>Bu akşam, özellikle değer verdiğiniz birini seçin.</p>

  <p>Marla'nın hiç sigarasız kalmayan elleri beline dayanmış.</p>

  <p>Bu kişiye duygularınızı anlatın.</p>

  <p>Marla erbezi kanseri değil. Marla verem değil. Marla ölmüyor. Tamam, o çok derin, çok manalı felsefi anlamda hepimiz ölmekteyiz; ama Marla, Chloe'nin ölmekte olduğu gibi ölmüyor.</p>

  <p>Duygularınızı paylaşın, diyor ses.</p>

  <p>Ee, Marla, söyle bakalım, elma sever misin?</p>

  <p>Duygularınızı sonuna kadar paylaşın.</p>

  <p>Bana bak Marla, çık git buradan. Çık git. Çık git.</p>

  <p>Marla gözlerini suratıma dikiyor. Gözleri kahverengi. Kulak memeleri küpe delikleriyle dolu; ama kulakları kupesiz. Çatlak dudaklarının üstünde pul pul kalkmış ölü deriler var.</p>

  <p>Kendinizi bırakın ve ağlayın.</p>

  <p>"Sen de ölmüyorsun." diyor Marla.</p>

  <p>Çevremiz birbirine yaslanmış hıçkıran çiftlerle dolu.</p>

  <p>"Beni ele verirsen," diyor Marla, "ben de seni ele veririm."</p>

  <p>O zaman haftayı bölüşelim, diyorum. Kemik hastalığı, beyin parazitleri ve verem Marla'nın olsun. Ben de erbezi kanserini, kan parazitlerini ve organik bunamayı alayım.</p>

  <p>"Kalın bakırsak kanseri ne olacak?" diyor Marla.</p>

  <p>Kız dersini iyi çalışmış.</p>

  <p>Bağırsak kanserini bölüşürüz. Ayın birinci ve dördüncü pazarını o alır.</p>

  <p>"Hayır." diyor Marla. Hayır, o hepsini istiyor. Kanserleri, parazitleri. Marla'nın gözleri kısılıyor. Kendini bu kadar harikulade hissedeceğini hayal bile etmezmiş. Gerçekten yaşadığını hissediyormuş. Cildi düzelmekteymiş. Hayatı boyunca hiç ölü birini görmemişmiş. Eskiden hayat anlamsızmış, çünkü elinde hayatı karşılaştıracağı bir şey yokmuş. Ama şimdi ölüm varmış: ölüm, kayıp ve acı. Gözyaşları, titremeler, dehşet ve pişmanlık. Şimdi, hepimizi bekleyen sonu bildiği için, Marla hayatının her anını hissedebiliyormuş.</p>

  <p>Hayır. Marla hiçbir grubu bırakmayacakmış.</p>

  <p>"Eski hayatıma dönmeye niyetim yok," diyor Marla, "Kendimi iyi hissetmek için bir cenaze evinde çalışıyordum, sırf nefes alıp vermekte oluşuma sevinmek için. Kendi alanımda iş bulamamışım, derdimdi sanki."</p>

  <p>O zaman cenazecine geri dön, diyorum.</p>

  <p>"Cenazeler bunun yanında hiçbir şey," diyor Marla. "Cenazeler soyut törenlerden başka bir şey değil. Burada ölümün ne olduğunu gerçekten anlıyorsun."</p>

  <p>Etrafımızdaki çiftler gözyaşlarını siliyor, burunlarını çekiyor, birbirlerinin omzunu sıvazlıyor ve kendilerini koyveriyorlar.</p>

  <p>İkimiz birden gelemeyiz, diyorum ona.</p>

  <p>"O zaman gelme."</p>

  <p>Buna ihtiyacım var.</p>

  <p>"O zaman cenazelere git."</p>

  <p>Bizden başka herkes birbirinden ayrılmış, kapanış duası için el ele tutuşuyor. Marla'yı serbest bırakıyorum.</p>

  <p>"Buraya ne zamandır geliyorsun?"</p>

  <p>Kapanış duası.</p>

  <p>İki senedir.</p>

  <p>Dua halkasındaki adamlardan biri elimi tutuyor. Bir başkası Marla'nın elini tutuyor.</p>

  <p>Bu dualar başladığında genellikle soluklarım sıklaşır. Tanrım, bizi koru. Tanrım koru bizi, öfkede ve korkuda.</p>

  <p>"İki sene mi?" diye fısıldıyor Marla, başını hafifçe eğerek.</p>

  <p>Tanrım koru bizi, kolla bizi.</p>

  <p>İki sene içinde, beni fark etmiş olabilecek kim varsa ya ölmüş ya da iyileşip bir daha hiç gelmemiştir.</p>

  <p>Bize yardım et, bize yardım et.</p>

  <p>"Peki," diyor Marla, "peki tamam, erbezi kanseri senin olsun."</p>

  <p>Koca Bob, kafamdan aşağı salya sümük ağlayan o tombalak gövde. Teşekkürler.</p>

  <p>Bizi kaderimize ulaştır. Bizi huzura kavuştur.</p>

  <p>"Boş ver, önemli değil."</p>

  <p>İşte Marla'yla böyle tanıştım.</p>
</body>
</html>
