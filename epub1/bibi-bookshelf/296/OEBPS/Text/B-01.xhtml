<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="1.Aziz Nick">1</h2>

  <p class="baslik2">AZİZ NİCK</p>

  <p>Zeck Morgan, Kuzey Carolina, Saf İsa Kilisesi’nin ufak mabedinin en ön sırasında hiç kıpırdamadan oturuyordu. Aslında ayağı ve kaşının tam üstü kaşınıyordu ama yine de kıpırdamıyordu. Kaşını rahatsız eden şey oraya konan bir sinekti. Ayağı da muhtemelen aynı nedenden kaşınıyordu ama başını eğip, orada bir şey olup olmadığına bakmadı.</p>

  <p>Dışarıda yağan kara da bakmıyordu. Sağa sola da bakmıyordu, hatta tam arkasında oturan ailenin durmadan ağlayan çocuğuna bile başını çevirip bakmamıştı. Ailenin orda kalıp vaazı dinlemesine ya da dışarı çıkıp, ortamın sessizliğini bozmamalarına karar verecek olan cemaatin diğer üyeleriydi.</p>

  <p>Zeck, cemaat liderinin oğluydu ve görevinin ne olduğunu biliyordu.</p>

  <p>Lider Habit Morgan kilisenin ufak kürsüsünün önünde duruyordu- elinin altında kütüphanenin sattığı oldukça eski bir sözlük vardı. Bir zamanlar kütüphanede duran bu sözlüğün yerini elbette bilgisayar almıştı; <i>Islah Edilmiş Şimşeğin Yalancı Tanrısı'</i>na tapan insanoğlunun nasıl alçaldığının göstergelerinden biriydi bilgisayarlar. "Gökyüzünden şimşeği alıp, makinelere koydular diye kendilerini tanrı ya da tanrıların dostları sanıyorlar. Şimşeğin yazdığı tek şeyin ateş olduğunu bilmiyorlar mı? Evet, size söylüyorum, o cehennemin ateşidir ve onların kendilerine dost edindikleri tanrıların hepsi şeytandır!"</p>

  <p>Morgan’ın en iyi vaazlarından biri olmuştu bu. Bu vaazı Zeck daha üç yaşındayken vermişti ama Zeck tek kelimesini bile unutmamıştı. Zaten Zeck hiçbir şeyin tek kelimesini unutmazdı. Kelimeleri bilmesi onları asla unutmaması için yeterliydi.</p>

  <p>Ama babasına bundan bahsetmemişti. Çünkü annesi onun bütün vaazları kelimesi kelimesine tekrar edebildiğini fark ettiğinde, ona sakin ama içten bir sesle, "Bu, Tanrı’nın sana bahşettiği muhteşem bir hediye, Zeck. Ama bu hediyeden kimseye bahsetmemen gerekiyor çünkü bunun Şeytan'dan geldiğini düşünenler olabilir," demişti.</p>

  <p>"Öyle mi peki?" diye sormuştu Zeck, "Şeytan'dan mı geliyor?"</p>

  <p>"Şeytan güzel hediyeler vermez," demişti annesi. "Demek ki Tanrı'dan geliyor."</p>

  <p>"O zaman neden birileri Şeytan'dan geldiğini düşünsün ki?"</p>

  <p>Annesi alnını çatmıştı ama dudakları gülümsemeye devam ediyordu -ki birilerinin kendisine baktığının farkındaysa mutlaka gülümserdi. Cemaat liderinin karısı olduğu için saf Hıristiyan olmanın insanı hep mutlu ettiğini çevreye göstermek onun göreviydi.</p>

  <p>"Bazı insanlar Şeytan’ı görmek için o kadar uğraşıyorlar ki," dedi nihayet, "onu olmadığı yerlerde bile görüyorlar."</p>

  <p>Doğal olarak Zeck bu konuşmayı kelimesi kelimesine aklında tuttu. Dört yaşındayken babası ona "Bir şey aslında Şeytan'dan gelirken sana onun Tanrı'dan geldiğini söyleyecek kişiler olacaktır," dediğinde de annesiyle aralarında geçen konuşma aklındaydı.</p>

  <p>"Neden, baba?"</p>

  <p>"Onlar kandırılmış kişilerdir," dedi Peder, "kendi arzuları tarafından kandırılmış kimseler. Dünya daha iyi bir yer olsun isterler o nedenle de kirli şeyleri temizmiş gibi gösterirler böylece onlardan korkmazlar."</p>

  <p>O zamandan bu yana Zeck, bu iki konuşmayı da kafasında ölçüp, biçiyordu çünkü annesinin onu babasına karşı, babasının da onu annesine karşı uyardığının farkındaydı.</p>

  <p>İkisi arasında bir tercih yapmak mümkün değildi. Böyle bir tercih yapmak istemiyordu ki zaten.</p>

  <p>Yine de...Babasının kendisindeki o mükemmel hafızanın farkına varmasına izin vermedi. Ama yalan da söylemedi. Babası eğer ondan bir konuşmayı, bir vaazı ya da herhangi bir şeyi tekrar etmesini isteseydi bunu dürüstçe yapar, her şeyi kelimesi kelimesine bildiğini gizlemezdi ama babası, Tanrı dışında kimseye bir şey sormazdı.</p>

  <p>Biraz önce de öyle yapmıştı. Orada kürsüde ayakta duruyor, cemaate dik dik bakıyordu. "Ya Noel Baba’ya ne demeli! Aziz Nick! Yaşlı Nick ile aynı şey mi? İsa ile bir alakası var mı? Kalbimizde bu 'Aziz Nick' varken, ibadetimiz temiz mi, saf mı? O gerçekten iyi bir adam mı? Yoksa attığı kahkahaların sebebi çocuklarımızı cehenneme doğru sürüklediğini bilmesi mi?"</p>

  <p>Sanki yanıt bekliyormuş gibi cemaate sert sert bakıyordu. Nihayet birisi olabilecek en makul yanıtı verdi:</p>

  <p>"Kardeş Habit, biz bilmiyoruz. Sen Tanrı’ya sorup, bize ne yanıt verdiğini söyler misin?"</p>

  <p>Bunun üzerine Habit başını yukarı doğru kaldırıp, neredeyse kükrercesine, "Gökyüzündeki Tanrımız! Sen sorumuzun yanıtını biliyorsun! Bize cevap ver! Bizler, senin çocukların, senden ekmek istiyoruz, Babamız, bize taş verme!" diye bağırdı.</p>

  <p>Ardından da kürsüyü sıkı sıkı tutup, sallamaya başladı-yukarıya bakmaya devam ediyordu. Zeck, babasının böyle yukarıya baktığında tavanı ya da çatıları görmediğini biliyordu. O doğrudan gökyüzüne bakıyordu, yukarıda koşuşturan tüm o meleklere aradan çekilmelerini söylüyordu ki bakışları Tanrı’ya kadar ulaşabilsin, onun dikkatini çekebilsin çünkü bu onun hakkıydı. "İsteyin ki vereyim," diye söz vermişti Tanrı. "Kapıyı çalın, açılacaktır!" İşte, Habit Morgan da kapıyı çalıp, istiyordu ve sıra Tanrı’nın kapıyı açıp, istenileni vermesindeydi. Tanrı, verdiği sözü tutmamazlık etmezdi- en azından Habit Morgan sözünü ona hatırlattığında.</p>

  <p>Ama Tanrı acele etmiyordu. İşte bu nedenle Zeck ön sırada, annesi ve kendinden ufak üç kardeşi de arka sırada, hiç kıpırdamadan oturuyorlardı. Diğer çocuklar daha küçüktü, o yüzden kıpırdayıp durmaları affedilebilir bir şeydi. Zeck ise saf Hıristiyan olmaya kararlıydı, bu nedenle de sandalyesinde taş gibi hareketsiz duruyordu.</p>

  <p>Morgan’ın bu kadar uzun süre yukarıya bakması bir testten geçtikleri anlamına geliyordu. Belki Tanrı hepsini testten geçiriyordu belki de Morgan yanıtı almıştı- hatta yanıtı büyük ihtimalle bir önceki gece bu vaazı yazmadan önce almıştı- dolayısıyla bu onun testiydi. Ne olursa olsun Zeck bu testi de diğer testleri geçtiği gibi geçecekti.</p>

  <p>Dakikalar bitmek bilmiyordu. Bir yerin kaşıntısı geçiyor, bir başka tarafınki başlıyordu. Babası hâlâ yukarı bakıyordu. Zeck boynundan akan tere bile aldırış etmiyordu.</p>

  <p>Ve yetmiş üç kişilik cemaatte (Zeck gelenleri tek tek saymamış sadece şöyle bir bakmıştı ama her zamanki gibi kaç kişi olduklarını hemen anlamıştı) birisi yerinde kıpırdadı, bir diğeri öksürdü. İşte bu babasının- ya da Tanrı'nın- beklediği andı.</p>

  <p>Babasının sesi sadece bir fısıltı halinde çıktı ama mabedin her tarafından duyuldu. "Etrafım kirlilikle doluyken Kutsal Ruh'un sesini nasıl duyabilirim?"</p>

  <p>Zeck, babasına kendi verdiği bir vaazdan alıntı yapmak istedi. Bu vaazı iki sene önce, Zeck dört yaşına daha yeni girdiğinde vermişti. "Etrafta nasıl bir gürültü olursa olsun Tanrı kendi sesini duyuramaz mı sanıyorsunuz? Eğer safsanız, Tanrı’nın sesi yanında dünyanın tüm gürültüsü diner." Ama Zeck bunu söylerse ceza kırbacının sırtına ineceğini biliyordu. Babası aslında soru sormuyordu. Herkesin bildiği bir şeye işaret ediyordu: Bu cemaatte gerçek anlamda temiz olan tek kişi Habit Morgan'dı. İşte bu yüzden Tanrı’nın cevapları ona, sadece ona, geliyordu.</p>

  <p>"Aziz Nick bir maske!" diye kükredi Babası. "Aziz Nick sefahat Tanrısının sarhoş hizmetkârlarının kahkahasını atıyor. Onun gerçek adı Dionysos! Bacchus! Cümbüş, eğlence, sefahat! Çocuklarımızın kalbine yerleştirdiği hediyeler açgözlülük ve hırs! Tanrım bizi Şeytan’ın Noel Babasından koru! Çocuklarımızın onun kucağına oturup, isteklerini onun taştan yapılmış kulaklarına fısıldamalarına izin verme! O putperestliğin sembolüdür! Onun gibi sembollere hangi ruhun can verdiğini ve onları "ha, ha, ha," diye güldürenin ne olduğunu Tanrı bilir! Onun kahkahası nefretin ve anıran eşeklerin ahmaklığının sesidir!"</p>

  <p>Babası iyi durumdaydı. Tanrının sözlerini aktarırken ileri geri sallanıyordu ve Zeck, kaşıntıyı vücudunun her yerinde hissetse de gözlerini ondan bir an bile ayırmıyordu.</p>

  <p>Morgan bir saat boyunca konuşmaya devam etti, Noel Baba’ya inanan çocukların hikâyelerini, Aziz Nick hakkında çocuklarına yalan söyleyen, onlara Hıristiyanlığın tüm efsanelerinin yalan olduğunu öğreten -Çocuk İsa da dahil olmak üzere- ailelerin hikâyelerini anlattı. Noel Baba'dan istedikleri hediyeler gelmeyince ateist olan çocuklardan bahsetti.</p>

  <p>"Şeytan her zaman yalancıdır! Noel Baba, ana babaların dudaklarına yalanı yerleştirince, o yalanın tohumları çocukların kalplerinde kök salıp, çiçeklenir ve meyve verir, yalanın bu meyvesinin adı inançsızlıktır. Şeytan adına yalan söylediğinizde çocuklarınızın güvenini hak etmezsiniz!"</p>

  <p>Bunları söyledikten sonra sesi fısıltıyla çıkmaya başladı. "Yaşlı Neşeli Aziz Nicholas," diye tısladı. "Bana kulak ver. Söyleyeceklerimi tek bir kişiye anlatma.</p>

  <p>Ve ardından yeniden kükremeye başladı. "Evet, senin çocukların gizli arzularını Şeytan’a fısıldıyor ve o da onların dualarına cevap verecek, ama çocukların istedikleri hediyelerle değil ve elbette Tanrı Immanuel’in izniyle değil- hayır, onların dualarını günahın küllerini ağızlarına doldurarak, ateizmin zehriyle ve kanlarındaki plazmaya inançsızlıkla yanıtlayacak. Hemoglobini alacak ve yerine cehennemin şehvetini koyacak!"</p>

  <p>Konuşma bu şekilde devam ediyordu.</p>

  <p>Zeck’in zihnindeki saat, vaazın tam kırk dakikadır devam ettiğini söylüyordu. Pederin vaazları her zaman birbirinden farklıydı ama her vaazının da sadece tek bir mesajı olurdu. Peder, Tanrı’nın mesajının kısa olduğunu söylerdi ama Tanrı’nın saf bilgeliğini, ölümlülerin anlayabildiği zavallı bir dile aktarmak için çok fazla kelime kullanması gerekiyordu.</p>

  <p>Peder sadece konuşmak için konuşan bir adam değildi. Söylenmesi gerekeni söyleyene kadar konuşmaya devam ederdi.</p>

  <p>Vaazın sonunda ilahi okundu ve ardından Peder, yaşlı kardeşleri Verlin’e seslenip, Tanrı’nın bugün onu gördüğünü ve kalbini dua edebileceği kadar temizlediğini söyledi. Verlin ayağa kalktı. O kadar duygulanmıştı ki Cemaatin kutsanması için okudukları duanın sözlerini zar zor söyleyebiliyordu. Eski bir arabayı normalin iki katı fiyatına sattığını, satın alacak adamın başta yüksek bir rakam verdiği için buna karşı koyamadığını itiraf ettiği günden bu yana ilk kez duaya katılmasına izin verilmişti. Demek ki günahı affedilmişti. Duaya çağrılması bu anlama geliyordu.</p>

  <p>Ve vaaz bitti. Zeck ayağa kalktı ve babasına doğru koşup, ona sarıldı. Her vaazdan sonra böyle yapıyordu çünkü cennetten gelen bazı tozların hâlâ babasının üzerinde olabileceğini ve ona yeterince sıkı sarılırsa, bu tozların kendisine de bulaşabileceğini ve böylece saflaşabileceğine inanıyordu. Ne de olsa cennettekiler onun şu anda saf olmadığını biliyorlardı.</p>

  <p>Babası böyle zamanlarda ona şefkat gösterirdi. Saçlarını, sırtını, omzunu sevgiyle okşardı; tişörtünü kan içinde bırakan kırbaç böyle zamanlarda yoktu.</p>

  <p>"Bak, oğlum," dedi babası. "Tanrının Evin’de bir yabancı var."</p>

  <p>Zeck kapıyı baktı. Diğerleri de içeri yeni giren adamın farkına varmışlardı. Habit Morgan bu adamın dost mu düşman mı olduğunu söyleyene kadar sessizce ona bakmaya devam edeceklerdi. Yabancının üzerinde üniforma vardı ama Zeck daha önce bu tip bir üniforma görmemişti- şerif, itfaiyeci ya da devlet polisi üniforması değildi bu.</p>

  <p>"Saf İsa Kilisesine hoş geldiniz," dedi babası. "Vaazı kaçırdığınıza üzüldüm."</p>

  <p>"Dışarıdan dinledim," dedi adam. "Bölmek istemedim."</p>

  <p>"İyi yapmışsınız," dedi babası, "demek ki Tanrı’nın sözlerini duymuş ve mütevazılıkla dinlemişsiniz."</p>

  <p>"Siz Rahip Habit Morgan mısınız?"</p>

  <p>"Evet, ancak biz burada böyle hitaplar kullanmayız, sadece "kardeş," kelimesini kullanırız. "Rahip," benim diplomalı bir din adamı olduğum anlamına gelir, parayla tutulmuş biri. Bana yetki veren Tanrı'dan başkası değildir çünkü saf doktrini Tanrı'dan başkası öğretemez ve ancak Tanrı onun için hizmet edecek kişileri seçer. Ben parayla tutulmuş bir değilim çünkü Tanrı’nın gözünde onun için hizmet eden herkes eşittir ve hepsi Tanrı’nın Adem’e verdiği öğüde uymak zorundadır, 'ekmeğini alnının teriyle kazan.' Ben çiftçilik yapıyorum. Ayrıca United Parcel’de kamyon şoförüyüm."</p>

  <p>"Hoşunuza gitmeyen bir şekilde hitap ettiğim için beni bağışlayın. Cehaletime verin, sadece saygılı olmak istemiştim," dedi üniformalı adam.</p>

  <p>Ancak Zeck insanları gözlemleme konusunda iyiydi ve adamın aslında babasının "Rahip," olarak adlandırılma konusunda neler düşündüğünü bildiğini hissetti. Bu kelimeyi kasten kullanmıştı.</p>

  <p>Bu yanlış bir şeydi. Cemaat kirleniyordu.</p>

  <p>Zeck adamın yanına doğru koştu ve onun kendisine yapabileceği hiçbir şeyden korkmadan, cesurca, "Eğer şu an da doğruyu söylersen, Tanrı seni bağışlar ve cemaat yeniden temizlenir," dedi.</p>

  <p>Cemaatten iç çekenlerin sesi duyuldu. Bunu şaşkınlıktan ya da hayal kırıklığından yapmıyorlardı; böyle zamanlarda Tanrı’nın Zeck aracılığı ile konuştuğunu düşünüyorlardı, oysa Zeck’in hiçbir zaman böyle bir iddiası olmamıştı. Bunu kabul etmiyordu ama insanların neye inandıklarını da kontrol edemezdi.</p>

  <p>"Ne yalanı?" dedi adam şaşkınlıkla.</p>

  <p>"Bizim hakkımızda her şeyi biliyorsun. İnançlarımızı biliyorsun. Babama "Rahip," demenin onu rahatsız edeceğini de biliyordun. Kasten söyledin. Şimdi de 'saygı göstermek için öyle dedim,'deyip yalan söylüyorsun."</p>

  <p>"Haklısın," dedi adam, şaşkınlığı hâlâ geçmemişti. "Ama bunun ne önemi var ki?"</p>

  <p>"Senin için bir önemi olmalı," dedi Zeck. "Yoksa yalan söyleme zahmetine katlanmazdın."</p>

  <p>Babası yanına gelmiş, elini Zeck’in başına koymuştu. Bu da Zeck’in artık susması gerektiği, konuşma sırasının babasında olduğu anlamına geliyordu.</p>

  <p>"Çocukların ağzından duyuyoruz işte," dedi babası yabancıya, "ağzında bir yalanla gelmişsin buraya, öyle bir yalan ki bir çocuk bile fark edebiliyor. Neden buradasın? Kim gönderdi seni?"</p>

  <p>"Uluslararası filo tarafından gönderildim. Amacım da bu çocuğun Savaş Okuluna girebilecek vasıflara sahip olup olmadığını kontrol etmek."</p>

  <p>"Biz Hıristiyanız, beyefendi. Tanrı isterse bizi koruyacaktır. Düşmanımıza el kaldırmayız."</p>

  <p>"Ben buraya teoloji tartışmaya gelmedim,"dedi yabancı. "Ben kanunu uygulamakla yükümlüyüm. Ailelerin dinsel inançları bizim için istisna teşkil etmez."</p>

  <p>"Ya çocuğun dini?" dedi babası.</p>

  <p>"Çocukların dini olmaz," dedi yabancı. "O yüzden onları gençken alıyoruz- belli bir ideolojiye girmeden önce."</p>

  <p>"Böylece onlara kendi ideolojinizi kabul ettirebiliyorsunuz," dedi babası.</p>

  <p>"Aynen öyle," dedi yabancı ve Zeck’e dönerek, "Benle gel Zechariah Morgan," dedi. "Sınavı ailenin evinde uygulayacağız."</p>

  <p>Zeck adama sırtını döndü.</p>

  <p>"Sizin testinize girmeyi tercih etmiyor," dedi babası.</p>

  <p>"Ama öyle ya da böyle girecek."</p>

  <p>Cemaatten mırıltılar yükseldi.</p>

  <p>Uluslararası Donanma'dan gelen adam cemaate baktı. "Uluslararası Donanma'daki sorumluluğumuz insan ırkını Formik işgalcilerden korumaktır. Biz tüm insan ırkını koruyoruz- korunmak istenmeyenleri bile- ve insan ırkının en zeki beyinlerini alıp, onları görev için eğitiyoruz- eğitim görmek istemeyenleri de. Ya bu çocuk aramızdaki en zeki kişiyse, ya hiçbirimizin başaramayacağı bir işi başarıp, bizi zafere götürecek kapasiteye sahipse? Sırf sizin cemaatiniz saf kalsın diye insan ırkının geriye kalanları ölsün mü yani?"</p>

  <p>"Evet," dedi Peder. Ve tüm cemaat de onun ardından tekrar etti. "Evet. Evet."</p>

  <p>"Biz ekmekteki hamuruz. Biz ona tadını veren tuzuz, isterse tüm dünya yok olsun. Tanrı’yı bu korkunç nesli muhafaza etmeye ikna edecek olan bizim saflığımızdır, sizin şiddetiniz değil."</p>

  <p>Adam gülmeye başladı. "Bizim şiddetimize karşı sizin saflığınız." Zeck’i tişörtünün yakasından tutup, kendine doğru sertçe çekti, İnsanlar bağırmaya başlamıştı ki tişörtün arka kısmını boydan boya yırttı ve çocuğun sırtındaki yaraları gösterdi, bazıları o kadar tazeydi ki üzerlerindeki kan bile kuramamıştı, hatta bir tanesi bu sert hareketle birlikte yeniden kanamaya başladı. "Ya sizin şiddetiniz ne olacak?" dedi adam. "Biz çocuklara el kaldırmayız."</p>

  <p>"Öyle mi?" dedi Peder. "Tanrı, kendilerini disipline edene kadar çocuklarımızı nasıl saflaştıracağımızı bize öğretmiştir. Oğluma vurmamın sebebi onun ruhuna İsa’nın saf sevgisini kucaklamasını öğretmek içindir. Siz ona düşmanlardan nefret etmeyi öğreteceksiniz böylece bedeninin yaşamasının ya da ölmesinin önemi kalmayacak çünkü ruhu kirlenecek ve Tanrı onu fırlatıp, atacak."</p>

  <p>Adam Zeck’in tişörtünü babasının suratına fırlattı. "Eve gel, oğlun orada olacak, kanun ne gerektiriyorsa yapacağız."</p>

  <p>Bu arada Zeck adamın ellerinden kurtulmayı başardı. Adam onu sıkı sıkı tutuyordu ama Zeck’in avantajı büyüktü: Canının yanmasına aldırış etmiyordu. "Senle gelmeyeceğim," dedi Zeck.</p>

  <p>Adam kemerindeki ufak elektronik bir alete dokundu ve aynı anda kapı açıldı, içeriye bir düzine silahlı adam girdi.</p>

  <p>"Babanı tutuklarım," dedi adam. "Anneni de, bu cemaatte karşı koyan kim olursa tutuklarım."</p>

  <p>O sırada annesi, babasını ve birkaç kişiyi daha geçerek yanlarına yürüdü ve "O zaman bizi hiç tanımıyorsunuz demektir. Bizim size direnmek gibi bir niyetimiz yok. Bir Romalı bizden bir palto istese, biz çıkarıp kendi paltomuzu da veririz," dedi. Yaşları daha büyük olan diğer iki kızı adama doğru itti. "Al hepsini test et. İstersen en küçüğüne de bak. Henüz konuşamıyor ama sizin onun içinde mutlaka yöntemleriniz vardır."</p>

  <p>"Onlar için de geleceğiz, ufaklar zaten yasadışı. Yaşlarını doldursunlar geleceğiz."</p>

  <p>"Oğlumuzun vücudunu çalabilirsiniz ama kalbini asla," dedi annesi. "İstediğiniz gibi eğitin. Ona istediğinizi öğretin. Onun kalbi saf. Ne öğretirseniz tekrar eder ama onlara asla, asla inanmaz. O Saf İsa’ya ait, insan ırkına değil."</p>

  <p>Zeck vücudundaki titremeye engel olmak için sağlam durmaya çalışıyordu. Annesi nadiren böyle cesur konuşurdu. Peki ya babası ne tepki verecekti şimdi? Konuşma, harekete geçme, ailesini ve kiliseyi koruma sırası ondaydı.</p>

  <p>Ve yine babası defalarca demişti ki iyi bir eş, kocasına onun hoş karşılamayacağını bildiği tavsiyeleri bile vermekten kaçınmayandır ve karısının bilgeliğini duyamayacak kadar budala bir adam, hiçbir kadının kocası olmaya layık değildir.</p>

  <p>"Git bu adamla, Zeck," dedi babası. "Ve sorulan tüm soruları dürüstçe yanıtla."</p>
</body>
</html>
