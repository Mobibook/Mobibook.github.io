<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="5.Sinterklaas Günü">5</h2>

  <p class="baslik2">SİNTERKLAAS GÜNÜ</p>

  <p>Zeck ayakkabıları görmüştü. Dink’in çocukların çoğu uykudayken ayakkabılardan birinin içine bir şey koyduğunu da görmüştü. Ama neler olduğunu anlamamıştı, sadece bu iki Hollandalı çocuğun tuhaf bir iş çevirdiklerini fark etmişti.</p>

  <p>Zeck, Dink’in taburunda değildi. Aslında herhangi bir taburda da değildi. Çünkü kimsenin onu izlediği yoktu, zaten izleseler de fark etmezdi. Zeck oynamıyordu.</p>

  <p>Fare Ordusu'nun ikinci sırada olması da bu nedenle önemliydi- savaşları, hiçbir işe yaramayan bir askere rağmen kazanıyorlardı.</p>

  <p>Rosen başta onu tehdit etmiş, ona tanınan ayrıcalıkları elinden almaya kalkışmıştı -hatta yemek yemesine bile engel olmaya uğraşmıştı- ama Zeck ona hiç aldırış etmemişti. Ona kabadayılık taslayan, koridorlarda yolunu kesen çocukları da umursamamıştı. Ne diye umursayacaktı ki? Kaba güç kullanmaya çalışmaları onların ne tür insanlar olduğunu ortaya koyuyordu zaten, şiddetten keyif almaları onların ruhunun ne denli kirli olduğunu gösteriyordu.</p>

  <p>Yaradılış, bölüm altı, ayet on üç: Ve Tanrı Nuh’a dedi ki, tüm hayat gözlerimin önünde son bulacak; çünkü yeryüzü onlardan dolayı şiddetle doldu; ve bekleyin, ben de onları yeryüzü ile yok edeceğim.</p>

  <p>Tanrı’nın Yeryüzüne Böcekleri göndermesinin nedeninin insanoğlunun uyguladığı şiddet olduğunu anlamıyorlar mıydı? Zeck, Çin’in yeryüzünden nasıl silindiğinin anlatıldığı videoları izlemek zorunda kaldığında bu fikri iyice netleşmişti. Böcekler, yok edici meleklerden başka neyi temsil ediyor olabilirlerdi? Önce sel, sonra ateş, aynen kehanette söylendiği gibi.</p>

  <p>Dolayısıyla verilecek doğru tepki şiddete karşı durmak, barışçıl olup, savaşı reddetmekti. Oysa onlar ne yapıyorlardı? Çocukları savaşın put tanrısına kurban ediyorlardı, onları ailelerinden koparıp, buraya, Moloch'un kızgın, metal kollarına atıyorlardı. Çocuklar burada kendilerini tamamen şiddete teslim edecekleri bir eğitim alıyorlardı.</p>

  <p>Beni istediğiniz kadar itip kalkın. Bu yaptığınız beni arındıracak, sizi ise daha da kirletecek.</p>

  <p>Gerçi artık kimsenin Zeck ile uğraştığı yoktu. Onu görmezden geliyorlardı. Bunu açıktan yapmıyorlardı- onlara bir şey sorduğunda yanıt veriyorlardı. Muhtemelen onu küçümseyerek ama bu Zeck’in umurunda mıydı? Küçümseme nefretle karışık bir tutumdur ve nefret de korkuyla karışık gururdur. Ondan korkuyorlardı çünkü o farklı biriydi ve bu yüzden ondan nefret ediyorlardı ve hissettikleri acıma, içlerinde Tanrı’nın dokunuşundan geriye kalan tek şey- küçümsemeye dönüşmüştü. Gururla kirlenen bir erdem.</p>

  <p>Sabah olduğunda Flip’in ayakkabılarını ve Dink’in ayakkabıya koyduğu notu tamamen unutmuştu.</p>

  <p>Ama sonra Dink’in elinde tıka basa dolu bir tepsiyle yemek kuyruğundan çıktığını ve tepsiyi götürüp Flip’e verdiğini gördü.</p>

  <p>Flip önce gülümsedi, sonra kahkaha atmaya başladı.</p>

  <p>O zaman Zeck’in aklına ayakkabılar geldi. Flip’in yanına gidip, tepsiye baktı.</p>

  <p>Bu sabah kahvaltıda krep vardı ve Flip’in krepi F harfi şeklinde kesilmişti. Anlaşılan bu durumun iki Hollandalı çocuk için bir anlamı vardı ve Zeck ne olabileceğini tahmin edemiyordu. Gerçi Zeck çoğu şeyi anlamıyor ya da bir fikir yürütemiyordu. Babası onu dış dünyadan uzak tutmuştu bu nedenle diğer çocukların çoğunun bildiği şeyleri o bilmiyordu. Zeck cehaletinden gurur duyuyordu. Bu onun temiz kaldığının göstergesiydi.</p>

  <p>Ama bu kez ona ters gelen bir şeyler vardı. Sanki o F harfi bir tür komploya işaret ediyor gibiydi. Ne anlama geliyordu o harf? Herkesin bildiği o küfür mü? İyi de bu çok basit bir açıklama olurdu, dahası bu kez ikisi o art niyetli kahkahalardan atmamışlardı. Bu başka türlü bir kahkahaydı.. .Hüzünlü bir kahkaha.</p>

  <p>Hüzünlü kahkaha. Bundan bir anlam çıkarmak zordu ama Zeck doğru bir tespit yaptığını da biliyordu. F harfi onları güldürmüştü ama aynı zamanda üzmüştü.</p>

  <p>Diğer çocuklardan birine sordu. "Dink’in Flip’in krepinden yaptığı o F harfi de neyin nesi öyle?"</p>

  <p>Çocuk omuz silkip, "Hollandalı onlar," demişti, sanki Hollandalı olmaları tüm tuhaf davranışlarını izah ediyormuş gibi.</p>

  <p>Zeck elindeki tek ipucunu araştırmaya karar verdi. Kahvaltıdan hemen sonra ekranının başına oturup, önce Hollanda F yazdı ve elbette hiçbir sonuç alamadı. Sonra bir iki kombinasyon daha denedi ve nihayet "Hollanda ayakkabıları" yazınca Sinterklaas Günü ile ilgili bir şeyler çıktı karşısına. Altı Aralık tarihinin ne anlama geldiğini böylece öğrenmiş oldu.</p>

  <p>Derse gitmedi. Onun yerine Flip’in yatağına gitti. Düzgünce toplanmış olan yatağın altını üstüne getirdi ve nihayet örtülerin altına gizlenmiş kağıdı buldu. Kağıtta yazan şiiri hemen ezberledi, sonra kağıdı bulduğu yere yeniden koyup, yatağı topladı- çünkü yatağı böyle bırakırsa Flip onun yüzünden, haksız yere eksi not alabilirdi. Sonra da Albay Graff’ın ofisine gitti.</p>

  <p>"Seni çağırdığımı hatırlamıyorum," dedi Albay Graff.</p>

  <p>"Çağırmadınız," dedi Zeck.</p>

  <p>"Bir sorunun varsa, danışmanına git. Danışmanın kim?" Ama Zeck onun danışmanın adını gayet de iyi hatırladığını, aslında kendisinin kim olduğunu çıkaramadığını hemen anlamıştı.</p>

  <p>"Ben Zeck Morgan," dedi. "Fare Ordusu'nda izleyiciyim."</p>

  <p>"Tamam," dedi Graff başını sallayarak. "Şiddet uygulamayacağına dair ettiğin yemini mi bozdun?"</p>

  <p>"Hayır, efendim," dedi Zeck. "Size bir soru sormaya geldim."</p>

  <p>"Soracak başka birini bulamadın mı?"</p>

  <p>"Herkesin işi vardı," dedi Zeck. Bunu söylediği anda da pişman oldu çünkü aslında başka kimseye gitmemişti ve bunu sadece Graff’ın işe yaramaz biri olduğunu, herkes çalışırken onun boş boş durduğunu ima etmek için söylemişti. "Yanlış bir şey söyledim, beni bağışlayın," dedi.</p>

  <p>"Ne sormak istiyorsun?" dedi Graff, başka tarafa bakıyordu ve fazla sabrının kalmadığı belliydi.</p>

  <p>"Burada şiddet karşıtı olmanın söz konusu olmadığını çünkü beni böyle davranmaya iten nedenin dinle bağlantılı olduğunu ve Savaş Okulu'nda din diye bir şeyin olmadığını söylemiştiniz."</p>

  <p>"Dini ibadetlerinizi yapamayacağınızı söylemiştim," dedi Graff. "Yoksa dersler sürekli namaz kılmak isteyen Müslümanlardan, her yedi günde bir Sabbath’ı ya da başka bir dini günü kutlamak isteyen Hıristiyanlardan ve Yahudilerden dolayı kesintiye uğrar. Macumbaların tavuk kurban etme geleneğini de eklersek, ve tabii her yerde ufak Buda heykelleri, azizlerin ikonaları filan olur. Dolayısıyla hepsi yasak. Ders zamanı geldi. Şimdi lütfen sınıfına git yoksa sana eksi not vermek durumunda kalırım."</p>

  <p>"Benim sorum bu değildi," dedi Zeck. "Size yanıtını zaten bildiğim bir soru sormaya gelmedim."</p>

  <p>"O zaman niye açıyorsun bu konuyu -neyse, boş ver- ne soracaktın sen?"</p>

  <p>"Eğer dini ibadet yasaksa, o zaman Savaş Okulu neden Aziz Nicholas Günü'nün kutlanmasına hoşgörü gösteriyor?"</p>

  <p>"Göstermiyoruz," dedi Graff.</p>

  <p>"Evet gösteriyorsunuz."</p>

  <p>"Söz konusu bile değil."</p>

  <p>"Ama kutlandı."</p>

  <p>"Lütfen konuya gelir misin? Şikayette mi bulunuyorsun? Öğretmenlerden bir şey söyleyen mi oldu?"</p>

  <p>"Flippus Rietveld, ayakkabılarını yatağının yanına koydu, Aziz Nicholas için. Dink Meeker da ayakkabılardan birinin içine, üzerine şiir yazdığı bir kağıt koydu ve sonra sabah kahvaltısında Flip’e üzerine F harfi kazınmış bir krep verdi. Bu harf geleneksel olarak Sinterklaas Gününü temsil ediyor. O da bugün, altı Aralık."</p>

  <p>Graff geriye yaslandı. "Sinterklaas şiiri?"</p>

  <p>Zeck ezberlemiş olduğu şiiri okudu.</p>

  <p>Graff gülümseyip, kıkırdadı.</p>

  <p>"Yani onların dini inançları gereğince hareket etmesini komik buluyorsunuz ama benimkini yasaklıyorsunuz."</p>

  <p>"Altı üstü ayakkabının içine koyulmuş bir şiir. Canın istiyorsa sen de otur dilediğin şiiri yaz ve insanların kıyafetlerinin içine yerleştir, sana bu konuda izin veriyorum."</p>

  <p>"Benim dinimde ayakkabıya şiir koymak gibi şeyler yok. Benim dinim Yeryüzüne barışın gelmesine katkıda bulunmamızı istiyor."</p>

  <p>"Yeryüzünde bile değilsin artık."</p>

  <p>"Eğer alıkonulup buraya getirilmeseydim ve Mamon’a kölelik yapmak zorunda bırakılmasaydım şu anda Yeryüzünde olacaktım," dedi Zeck, ses tonu yumuşaktı.</p>

  <p>Graff aklından, "Neredeyse bir senedir buradasın ve hâlâ aynı havadan çalıyorsun," diye geçirdi. "Arkadaşlarının baskısı da mı hiç etkilemiyor seni?"</p>

  <p>"Eğer o Hollandalı Hıristiyanlar Aziz Nicholas Gününü kutlayabiliyorsa, o zaman Müslümanların da Ramazan’ı ve Yahudilerin de Tabernacles Bayramını ve benim de sevgi ve barış öğretimi uygulayabilme hakkım olmalı.</p>

  <p>"Neden uğraşıyorsun bununla?" dedi Graff. "Yapabileceğim tek şey onlara ceza vermek, hem de niye? Sırf birbirlerine sevimli bir jest yapmışlar diye. Herkes senden daha da çok nefret edecek."</p>

  <p>"Yani onlara adımı vereceğinizi mi kast ediyorsunuz?"</p>

  <p>"Hayır, Zeck. Senin nasıl davranacağını biliyorum. Gidip kendin söyleyeceksin, onlar da sana öfkelenecek ve senle uğraşmaya başlayacaklar, böylece daha fazla arınmış olacaksın."</p>

  <p>Graff, Zeck içeri girdiğinde onu tanımamıştı ama belli ki hakkında epeyce şey biliyordu. Yüzünü tanıyamıyorlardı ama fikirlerini biliyorlardı. Zeck’in inancındaki ısrarı bir etki yaratmaya başlamıştı demek.</p>

  <p>"Eğer Savaş Okulu tüm dinleri yasakladığı için benim dinimi yasaklıyorsa, o zaman tüm dinler yasaklanmalı efendim."</p>

  <p>"Bunu biliyorum," dedi Graff. "Senin çekilmez bir velet olduğunu da biliyorum."</p>

  <p>"Sanırım bunu 'kumandanların askere moral vermesi gerekir,' komutu doğrultusunda söylediniz, efendim."</p>

  <p>"Hayır, bunu 'zeki bir göt olmak seni Savaş Okulu'ndan kurtarmaz,' tespiti doğrultusunda söyledim."</p>

  <p>"Çekilmez bir velet olmaktansa zeki bir göt olmak iyidir, efendim."</p>

  <p>"Çık ofisimden."</p>

  <p>Bir saat sonra Flip ve Dink, Albay’ın odasına çağrıldı. İkisi de kınama cezası aldı ve şiire el koyuldu.</p>

  <p>"Ayakkabılarını da alsaydınız ya, efendim," dedi Dink. "Ayrıca eminim tuvalete çıktığında o F harfini de çıkaracaktır, ben sizin için eski haline sokarım, böylece hiçbir şeyi atlamamış olursunuz."</p>

  <p>Graff hiçbir şey demeden onları geri yolladı. Artık olayın bütün Savaş Okulu'nda duyulacağına emindi. Ama eğer bunu yapmasaydı, Zeck’in gidip herkese okul yönetiminin bu iki çocuğa hoşgörü gösterdiğini söyleyeceğinden de emindi. İşte o zaman işler kabusa dönerdi çünkü çocuklar dini bayramlarından dolayı tatil istemeye başlayacaktı.</p>

  <p>Kaçınılmaz olan şuydu: Burada uygulanan programla işbirliği yapmayı reddeden bu iki muhalif, müttefik olacaklardı. Müttefik olduklarının bilincinde oldukları için değil. Ama gerçekte öylelerdi- sistemi yıkmak için kasıtlı olarak sorun çıkarıyorlardı.</p>

  <p>Ama buna izin vermeyeceğim sevgili dahi çocuklar. Çünkü Sinterklaas Günü ya da Hıristiyan şiddet karşıtlığı filan kimsenin umurunda değil. Çünkü savaşa gittiğinizde- ki ister inanın ister inanmayın Dink ve Zeck, gittiğiniz yer oraydı- o zaman çocuksu işlerle kimse ilgilenmez. İnsan soyunu hayatta kalması riske girdiğinde, kriz geçene kadar tüm bu dünyevi saçmalıklar bir kenara bırakılır.</p>

  <p>Ve siz veletler ne düşünürseniz düşünün kriz henüz son bulmadı.</p>
</body>
</html>
