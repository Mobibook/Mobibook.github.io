<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="2.Ender'in Çorabı">2</h2>

  <p class="baslik2">ENDER'İN ÇORABI</p>

  <p>Peter Wiggin’in tüm günü Greensboro Halk Kütüphanesi'nde, dönem ödevi üzerinde çalışarak geçirmesi gerekiyordu ama projeye ilgisi kalmamıştı. Yılbaşından iki gün önceydi, bu tatil her zaman onun canını sıkardı. "Bana hediye almayın," demişti ailesine geçen sene. "Parayı ortak hesaba yatırın ve mezun olduğumda bana verin."</p>

  <p>"Amerikan ekonomisi Yılbaşı sayesinde yürüyor," demişti babası. "Bizim de üstümüze düşeni yapmamız lazım."</p>

  <p>"Diğer insanların sana ne verip, ne vermediği seni ilgilendirmez," dedi annesi. "Sen paranı biriktir, bize bir şey alma."</p>

  <p>"Sanki böyle bir şey mümkünmüş gibi," dedi Peter.</p>

  <p>"Zaten senin aldığın hediyeleri beğenmiyoruz," dedi Valentine, "Almasan da olur."</p>

  <p>Bu, Peter’ı fena kızdırmıştı. "Nesi varmış benim hediyelerin! Sanki size yara bandı alıyormuşum gibi konuşuyorsun!"</p>

  <p>"Bulabildiğin en ucuz şeyleri alıp, evi gelince de kime hangisini versem diye karar veriyorsun muhtemelen."</p>

  <p>Peter’ın yaptığı tam olarak buydu. "Bak sen Valentine, bir de aramızda en iyi yüreklinin sen olduğunu söylerler."</p>

  <p>"İkiniz didişmeyi bırakamıyor musunuz?" demişti annesi.</p>

  <p>Tüm bunlar geçen sene olmuştu. Bu sene Peter’ın yatırımları gayet iyiydi- elbette yaşı tutmadığı için bu yatırımları isimsiz yapıyordu- ve aileye güzel hediyeler almaya yetecek kadar pay satmıştı. Bu sene kimse ses edemezdi. Yine de çok fazla para harcamamıştı yoksa babası bu paranın nerden geldiği konusunda soru sormaya başlayabilirdi.</p>

  <p>Yılbaşı alışverişini tamamlamıştı. Elindeki projeyi yapmayacaktı, kendini bir başka konu araştırmaya da hazır hissetmiyordu. Bu berbat kasabada yapacak bir şey de yoktu, o nedenle de en iyisi eve gitmekti.</p>

  <p>Eve girdiğinde annesini bir çift Yılbaşı çorabına bakıp, ağlarken buldu.</p>

  <p>"Üzülme anne," dedi. "Bu sene yaramazlık yapmadın. Bu kez hediye olarak kömür vermeyeceğim."</p>

  <p>Annesi nezaketen gülümsedi ve çorapları çabucak kutuya geri koydu. Peter o zaman çorapların kime ait olduğunu anladı.</p>

  <p>"Anne," dedi. Sesindeki öfkeyi gizleyememişti: "Ender ölmedi ki, sadece Savaş Okul'unda."</p>

  <p>Annesi sandalyesinden kalkıp, mutfağa doğru yürüdü.</p>

  <p>"Anne, o iyi."</p>

  <p>Kadın ona baktı, gözleri alev alevdi ama sesi yumuşaktı: "Nerden biliyorsun? Ondan mektup filan mı aldın? Telefonla mı aradı? Okul yönetimi ailesi yerine sana gizli bir rapor filan mı gönderdi?"</p>

  <p>"Hayır," dedi Peter, sabrının tükendiği sesinden anlaşılıyordu.</p>

  <p>Annesi acı acı gülümsedi. "O zaman ne dediğini bilmiyorsun, değil mi?"</p>

  <p>Peter onun sesindeki alaycı tona bozulmuştu. "Yani çoraplara dokunup, gözyaşı dökmenin bir faydası mı oluyor?"</p>

  <p>"Sen gerçekten akıl almaz birisin, Peter," dedi annesi, onun yanından geçerken.</p>

  <p>Peter onun arkasından mutfağa girdi. "Bahse girerim Savaş Okul'unda da onlar için sağa sola çorap asıp, içlerine ufak uzay gemileri koyuyorlardır, şu ateş açtığında sağlam ses çıkaranlardan."</p>

  <p>"Eminim ki Müslüman ve Hindu çocuklar yılbaşı çorabı aldıkları için çok memnun olacaklardır," dedi annesi.</p>

  <p>"Anne, Yılbaşında ne yapıyorlar bilmem ama Ender’ın bizi özlemeyeceğinden eminim."</p>

  <p>"Senin bizi özlememen onun da bizi özlemeyeceği anlamına gelmez."</p>

  <p>Peter başka tarafa bakarak, "Tabii ki sizi özledim," dedi.</p>

  <p>Annesi hiçbir şey demedi.</p>

  <p>"Ben tamamen normal bir çocuğum. Ender de öyle. Bir sürü işi vardır şimdi. Üstesinden geliyordur. Uyum sağlıyordur. İnsanlar önünde sonunda uyum sağlar. Hem de her şeye."</p>

  <p>Kadın ona doğru yaklaşıp, parmağını tişörtünün yakasına geçirdi ve onu kendine doğru çekip, fısıltıyla "İnsan çocuğunu kaybetmeye asla alışamaz," dedi.</p>

  <p>"O ölmedi ki," dedi Peter.</p>

  <p>"Ama ölmüş gibi. Bir daha buradan giden o çocuğu görme şansım olmayacak. Onu ne yedi yaşında, ne dokuz yaşında, ne de on bir yaşında göremeyeceğim. O yaşlarıyla ilgili anılarım olmayacak ancak hayal etmeye çalışabilirim. Çocukları ölen ailelerin durumu da budur. Bu yüzden Peter neden bahsettiğin konusunda gerçekten bir fikrin olana kadar -mesela insanların duyguları gibi- çeneni kapasan iyi olur."</p>

  <p>Peter, "Sana da iyi yıllar, anne," dedi ve odadan çıktı.</p>

  <p>Kendi yatak odasına girdi. İçerisi gözüne bir tuhaf göründü. Yabancı bir yer gibi. Boş. İçeride onu, kişiliğini yansıtan hiçbir şey yoktu. Bu aslında bilinçli olarak aldığı bir karardı-bu odaya koyacağı kişisel bir eşya Valentine ile aralarındaki bitmek tükenmek bilmeyen tartışmalarda aleyhine kullanılabilirdi. Ama şu anda, annesinin onu insanlıktan bir haber olmakla suçlamasının üzerine bu oda gözüne berbat gözükmüş, burada yaşayacak türde birinden nefret edeceğini hissetmişti.</p>

  <p>Yeniden oturma odasına gitti ve Yılbaşı çoraplarının durduğu kutuyu yerinden alıp, içindekileri yere döktü. Annesi çorapların üzerine isimlerinin baş harfini dikmiş, her çoraba da birer resim yapıştırmıştı. Kendisine verilecek çorabın üzerinde bir uzay gemisi resmi vardı. Ender’ın çorabının üzerinde de buharlı bir lokomotif vardı. Oysa uzayda olan o ufak veletti, kendisi burada yeryüzünde, lokomotiflerin içinde sıkışmıştı.</p>

  <p>Elini Ender’ın çorabının içine soktu ve onu kukla gibi konuşturmaya başladı. "Annemin en sevdiği oğluyum ben ve çok çok iyi bir çocuğum."</p>

  <p>Çorabın parmak kısmında bir şey vardı. Bu, demir bir beş sentlikti ve bu antika şeyin değeri beş sentten beş yüz kez daha fazlaydı.</p>

  <p>"Demek hırsızlık yapmaya da başladın?" dedi annesi kapı eşiğinden.</p>

  <p>Peter kendini gerçekten de suç işlerken yakalanmış gibi hissetmiş, utanmıştı. "Parmak kısmında bir ağırlık vardı, ne olduğunu anlamak istedim."</p>

  <p>"Ne olursa olsun, o sana ait bir şey değil," dedi annesi.</p>

  <p>"Almayacaktım ki," dedi Peter. Gerçi elbette kafasından geçen parayı almaktı, zaten unutulmuştur, kimse fark etmez diye düşünmüştü.</p>

  <p>Ama eve girdiğinde kadının bakıp ağladığı çorap buydu ve elbette o bozuk paranın orada olduğunu biliyordu.</p>

  <p>"Hâlâ onun çorabına hediye mi koyuyorsun?" diye sordu annesine.</p>

  <p>"Çorapları dolduran Noel Baba," dedi annesi. "Benimle bir alakası yok."</p>

  <p>Peter başını salladı. "Of anne."</p>

  <p>"Seni ilgilendirmez," dedi annesi. "Sen kendi işine bak."</p>

  <p>"Bu hastalıklı bir durum," dedi Peter. "Sanki ölmüş gibi kahraman oğluna ağlıyorsun. O iyi. Ölmeyecek. Evrendeki en güvenli, en korunaklı yerde ve savaşı kazandıktan sonra alkışlar ve konfetiler arasında eve dönüp, sana sarılacak."</p>

  <p>"O parayı yerine koy," dedi annesi.</p>

  <p>"Koyacağım zaten."</p>

  <p>"Şimdi, benim de görmem lazım."</p>

  <p>Bu söylediği Peter’ı incitmişti. "Bana güvenmiyor musun, anne?" dedi. Gerçekten incindiğini gizlemek için alaycı bir sesle konuşmaya çalışmıştı.</p>

  <p>"Söz konusu olan Ender ise hayır. O elindeki de Ender’e ait olduğuna göre. Sadece Ender’in parmak izleri olmalı onun üzerinde, başkasının değil."</p>

  <p>"Ve Noel Baba'nınkiler," dedi Peter.</p>

  <p>"Ve Noel Baba'nınkiler."</p>

  <p>Peter demir parayı çorabın içine bıraktı.</p>

  <p>"Şimdi yerine koy onu."</p>

  <p>"Bu şeyi ateşe atmam için beni tahrik ettiğinin farkındasın değil mi?" dedi Peter.</p>

  <p>"Bir de sana neden güvenmediğimi soruyorsun."</p>

  <p>"Ve sen de neden düşmanca davrandığımı anlamıyorsun?"</p>

  <p>"Çocuğumu özleyebilmem için senin evde olmaman gerekiyor, bu seni hiç mi rahatsız etmiyor?"</p>

  <p>"İstediğini istediğin zaman yapabilirsin anne. Sen bir yetişkinsin. Para ve özgürlük yetişkinlere ait şeyler."</p>

  <p>"Sen gerçekten dünyadaki en budala zeki çocuksun," dedi annesi.</p>

  <p>"Evet, lütfen bu son söylediğini de bu evde sevildiğim ve sayıldığımı hissetmem için gereken nedenler listesine ekleyelim."</p>

  <p>"İyi de bunu sevgiyle, şefkatle söyledim."</p>

  <p>"Eminim öyledir annecim," dedi Peter. Çorabı kutuya koydu. Tam ayağa kalkıyordu ki annesi yanından geçip, kutuyu bıraktığı yerden aldı ve içinden Ender’e ait olan çorabı çıkardı.</p>

  <p>Peter gömleğinin cebine koyduğu demir parayı çıkarıp, annesine uzattı. "Denemeye değerdi, öyle değil mi?" dedi.</p>

  <p>"Kardeşini hâlâ o kadar kıskanıyorsun ki ona ait olan her şeyi istiyorsun değil mi?"</p>

  <p>"Harcayacak hali yok ya. Onun için yatırım yapacaktım, böylece gelmeden önce biraz parası birikmiş olurdu; altı, sekiz ya da artık kaç sene sonra gelirse, ona verecektim."</p>

  <p>Annesi eğilip, alnına bir öpücük kondurdu. "Seni neden hâlâ sevdiğimi Tanrı bilir," dedi. Sonra bozuk parayı çorabın içine koydu, çorabı da kutuya yerleştirdi ve Peter’ın eline vurup, kutuyu da yanına alarak odadan çıktı.</p>

  <p>Annesinin vurduğu yer yanıyordu ama esas dudaklarının değdiği yer ürpermişti.</p>
</body>
</html>
