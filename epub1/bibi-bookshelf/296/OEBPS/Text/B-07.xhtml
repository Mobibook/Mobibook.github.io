<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="7.Çoraplar">7</h2>

  <p class="baslik2">ÇORAPLAR</p>

  <p>Fare Ordusu, Savaş Okulu'nun çok ufak bir yüzdesini oluşturuyordu ama olay okula hızla yayıldı. Diğer ordular bu hediye işine bir şaka olarak başladılar. Birisi yemeğinden artanları bir başkasının tepsisine bırakıp, "Buyur Noel Babadan sana" diyordu ve herkes gülüyordu.</p>

  <p>Ama şaka olsa bile neticede bir hediyeydi, öyle değil mi? Birkaç gün içinde Noel Baba okulun her tarafında iş başındaydı.</p>

  <p>Hediyeler sadece bunlar da değildi. Birbirlerine çorap veriyorlardı. Kimse bunu kimin başlattığını bilmiyordu ama sonra herkes bir şeylerin içine gizleyip, sıkıştırıp birbirine çorap vermeye başladı. Kimsenin içine bir şey bırakılır umuduyla çorapları bir yere astığı yoktu elbette. Çorapların kendisi hediye olarak veriliyordu.</p>

  <p>Çorabı alan kişi de onu giymenin bir yolunu buluyordu, çoraplar kiminin gömlek kolundan görünüyor, kimi cebinden sarkıtıyor, bazısı diğer teki farklı olsa da ayağına giyiyordu. Çorap bir gün kullanılıyor sonra sahibine iade ediliyordu. Sözlerden çok çoraplar konuşuyordu artık: <i>Beni Noel Baba yolladı.</i></p>

  <p>Başta hediye olarak verilebilecek şeyler çorap, şiir, arta kalan yemeklerle sınırlıyken zaman ilerledikçe çeşit arttı. Mesela birilerine ders çalıştırmak, Savaş Odası'nda ihtiyaç duyanlarla idman yapmak, duş almaya gitmiş birinin yatağını toplamak ya da birine video oyunundaki gizli bir seviyeye nasıl atlayabileceğini öğretmek gibi.</p>

  <p>Verilen hediye somut bir şey olmasa bile yanına konulan bir çorap hediyeyi somutlaştırıyordu.</p>

  <p>Babam haklıydı diye düşünüyordu Zeck. Bu çocukların aileleri bu Noel Baba yalanını onların yüreğine yerleştirmişti ve bu yalan şimdi meyvelerini veriyordu. Hepsi yalancıydı ve Yalanların Babasına saygılarını sunuyorlardı. Babasının sözleri Zeck’in kulaklarında çınlıyordu: "Onların dualarını ağızlarına günahın küllerini saçarak, ateizmin zehriyle ve kanlarındaki plazmaya inançsızlıkla yanıtlayacak." Bu çocuklar inançlı kimseler değillerdi- ne İsa’ya ne de Noel Baba’ya inanıyorlardı. Bir yalana hizmet ettiklerini biliyorlardı. İnsan, şeytan adına hayır işlediğinde bu hayrın günaha dönüştüğünü anlamıyorlardı. Şeytan asla iyi bir iş yapmazdı.</p>

  <p>Zeck, Albay Graff’a gitmeyi denedi ama askerlerden biri onu koridorda durdurup, "Savaş Okulunun kumandanı ile görüşmek için randevun var mı?" diye sordu.</p>

  <p>"Hayır, efendim," dedi Zeck.</p>

  <p>"O zaman ne söylemek istiyorsan gidip danışmanına söyleyeceksin ya da öğretmenlerden birine."</p>

  <p>Öğretmenlerden yardım alamayacağını biliyordu. Zaten sadece bir kaçının konuşmak için vakti vardı. Onlar da sorunun derslerle ilgili olup olmadığını sorar, eğer değilse git başkasıyla konuş derlerdi. Bu yerde İsa’nın sözleri uzun zamandır hoş karşılanmıyordu.</p>

  <p>Danışman onu dinledi- en azından Zeck konuşurken yerinde oturmaya devam etti. Ama Zeck bir sonuç alamadı.</p>

  <p>"Yani bana diyorsun ki diğer çocuklar birbirlerine karşı nazik davranıyor ve benim de buna bir son vermem gerekiyor."</p>

  <p>"Bunu Noel Baba adına yapıyorlar."</p>

  <p>"Sana Noel Baba adına tam olarak ne yapıldı?"</p>

  <p>"Bana kişisel olarak yapılan bir şey yok ama-"</p>

  <p>"O zaman birbirlerine nazik davrandıkları ama sana öyle davranmadıkları için şikayet ediyorsun?"</p>

  <p>"Bunu Noel Baba-"</p>

  <p>"Anladım, Noel Baba. Sen Noel Baba’ya inanıyor musun, Zeck?"</p>

  <p>"Ne demek istiyorsunuz?"</p>

  <p>"Noel Baba’ya inanıyor musun? Sence gerçekten hediye getiren kırmızı kıyafetli, tombul, şen şakrak bir adam var mı?"</p>

  <p>"Hayır."</p>

  <p>"Yani Noel Baba senin dininin bir parçası değil."</p>

  <p>"Tam olarak bundan bahsediyorum. Noel Baba onların dininin bir parçası."</p>

  <p>"Onlarla konuştum. Bunun dinle bir ilgisi olmadığını söylüyorlar. Noel Baba’nın dünyanın pek çok yerinde rastlanan kültürel bir figür olduğunu ileri sürüyorlar."</p>

  <p>Zeck "Noel Baba, Noel’in bir parçası," diye ısrar etmeye devam etti.</p>

  <p>"Ve sen Noel’e inanmıyorsun?"</p>

  <p>"Çoğu insanın kutladığı biçimde değil."</p>

  <p>"Sen neye inanıyorsun?"</p>

  <p>"Ben İsa’nın Aralık Ayında doğduğuna bile inanmıyorum, o sadece dünyanın Kurtarıcısı olmak için doğdu."</p>

  <p>"Noel Baba yok."</p>

  <p>"Hayır."</p>

  <p>"Yani Noel Baba, Noel’in bir parçası değil."</p>

  <p>"Elbette ki Noel’in bir parçası, çoğu insan için öyle."</p>

  <p>"Sadece senin için öyle değil."</p>

  <p>Zeck evet anlamında başını salladı.</p>

  <p>"Tamam, bunu üstlerimle konuşacağım. Benim ne düşündüğümü bilmek ister misin? Muhtemelen bana bunun geçici bir moda olduğunu, bir süre sonra unutulup gideceğini söyleyecekler. Sabırlı ol. Sabırlı olmak senin dinine aykırı değil, değil mi?"</p>

  <p>"Alaycı tavrınızı üzerime alınmıyorum."</p>

  <p>"Alaycı davranmıyordum."</p>

  <p>Zeck, "Sizin de Yalanların Babasının evlatlarından biri olduğunuzu açıkça görebiliyorum," dedi ve yerinden kalktı.</p>

  <p>Danışman "Üstüne alınmadığına sevindim,"diye bağırdı arkasından.</p>

  <p>Başvurabileceği bir yetkili olmadığı ortadaydı.</p>

  <p>Bunun üzerine Zeck birkaç Arap öğrenciyle konuştu, onlara yönetimin Hıristiyan bir geleneğin açık açık devam ettirilmesine göz yumduğunu anlattı. İlk başta hepsi aynı teraneyi tekrar ettiler: "İslam dinler arası çekişmeyi onaylamaz. Yaptıkları şey bizi ilgilendirmez."</p>

  <p>Ama Zeck nihayet Arı Ordusundan Ahmed adlı Pakistanlı bir çocuğu harekete geçirmeyi başardı. Ahmed aslında ona olumlu bir şey söylemedi. Hatta anlattıklarıyla ilgilenmiyormuş gibi bir tavrı vardı, düşmanca davrandığı bile söylenebilirdi. Ama Zeck onun damarına bastığının farkındaydı. “Diyorlar ki Noel Baba’nın dinle bir ilgisi yokmuş, ulusal bir figürmüş. Ama senin ülkende, ikisi arasında bir fark var mı? Muhammed-"</p>

  <p>Ahmed elini kaldırıp, onu susturdu. “Peygamberin adını ağzına almak sana düşmez."</p>

  <p>"Elbette ki Peygamberi Noel Baba ile kıyaslamıyorum," dedi Zeck. Gerçi Zeck babasının Muhammed için "Şeytanın peygamber taklidi yapması için yolladığı biri, "dediğini anımsıyordu, yani aslında Noel Baba ve Muhammed birbirine paralel şeylerdi.</p>

  <p>"Yeterince konuştun," dedi Ahmed. "Senle işim kalmadı artık."</p>

  <p>Zeck, Ahmed’in Savaş Okulu'nda saygı duyulan biri olduğunu biliyordu. Bu çocukların geldikleri ülkeler güçsüz ülkelerdi o nedenle de dini ayrıcalık talep etmeye bile kalkışmamışlardı ama şimdi Hıristiyanlara ayrıcalık tanındığını öğrendiklerinde kim bilir ne yaparlardı? Pakistan Müslüman bir ülkeydi ve onlarda ulusal ve dinsel diye bir ayrım yoktu.</p>

  <p>Ahmed’in işleri organize etmesi iki gün sürdü, bunun temel sebebi de ibadet saatlerini belirlemenin bulundukları yerde pek de mümkün olmamasıydı. Mekke’de saatin kaç olduğunu bile öğrenemiyorlardı ki ibadet saatlerini ona göre ayarlasınlar.</p>

  <p>Neticede anlaşılan Ahmed ve diğer Müslüman öğrenciler ders saatleri dışında namaz kılmaya karar vermişlerdi. Kahvaltı saatinde işe koyuldular. Başta sayıları yarım düzineden fazla değildi, Mekke'ye doğru bakmaları mümkün olmadığı için, yönlerini güneşle yüz yüze olan iskele tarafına çevirip, secde ettiler. Yaptıkları şey diğer Müslüman öğrencilerin de dikkatini çekmişti, önce bir kaçı, ardından daha fazlası onlara katılmaya başladı. Zeck masaya oturmuş Fare Ordusu'ndaki sözde üstleriyle birlikte hiç konuşmadan kahvaltısını yapıyordu. Fark etmemiş ya da umurunda değilmiş gibi davranıyordu ama durumdan epeyce memnundu. Çünkü Dink tüm bunların ne anlama geldiğini hemen kavramıştı. Bu ibadet işi Dink’in Noel Baba kampanyasına Müslümanların verdiği yanıttı. Albayın bunu kesinlikle göz ardı etmeyeceğini biliyordu.</p>

  <p>Dink yanında oturan Flip’e "Belki de iyi bir şey yapıyorlar," dedi.</p>

  <p>Zeck bunun iyi bir şey olmadığını biliyordu. Müslümanlar yıllar önce felaketle sonuçlanan Sünni-Şii Savaşı’nın ardından terörizmi bırakmış, hatta İsrail ile uzlaşmaya gidip, ekonomi ilişkileri kurmuşlardı. Ama herkes Müslüman dünyanın aslında ne denli küskün olduğunu biliyordu. Müslümanların çoğu Hegemonya’nın kendilerine adil davranmadığını düşünüyordu. İmamların ve Ayetullahların laik bir Hegemonya değil, bir Halifenin liderliğinde birleşen bir dünya istediklerini herkes biliyordu. "Şeriatla yaşarsak, Tanrı bizi bu canavarlardan korur. Tanrı bir uyarı gönderdiğinde aklımızı başımıza alıp, onu dinlememiz gerekir. Oysa biz aksini yapıyoruz ve Tanrı kendisine isyan edenleri korumaz," diyor, bu düşüncelerini seslendirmekten çekinmiyorlardı.</p>

  <p>Bu, Zeck’in anlayabildiği bir dildi. Dini anlamdaki hezeyanlarını bir kenara bırakacak olursak, inançlarından gelen bir cesaretleri vardı. Düşündüklerini ifade etmekten korkmuyorlardı. İnsanları kendilerini dinlemeye mecbur bırakacak kadar da kalabalıklardı. Uzun zamandır Zeck’i dinliyormuş gibi yapma zahmetine bile katlanmayanlar, onları duymak zorunda kalacaktı.</p>

  <p>Bir sonraki ibadet öğlen yemeğinden sonraydı. Müslümanlar durumdan birbirlerine bahsetmişlerdi ve ibadet etme niyetindeki herkes yemekhanede toplanmıştı. Zeck aynı şeyin kahvaltı esnasında Müslüman komutanların yemekhanesinde de yaşandığını duymuştu ama şimdi Müslüman komutanların çoğu askerlerle birlikte ibadet etmek için ana yemekhaneye inmişti.</p>

  <p>Albay Graff ibadet saatinden önce yemekhaneye indi.</p>

  <p>"Savaş Okulu'nda dini ibadet yasaktır," dedi yüksek sesle. "Müslümanların günlük ibadetlerini yapmaları söz konusu değildir. Herkese açık alanda ibadet etmekte ısrar eden Müslüman öğrenciler disipline verilecek, bu ibadette yer alan komutanların ve tabur liderlerinin rütbesi daimi olarak geri alınacaktır."</p>

  <p>Graff tam arkasını dönüp çıkmak üzereydi ki Ahmed bağırarak, "Ya Noel Baba ne olacak?" dedi.</p>

  <p>Graff, "Benim bildiğim kadarıyla Noel Baba ile ilişkili dini bir ritüel yok, ayrıca Savaş Okulu'nda Noel Baba’yı gören de yok."</p>

  <p>"Çifte standart!" diye bağırdı Ahmed ve birkaç kişi daha onun ardından aynı şeyi söyledi.</p>

  <p>Graff onu duymazdan gelip, yemekhaneden çıktı.</p>

  <p>Graff çıktıktan sonra iki düzine piyade içeri girip, beklemeye başladı.</p>

  <p>İbadet saati geldiğinde Ahmed ve birkaç kişi daha secde ettiler. Askerler hemen gelip, onları kelepçeledi. Donanma teğmeni etrafa baktı ve "Başka var mı?" diye sordu.</p>

  <p>Bir asker daha secde ediyordu, onu da hemen kelepçelediler. Onları savunan başka kimse olmadı. Tutuklanan beş Müslüman yemekhaneden çıkarıldı. Askerler çok sert davranmadılar ama yumuşak davrandıkları da söylenemezdi.</p>

  <p>Zeck yeniden yemeğine döndü.</p>

  <p>"Mutlu oldun, değil mi?" diye fısıldadı Dink.</p>

  <p>Zeck ona ifadesiz bir suratla baktı.</p>

  <p>"Bunu sen yaptın,"dedi Dink. Sesi yumuşaktı.</p>

  <p>"Ben Hıristiyan'ım. Müslümanlara ne zaman ibadet edeceklerini ben söylemiyorum." Zeck sustuğu anda söylediklerine pişman olmuştu. Sessizliğini hiç bozmaması gerekiyordu.</p>

  <p>"Sen iyi bir yalancı değilsin, Zeck,"dedi Dink. Artık yüksek sesle konuşuyordu ve masada oturan herkes onu duyabiliyordu. "Beni yanlış anlama, bence bu senin en iyi özelliklerinden biri- gerçeği söylemeye alışmışsın o yüzden de yalan söyleyemiyorsun."</p>

  <p>"Ben yalan söylemem," dedi Zeck.</p>

  <p>"Söylediklerinin doğru olduğuna eminim. Müslüman arkadaşlarımız hangi saatte ibadet edeceklerini elbette sana danışmamışlardır. Ama bunun senin marifetin olduğunu söylediğimde acınası bir yalan söyledin. Hile yapıp işin içinden sıyrılmaya kalkıştın. Eğer bu işle bir alakan olmasaydı, hile yapmana da gerek kalmazdı. Gizleyecek bir şeyleri olan biri gibi konuştun."</p>

  <p>Zeck hiçbir şey söylemedi.</p>

  <p>"Sanıyorsun ki bu yaptıkların Savaş Okulu'ndan kurtulmanı sağlayacak. Hatta belki tüm bunların Savaş Okulu'nu böleceğini, çabalarımızı boşa çıkaracağını sanıyorsun- ki bu seni belli bir açıdan vatan haini, ya da Hıristiyan bakış açısından bakarsak bir kahraman yapar. Ama bu savaşı durduramayacaksın, uzun vadede Savaş Okulu'na hiçbir zarar veremeyeceksin. Gerçekte bu yaptıklarınla neyi başardığını söyleyeyim mi? Gün gelecek bu savaş bitecek. Eğer kazanırsak hepimiz eve döneceğiz. Bu okuldaki çocuklar bizim neslimizin en parlak askeri dehaları. Ülkelerinde birer yönetici olacaklar. Ahmed bir gün Pakistan’a dönecek ve senin sayende Müslüman olmayanlarla birlikte barış içinde yaşama fikrinden nefret edecek. Bir başka deyişle otuz, kırk sene sonra çıkacak bir savaşın tohumlarını attın.</p>

  <p>"Belki de on," dedi Wiggin.</p>

  <p>"On sene sonra Ahmed pek de yaşlanmış olmayacak," dedi Flip gülerek.</p>

  <p>Zeck bu yaptığının Yeryüzünde nasıl bir sonuç doğuracağını hiç düşünmemişti. Ama Dink ne biliyordu ki sanki? Geleceği tahmin edemezdi. "Noel Baba işini başlatan ben değildim," dedi Zeck, Dink’in bakışlarından sakınmadan.</p>

  <p>"Hayır, sen değildin. Sen sadece iki Hollandalı çocuk arasındaki özel bir şakayı yetkililere bildirerek, yaygara kopardın."</p>

  <p>"Yaygara koparan sensin," dedi Zeck. "Sen bunu büyük bir olaya çevirdin. Sen!"</p>

  <p>Dink iç geçirdi. "Evet, ben yaptım," deyip, masadan kalktı.</p>

  <p>Diğerleri de onla beraber kalktılar.</p>

  <p>Zeck de kalktı.</p>

  <p>İki el omuzlarına bastırarak ona engel oldu. Bunlar Fare Ordusu'ndan iki çocuğun elleriydi. Sert davranmamışlardı. Sadece kararlıydılar. "Bir süre burada kal," dediler. "Sen bizden biri değilsin. Bizle gelmiyorsun."</p>
</body>
</html>
