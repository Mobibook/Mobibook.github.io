<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="9.Wiggin">9</h2>

  <p class="baslik2">WİGGİN</p>

  <p>Zeck<i>,</i> Wiggin ile asansör boşluklarından birinde karşılaştı. Öğrenciler tarafından pek kullanılan bir yer değildi burası-kullanırsa öğretmenler kullanırdı. Zeck de bu nedenle burayı kullanıyordu. Daha yoğun olan asansörlerin önünde kuyrukta dakikalarca bekliyor ama nedense sıra bir türlü kendisine gelmiyordu. Bu çok da sorun değildi ama yemek zamanlarında daha çok çeşidi ve sıcak bir yemeği kaçırıp, soğuk yemeğe razı olmak anlamına geliyordu.</p>

  <p>O sırada Wiggin’i gördü, sırtını duvara yaslamış yerde oturuyordu ve sol bacağına sıkıca sarılmıştı, belli ki canı yanıyordu.</p>

  <p>Zeck önünden yürüyüp geçecekti. Neticede bu çocukların hiç birine bir borcu yoktu ama sonra aklına sakat adamı görünce duran merhametli kişiyle- onu gördüklerinde durmayan rahibin ve Yahudi’nin hikâyesi geldi.</p>

  <p>"Bir sorun mu var?" diye sordu.</p>

  <p>"Bir şeyler düşünüyordum, dalgınlıktan nereye bastığıma dikkat etmemişim," dedi Wiggin, dişlerini sıkıyordu.</p>

  <p>"İncindi mi?"</p>

  <p>"Burktum."</p>

  <p>"Şişmiş mi?"</p>

  <p>"Bilmiyorum," dedi Wiggin, "Hareket ettirince acıyor."</p>

  <p>"Öbür bacağını da uzat, iki bileğine de bakayım."</p>

  <p>Wiggin onun dediğini yaptı. Zeck onun çoraplarını ve ayakkabılarını çıkardı. İki bileğin durumu da aynıydı, "Şişlik yok," dedi.</p>

  <p>"Güzel," dedi Wiggin. "Demek ki ciddi bir şeyim yok." Elini uzatıp, Zeck’in kolundan tuttu ve ayağa kalkmaya çalıştı.</p>

  <p>"İtfaiye direği değilim ben," dedi Zeck. "Kolumu bırak da kaldırayım seni."</p>

  <p>"Tabii ya pardon," dedi Wiggin.</p>

  <p>Wiggin ayağa kalktı ve topallayarak yürümeye başladı. Bir taraftan da canı yanıyormuş gibi "of of of," diye sesler çıkarıyordu. Sonra Zeck’e bakıp, belli belirsiz gülümsedi ve "Teşekkürler," dedi.</p>

  <p>"Teşekküre gerek yok," dedi Zeck. "Ne hakkında konuşmak istiyordun?"</p>

  <p>Wiggin bu kez samimi bir biçimde gülümsedi ve biraz önce yaşananları sırf Zeck ile konuşma fırsatı yakalamak için sahnelediğini inkâr etmeden "Bilmiyorum," dedi. "Tek bildiğim planın her neyse ya gayet iyi yürüyor ya da hiçbir işe yaramıyor."</p>

  <p>"Benim planım yok," dedi Zeck. "Sadece eve gitmek istiyorum."</p>

  <p>"Hepimiz eve gitmek istiyoruz," dedi Wiggin. "Ama istediğimiz başka şeyler de var. Onur! Zafer! Güç bir şeyi başarmak. Sense bedeli ne olursa olsun buradan gitmekten başka bir şey istemiyorsun."</p>

  <p>"Aynen öyle."</p>

  <p>"Neden peki? Bana evini özlediğini söyleme. Hepimiz ilk birkaç gece anneciğim, babacığım diye ağladık, sonra da sustuk. Burada bu duygunun üstesinden soğukkanlılıkla gelecek birisi varsa, o da sensin."</p>

  <p>"Şimdi de danışmanım mı oldun? Boşversene Wiggin."</p>

  <p>"Neyden korkuyorsun?" diye sordu Wiggin.</p>

  <p>"Hiçbir şeyden."</p>

  <p>"Saçmalık," dedi Wiggin.</p>

  <p>"Şimdi sana içimi dökmem mi gerekiyor? Bana neden korkuyorsun diye sordun, bu da senin sezgileri kuvvetli biri olduğun anlamına geliyor ve ben de kalkıp sana derinlerde yatan korkularımı anlatacağım, böylece kendimi daha iyi hissedeceğim, sonra ömür boyu dost olacağız ve ben de sen memnun olasın diye iyi bir asker olacağım, öyle mi?"</p>

  <p>"Yemek yemiyorsun," dedi Wiggin. "İnsan senin yaşadığın gibi bir izolasyonun içinde yaşayamaz. Bana sorarsan öleceksin. Bedenin ölmese bile ruhun ölecek."</p>

  <p>"Çok iyi bildiğin bir şeyi yinelediğim için kusura bakma ama sen ruhlara inanmıyorsun."</p>

  <p>"Sen de kusura bakma ama benim neye inanıp neye inanmadığım hakkında en ufak bir bilgin yok. Benim ailem de dine inanır."</p>

  <p>"Ailenin dine inanması senin neye inandığın konusunda hiçbir şeye açıklama getirmez."</p>

  <p>"İyi de burada dine inanan çocukların hepsi dine inanan ailelerden geliyor. Hadi ama, bizi buraya kaç yaşındayken getiriyorlar? Altı? Yedi?"</p>

  <p>"Bildiğim kadarıyla sen beş yaşındayken gelmişsin."</p>

  <p>"Ve artık iyice büyüdük. Sekiz yaşında mısın sen?"</p>

  <p>"Dokuz olmak üzereyim."</p>

  <p>"Ama bizler yaşımıza göre epeyce olgunuz."</p>

  <p>"Zekâ yaşımız normal yaşımızın çok üstünde olduğu için getirdiler bizi buraya."</p>

  <p>"Benim annem ve babam dine inanır," dedi Wiggin. "Maalesef aynı dine inanmıyorlar, bu da biraz sorun yarattı. Mesela annem bebekken vaftiz olmaya inanmıyor ama babam inanıyor. Bu yüzden de babam vaftiz olduğumu annemse olmadığımı düşünüyor."</p>

  <p>Zeck bu duydukları karşısında yüzünü buruşturdu ve "İki insan aynı inanca sahip değilse evlilikleri güçlü olmaz mı?" dedi.</p>

  <p>"Bizimkiler ellerinden geleni yapıyor," dedi Wiggin. "Ayrıca bahse girerim sizinkiler de her konuda anlaşamıyorlardır."</p>

  <p>Zeck omuz silkti.</p>

  <p>"Bahse girerim konu sen olduğunda bile fikirleri birbirinden farklıdır."</p>

  <p>Zeck başka tarafa bakarak, "Bu seni ilgilendirmez," dedi.</p>

  <p>"Bahse girerim annen uzaya gittiğin için mutlu. Babandan uzaklaştığın için mutlu. Yani din konusunda bu kadar farklı düşünüyorlar işte."</p>

  <p>Zeck yeniden ona döndü, yüzünden öfke vardı. "O hilekârlar benim hakkımda ne anlattılar sana?"</p>

  <p>"Kimse bana bir şey anlatmadı," dedi Wiggin. "Sen kendin anlattın. Daha Fare Ordusuna geldiğin ilk gün 'babam şunu der, babam bunu der,' deyip duruyordun."</p>

  <p>"Sen Fare Ordusu'na yeni katıldın."</p>

  <p>"İnsanlar sadece kendi taburlarında değil, her yerde konuşuyorlar. Ve ben de dinliyorum. Hep babandan bahsediyormuşsun, sanki baban bir tür peygamber filanmış gibi. Ve ben de iddiaya girerim ki annesi, bu çocuk artık babasından etkilenmeyeceği için mutludur diye düşündüm."</p>

  <p>"Annem babama saygı duymamı istiyor."</p>

  <p>"Annen sadece babanla birlikte yaşamanı istemiyor. Baban seni dövüyordu, öyle değil mi?"</p>

  <p>Zeck Wiggin’i sertçe itti. Bunu yapmayı aklından bile geçirmemişti ama işte eli sanki ondan bağımsızmış gibi Wiggin’i itmişti.</p>

  <p>"Hadi ama," dedi Wiggin. "Öfkelenme. Çocuklar izleri görmüş. Ben de gördüm."</p>

  <p>"Beni arındırmak için yapıyordu. Senin gibi bir paganın bunu anlaması imkansız."</p>

  <p>"Neyden arındırıyordu?" diye sordu Wiggin. "Sen muhteşem çocuk değil miydin?"</p>

  <p>"Graff sana benim hakkımda bilgi veriyor, değil mi! Bu kurallara aykırı!"</p>

  <p>"Hadi, Zeck. Ben seni tanıyorum. Bir şeyin doğru olduğuna karar verdiysen, bedeli ne olursa olsun onu yaparsın. Babana inanıyorsun. Ne derse yaparsın. O zaman nasıl bir yanlış yapmış olabilirsin ki bu kadar arındırılman gerekiyordu?"</p>

  <p>Zeck yanıt vermedi. Dinlemeyi reddetti. Zihnini başka yerlere doğru uzaklaştırdı. Zihni, babası kendisini arındırdığında nereye gidiyorsa yine oraya gitmişti. Böylece bağırmayacaktı. Hiçbir şey hissetmeyecekti.</p>

  <p>"Evet, işte başladık," dedi Wiggin. "Baban seni bu hale getirmiş işte. Gerçekde burada olmayan Zeck. Var olmayan Zeck."</p>

  <p>Zeck onu <i>duymadan duyuyordu.</i></p>

  <p>"Ve senin de bu yüzden eve gitmen gerekiyor," dedi Wiggin. "Çünkü sen orada olmazsan, arındırmak için başkasını bulması gerekecek, öyle değil mi? Erkek kardeşin var mı? Kız kardeşin? Ya da sizin cemaatten başka biri? Ah, bir dakika, biliyorum. Annen var, öyle değil mi? Sence baban bu kez de anneni mi arındırmaya kalkışacak?"</p>

  <p>Zeck aslında Wiggin’i duymuyordu ama yine de söyledikleri bir şekilde aklına girmiş olmalıydı ki annesini düşünmeye başlamıştı. Üstelik özellikle onun söylediği bir şeyi düşünmeye başlamıştı: "Şeytan iyi lütuflarda bulunmaz. O yüzden senin yeteneğin Tanrı'dan geliyor."</p>

  <p>Ve sonra babasının sözleri geldi aklına: "Sana bir şey şeytandan geliyorken onun Tanrı'dan geldiğini söyleyecek olanlar vardır."</p>

  <p>Zeck ona bunun sebebini sormuştu.</p>

  <p>"Onlar kendi arzuları tarafından kandırılmıştır," demişti babası. "Dünya daha iyi bir yer olsun isterler o yüzden de kirlenmiş şeyleri saf gibi gösterirler, böylece onlardan korkmalarına gerek kalmaz."</p>

  <p>Annesinin söylediklerini babasına söyleyemezdi çünkü annesinin yaptığı son derece kirli bir şeydi. Babası bunu bilmemeliydi.</p>

  <p>Eğer annemi kırbaçlarsa onu öldürürüm!</p>

  <p>Bu düşünceyle birlikte o denli sarsıldı ki derin bir nefes alıp, duvara tutundu.</p>

  <p>Eğer annemi kırbaçlarsa onu öldürürüm!</p>

  <p>Wiggin hâlâ konuşuyordu. "Zeck, sorun ne?" Wiggin onun koluna dokundu.</p>

  <p>Zeck kendini engelleyemedi. Kolunu sertçe çekti ama bu kadarı ile de yetinmedi. Sağ bacağıyla Wiggin’e sert bir tekme attı. Wiggin duvara çarptı, sonra da yere düştü. Çaresiz görünüyordu. Zeck ona o kadar öfkelenmişti ki kendini tutamamıştı işte. Haftalardır herkesten soyutlanarak yaşadığı içindi bu. Annesi için duyduğu endişeden. Annesi temiz değildi. Bundan dolayı ondan nefret etmesi gerekirdi. Ama annesini seviyordu. Bu yüzden kendisi de kötüydü. Bu yüzden arındırılması gerektiğine inanıyordu- annesi gibi temiz olmayan birini sevdiği için.</p>

  <p>Zeck, tüm bu öfke ve korkuyla birlikte Wiggin’in üzerine atladı ve göğsünü, karnını yumruklamaya başladı.</p>

  <p>"Kes şunu!" diye bağırdı Wiggin, "Ne yaptığını sanıyorsun sen? Beni arındırmaya mı çalışıyorsun?"</p>

  <p>Zeck bir an durdu ve kendi ellerine baktı. Wiggin’in ana rahmindeki pozisyonunu almış, orada çaresizce yatan bedeni onu iyice öfkelendirdi. Bunun ne olduğunu derslerde öğretmişlerdi. Bu kan arzusuydu. Bu askeri ele geçiren ve onu kendi gücünün ötesine taşıyan hayvani güdüydü.</p>

  <p>Babası da muhtemelen onu arındırırken böyle hissediyordu. Ufacık bir gövde, çaresiz, tamamen onun iradesine teslim olmuş. Avına yönelmesi gereken bir öfke, acı vermesi, derisini parçalayıp, kan akıtması, kurbanının göz yaşlarını görüp, çığlıklarını duyması gereken bir öfke.</p>

  <p>Bu öfke karanlık ve kötücüldü. Eğer Şeytan'dan gelen bir şey varsa işte o, bu öfkenin ta kendisiydi.</p>

  <p>"Ben senin pasifist olduğunu sanıyordum," dedi Wiggin yumuşak bir sesle.</p>

  <p>Zeck’in kulaklarında babasının barış hakkında anlattıkları çınlıyordu. Babası, Tanrı’nın hizmetkârlarının savaşa gitmeyeceklerini söylerdi.</p>

  <p>"Kılıçlarınızı saban demirlerinin altında ezin," diye mırıldandı Zeck, babasının her zaman yaptığı gibi Micah ve Isaiah'tan alıntı yapmıştı.</p>

  <p>"İncil'den alıntılar," dedi Wiggin, iki büklüm durmuyor, yerde öylece dümdüz yatıyordu artık. Zeck'ten gelebilecek tüm darbelere açıktı. Ama Zeck’in öfkesi dağılıyordu. Zeck ona vurmak istemiyordu. Daha doğrusu ona vurmak istiyordu ama vurmamayı daha çok istiyordu.</p>

  <p>"Bir de şunu dene o zaman," dedi Wiggin. "Yeryüzüne barış dağıtmaya geldiğimi düşünmeyin: Ben barış dağıtmaya değil, kılıç dağıtmaya geldim."</p>

  <p>"Benle kutsal kitabı tartışmaya kalkışma, tamamını biliyorum," dedi Zeck.</p>

  <p>"Ama sadece babanın tercih ettiklerine inanıyorsun. Sence baban neden seni böyle dövdüğü halde İncil'den sadece savaşa duyulan nefretin anlatıldığı ve şiddeti reddeden kısımların geçtiği bölümleri yineliyordu? Sanki kendi kalbine çöreklenen bir şeyi dışarı vurmaya çalışıyor gibi."</p>

  <p>"Sen babamı tanımıyorsun," dedi Zeck. Kelimeler ağzından neredeyse hırıltıyla çıkmıştı. Bu çocuğa yine vurabilirdi. Bunu yapabilirdi. Ama yapmayacaktı. En azından bu oğlan sesini keserse ona vurmayacaktı.</p>

  <p>"Az önce gördüğüm şeyin ne olduğunu biliyorum," dedi Wiggin. "O öfke. Yumruklarını hiç sakınmadın. Canımı yaktın."</p>

  <p>"Üzgünüm," dedi Zeck. "Ama lütfen artık kes sesini."</p>

  <p>"Canım yandı diye senden korkacak değilim. Evden ayrıldığım için mutlu olmamın sebeplerinden biri neydi biliyor musun? Çünkü erkek kardeşim beni öldürmekle tehdit ediyordu ve ben bu konuda muhtemelen ciddi olmadığını bilsem de yüreğim bunu bilmiyordu. Korkuyla titriyordum. Çünkü kardeşim canımı yakmaktan keyif alıyordu. Ama senin babanın durumunun aynı olduğunu sanmıyorum. Baban muhtemelen sana yaptığı şeyden nefret ediyordu. Bu yüzden de durmadan barış üzerine vaazlar veriyordu.</p>

  <p>"Barış üzerine vaaz veriyordu çünkü İsa da öyle yapmıştı," dedi Zeck. Bunu inanarak, içinden gelerek söylemeye çalıştı ama ağzından dökülen kelimeler istediği kadar içten çıkmadı.</p>

  <p>"Tanrı benim gücüm ve destanımdır," dedi Wiggin. "Ve o benim kurtuluşum olacaktır."</p>

  <p>"Kutsal Kitap on beşinci bölüm,"dedi Zeck. "Bu Musa. Eski Ahit. Konuyla ilgisi yok."</p>

  <p>"O benim Tanrım ve ona bir mesken hazırlayacağım; babamın Tanrısını yücelteceğim."</p>

  <p>"Kral James versiyonunu nerden çıkardın şimdi? Bunları sırf benle tartışabilmek için mi ezberledin?"</p>

  <p>"Evet," dedi Wiggin. "Bir sonraki satırları biliyorsun zaten."</p>

  <p>"Tanrı savaşçıdır," dedi Zeck. "Onun adı Yehovadır."</p>

  <p>"Kral James versiyonunda sadece 'Tanrı' diyor," dedi Wiggin.</p>

  <p>"Tanrının adlarını yazmaktan çekiniyorlar."</p>

  <p>"Tanrı savaşçıdır," dedi Wiggin. "Ama baban vaazlarında bundan bahsetseydi, kan görmeye duyduğu arzuyu, o vahşi öfkesini kontrol altında tutmak için bir nedeni kalmayacaktı. Dolayısıyla İsa ve Musa arasında, Tanrı’nın savaş ve barış konularında nasıl davrandığına dair geçen konuşmadan hiç bahsetmemesi aslında iyi bir şey, öyle değil mi? Seni o kadar seviyordu ki kendisini seni öldürmekten alıkoyacak bir din inşa etmeye uğraşıyordu."</p>

  <p>"Aileme bulaşma," dedi Zeck.</p>

  <p>"Baban seni seviyordu ama ondan korkmakta haklıydın."</p>

  <p>"Beni sana zarar vermek zorunda bırakma," dedi Zeck.</p>

  <p>"Senin için endişe etmiyorum. Sen babandan iki kat daha erkeksin. Artık içindeki şiddeti gördüğüne göre, onu kontrol edebilirsin. Sana gerçeği söylüyorum diye bana vuracak değilsin herhalde."</p>

  <p>"Söylediğin hiçbir şey doğru değil."</p>

  <p>"Zeck," dedi Wiggin," 'O çocuklardan birini inciteceğine, boynuna değirmen taşı bağlayıp kendini denize atsa daha iyidir,'Baban vaazlarında bu ayeti de okuyor muydu?"</p>

  <p>Zeck Wiggin’i öldürmek istiyordu. Ayrıca ağlamak istiyordu. Ama ikisini de yapmadı. "Her zaman okuyordu," dedi.</p>

  <p>"Sonra da seni alıp dövüyordu."</p>

  <p>"Ben temiz değildim."</p>

  <p>"Hayır, temiz olmayan babandı."</p>

  <p>"Bazı insanlar Şeytan'ı görmek için o kadar uğraşır ki, onu olmadığı zamanlarda bile görür!" diye bağırdı Zeck.</p>

  <p>"İncil’de böyle bir şey olduğunu sanmıyorum," dedi Wiggin.</p>

  <p>Elbette yoktu. Bu İncil'den değildi. Bunu annesi söylemişti ama bunu Wiggin’e söyleyemezdi.</p>

  <p>"Ne dediğini pek anlayamadım," dedi Wiggin. "Şeytan’ı olmadığı bir yerde mi görüyorum? Sanmam. Bana sorarsan ufak bir çocuğu kırbaçlayıp, bunun için çocuğu suçlayan bir adam tam da Şeytan’ı içinde barındıran bir adamdır."</p>

  <p>Zeck içindeki ağlama isteğine karşı koyamayacağını hissediyordu. Kelimeler ağzından güçlükle çıktı. "Eve gitmek zorundayım."</p>

  <p>"Eve gidip ne yapacaksın?" diye sordu Wiggin. "Baban kontrolü tamamen kaybedip seni öldürünceye kadar babanla annenin arasında mı duracaksın?"</p>

  <p>"Gerekirse öyle yaparım!"</p>

  <p>"Benim en büyük korkum ne biliyor musun?"</p>

  <p>"Senin korkuların umurumda değil," dedi Zeck.</p>

  <p>"Kardeşimden ne kadar nefret edersem edeyim, korktuğum şey benim de aynen onun gibi olmam."</p>

  <p>"Ben babamdan nefret etmiyorum."</p>

  <p>"Ondan korkuyorsun ve korkmalısın da ama bana soracak olursan planın eve gidip, o yaşlı orospu çocuğunu öldürmek."</p>

  <p>"Hayır!" diye bağırdı Zeck. İçi yine öfkeyle dolmuştu, kendini tutamıyordu artık ama bu kez en azından yumruklarını Wiggin’e değil, duvara salladı. Böylece tek zarar gören kendisi oldu, elleri, kolları, dirsekleri, sadece kendisi.</p>

  <p>"Annene el kaldırmaya kalkışırsa," dedi Wiggin.</p>

  <p>"Onu öldürürüm!" diye bağırdı Zeck ve kendini yere atıp, yeri yumruklamaya başladı. Parçalanan ellerinden kan akıyordu ama durmuyordu. Wiggin kalkıp onu bileklerinden tutana kadar da durmadı, bileklerini tuttuğu esnada elinin içine bir şey sıkıştırdı.</p>

  <p>"Yeterince kan döktün," dedi Wiggin. "En azından ben öyle düşünüyorum."</p>

  <p>"Bundan kimseye bahsetme," diye fısıldadı Zeck.</p>

  <p>"Sen yanlış bir şey yapmadın," dedi Wiggin. "Sadece eve gidip, anneni korumak istiyorsun çünkü babanın tehlikeli bir deli olduğunu biliyorsun."</p>

  <p>"Aynen benim gibi," dedi Zeck.</p>

  <p>"Hayır," dedi Wiggin. "Senin tam tersin. Sen kendini kontrol ettin, ufak bir çocuğa vurmaya devam etmedin. Üstelik çocuk seni provoke ederken. Oysa baban kendisini kontrol edemiyor, sana vurmaya devam ediyordu. Üstelik sen yanlış hiçbir şey yapmamışken. Siz aynı değilsiniz."</p>

  <p>"Öfke," dedi Zeck.</p>

  <p>"Askerin erdemlerinden biridir," dedi Wiggin. "Öfkeni kendine ya da babana yönelteceğine Böceklere yönelt. Özellikle de bana yöneltme."</p>

  <p>"Ben savaşa inanmıyorum."</p>

  <p>"Çoğu asker inanmıyor," dedi Wiggin. "Savaşırken ölebilirsin. Ama savaşmak için iyi bir eğitim alırsan, savaş başladığında kazanabilirsin. Sonra evine dönersin ve her şeyin güvende olduğunu görürsün."</p>

  <p>"Evde hiçbir şey güvende değil."</p>

  <p>"Bahse girerim evde işler yolundadır," dedi Wiggin. "Çünkü sen orada olmadığına göre artık annenin de orda olması için bir neden kalmadı, öyle değil mi? Bana kalırsa artık babanın zırvalıklarına tahammül etmeyecek. Sence de öyle değil mi? O kadar zayıf olamaz. Zayıf biri olsaydı senin gibi güçlü bir çocuk doğuramazdı. Bu güçlü karakterini babandan alıyor olamazsın- zaten kendine bile engel olamadığına göre fazla güçlü biri olamaz. Demek ki gücün annenden geliyor, öyle değil mi? Baban ona el kaldırmaya bile kalkışırsa, onu terk eder. Nasılsa artık orada durup sana göz kulak olması gerekmiyor."</p>

  <p>Wiggin’in söyledikleri kadar ses tonu da Zeck’i sakinleştirmişti, yerden kalkıp, oturdu. "Hâlâ öğretmenlerin koşarak koridora gelmesini bekliyorum," dedi.</p>

  <p>"Öyle bir şey olacağını sanmam," dedi Wiggin. "Bence neler olup bittiğini gayet iyi biliyorlar- muhtemelen de bir yerde oturmuş izliyorlardır- hatta muhtemelen başka çocukların buraya girmesine de izin vermiyorlardır. Bu işi kendi başımıza halletmemize müsaade edecekler."</p>

  <p>"Neyi halledeceğiz?" diye sordu Zeck. "Benim senle bir sorunum yok."</p>

  <p>"Seni eve gitmekten alıkoyan herkesle sorunun vardı."</p>

  <p>"Buradan hâlâ nefret ediyorum. Buradan çıkmak istiyorum."</p>

  <p>"Kulübe hoş geldin," dedi Wiggin. "Bu arada öğlen yemeğini kaçırıyoruz. Sen istediğini yap ama ben yemek yemeye gideceğim."</p>

  <p>"Hâlâ topallayarak mı yürümeyi planlıyorsun?"</p>

  <p>"Evet," dedi Wiggin. "Sen tekmeledikten sonra rol kesmeye gerek kalmadı."</p>

  <p>"Göğsün ne durumda? Kaburganı filan kırmadım değil mi?"</p>

  <p>"Amma da abarttın kendini," dedi Wiggin ve asansöre bindi.</p>

  <p>Zeck bir süre daha orada oturdu, hiçbir yere, hiçbir şeye bakmıyor sadece az önce olanları düşünüyordu. Bir şeylere karar verip veremediğinden de emin değildi. Savaş Okulu'ndan hâlâ nefret ediyordu. Savaş Okulu'ndaki herkes de ondan nefret ediyordu. Ve artık babasından da nefret ediyor ve onun sahte pasifistliğine inanmıyordu. Wiggin onu babasının bir peygamber olmadığına ikna etmişti. Lanet olsun, Zeck bunu en başından beri biliyordu zaten. Ama babasının tinselliğine inanmak ondan nefret etmenin ve korkmanın önüne geçmek için tek yoldu. Ona tahammül etmenin tek yolu buydu. Artık tahammül etmek zorunda değildi. Wiggin haklıydı. Annesi artık Zeck’e sahip çıkmak zorunda olmadığı için özgürdü.</p>

  <p>Hâlâ sıktığı yumruklarını açtı ve Wiggin’in elinin içine ne sıkıştırdığını gördü, bu bir çoraptı, kana bulanmıştı.</p>
</body>
</html>
