<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="4.Sinterklaas Eve">4</h2>

  <p class="baslik2">SİNTERKLAAS EVE</p>

  <p>Dink Meeker, Ender Wiggin’i Fare Ordusu'nun koğuşuna girerken izliyordu. Rosen, her zamanki gibi kapının önünde durmuş, "İsrail askeri bambaşkadır," safsatasına başlamıştı. Rosen’ın İsrail’in askeri itibarını takdir etme biçimiydi bu, gerçi kendisi İsrailli değildi, ayrıca iyi bir kumandan da değildi.</p>

  <p>Aslında kötü de değildi. Fare Ordusu sıralamada ikinciydi. Ama bu başarının ne kadarı Rosen’a, ne kadarı Rosen’ın, Dink’in eğittiği taburuna aitti?</p>

  <p>Dink daha iyi bir kumandandı ve bunu biliyordu- Fare Ordusunun kumandanlığı ona teklif edilmiş, o geri çevirince Rosen’a verilmişti. Elbette bunu Dink ve Albay Graff dışında bilen yoktu. Bundan birilerine bahsetmenin bir anlamı yoktu-böyle bir şey sadece Rosen’ı zayıf düşürür, onu da kendisiyle böbürlenen bir ahmak gibi gösterirdi. O yüzden hiçbir şey söylememişti.</p>

  <p>Bu Rosen’ın şovuydu. İstediği senaryoyu yazmakta serbestti.</p>

  <p>"Muhteşem Ender Wiggin mi bu?" diye sordu Flip. Esas adı Flippus'tu ve o da Dink gibi Hollandalıydı. O da Ender gibi çok ufaktı ama henüz onun gibi etkileyici bir şey yapmamıştı. Ender Wiggin’in hemen Savaş Odasına alınıp ardından da aynı hızla listenin en üstüne yükselmesi Flip’in canını sıkıyordu.</p>

  <p>"Sana bahsetmiştim," dedi Dink, "kumandanı ateş etmesine izin vermiyordu. Nihayet ateş ettiğinde de- kumandanın emrini çiğnediğini söylemem lazım- skoru çok yüksekti, şans işte.</p>

  <p>"Madem Ender böyle işe yaramaz biri onu neden sizin tabura almak istiyorsun?"</p>

  <p>Demek ki birileri Dink’in, Rosen'dan Ender’i kendi taburlarına aldırmasını istediğini duymuş ve laf kulaktan kulağa yayılmıştı.</p>

  <p>"Çünkü senden daha ufak birine ihtiyacım vardı," dedi Dink.</p>

  <p>"Ayrıca onu izliyorsun. Seni gördüm. Onu gözetliyorsun."</p>

  <p>Bazen buradaki her çocuğun zeki olduğunu unutuyordu. Hepsi gözlemciydi, hafızaları zehir gibi, analitik becerileri gayet keskindi. Burası el altından iş çevirmeye uygun bir yer değildi.</p>

  <p>"Eee," dedi Dink, "Sanırım onda bir şey var."</p>

  <p>"Onda bende olmayan ne varmış?"</p>

  <p>"İngilizce gramerine hakimiyet," dedi Dink.</p>

  <p>"Herkes benim gibi konuşuyor," dedi Flip.</p>

  <p>Dink, "çünkü millet koyun sürüsü gibi, hadi ben çıkıyorum," diyip, Rosen ve Ender’in önünden geçerek, odadan çıktı.</p>

  <p>Ender ile hemen konuşmak istemiyordu çünkü bu dahi çocuk ilk tanışmalarını anımsıyordu. Ender’in Semender Ordusu'na yerleştirildiği ilk gündü, banyoda karşılaşmışlardı. Dink onun ne kadar ufak olduğunu görünce, "O kadar ufak ki bacaklarımın arasından geçse, taşaklarıma değmez," gibi bir laf etmişti. Aslında kötü bir niyeti yoktu, zaten arkadaşlarından biri de hemen, "senin taşağın olmadığı için olabilir mi Dink?" diyip, onunla dalga geçmişti. Dolayısıyla Dink’in bir üstünlüğü filan da kalmamıştı. Ama yine de söylediği aptalca bir şeydi; gerçi bunda da bir sıkıntı yoktu. Yeni gelen çocuklara böyle aptalca şeyler söylendiği olurdu. Ama bu Ender Wiggin'di ve Dink bu çocuğun diğerlerinden farklı olduğunu, diğerlerinden daha iyi olduğunu ve daha iyi muamele görmeyi hak ettiğini biliyordu. Dink, Ender Wiggin’in farklı olduğunu ilk anlayan kişi olmak istediğini göstermek isterken kalkıp boyu kısa diye budalaca bir espri yapmıştı.</p>

  <p>Kısa? Ender’ın boyu kısaydı çünkü yaşı diğerlerinden daha küçüktü. Savaş Okulu'na diğer çocuklardan bir sene daha erken getirilmişti bu da onun zekâsının göstergesiydi. Birlikte geldiği grup daha temel eğitime devam ederken o Semender Ordusu'na alınmıştı. Yaşı gerçekten de diğerlerinden küçüktü. Dolayısıyla boyu da kısaydı. Yani hangi dangalak kalkıp çocukla diğerlerinden daha akıllı diye dalga geçerdi ki?</p>

  <p>"Boşver gitsin be," dedi kendi kendine. Wiggin’in senin hakkında ne düşündüğünün ne önemi var? Senin işin onu eğitmek. Bonzo Madrid’in o dangalak Semender Ordusu'nda ziyan olan zamanını telafi edip, bu çocuğu olması gereken yere getirmek.</p>

  <p>Aslında Wiggin çok da vakit kaybetmemişti. Çocuk boş zamanlarında bile idman yapıyordu. Dink gidip onu izliyordu. Wiggin yeni şeyler yapıyordu. Dink’in daha önce hiç görmediği hareketlerdi bunlar. Yeni olasılıklar yaratıyordu. Dink bu teknikleri kendi oyunlarında kullanacaktı. Wiggin’e fikirlerini Savaş Odası’ndaki mücadelelerde kullanma fırsatı vermek istiyordu.</p>

  <p>"Ben Bonzo değilim, Ben Rosen değilim. Altımdaki bir askerin benden daha iyi, benden daha zeki, daha yenilikçi olmasını tehdit olarak görmem. Herkesten öğrenecek bir şey vardır. Herkese yardım da ederim. Bu yerde karşı çıkabildiğim tek şey bu işte- bizi rekabetçi tipler olmaya teşvik ediyorlar. Ama ben rekabet etmem- iş birliği yaparım."</p>

  <p>Dink oyun odasında oturmuş, diğer oyuncuları izliyordu- odadaki tüm oyunları almıştı bu nedenle de geriye ispat etmesi gereken bir şey kalmamıştı- o sırada Wiggin yanına geldi. Belki Dink’in yaptığı o budalaca espriyi anımsıyordu ama hiç belli etmedi. Dink ona Rosen’ın hangi kurallarına ve emirlerine uyması gerektiğini hangilerine de uymaması gerektiğini anlattı. Ayrıca kendisinin onunla iktidar mücadelesine girmeyeceğini hissettirdi- onu en başından savaş oyunlarına sokacak, daha fazla öğrenip, kendini geliştirmesi için fırsat sunacaktı.</p>

  <p>Wiggin, Dink’in kendisi için ne yapmaya çalıştığını gayet iyi anlamıştı. Halinden memnun odadan çıktı.</p>

  <p>"İşte benim insan ırkının hayatta kalmasına katkım da bu," diye düşündü Dink.</p>

  <p>"Bende büyük kumandanların kumaşı yok. Ama büyük bir kumandanı gördüğümde tanırım ve onun bu işe hazırlanmasına yardım ederim. Bu bana yeter. Bu işe yaramaz okulda en azından böyle bir iş yaparak insanların bu savaştan galip çıkmasına yardım edebilirim. Gerçek bir şey yaparak."</p>

  <p>"Savaş okuluymuş! Bu sadece çocukların oynadığı bir oyun, yetişkinler tarafından çocukları manipüle etmek için icat edilmiş bir oyun. Peki bunun gerçek savaşla ilgisi ne? Herkesi yenersin, en tepeye çıkarsın, peki ya sonrası? Bir tane bile gerçek Böcek öldürdün mü? Bir tek insanın hayatını kurtardın mı? Hayır. Sadece bir sonraki aşamaya geçtin ve bir daha sıfırdan başladın. Savaş Okulu'nun herhangi bir şey başardığına dair bir kanıt var mı?</p>

  <p>Elbette mezun olanlar donanmada önemli pozisyonlara geliyorlar. İyi de Savaş Okulun’a zaten dahi çocuklar alınıyor yani bu çocuklar her halükarda bu pozisyonlara gelebilirler. Savaş Okulu'nun başka bir katkısı olduğuna dair bir kanıt var mı?</p>

  <p>Şimdi evde, Hollanda’da olabilirdim. Kuzey Denizi’nin kıyısında yürürdüm. Denizin kıyıya çarpmasını, setleri, adaları yıkmaya çalışıp, insanoğlunun o budala işlere kalkışmasından önce olduğu gibi toprağı okyanusun altında bırakmaya çalışmasını izlerdim.</p>

  <p>Dink’in aklına okuduğu bir şey geldi -yeryüzündeyken, istediği şeyi okuyabildiği zamanlarda- uzaydan görülebilen insan yapımı tek şeyin Çin Setti olduğu yönünde budalaca bir iddia vardı. Bu iddia doğru bile değildi- en azından yere eşzamanlı yörüngeden ya da daha yüksekten bakıldığında doğru değildi.</p>

  <p>Hayır, uzaydan resim resim görünebilen ve hakkında tek bir yorum yapılmayan insan yapımı tek şey Hollanda'ydı. Hollandalılar kanallar açıp, tuzlu suyu boşalttıkları ve toprağı temizledikleri için tertemiz, yemyeşil topraklar uzaydan görülebiliyordu.</p>

  <p>Ama kimse bunun insan yapımı olduğunu fark etmemişti. Görünen sadece toprak parçasıydı. Üzerinde bitkiler yetişiyor, inekler besleniyordu, evler ve otobanlar vardı, herhangi bir toprak parçasında olduğu gibi. Ama bunu biz yapmıştık. Biz Hollandalılar; deniz seviyesi yükseldiğinde setleri yükseltmiş, onları daha da kuvvetlendirmiştik ve kimse "Vay, Hollandalılara bakın, Yeryüzü'ndeki en büyük setlerini yaptılar, ve bin sene sonra hâlâ yapmaya devam ediyorlar," dememişti.</p>

  <p>Bana gerçek bir şeyler yaptırana kadar eve dönemeyeceğim. Setlerin arkasındaki toprak kadar gerçek bir şey.</p>

  <p>Boş zamanını doldurmuştu. Gidip idmana katıldı. Ardından da Fare Ordusu ile birlikte yemek yediler- yemek boyunca her zaman yaptıkları gibi yediklerinin fare yemi olduğu üzerine espriler yaptılar. Dink, Wiggin’in oyunu nasıl izlediğini ve epeyce keyif aldığını görmüştü ama kendisi katılmadan sadece izlemişti.</p>

  <p>Başka bir ortak noktamız var onunla.</p>

  <p>Başka bir şey? Neden böyle düşünmüştü? Ortak noktaları neydi ki başka bir ortak noktaları da olsun?</p>

  <p>Ha, tabi ya. Neredeyse unutmuştu. Odadaki en akıllı iki çocuğuz biz.</p>

  <p>Dink kendisiyle dalga geçerek gülümsedi. Doğru, ben rekabetçi biri değilim. En iyinin ben olmadığını biliyorum ama düşünme ihtiyacı bile duymadan ikincinin ben olduğumu varsayıyorum. Ne ahmaklık be!</p>

  <p>Dink kütüphaneye gidip, bir süre ders çalıştı. Belki Petra da gelir diye ümit ediyordu ama kız gelmedi. Kız da onun gibi bu okulun sistemini beğenmiyordu. Kız gelmeyince o da oturup ödevlerini bitirdi. Ödev tarih dersi içindi dolayısıyla hakkıyla yapılması gerekiyordu.</p>

  <p>Daha erkendi ama koğuşa döndü. Belki uyurdu. Belki oyun oynardı. Belki içeride canı konuşmak isteyen birilerini bulurdu. Plan yapmadı.</p>

  <p>Flip de koğuştaydı. Üzerini çıkarmış, uyumaya hazırlanıyordu. Ama ayakkabılarını, üniforması ve bu okulda bir çocuğun sahip olabileceği birkaç ıvır zıvırla birlikte dolabına kilitlemek yerine, yere, yatağının ucuna koymuştu.</p>

  <p>Bu görüntü Dink’e bir şeyler anımsattı.</p>

  <p>Flip ona bakıp, belli belirsiz gülümsedi. Ardından da yatağa girip, masasının üzerindeki ekrandan bir şeyler okumaya başladı. Okuduğu her neyse muhtemelen ödeviyle ilgiliydi, çünkü arada bir ekrandaki metnin bazı kısımlarının altını çiziyordu.</p>

  <p>Ayakkabılar. Bugün beş aralıktı. Sinterklaas Arifesi'ydi. Flip Hollandalıydı, elbette ki ayakkabıları yatağının ucuna bırakacaktı.</p>

  <p>Evet, bu gece Sinterklaas -Sint Nikolaas, çocukların koruyucu azizi- İspanya'daki evinden gelecekti, yanında da hediye çuvalını taşıyan Zenci Peter olacaktı. Tüm Hollanda’yı dolaşıp, evlerin bacasından çocukların uslu durup durmadığını dinleyecekti. Eğer çocuklar usluysa kapılarını çalacak ve kapı açıldığında içeriyi şekerle dolduracaktı. Çocuklar dışarı çıktıklarında sepetlere ya da ayakkabılarının içine doldurulmuş hediyeler bulacaklardı.</p>

  <p>İşte Flip de bu yüzden ayakkabılarını yatağın yanına bırakmıştı.</p>

  <p>Dink’in gözleri yaşla doldu. Bu aptalcaydı. Evet, evini özlemişti- babasının kumsalın yakınlarındaki evini özlemişti. Ama Sinterklaas ufak çocuklar içindi, kendisi için değil. Savaş Okulu'ndaki hiçbir çocuk için değildi.</p>

  <p>Ama Savaş Okul'u neydi ki? Hiçbir şey. Evde olmam gerekirdi diye düşündü. Evde olup, daha küçük çocuklar için Sinterklaas Gününe yardım ediyor olmam gerekirdi. Evimizde küçük çocuk olsaydı tabi.</p>

  <p>Dink masasına geçip, ne yapacağını tam bilmeden yazmaya başladı.</p>

  <div>
    <br/>
  </div>

  <p>Ayakkabısı öylece durur, yosun tutar</p>

  <p>Sinterklaas hediye koymazsa içine</p>

  <p>İyi de bir asker</p>

  <p>Bizim Flip gibi</p>

  <p>Savaş odasında bir uzay gemisi gibi uçamayıp</p>

  <p>Süzülüyorsa camın üzerindeki su damlası gibi</p>

  <p>Niye versin Sinterklaas ona hediyesini</p>

  <div>
    <br/>
  </div>

  <p>İyi bir şiir olmadığı ortadaydı ama Sinterklaas şiirlerinin amacı hediyeyi alan kişiyi incitmeden onunla dalga geçmekti. Flip Fare Ordusu'na ilk atandığında birkaç kez Savaş Odası’nın duvarlarından kötü kalkışlar yapıp, odanın içinde tüy gibi süzülüp durmuştu, bu da onu düşman için açık hedef haline getirmişti ve çocukların hâlâ bunu hatırlayıp, dalga geçtikleri olurdu.</p>

  <p>Dink bu şiiri Felemenkçe yazabilirdi ama Felemenkçe yok olmaya yüz tutmuş bir dildi ve Dink bu dili şiir yazabilecek derecede iyi konuşup konuşmadığından emin değildi. Ayrıca Flip’in de anlayabileceğinden emin değildi. Hollanda, İngiltere'ye çok yakındı. BBC onları çift dil konuşulan ülkelerden görürken, Avrupa Birliği, İngilizce konuşulan bir ülke olarak kabul ediyordu.</p>

  <p>Şiir bitmişti ama çıktı alması gerekiyordu. Neyse ki saat daha erkendi. Dink ekranını kolunun altına sıkıştırıp, yataktan çıktı ve koridorları geçip, yazıcının olduğu odaya doğru yürüdü. Bu arada hediye olarak verebileceği bir şeyler bulması gerekiyordu.</p>

  <p>Verebilecek bir şey bulamadı ama şiire iki mısra daha ekledi.</p>

  <div>
    <br/>
  </div>

  <p>Bugün gelirse bir hediye</p>

  <p>Bulursun onu yarın kahvaltı tepsisinde</p>

  <div>
    <br/>
  </div>

  <p>Savaş Okulu'nda çocuklar için çok fazla bir şey yoktu. Oynadıkları tek oyun masa ekranlardaki ya da oyun odasındaki oyunlardı; spor yapılan tek yer ise Savaş Odası'ydı. Masalar ve üniformalar; başka neye ihtiyaçları vardı ki?</p>

  <p>Koğuşlar karanlıktı artık, çocukların çoğu uyumuştu. Birkaç tanesi masalarında çalışıyor ya da o aptal oyunlardan oynuyorlardı. Öğretmenlerin hangi oyunları oynamayı tercih ettiklerine bakarak psikolojik analizlerini yaptıklarını bilmiyorlar mıydı? Belki de buna aldırış etmiyorlardı. Bazen Dink de aldırış etmeden oynuyordu. Ama bu gece değil. Bu gece canı gerçekten sıkkındı ve nedenini bile bilmiyordu.</p>

  <p>Aslında biliyordu. Flip Sinterklaas'tan bir şeyler alacaktı ama kendisi alamayacaktı. Oysa almalıydı. Babası kesinlikle onun Zenci Piet’in çantasından bir hediye almasını sağlardı. Dink de sabah uyanır, evin her köşesini arar ve hediyeyi babasının sakladığı, hiç olmayacak acayip bir yerden bulup, çıkarırdı.</p>

  <p>"Evimi özledim," diye düşündü. Hepsi bu. O aptal danışman da öyle söylememiş miydi zaten? "Evini özlemişsin," demişti- "Unut artık. Diğer çocuklar üstesinden geldiler," demişti.</p>

  <p>Ama Dink bunun doğru olmadığını düşünüyordu. Çocuklar sadece duygularını gizliyorlardı. Birbirlerinden, kendilerinden.</p>

  <p>Flip’in durumunda farklı olan ise bu gece ne hissettiğini daha fazla gizlememiş olmasıydı.</p>

  <p>Flip uyumuştu. Dink şiirin yazılı olduğu kağıdı katlayıp, yerde duran ayakkabının içine koydu.</p>

  <p>Aç gözlü, sersem çocuk. Ayakkabıların ikisini de bırakmıştı.</p>

  <p>Ama elbette sebep Flip’in aç gözlülüğü değildi. Eğer ayakkabıların sadece birini bıraksaydı, ne yapmaya çalıştığını anlayıp, onunla evini özlediği, çocukça davrandığı için dalga geçecek birileri çıkabilirdi. Bu yüzden ayakkabıların ikisini de bırakmıştı. Yaptığı şeyi inkâr ediyordu. Sinterklaas ile ilgisi yokmuş gibi yapıyordu- "Sadece ayakkabılarımı yatağın yanına bıraktım."</p>

  <p>Dink kendi yatağına girip, bir süre öylece uzandı. İçini derin, hiç bitmeyecekmiş gibi gelen bir hüzün kaplamıştı. Bu evini özlemekle ilgili değildi, hayır gerçek neden bu değildi. Bu, Dink’in artık bir çocuk olmaması ile ilgiliydi; o artık Sinterklaas’a işini yapması için yardım eden bir yetişkindi. Elbette ki yaşlı aziz İspanya'dan buraya, Savaş Okulu'na gelemezdi. Ona birisinin yardım etmesi gerekiyordu.</p>

  <p>Dink, çocuk değil, babaydı artık. Bir daha da çocuk olamayacaktı.</p>
</body>
</html>
