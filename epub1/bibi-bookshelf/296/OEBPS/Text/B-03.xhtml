<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="3.Şeytanın Soruları">3</h2>

  <p class="baslik2">ŞEYTANIN SORULARI</p>

  <p>Zeck adamla birlikte uçan arabaya bindi. Askerlerden biri taşıtı kullanıyordu; diğer askerler tehlikeli görünen, daha büyük bir taşıta bindiler.</p>

  <p>"Ben Yüzbaşı Bridegan," dedi asker.</p>

  <p>"Adının ne olduğu umurumda değil," dedi Zeck.</p>

  <p>Yüzbaşı Bridegan hiçbir şey demedi.</p>

  <p>Zeck de hiçbir şey demedi.</p>

  <p>Zeck’in evine gittiler. Kapı açıktı. İçeride bir kadın bekliyordu, mutfak masasının üzerinde bir takım kağıtlar, ufak bir makine ve bir dizi alet daha vardı. Kadın Zeck’in makineye baktığını fark etmiş olacak ki izah etme ihtiyacı duydu. "Ses kayıt cihazı. Konuşmamızı başkaları da duyup, değerlendirebilsinler diye."</p>

  <p>"Hapsedilmiş şimşek," diye düşündü Zeck. Şeytanın insanların ruhunu tuzağa düşürmek için kullandığı aletlerden biri daha.</p>

  <p>"Adım Agnes O'Toole," dedi kadın.</p>

  <p>"Adlarımız umurunda değilmiş," dedi Bridegan.</p>

  <p>Zeck elini uzattı. "Sizinle tanıştığıma memnun oldum, Agnes O'Toole."</p>

  <p>Demek ki Bridegan erkeklerin kadınlara nezaket göstermeleri gerektiğini, çünkü kadınların kaderinin ölümün gölgesinin vadisine gidip temizlendikten sonra, Tanrı’ya hizmet edecek daha fazla ruh getirmeleri olduğunu bilmiyordu. Ne trajik bir cehaletti bu böyle.</p>

  <p>"Ben de burada bekleyeceğim," dedi Bridegan. "Zeck için sorun olmayacaksa."</p>

  <p>Yanıt bekliyormuş gibi bir hali vardı.</p>

  <p>"Ne yaptığın umurumda değil," dedi Zeck, başını çevirip ona bakmaya bile zahmet etmeden. Bu adam, az önce de ispat etmiş olduğu gibi, şiddet uygulayan bir adamdı ve geri dönüşü olmayacak ölçüde kirlenmişti. Bu adamın Tanrı’nın gözünde hiçbir yetkisi yoktu oysa sanki böyle bir hakkı varmış gibi Zeck’i omuzlarından tutup, buraya getirmişti. Sadece babasının Zeck’in bedenini temizlemeye hakkı vardı; başka hiçbir elin ona dokunmaya hakkı yoktu.</p>

  <p>"Babası çocuğu dövüyor," dedi adam ve odadan çıktı.</p>

  <p>Agnes kaşlarını kaldırmış ona bakıyordu. Ama Zeck açıklama yapma ihtiyacı duymadı. Kirlenmiş bedenin cezalandırılması gerektiğini zaten biliyorlardı yoksa Bridegan sırtında yaralar olduğunu nerden bilecekti? Bridegan ve Agnes’in bu yara izlerini kullanmak istedikleri ortadaydı. Sanki Zeck’in korunmak istediğini düşünüyorlardı.</p>

  <p>Babasından mı? Zeck’i erkek olana kadar yetiştirmesi için Tanrı tarafından seçilmiş bir araçtan mı? Sanki insanın o cılız elini kaldırıp Tanrı’nın iradesini engellemesi mümkünmüş gibi.</p>

  <p>Agnes teste başladı. Sorular Zeck’in bildiği bir şeyle ilgili olduğunda, babasının söylediği gibi dürüstçe cevapladı. Ama soruların yarısı tamamen Zeck’in bilmediği şeylerle ilgiliydi.Belki bu sorular Zeck’in hayatı boyunca izlemediği videolarda gösterilen şeylerle ilgiliydi; belki internetteki şeylerle ilgiliydi. Zeck sadece internetin yıldırım ağlarından yapılmış, lanetlenmesi gereken bir şey olduğunu biliyordu. Bu ağlar zavallı ruhların önüne koyuluyordu ki onların tuzağına kapılıp, cehenneme doğru sürüklensinler.</p>

  <p>Agnes masanın üzerinde duran blokları aldı ve yerlerini değiştirip, onlarla ilgili sorular sormaya başladı. Zeck testin amacını hemen anlamıştı. Uzanıp, kadından blokları aldı. Ardından da kağıdın üzerine çizilmiş iki boyutlu şekilleri bloklarla yapıp, gösterdi. Biri hariç. "Bu şekli bunlarla yapamazsınız," dedi.</p>

  <p>Bir sonraki testin başlığında "Dünya çapında Teşhisler: Köktendinci Hıristiyanlar," yazıyordu. Kadın hemen başlığı kapadı, demek ki Zeck’in hangi konuda test edildiğini bilmemesi gerekiyordu.</p>

  <p>Kadın, yaradılış ve Adem ile Havva hakkında sorular sormaya başladı.</p>

  <p>Zeck bir ara onun sözünü kesip, babasından bir alıntı yaptı. "Yaradılış Kitabı, Musa’nın yapabildiği en iyi işi göstermiş, Dünya’nın yuvarlak olduğunu bile bilmeyen insanlara evrimi anlatmıştır."</p>

  <p>"Sen evrime inanıyor musun? O zaman yaratılan ilk insanın Adem olmasına ne diyorsun?"</p>

  <p>"Adem" ismi 'çok,' anlamına gelir," dedi Zeck. "O primatlar klanında bir sürü erkek vardı, Tanrı onlardan birini seçti, ona Ruhuyla dokundu ve onun içine insan ruhunu yerleştirdi. İlk konuşabilen ve diğerlerine de isim veren Adem'di, diğerleri de ona benziyordu ama onlar insan değildi çünkü Tanrı onlara insan ruhu vermemişti. O yüzden de kitapta şöyle der, "ve Adem; oradayken tüm büyükbaş hayvanlara, küçükbaş hayvanlara ve topraktaki her hayvana isim verdi ama ona yoldaş olabilecek biri yoktu." Musa’nın başta yazdığı daha basitti: "Adem, Tanrı’nın imgesinde olmayan tüm hayvanlara isim verdi. Hayvanların hiç biri onunla konuşamıyordu. O nedenle tamamen yalnızdı."</p>

  <p>"Tanrı’nın başta ne yazdığını biliyor musun?" diye sordu Agnes.</p>

  <p>"Bizim köktendinci olduğumuzu düşünüyorsun," dedi Zeck. "Ama değiliz. Biz Püriteniz. Tanrı’nın bize sadece anlamaya hazır olduğumuz şeyleri öğretebileceğini biliyoruz. İncil, eski zamanlarda yaşamış kadınlar ve erkekler tarafından yazıldı. İçinde sadece o dönemin insanlarının anlayabildiği kadarı yazıyor. Şimdi bilgimiz daha fazla, bu yüzden de Tanrı bizi temizleyip, daha fazlasını öğretebilir. Eğer öğrettiklerini sadece türümüzün daha bebeklik döneminde öğrettikleriyle sınırlasaydı, o zaman bizi sevmediğini düşünürdük."</p>

  <p>Kadın arkasına yaslandı. "Madem öyle baban neden elektriğe 'yıldırım' diyor?"</p>

  <p>Zeck kadını küçümsediğini saklamaya çalışarak "İkisi aynı şey değil mi zaten?" diye sordu.</p>

  <p>"Evet, elbette öyle ama-"</p>

  <p>"Bu yüzden babam ona 'yıldırım,' diyor, onun ne kadar tehlikeli ve kısa ömürlü bir şey olduğunu vurgulamak için. Sizin kullandığınız 'elektrik,' kelimesi bir yalan. Kablolardan geçiyor, açıp kapayabiliyorsunuz diye onu ıslah ettiğinizi, artık tehlike oluşturmadığını düşünüyorsunuz. Oysa Tanrı diyor ki; yıldırımın en tehlikeli olduğu yer sizin makineleriniz çünkü dışarıdayken yıldırım çarpsa sadece vücudunuz hasar görür ama makinenize giren yıldırım ruhunuzu çalar."</p>

  <p>"Yani Tanrı babanla konuşuyor," dedi Agnes.</p>

  <p>"Tanrı O'nun sesini duyabilecek kadar kendini arındırabilmiş herkesle konuşur."</p>

  <p>"Tanrı seninle konuştu mu hiç?"</p>

  <p>Zeck başını hayır anlamında salladı. "Ben henüz o kadar temiz değilim."</p>

  <p>"Baban bu yüzden kırbaçlıyor seni."</p>

  <p>"Babam, çocuklarını arındırma işinde Tanrı’nın kullandığı bir araçtır."</p>

  <p>"Ve sen babanın her zaman Tanrı’nın iradesini yerine getirdiğine inanıyorsun?"</p>

  <p>"Babam şu anda yeryüzündeki en temiz insan."</p>

  <p>"Ama yine de ona nasıl bir hafızaya sahip olduğunu söyleyecek kadar güvenmedin."</p>

  <p>Bu sözler Zeck’i ok gibi vurmuştu. Kadın kesinlikle haklıydı. Zeck annesini dinlemiş ve babasının onda ki bu doğaüstü beceriyi görmesine izin vermemişti. Peki neden? Korktuğu için değil. Annesi korktuğu için. Annesinin inançsızlığını sanki kendi inançsızlığıymış gibi içine almıştı işte bu nedenle de babası onu arındıramıyordu. Ve asla da arındıramayacaktı çünkü senelerdir babasını kandırıyordu.</p>

  <p>Ayağa kalktı.</p>

  <p>"Nereye gidiyorsun?" diye sordu Agnes.</p>

  <p>"Babama."</p>

  <p>"Hafızandan bahsetmek için mi?" diye sordu kadın yumuşak bir sesle.</p>

  <p>Zeck ona açıklama yapmak için bir neden göremiyordu bu nedenle de bir şey söylemedi.</p>

  <p>Bridegan diğer odada bekliyordu. Kapıyı tuttu ve "Hayır, efendim," dedi. "Hiçbir yere gitmiyorsun."</p>

  <p>Zeck yeniden mutfağa döndü ve masaya oturdu. "Beni uzaya götürüyorsunuz, değil mi?" diye sordu.</p>

  <p>"Evet, Zeck," dedi kadın. "Test ettiklerimiz arasında en iyilerden birisin."</p>

  <p>"Sizle gelirim ama asla sizin için savaşmam, beni yanınızda götürmek sadece vakit kaybı olur."</p>

  <p>"Biz bekleriz," dedi kadın.</p>

  <p>"Beni yeryüzünden çok uzağa götürürseniz Tanrımı unutacağımı mı sanıyorsunuz?"</p>

  <p>"Unutmanı beklemiyoruz da belki bakış açın değişir diye düşünüyoruz."</p>

  <p>"Ne kadar tehlikeli olduğumu anlamıyor musunuz?" dedi Zeck.</p>

  <p>"Aslına bakarsan tam da ona güveniyoruz."</p>

  <p>"Bir asker olarak tehlikeli olmam, sizin için tehlikeli olurum. Diğer çocukların da Tanrı’nın düşmanları öldürmemizi istemediğini görmesini sağlarım."</p>

  <p>"Diğer çocukların fikirlerini değiştirmenden endişe etmiyoruz," dedi Agnes.</p>

  <p>"Ama etmelisiniz," dedi Zeck. "Tanrı’nın sözü güçlüdür ve ne yeryüzündeki ne de cehennemdeki hiçbir güç ona karşı duramaz."</p>

  <p>Kadın başını salladı. "Eğer saf olsaydın endişe ederdim. Ama değilsin. Bu yüzden kimseyi etkileyecek güce de sahip değilsin," dedi. Ardından da kağıtları, test kitapçıklarını ve ses kayıt cihazını yanında getirdiği çantaya doldurdu.</p>

  <p>O sırada Bridegan mutfağa geldi. "Savaş Okulu'na hoş geldin, asker."</p>

  <p>Zeck yanıt vermedi. Kadının söylediği şeyi düşünüyordu. "Saf değilken başkalarını nasıl etkileyebilirim ki?"</p>

  <p>"Babamla konuşmam lazım," dedi Zeck.</p>

  <p>"Mümkün değil," dedi Agnes. "Bizim istediğimiz saf olmayan Zechariah Morgan. Babasına her şeyi itiraf etmiş, temiz bir Zeck istemiyoruz. Ayrıca sırtında açılacak bir dizi yeni yaranın iyileşmesini bekleyecek vaktimiz de yok."</p>

  <p>Bridegan gülmeye başladı ve "O piç kurusu bu çocuğa bir daha elini kaldırırsa, kafasını patlatırım," dedi.</p>

  <p>Zeck öfkeyle ona döndü, "Peki bu seni nasıl biri yapar?"</p>

  <p>Bridegan gülmeye devam etti. "Her zaman nasıl biri olduysam öyle- kana susamış bir asker. Benim görevim gaddarlık yapana karşı çaresiz olanı korumak. Formiklerle savaşmamızın nedeni de bu- ve eğer babanın dirseklerini kırarsam, nedenim yine aynı olacak."</p>

  <p>Zeck buna karşılık olarak Daniel’in kitabından bir kısım okudu. "Eller olmaksızın atılan taş, demirden ve kilden ayaklarına çarptı, ve onları parçalara ayırdı."</p>

  <p>"Eller olmadan ha, güzel numaraymış," dedi Bridegan.</p>

  <p>"Ve görüntüyü yansıtan taş büyük bir dağa dönüştü ve tüm yeryüzünü doldurdu," dedi Zeck.</p>

  <p>"King James versiyonunu ezbere biliyor," dedi Agnes.</p>

  <p>"Ve o kralların zamanında," diye devam etti Zeck, "Göklerin Tanrısı bir krallık kuracak ve bu krallık asla yıkılmayacak: ve bu krallık başka insanlara bırakılmayacak ve diğer tüm krallıkları yok edip, sonsuza kadar ayakta kalacak."</p>

  <p>"Okuldakiler bu çocuğa bayılacak," dedi Bridegan.</p>

  <p>Ve böylece Zeck o Yılbaşını uzayda, Savaş Okulu'na ev sahipliği yapan istasyona doğru yol alarak geçirdi. Kimseye sorun çıkarmadı, verilen her emre uydu, içinde bulunduğu grup Savaş Okulu'na vardığında, o da diğerleri gibi uçmayı öğrendi. Hatta silahını kendisine gösterilen hedeflere doğrulttu.</p>

  <p>Zeck’in kimseyi vurmadığını fark etmeleri epeyce zaman aldı. Her savaşta skoru sıfırdı ve istatiksel olarak okulun tarihindeki en kötü askerdi. Öğretmenler ona sürekli bunun sadece bir oyun olduğunu söylüyorlardı ama hiçbir işe yaramıyordu.</p>

  <p>"Ve onlar asla savaşmayacak," diye kitaptan alıntı yaparak, cevap veriyordu Zeck. "Savaşmayı öğrenip Tanrı’yı öfkelendirmeyeceğim." Onu uzaya götürebilirlerdi, onu üniforma giymeye zorlayabilirlerdi, onu zorla Savaş Okulu'na sokabilirlerdi ama kimseye ateş etmeye zorlayamazlardı.</p>

  <p>Aradan aylar geçmesine rağmen onu hâlâ eve geri göndermemişlerdi ama en azından artık onla uğraşmıyorlardı. Bir orduya aitti, onlarla çalışıyordu ama raporları hep aynıydı: sıfır düzeyde etkinlik. Okulda skoruyla onun kadar gurur duyan başka bir asker yoktu.</p>
</body>
</html>
