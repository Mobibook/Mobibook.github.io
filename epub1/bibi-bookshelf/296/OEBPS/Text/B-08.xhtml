<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/ege0.5.css" type="text/css" rel="stylesheet"/>
</head>

<body>
  <h2 title="8.Barış">8</h2>

  <p class="baslik2">BARIŞ</p>

  <p>Noel Baba işi bitmişti. Dink bu işin artık kendi kontrolünde olmadığını düşünüyordu- durum onu aşmıştı. Ama Müslüman çocukların tutuklanmasıyla birlikte iş oyun olmaktan çıkmıştı. Sonuçlar ciddiydi ve Zeck’in de dediği gibi işin bu noktaya gelmesi kendisinin hatasıydı.</p>

  <p>Dink tüm arkadaşlarından birbirlerine çorap verme işine son vermelerini istedi. Noel Baba ile ilişkili hiçbir şey yapmamalarını rica etti.</p>

  <p>Ve bir gün içerisinde tüm hareket durdu.</p>

  <p>Dink bu şekilde olayın son bulacağını düşünüyordu.</p>

  <p>Ama son bulmadı. Zeck’in yüzünden.</p>

  <p>Elbette Zeck’in doğrudan yaptığı bir şey yüzünden değil. Zeck aynı Zeck'ti, hiç değişmemişti. Oyunda boş boş uçup, gereksiz yer işgal etmeye devam ediyordu. Derslere giriyor, ödevlerini yapıyor, projelerini teslim ediyordu.</p>

  <p>Ve herkes onu yok sayıyordu. Bunu hep yapmışlardı aslında ama bu seferki başkaydı.</p>

  <p>Önceden onu hoşgörülü, hatta istemeyerek de olsa saygı duyarak yok sayıyorlardı: Zeck budalanın tekiydi ama en azından tutarlıydı.</p>

  <p>Ama artık kasten yok sayılıyordu. Onunla dalga geçme zahmetine bile girmiyorlardı. Yokmuş gibi davranıyorlardı. Konuşmaya çalıştığında arkalarını dönüyorlardı. Dink olanları görüyor ve kendini kötü hissediyordu. Ama bu olanların sebebi Zeck'ti. Farklı olduğun için grubun dışında kalmak, aykırı olmak başka bir şeydir, sırf kendi bencilce sebeplerin için diğer insanların başını belaya sokmak ise başka şey. Zeck’in “burada din yok," kuralına aldırış ettiği filan yoktu, zaten bu kuralı sürekli ihlal ediyordu. Dink’in Flip’e verdiği Sinterklaas hediyesini sırf sorun çıkarmak için kullanmıştı.</p>

  <p>Ben de çocukça davrandım diye düşünüyordu Dink. Ama ben ne zaman durmam gerektiğini biliyordum. O bilmiyordu.</p>

  <p>Benim hatam değil.</p>

  <p>Yine de Dink kendini onu gözlemlemekten alıkoyamıyordu. Sadece bakışlar. Sadece.. .bir iki şey. Gruba sadakat kuramı üzerine çalışırken primatların davranışları ile ilgili birkaç şey okumuştu. Şempanze ve babunların sürüden ayrı bırakıldıklarında nasıl davrandıklarını biliyordu. Depresyona giriyorlardı. Kendilerine zarar vermeye başlıyorlardı. Zeck önceden kendini diğerlerinden soyutlamaya çabalıyordu. Şimdiyse diğerleri onu tamamen soyutlamışlardı ve Zeck’in çabalayacağı bir şey de kalmamıştı.</p>

  <p>Bitkin görünüyordu. Bir tarafa doğru yürüyor sonra öylece duruyordu. Sonra başka bir yöne yürümeye başlıyordu. Çok fazla yemek yemiyordu. Durumunun iyiye gitmediği ortadaydı.</p>

  <p>Ve Dink’in çok iyi bildiği bir şey varsa o da danışmanların ve öğretmenlerin gerçekten sorun yaşayan bir çocuğa zerre kadar faydalarının dokunmadığıydı. Onların kendi gündemleri vardı- ve tüm çocukların da bu gündeme uygun davranmasını istiyorlardı. Çocuk farklı bir davranış sergilerse, ilgilerini yitiriyorlardı. Aynen Dink ile de artık ilgilenmedikleri gibi. Zeck gidip onlardan yardım istese bile yardım etmeyeceklerdi. Zaten Zeck de böyle bir şey istemezdi.</p>

  <p>Dink bir işe yaramayacağını bilse de yine de denemeye karar verdi. Graff’a gidip, Zeck’in nasıl bir durumda olduğunu anlatmaya çalıştı.</p>

  <p>"İlginç hikâye," dedi Graff. "Yani onu dışladıklarını düşünüyorsun."</p>

  <p>"Öyle olduğunu biliyorum."</p>

  <p>"Ama sen dışlamıyorsun?"</p>

  <p>"Bir iki kez konuşmaya çalıştım ama beni duymazdan geliyor."</p>

  <p>"Yani o da seni dışlıyor."</p>

  <p>"İyi de geriye kalan herkes de onu dışlıyor."</p>

  <p>"Dink," dedi Graff, <i>"ego te absolvo."</i></p>

  <p>"Siz ne sanıyorsunuz bilmem ama bu söylediğiniz Felemenkçe değil," dedi Dink.</p>

  <p>"Latince. Katoliklerin günah çıkarma metninden. Senin günahlarını bağışlıyorum."</p>

  <p>"Ben Katolik değilim."</p>

  <p>"Ben de rahip değilim."</p>

  <p>"Sizin kimsenin günahlarını bağışlama gücünüz yok."</p>

  <p>"Ama denemeye değerdi. Hadi Dink, koğuşuna dön. Zeck senin sorunun değil."</p>

  <p>"Onu neden eve yollamıyorsunuz?" diye sordu Dink. "Bu orduda bir yere geleceği filan yok. O bir Hıristiyan, bir asker değil. Neden eve gidip, bir Hıristiyan olarak yaşamasına izin vermiyorsunuz?"</p>

  <p>Graff arkasına yaslandı.</p>

  <p>"Tamam, ne diyeceğinizi biliyorum," dedi Dink.</p>

  <p>"Öyle mi?"</p>

  <p>"Herkesin her zaman söylediği şeyi söyleyeceksiniz: Eğer ona izin verirsem, o zaman herkese izin vermem gerekir."</p>

  <p>"Gerçekten mi?"</p>

  <p>"Eğer Zeck itaatsizliği yüzünden eve gönderilirse, kısa sürede diğer çocuklar da itaatsizliğe başlar ki eve dönebilsinler."</p>

  <p>"Sen de onlar gibi davranır mıydın?"</p>

  <p>"Bence sizin okulunuz zaman kaybından başka bir şey değil," dedi Dink. "Ama ben savaşa inanıyorum. Ben pasifist değilim. Ben sadece beceriksizliğe karşıyım."</p>

  <p>"Ama biliyor musun benim argümanım bu olmayacaktı," dedi Dink. "Eğer eve geri dönebilmenin tek yolu Zeck gibi davranmak ve onun gördüğü muameleye maruz kalmaksa, bu okulda bunu yapabilecek bir tek çocuk daha olmadığını söyleyebilirim."</p>

  <p>"Bunu bilemezsiniz."</p>

  <p>"Ama biliyorum," dedi Graff. "Hatırlarsan hepiniz testlerden geçirilip, gözlemlendiniz. Testler sadece mantık, hafıza, mekânsal ilişkiler, sözlü beceri ile ilgili değildi. Karakter özelliklerinize de bakıldı: Çabuk karar alma becerisi, büyük resmi görebilme, diğer insanlarla iyi ilişkiler kurabilme gibi."</p>

  <p>"Peki bu durumda Zeck nasıl oldu da bu okula alındı?"</p>

  <p>"Zeck insanlarla iyi anlaşma konusunda oldukça başarılı," dedi Dink. "Canı istediğinde tabi."</p>

  <p>Dink buna inanmamıştı.</p>

  <p>"Zeck megalomanyak sosyopatlarla başa çıkıp, onların diğer insanlara zarar vermesini engelleyebilecek kapasitede. Barışı sağlamak onda doğal bir yetenek, Dink. En iyi özelliği bu."</p>

  <p>"Bu tam bir saçmalık," dedi Dink. "Daha en başında herkes ondan nefret etti."</p>

  <p>"Çünkü böyle olmasını istiyordu. Ve şu anda tam olarak istediği noktaya varıyor, senin buraya gelip, bu konuşmayı yapman da dahil olmak üzere her şey onun istediği gibi yürüyor."</p>

  <p>"Öyle olduğunu sanmıyorum," dedi Dink.</p>

  <p>"Çünkü sana anlatıp anlatmamak konusunda karara varamadığım şeyi bilmiyorsun."</p>

  <p>"O zaman anlatın."</p>

  <p>"Hayır," dedi Graff. "Ketum tarafım tartışmadan galip çıktı. O nedenle anlatmayacağım."</p>

  <p>Graff’ın onun yalvarmasını beklediği ortadaydı, Dink’in de bu oyuna gelmeye hiç niyeti yoktu. Onun yerine Graff’ın Zeck’in yeteneklerine dair anlattıklarını düşünmeye başlamıştı. Zeck bir şekilde onunla oyun oynuyor olabilir miydi? Onunla ve geriye kalan herkesle?</p>

  <p>"Neden?" diye sordu Dink. "Neden kasıtlı olarak herkesi kendinden uzaklaştırsın ki?"</p>

  <p>"Çünkü ondan yeterince nefret etmiyordunuz. İşi öyle bir noktaya getirmesi gerekiyordu ki pes edip, onu eve yollayalım."</p>

  <p>"Bana kalırsa onu fazla abartmışsınız. Ne olacağını bilmiyordu bile."</p>

  <p>"Planının bilinçli olduğunu söylemedim ki. Sadece eve gitmek istiyor. Eve gitmesi gerektiğine inanıyor."</p>

  <p>"Neden?"</p>

  <p>"Sana söyleyemem."</p>

  <p>"Neden söyleyemiyorsunuz?"</p>

  <p>"Çünkü sana güvenemem."</p>

  <p>"Eğer ben ağzımdan tek kelime çıkmaz diyorsam çıkmayacaktır."</p>

  <p>"Senin sır saklamada iyi olduğunu zaten biliyorum, sana güvenmediğim konu o değil. Yapılması gereken bir iş var ve bu işi senin yapabileceğini sanmıyorum."</p>

  <p>"Ne işiymiş bu?"</p>

  <p>"Zeck Morgan’ı iyileştirmek."</p>

  <p>"Denedim. Beni yanına yaklaştırmıyor."</p>

  <p>"Biliyorum," dedi Graff. "Dolayısıyla öğrenmek istediğin o şeyi başkasına söyleyeceğim. O da iyi sır saklayan biri, aynı zamanda Zeck’i iyileştirebilecek biri."</p>

  <p>Dink birkaç dakika düşündü ve "Ender Wiggin," dedi.</p>

  <p>"Senin adayın o mu?" diye sordu Graff.</p>

  <p>"Hayır,"dedi Dink. "Sizin adayınız o. Onun her şeyi yapabileceğini düşünüyorsunuz."</p>

  <p>Graff’ın suratında hafif bir Mona Lisa gülümsemesi belirdi, tabii Mona Lisa’yı tıknaz bir albay olarak hayal edebilirseniz.</p>

  <p>"Umarım halledebilir,"dedi Dink. "Onu size göndereyim mi?"</p>

  <p>"Bahse girerim Ender’ın bana gelmesine gerek kalmayacak," dedi Graff.</p>

  <p>"Söylemeye gerek kalmadan halledecek yani."</p>

  <p>"Ender Wiggin her zaman davrandığı gibi davranacak ve o esnada Zeck'ten öğrenmesi gerekenleri öğrenecek."</p>

  <p>"İyi de Wiggin de Zeck ile konuşmuyor."</p>

  <p>"Onu Zeck ile konuşurken görmedim demek istiyorsun herhalde."</p>

  <p>"Evet, öyle demek istedim."</p>

  <p>"Ona biraz zaman ver," dedi Graff.</p>

  <p>Dink sandalyesinden kalktı.</p>

  <p>"Sana çıkabileceğini söylemedim asker."</p>

  <p>Dink durup, selam verdi. "Ofisinizden çıkıp, koğuşuma dönmek ve kendimi bok gibi hissetmeye devam etmek istiyorum, efendim."</p>

  <p>"Reddedildi," dedi Graff. "Tabi nasıl istiyorsan öyle hissetmeye devam edebilirsin, o beni ilgilendirmez. Ama Zeck için yapmaya çalıştıkların gözümden kaçmadı."</p>

  <p>"Buraya övgü almak için gelmedim."</p>

  <p>"Zaten seni öven de yok. Sadece karakterine dair fikrim olumlu. Benden olumlu görüş almak zordur ama bir kez de alınca da geri vermek zordur. Yani bu yükü bir süre sırtında taşıyacaksın. Bunla yaşamayı öğren. Şimdi git buradan asker."</p>
</body>
</html>
