<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_2"><br class="chapter" />
  <br class="chapter" />
  1. Bölüm<br class="chapter" />
  &nbsp;<br class="chapter" />
  <span class="h1baslik">Uykusuzluk</span><br class="chapter" />
  <br class="chapter" /></h1>

  <p class="normal">Bodcastle'da yaşayan bir sanatçı olan Bay İsbister, o öğleden sonra Pentargen'daki koya kadar yürüyecekti. Civardaki mağaraları incelemek istiyordu. Pentargen Plajı'na giden yolu yarılamışken bir adama rastladı. Adam bir kayanın altında oturuyordu. Oldukça sıkıntılı bir hali vardı. Elleriyle dizlerine abanmıştı. Gözleri kıpkırmızı olmuştu. Önüne bakıyordu. Yüzü gözyaşlarıyla ıslanmıştı.</p>

  <p class="normal">Adam, İsbister'in ayak seslerini işitince etrafına bakınmaya başladı. Bu karşılaşma her ikisini de tedirgin etmişti. İsbister durakladı. Tedirginliği atlatmak için havadan sudan konuşmayı denedi. Hava ne kadar sıcaktı? Hiç de bu mevsime uygun bir hava değildi!</p>

  <p class="normal">Adam, "Gerçekten de öyle" diye yanıtladı. Lafı uzatmak istemediği belli oluyordu. Kısa bir tereddüdün ardından yeniden konuştu: "Uyuyamıyorum."</p>

  <p class="normal">İsbister, duyduğu karşısında ne diyeceğini bilemedi. "Hiç mi?" derken şaşkınlığı her halinden belli oluyordu.</p>

  <p class="normal">"İmkansız gibi görünebilir" dedi yabancı. Bezgin bakışlarını İsbister'in yüzüne dikti. Kelimelerin üstüne basa basa konuşuyordu: "Altı gecedir gözüme bir damla bile uyku girmedi."</p>

  <p class="normal">"Doktora gittin mi?"</p>

  <p class="normal">"Evet. Maalesef işin en kötü tarafı o. Uyku ilaçları. Onlar sinir sistemimi... İnsanlar bayılıyor onlara. Nasıl anlatsam bilemiyorum. Ama ben, ben bu ilaçları almaya cesaret edemem... Gerçekten güçlü ilaçlar..."</p>

  <p class="normal">"Bak bu senin işini zorlaştırıyor," dedi İsbister.</p>

  <p class="normal">Olduğu yerde kalakaldı. Ne yapacağını bilemiyordu. Adam konuşma heveslisi değildi. Yine de sohbeti devam ettirmenin daha doğru olacağını düşündü. "Ben hiç uykusuzluk yaşamadım" dedi. "Ama bu sorunu yaşayan insanlar eninde sonunda bir çare bulurlar."</p>

  <p class="normal">"Benim yeni bir şey denemeye cesaretim yok."</p>

  <p class="normal">Adam çok bitkindi. Hareketleri umutsuzluğunu yansıtıyordu. Kısa bir süre için her ikisi de sessiz kaldılar.</p>

  <p class="normal">"Peki, hiç egzersiz yapmayı denedin mi?" diye sordu İsbister çekinerek. Muhatabının perişan yüzüne odaklanmıştı. Gezinti için giydiği kıyafetleri ne kadar da perişandı.</p>

  <p class="normal">"Bak bunu denedim işte. Hem de deliler gibi. Günlerce sahilde yürüyüş yaptım. New Quay'dan başlıyordum... Hiçbir işe yaramadı. Sadece zihin yorgunluğumun yanına bir de beden yorgunluğu eklendi. Zaten bu dert kendimi çok zorladığım için başıma musallat oldu. Aslında..."</p>

  <p class="normal">Durdu. Yorgunluğu konuşmasına izin vermiyordu. Zayıf eliyle alnını ovuşturdu. Kendi kendine konuşuyormuş gibi devam etti.</p>

  <p class="normal">"Ben yalnız bir kurdum. Tek başına bir adamım. Dolaşıp durduğum bu dünyada aslında hiçbir yerim yok. Karım yok. Çocuğum yok. Çocuksuz bir adam, hayat ağacındaki ölü dallardan farksızdır. Ne karım var, ne de çocuğum. Hiçbir görevim, hiçbir sorumluluğum yok. Yüreğimde hiçbir arzu yok. Sonunda yapabilecek bir şey buldum."</p>

  <p class="normal">"Bunu yapacağım dedim kendi kendime. Ve amacıma ulaşabilmek için, bu köhnemiş bedenin uykusuzluğunu azaltabilmek için ilaçlara sığındım. Aman yarabbi! Çok fazla ilaç kullandım. Bilmem hiç bedensel zayıflık yaşadın mı? Hayatından çok şeyi alıp götürür. Bizler yarı ölü sayılırız bir yerde. Yemek yedin mesela. Hemen sindirim ilacı alacaksın. Yoksa başın dertte demektir. Sürekli çıkıp hava almak lazım. Yoksa kafan ağırlaşmaya başlar. Aptallaşırsın. Düşüncelerin uçurumlara, çıkmaz sokaklara sürüklenir. Delice düşünceler dolaşır içinde. Sonra bir ağırlık çöker üstüne. Uyursun. İnsanlar aslında uyumak için yaşarlar. En güzeli günün uyku haricindeki bölümünün mümkün olduğunca kısa olmasıdır. Sonra işte o kötü arkadaşlar çıkar gelir. Şu ilaçlar... Yorgunluğunu dindiren alkaloidler. Ve uykuyu öldüren sade kahve, kokain..."</p>

  <p class="normal">"Anlıyorum," dedi İsbister.</p>

  <p class="normal">"Elimden geleni yaptım," diye devam etti uykusuz adam. Huzursuzluğu ses tonuna yansıyordu.</p>

  <p class="normal">"Bu durum da ödülü oluyor o zaman?"</p>

  <p class="normal">"Evet."</p>

  <p class="normal">Öylece kalakaldılar bir süre.</p>

  <p class="normal">"Uykuya olan hasretimin büyüklüğünü hayal bile edemezsin. İşimi yapıp bitirdim. Sonraki altı uzun gün boyunca zihnimde bir girdap vardı, hiçbir yere varmayan bir düşünceler sağanağı... Kafam darma duman..." durdu. "Uçuruma doğru...".</p>

  <p class="normal">"Uyuman gerekiyor," dedi İsbister kararlı bir havada. Sanki bir çare bulmuştu. "Kesinlikle uyumalısın."</p>

  <p class="normal">"Zihnim hiç olmadığı kadar berrak. Fakat anafora doğru sürüklendiğimi çok iyi biliyorum. Az sonra..."</p>

  <p class="normal">"Evet?"</p>

  <p class="normal">"Hiç girdaba sürüklenen birisine rastladın mı? Karanlığa sürüklenen... Bu tatlı dünyadan koparak aklını yitiren..."</p>

  <p class="normal">"Ama..." İsbister itiraz etmeye çalıştı.</p>

  <p class="normal">Adam elini ona doğru uzattı. Gözleri birdenbire vahşileşmişti. Bağırmaya başladı. "Kendimi öldürmem gerekiyor. Belki de hemen şimdi, şuracıkta. Şu karanlık uçurumun dibinde. Dalgaların yükselip alçaldığı şu köşede... Kendimi aşağı atarsam öyle ya da böyle sonunda uyumuş olurum..."</p>

  <p class="normal">"Bu çok saçma," dedi İsbister. Adamın isterik hali onu ürkütmüştü. "İlaç kullanmak bundan çok daha iyidir."</p>

  <p class="normal">"Ne olursa olsun, sonunda uyuyabileceğim," diye tekrarladı adam. İsbister'ı umursamamıştı bile.</p>

  <p class="normal">İsbister ona baktı, "Sonucun kesin olmadığını biliyorsun değil mi?" dedi. "Lulworth Koyu'nda bunun gibi bir uçurum var. Bunun kadar yüksek. Neyse, küçük bir kız düştü bu uçurumdan. Ölmedi. Şimdi gayet iyi durumda."</p>

  <p class="normal">"Ama burada kayalar var. Soğuk bir gece, adam keder içerisinde uzanmış kayalara. Kırılan kemikleri titreşirken gıcırdıyor. Dalgalanan soğuk su ürpertiyor onu. Nasıl?"</p>

  <p class="normal">Göz göze geldiler. "Seni hayal kırıklığına uğrattığım için özür dilerim," dedi İsbister pervasızca. "Ama bu uçurumdan atlayarak intihar etmek ya da herhangi bir uçurumdan, bir sanatçı olarak söylüyorum ki fazlasıyla amatör işi." Alabildiğine yapmacık bir ifadeyle gülümsedi.</p>

  <p class="normal">"Peki ya öbür mesele?" dedi uykusuz adam. Rahatsızlığı her halinden belli oluyordu. "Öbür mesele ne olacak? Bir insan geceler boyunca, geceler boyunca... Nasıl aklını koruyabilir ki."</p>

  <p class="normal">"Bu sahilde yalnız mı dolaştın?"</p>

  <p class="normal">"Evet."</p>

  <p class="normal">"Aptalca bir şey yapmışsın. Bu şekilde konuştuğum için beni bağışla. Demek yalnız dolaştın! Senin de dediğin gibi bedensel yorgunluk, zihinsel yorgunluğa fayda etmez. Sana kim böyle yapmanı söyledi? Hiç olacak iş mi? Yürüyüp duracaksın bütün gün. Tepende güneş, sıcak. Yorgunluk. Yapayalnızsın. Etraf ıssız. Sonra gideceksin yatağa, hadi bakalım uyu uyuyabilirsen."</p>

  <p class="normal">İsbister kısa bir süre durdu ve kuşkuyla, ızdırap içerisindeki adamın yüzüne baktı.</p>

  <p class="normal">"Şu kayalara bak," dedi adam. "Orada sonsuza kadar parlayıp dalgalanacak olan denize bak. Uçurumun altında, karanlığa dalan şu beyaz köpüklere bir bak. Ve göz alıcı güneşe ev sahipliği yapan mavi gökyüzüne... Bu senin dünyan. Bunu kabul et. Sen burada olmaktan mutlusun. O seni ısıtır. Mutlu eder. Ve ben..."</p>

  <p class="normal">Yüzünü döndü. Beti benzi atmıştı. Solgun gözleri kan çanağına dönmüş, dudakları morarmıştı. Neredeyse fısıldar gibi konuşuyordu. "Dünya benim sefaletimin örtüsüdür. Bütün dünya! Sadece sefaletimi gizlemeye yarar."</p>

  <p class="normal">İsbister yanı başlarındaki uçurumun vahşi güzelliğine baktı. Adamın yüzündeki ifade ne kadar da umutsuzdu. Bir süre söyleyecek laf bulamadı.</p>

  <p class="normal">Adama karşı çıktığını ima eden bir hareket yaptı. Kendini topladı ve lafa girdi. "Git ve güzel bir uyku çek," dedi. "Ondan sonra her şey başka türlü gözükecek sana. Sen benim sözümü dinle."</p>

  <p class="normal">Bu karşılaşmanın son derece ilginç bir tesadüf olduğunun farkındaydı. Sadece bir saat öncesine kadar fazlasıyla canı sıkılıyordu. Nihayet kendine yapacak faydalı bir iş bulmuştu. Hemen kontrolü eline aldı. Bu tükenmiş adamın öncelikli ihtiyacı arkadaşlıktı. Kendini çimlerin üzerine attı. Rahat bir tavır takındı. Arkadaşça bir sohbet iyi gelir diye düşündü.</p>

  <p class="normal">Adam tam bir kayıtsızlığa gömülmüştü. Sıkıntılıydı. Denize bakıyordu. Sadece İsbister'in sorduğu sorulara kısa yanıtlar vererek konuşuyordu. Kimi zaman bu soruları da sessizlikle geçiştiriyordu. Diğer taraftan kendi çaresizliğini aşmayı amaçlayan bu hayırsever girişime herhangi bir itirazı yoktu. Hatta minnettar gözüküyordu.</p>

  <p class="normal">İsbister tek başına yürütmeye çalıştığı sohbetin giderek canlılığını yitirmeye başladığını fark etti. Bunun üzerine Bodcastle'a dönmeyi ve Blackapit'ten manzarayı izlemeyi teklif etti. Birlikte yola çıktılar. Adam yolun yarısında kendi kendine konuşmaya başladı. Berbat bir yüz ifadesiyle İsbister'a döndü. "Ne olabilir ki?" diye sordu zayıf ellerini açarak. "Ne olabilir ki? Dön, dön, dön, dön... Sürekli dönüyor, dönüyor..."</p>

  <p class="normal">Yürürken bir yandan da elleriyle daireler çiziyordu.</p>

  <p class="normal">"Tamamdır moruk," dedi İsbister. Eski bir dostuyla konuşur gibiydi. "Sen canını sıkma. Bana güven."</p>

  <p class="normal">Adam ellerini indirdi. Penally'nin ötesindeki tepeyi ve burnu geçtiler. Uykusuz adam arada sırada el hareketleri yaparak kendi kendine bir şeyler anlatıyordu. Kafasındaki karmaşık düşüncelerle ilgili başı sonu belirsiz cümleler çıkıyordu ağzından. Blackapit'e bakan bir yer bulup oturdular. İsbister, yolun ikisinin yan yana yürümesine izin verecek kadar genişlediği her noktada sohbeti sürdürmeye çalışmıştı. O sırada da Boscastle Limanı'nın inşasının ne kadar zor olduğunu anlatıyordu. Kötü iklim şartları pek çok engel çıkarmıştı. Arkadaşı aniden sözünü kesti.</p>

  <p class="normal">"Başım eskiden olduğu gibi değil." Doğru ifadeyi bulamadığı için yine meramını el kol hareketleriyle anlatmaya çalışıyordu. "Eskiden olduğu gibi değil işte. Kafamda bir ağırlık var. Ya da bir mahmurluk. Aniden düşen bir gölge gibi. Karanlığın içinde dönen bir şey... Bir fikirler keşmekeşi, karmaşa, girdap. İfade edemiyorum bir türlü. Zorlukla odaklanabiliyorum. Sana anlatması çok güç."</p>

  <p class="normal">"Takma kafana moruk," dedi İsbister. "Galiba anlıyorum derdini. Bana anlatmak için kendini bu kadar zorlamana da gerek yok zaten. Sonuçta ne yaşadığını en iyi sen biliyorsun."</p>

  <p class="normal">Uykusuz adam, parmakları ile gözlerini ovuşturdu. İsbister bu sırada konuşmaya devam etti. Derken aklına parlak bir fikir geldi. "Hadi gel benim odama gidelim," dedi. "İstersen pipo içeriz. Sana Blackapit çizimlerimi gösteririm. Tabi eğer ilgini çekerse?"</p>

  <p class="normal">Adam bu teklifi de uysalca kabul etti. Yol boyu İsbister'ın ardından yürüdü.</p>

  <p class="normal">İsbister adamın yokuşu inerken sık sık tökezlediğini fark etmişti. Hareketleri yavaş ve tereddütlüydü. "Hadi gel içeri," dedi İsbister. "Sigaralarımdan ve nefis içkilerimden denersin. Tabi eğer içmeyi seviyorsan."</p>

  <p class="normal">Yabancı, bahçe kapısına geldiğinde tereddüt etti. Sanki yaptığı hareketlerin bilincinde değildi. "Ben içki içmem," dedi yavaşça. Kısa bir süre sonra sözlerini tekrarladı: "Hayır, ben içki içmem. O döner. Dönüp durur..."</p>

  <p class="normal">Adam, kapının eşiğine gelince birden sendeledi. Zorlukla ayakta durabiliyordu. Paldır küldür içeri girdi.</p>

  <p class="normal">Bulduğu rahat bir koltuğa yığılıverdi. Adeta koltuğa gömülmüştü. Öne eğilip, alnını kolunun üzerine koydu. Tamamen hareketsizdi. Biraz sonra adamdan belli belirsiz bir hırıltı gelmeye başladı.</p>

  <p class="normal">İsbister acemi bir ev sahibinin tedirginliği ile odada dolaşıyor, neredeyse hiçbir karşılık gerektirmeyen küçük açıklamalar yapıyordu. Portfolyosunu alıp masanın üzerine koydu. Saate baktı.</p>

  <p class="normal">"Benimle birlikte akşam yemeği yemek ister misin?" dedi. Elinde yanmayan bir sigara vardı. Adamı usulünce idare etmek için neler yapabileceğini düşünüyordu. "Sadece soğuk kuzu eti var. Ama şimdi iyi gider. Bir de turta." Biraz durduktan sonra aynı sözleri tekrarladı.</p>

  <p class="normal">Adam hiçbir yanıt vermedi. İsbister öylece durdu. Gözlerini adama dikti.</p>

  <p class="normal">Sessizlik bir süre daha devam etti. İsbister'in dikkati dağılmıştı. Yanmayan sigarasını bıraktı. Adamda en ufak bir hareketlilik yoktu. İsbister portfolyoyu eline aldı. Açtı. Sonra geri yerine koydu. Konuşup konuşmamak konusunda kararsız kalmıştı. "Belki de" diye fısıldadı. Aklından geçen düşüncenin doğruluğundan emin olamıyordu. Kapıya döndü. Parmak uçlarına basarak odadan dışarı çıktı. Her attığı adımdan sonra dönüp arkadaşına bakıyordu.</p>

  <p class="normal">Kapıyı sessizce kapattı. Evin kapısı açık duruyordu. Dışarı çıktı. Bahçede bıldırcın otlarının bittiği bir noktada dikildi. Açık pencereden içerideki yabancıyı görebiliyordu. Sessiz ve durgundu adam. Duruşunda en ufak bir değişiklik yoktu.</p>

  <p class="normal">O sırada sokakta oynayan çocuklar birden durdular. Büyük bir ilgiyle ressam amcalarını süzüyorlardı. Oradan geçmekte olan bir sandalcı, nezaketle selamladı İsbister'i. Anlaşılan, düşünceli hali çevredeki insanlara garip gelmişti. Belki bir sigara yakarsa daha doğal görünebilirdi. Piposunu çıkartıp yavaşça hazırladı.</p>

  <p class="normal">"Bakalım başarabilecek miyim..." dedi. Hafif bir hoşnutsuzluk vardı halinde. "Birisinin ona bir şans vermesi gerekiyordu." Bir kibrit çakıp piposunu yaktı.</p>

  <p class="normal">Mutfaktan çıkan ev sahibesi, onun odasına girmek üzereydi. İsbister, hemen geri döndü ve sigara tuttuğu eliyle işaret ederek oturma odasının girişinde durdurdu kadını. Fısıldayarak durumu açıkladı. Ev sahibesi, İsbister'in misafir getirdiğini bilmiyordu. İsbister, oldukça garip olan durumu açıklamakta zorlanmıştı. Kadın geri çekildi. Biraz şaşırmıştı. Kadın gidince, İsbister verandanın köşesinde durup adamı izlemeye devam etti.</p>

  <p class="normal">Piposunu bitireli epey olmuştu. Evin dışında yarasalar dolaşıyordu. Sonunda merakı tüm tereddütlerine üstün geldi. Karanlık olan oturma odasına doğru süzüldü. Girişte durdu. Yabancı hâlâ aynı pozisyonda duruyordu. Pencerenin karşısında siyah bir gölge gibiydi. O sırada limandaki gemilerden birinde denizciler şarkı söylüyorlardı. Onun dışında gece tamamen sessizdi. Bahçedeki bıldırcın otu ve hezarenlerin dikenleri başkaldırmış ve kıpırdamadan duruyordu. Bir anda İsbister'ın zihninde bir şimşek çaktı. Adamın oturduğu sandalyenin üzerine eğildi. Dinlemeye başladı. İçinde rahatsız edici bir şüphe uyanmıştı. Giderek bu şüphenin haklılığına ikna oldu. Hem şaşırmış, hem de korkmuştu. Ne kadar uğraşırsa uğraşsın adamın nefes alışını duyamıyordu.</p>

  <p class="normal">Sessizce sandalyenin etrafından dolaştı. Tekrar dinlemeye çalıştı. En sonunda elini sandalyenin arkasına koyup iyice yaklaştı. Neredeyse kafa kafaya geleceklerdi adamla. Bütün dikkatini verdi. Bir şeyler duymaya çalıştı.</p>

  <p class="normal">Misafirinin yüzünü incelemek istedi. Hafifçe eğilerek baktı. Gördükleri dehşete kapılmasına neden oldu. Adamın gözleri bembeyazdı.</p>

  <p class="normal">Tekrar baktı. Gözlerinin açık olduğunu fark etti. Göz bebekleri göz kapaklarının altına gizlenmişti. Korkuyordu. Adamı omuzlarından tutup sarsmaya başladı. "Uyuyor musun?" diye bağırıyordu. "Uyuyor musun?"</p>

  <p class="normal">Adamın ölmüş olduğuna neredeyse tamamen ikna olmuştu. Paniğe kapıldı. Sandalyenin etrafında dört dönüyordu. Yardım istemek için ev sahibesinin zilini çaldı.</p>

  <p class="normal">"Lütfen hemen bir ışık getirin," dedi girişte durup. "Arkadaşımın durumu hiç iyi değil."</p>

  <p class="normal">Tekrardan adama döndü. Omuzlarını sıkıca kavrayıp sarsmaya devam etti. Bir yandan da bağırıp çağırıyordu. Ev sahibesi elinde lambasıyla içeri girince ortalık birden sarı ışıkla aydınlandı. Adamın yüzü bembeyazdı ve kadına doğru boş boş bakıyordu. "Bir doktor getirmeliyim" dedi İsbister. "Ya öldü ya da baygınlık geçiriyor. Köyde bildiğiniz bir doktor var mı? Nasıl ulaşabilirim doktora?"</p>
</body>
</html>
