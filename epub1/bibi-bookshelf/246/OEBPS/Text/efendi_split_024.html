<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_22"><br class="chapter" />
  <br class="chapter" />
  21. Bölüm<br class="chapter" />
  &nbsp;<br class="chapter" />
  <span class="h1baslik">Alt Taraf</span><br class="chapter" />
  <br class="chapter" /></h1>

  <p class="normal">İş merkezinden ayrıldılar. Yürüyen yollardan geçerek şehrin uzak bir köşesine vardılar. Geldikleri yerde büyük ölçekli üretim yapılıyordu. Thames'ın üzerinden geçip, geniş bir viyadüğe girdiler. Viyadük şehre kuzeyden giren en büyük yollardan birini çapraz kesiyordu. Her şey çok hızlı ve canlıydı. Nehir dalgalıydı. Binalar nehrin üzerinde bir kemer oluşturacak şekilde inşa edilmişlerdi. Şehir ışıklarından uzaklaşan nehir, her iki yönde de karanlığa gömülüyordu.</p>

  <p class="normal">Bir grup mavnanın denize doğru ilerlediğini gördü. Tayfalar mavi giysiliydi. Yolun yakınında hızlı ve gürültülü bir şekilde hareket eden büyük tekerlekli makineler gördü. Burada da Emek Departmanı'nın rengi olan mavinin hakimiyeti vardı. Havalı tekerleklerin aracın gövdesini gölgede bırakan büyüklüğü, Graham'ı etkilemişti. Bir başka taşıma aracı dikkatini çekti. İnce yapılı bir şeydi. Üzerindeki uzun çubuklara yüzlerce ölü koyun asılmıştı. Hızla buradan uzaklaştılar.</p>

  <p class="normal">Çok geçmeden yürüyen yoldan çıktılar. Bir asansöre bindiler. Epeyce yukarı çıktılar. Daha sonra düşey eğilimli bir geçitten geçtiler. Sonra bir başka asansöre binip yeniden yukarı çıktılar. Etraflarındaki nesnelerin görünümü değişmişti. Mimari süslemeler ortadan kalkmıştı. Daha az ışık vardı. Her şey daha küçüktü. Fabrika bölgesine geldiklerinde ise devasa yapılar çıktı karşılarına. Bisküvi fabrikaları, feldispat değirmenleri, metal işçilerinin endüstriyel fırınları, akkor halindeki ham edhamitten oluşan göller... Tüm bu yerlerde kadınlar, erkekler ve çocuklar sadece mavi üniforma giyiyorlardı.</p>

  <p class="normal">Bu büyük ve tozlu mekandaki makinelerin çoğu sessizdi. Küle bulanmış fırınlar yaşanan devrimci altüst oluşa tanıklık ediyorlardı. Çalışmanın devam ettiği az sayıdaki yerde ise yine mavi giysili işçiler vardı. Bir de turuncu giysili emek polisi... Dans pistindeki kızarmış, besili yüzlerin yerini sıska suratlar almıştı burada. Devrin işçilerinin kolları çelimsizdi. Yorgun gözleri bezginliklerini ele veriyordu. İşçiler ustabaşı ve yöneticilere göre çok daha zayıf görünümlüydüler. Viktorya döneminin iri yarı işçileri ortadan kaybolmuştu anlaşılan. Kaslı işçilere ihtiyaç yoktu artık. Onların gördüğü işi becerikli makineler yapıyordu. Bugünün işçileri, erkek olsun kadın olsun, esas itibarıyla makinelerin idaresinden sorumluydular. Köle ve uşak; ama aynı zamanda emir altındaki bir sanatkârdı yeni çağın işçisi.</p>

  <p class="normal">Kadınlar, Graham'ın hatırladıkları ile kıyaslanırsa çok daha sade giyinmişlerdi. 200 yıllık bir özgürleşme süreci, püriten dinin kısıtlamalarını ortadan kaldırmıştı. 200 yıl içerisinde yeni bir kent hayatı ortaya çıkmıştı. Bu sürecin yan etkisi ise kadın güzelliği ve coşkusunun myriadlarca mavi ketenliden çekilip alınması olmuştu. İstisnai bir güzelliğe ya da zekaya sahip olmak kölelikten kurtulmanın en garantili yoluydu. Bu özelliklere sahip olanların hayat çizgileri zevk şehirlerinin görkem ve lezzetlerine uzanıyor ve nihayet ötenazi ile son buluyordu. Devrin yozlaşmış ruhları için bu, alabildiğine mükemmel bir yaşam anlamına geliyordu</p>

  <p class="normal">Eskiden şehirlerdeki işçi kitleleri çeşit çeşitti. Bu insanların bir bölümü yüksek ahlak ve gurur gibi değerlerden fazlasıyla nasiplerini almışlardı. Bugün ise çalışan sınıf tamamen içgüdülerine teslim olmuştu. Fiziksel görünümleri ve ahlak anlayışları ile toplumun geri kalanından tamamen ayrılıyorlardı. Hatta kendilerine ait bir lehçeleri bile vardı.</p>

  <p class="normal">Çalışma alanının içlerine doğru ilerlediler. Yürüyen yollardan oluşan bir sokağın altından geçtiler. Bu sayede Graham, platformun rayların üzerinde ilerleyişine tanıklık etti. Platformun raylara sürtünmesinden kaynaklanan sesi, ilk kez bu kadar net duyuyordu. Çalışmayan fabrikaların büyük çoğunluğu karanlıktaydı. Üzerlerine derin bir kasvet çökmüştü sanki. Çalışan fabrikalar bile fazla aydınlık sayılmazdı.</p>

  <p class="normal">Kor halindeki edhamit gölünün az ilerisinde kuyumcuların mahallesi vardı. Biraz zorlukla da olsa Graham'ın imzasını kullanarak buraya giriş izni alabildiler. İçerisi epeyce karanlıktı. Hissedilir derecede soğuktu. Altın süsler yapan birkaç adam gördüler. Her biri bir sıranın önünde duruyordu. Loş ışık altında çalışıyorlardı. Altın parçaları arasında hareket eden, becerikli, zayıf parmaklar... İşine dalmış, solgun yüzler... Ve her biri birbirinden acayip korkutucu gölgeler.</p>

  <p class="normal">Gerçekten de işlerini iyi yapıyorlardı. Çoğu zaman herhangi bir model veya çizim kullanmaksızın çalışıyorlardı. Bu işçiler kolsuz ve üzerinde cep bulunmayan beyaz bir giysi giymişlerdi. Bu onların iş kıyafetiydi. Akşamları iş bitince bunu çıkarırlar ve departmandan ayrılmadan önce yanlarına herhangi bir şey alıp almadıkları kontrol edilirdi. Emek polisi, aldıkları her türlü önleme rağmen burada yaşanan hırsızlık vakalarının hiç de az olmadığını söyledi.</p>

  <p class="normal">Az ileride yakut levhalar kesen kadınların olduğu bir bölüm vardı. Onların yanında bir grup kadın ve erkek, emaye fayansların yapımında kullanılan bakır ağlar üzerinde çalışıyordu. İşçilerin dudakları ve burun delikleri genellikle kurşuni beyazdı. Buna kullandıkları mor emaye maddesi neden oluyordu. Asano bu rahatsız edici görüntü için Graham'dan özür diledi. Ona göre bu rotayı kullanmaları iyi olmamıştı. "Ben bunu görmek istiyordum," dedi Graham. "Bu benim gerçekte bilmek istediğim şeydi," diye tekrarladı. İnsanlarda oluşan bu deformasyon hakkında daha fazla konuşmak istemiyordu.</p>

  <p class="normal">"Kendilerine daha iyi bakabilirler aslında," dedi Asano işçiler için.</p>

  <p class="normal">Graham karşıt görüşlerini ve öfkesini ortaya koyan bir dizi yorum yaptı.</p>

  <p class="normal">"Ama Efendim bu mor maddeyi kullanmadan istediğimizi elde etmemiz mümkün değil," dedi Asano. "Sizin zamanınızda da oluyordu böyle şeyler. Neredeyse 200 yıl boyunca barbarlığın eşiğinde yaşadı insanlık."</p>

  <p class="normal">Emaye fabrikasından çıkıp gezilerine devam ettiler. Küçük bir köprüye gelmişlerdi. Korkuluklardan bakan Graham, aşağıda bir rıhtım olduğunu gördü. Toz duman içerisinde kalmış mavnalar vardı burada. Bir grup adam toz feldispattan oluşan kargoları boşaltıyorlardı. Adamların sürekli öksürdüklerini fark etti. Her biri, bir el arabası taşıyordu. Toz zerrecikleri ince bir sis tabakası oluşturmuştu. Işıklar sarıya döndü. Adamların gölgeleri küçüldü. Bir koşturmaca başladı. Ciğerlerini tükürür gibi öksürüyorlardı.</p>

  <p class="normal">Karanlık suların ortasındaki bir kaya parçası, Graham'ın aklına nedense yolların kalabalığını getirdi. Sonra geçitleri ve asansörleri düşündü. Adamlar iki emek polisinin kontrolü altında sessizce çalışıyorlardı. Gidip geldikleri kalaslardan gök gürlemesini andıran sesler çıkıyordu. İçlerinden birisi şarkı söylemeye başladı.</p>

  <p class="normal">"Kesin şunu," diye bağırdı polis. Fakat onu dinleyen yoktu. Çok geçmeden üstü başı toz içindeki adamlar hep bir ağızdan şarkı söylemeye başladılar. İsyan marşıydı söyledikleri. Ayaklarıyla şarkıya ritim tutuyorlardı. Daha önce bağıran polis dönüp arkadaşına baktı. Arkadaşı umursamadığını gösteren bir hareket yaptı.</p>

  <p class="normal">Fabrikaların arasında dolaşmaya devam ettiler. Acı dolu ve gaddarca şeylere tanıklık ediyorlardı. Bu yürüyüşten geriye Graham'ın aklında pek çok hatıra kalmıştı. Toz bulutları arasında görülen tonoz yığınları, karmaşık makineler, tezgahlardaki tel parçaları, damgalama makinesinin güçlü darbeleri, lastik ve motor sesi, uyuyan fabrikaların karanlık koridorları, uçsuz bucaksız ışık dizileri. Bir yerde tabakhane kokusu vardı. Başka bir yerde bira buharı. Ve az ötedeki o emsali görülmemiş korkunç koku. Her yerdeki sütunların üzerinde yükselen kemerler, daha önce hiç görmediği kadar büyüktü. Bu devasa makineler muazzam büyüklükteki şehrin karmaşası içerisinde kaynayıp gidiyordu. Şehrin karmaşası kanı çekilmiş milyonlarca insanı yutuyor ve onları görünmez kılıyordu. Her yerde solgun insan siluetleri vardı. Zayıf dudaklar, şekilsiz bedenler ve tükeniş...</p>

  <p class="normal">Graham acı verici yolculuğu boyunca tam üç kez isyan marşını duymuştu. Bir keresinde gözünün önünde bir arbede yaşanmıştı. Öğrendiğine göre bazı zavallı köleler daha işleri bitmeden ekmeklerini almak istemişlerdi. İlerideki geçide koşan mavi giysili çocuklar gördü. Kısa sürede paniğin nedenini anladı. Coplu ekmek polisi çocukları kovalıyordu. Az ileride kargaşa başladı. Bu harap olmuş insanların büyük bölümü her şeye rağmen ümitsizce çalışmaya devam ediyordu. Çaresiz insanların, içlerinde bir parça bile umut kalmış olanları ise bu gece dışarıdaydılar. Efendiyi çağırıyorlardı. Kahramanca direnişleriyle silahlarını teslim etmeyeceklerini ilan ediyorlardı.</p>

  <p class="normal">Yolculuklarının sonuna gelmişlerdi. Platformun orta geçidindeki parlak bölgeye ulaştılar. Bu sırada yakınlardaki gevezelik makinelerinden garip sesler gelmeye başladı... Sesleri duyanlarda bir panik havası oluştu. Her yerde bağırıp çağıran insanlar vardı. Bir kadın gördü. Yüzünde dehşet dolu bir ifade vardı. Ardından bir başkasına rastladı, nefes nefeseydi.</p>

  <p class="normal">"Ne oluyor burada?" dedi Graham. Şaşırmıştı. Koşuşturanların konuşmalarından hiçbir şey anlamıyordu. Sonra daha düzgün bir İngilizce ile konuşan birilerini gördü. Konuşmalarına kulak verdi. Sonunda mesele anlaşılmıştı. İnsanların kulaktan kulağa yaydığı, kadınlara çığlık attıran, şehrin her yerine yıldırım hızıyla yayılan korkunç gerçeği artık o da öğrenmişti. "Ostrog siyah polisi Londra'ya getirmiş... Siyah polis Afrika'dan geliyor... Siyah polis!"</p>

  <p class="normal">Asano'nun beti benzi attı. Epeyce şaşırmışa benziyordu. Bir anlık tereddüdün ardından Graham'ın yüzüne baktı. "Ama nasıl öğrendiler bunu?" diye sordu Asano kendi kendine.</p>

  <p class="normal">Graham birisinin bağırdığını duydu. "Herkes iş bıraksın. İş bırakın." Esmer, kamburca bir delikanlı onlara doğru geldi. Garip bir biçimde neşeli görünüyordu. Yeşilli sarılı bir şeyler giymişti. İyi bir İngilizce ile "İşte bunu da yaptı Ostrog. Sahtekâr Ostrog. Efendiye ihanet etti," diye bağırdı. Boğuk bir sesi vardı. Ağzından köpükler çıkararak konuşuyordu. Siyah polisin Paris'te yaptığı şeyleri anlatıyordu bağıra çağıra. Gerçekten de ağza alınmayacak bir dehşetti yapılanlar. Tekrar bağırdı: "Sahtekâr Ostrog!"</p>

  <p class="normal">Graham bir süre hareketsiz kaldı. Yeniden tüm bunların bir rüya olabileceğini düşünmeye başlamıştı. Her iki yöndeki binaların uçurumu andıran cephelerine baktı. Yukarıda mavi sisin içerisinde gözden kayboluyorlardı. Aşağıdaki platformlar bağıran, oradan oraya koşturan insanlarla dolmuştu. "Efendi ihanete uğradı," diye bağırıyordu insanlar. "Efendi ihanete uğradı."</p>

  <p class="normal">Birdenbire durumun gerçekliğinin farkına vardı. Kalbi hızla atmaya başladı.</p>

  <p class="normal">"İşte başlıyor," dedi. "Tahmin etmeliydim. Zamanı geldi."</p>

  <p class="normal">Hızla düşündü. "Peki, ben ne yapmalıyım?"</p>

  <p class="normal">"Konsey Evi'ne gidin," dedi Asano.</p>

  <p class="normal">"Neden? Halka gidebilirim."</p>

  <p class="normal">"Zaman kaybetmiş olursunuz. Sizin gerçekten Efendi olduğunuzdan emin olamazlar. Konsey Evi'nde toplanacaklardır. Orada liderlerini bulabilirsiniz. Onlarla birleşerek daha güçlü olursunuz."</p>

  <p class="normal">"Acaba bu bir söylenti olabilir mi?"</p>

  <p class="normal">"Gerçek olduğunu sanıyorum," dedi Asano.</p>

  <p class="normal">"Dur bakalım şu işin aslını öğrenelim."</p>

  <p class="normal">Asano omuz silkti. "En doğrusu Konsey Evi'ne gitmek olacaktır," diye bağırdı. "Oraya yürüyecekler. Şimdi bile harabeleri aşmak zor olacak. Geç kalmamalıyız."</p>

  <p class="normal">Graham şüpheyle baktı ona. Yine de onu takip etti.</p>

  <p class="normal">En yavaş ilerleyen platforma atladılar. Asano bir işçiye yaklaştı. İşçi, Asano'nun sorduğu soruya, kaba bir konuşmayla yanıt verdi.</p>

  <p class="normal">"Ne dedi?" diye sordu Graham.</p>

  <p class="normal">"O da pek az şey biliyor. Siyah polisin çoktan gelmiş olabileceğini söylüyor. Söylediğine göre Rüzgar Gülü Ofisleri'ndeki birisi bu haberi yaymış. Bir kız."</p>

  <p class="normal">"Bir kız mı? Olamaz..."</p>

  <p class="normal">"Bir kız dedi. Kim olduğunu bilmiyormuş. Konsey Evi'nden ağlayarak çıkmış. Harabelerin orada çalışan adamlara anlatmış durumu."</p>

  <p class="normal">Haykırışlar duyulmaya başladı. Amaçsız kalabalık yıkıcı bir harekete dönüştü. "Kendinizi savunun. Herkes silah başına. Kendinizi savunun."</p>
</body>
</html>
