<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_23"><br class="chapter" />
  <br class="chapter" />
  22. Bölüm<br class="chapter" />
  &nbsp;<br class="chapter" />
  <span class="h1baslik">Konsey Evi'nde Savaş</span><br class="chapter" />
  <br class="chapter" /></h1>

  <p class="normal">Graham ve Asano, Konsey Evi'nin yanındaki harabelere gidiyorlardı. Kalabalığın heyecanının giderek yükseldiğini fark ettiler. "Kendinizi savunun! Kendinizi savunun!" İşlerini bırakıp gelmiş olan mavili kadın ve erkekler her yerdeydi. Orta yoldaki merdivenlere doğru ilerlediler. Graham devrimci komitenin silahlarının bir yerde toplandığını gördü. İnsanlar silahların başına üşüşmüşlerdi. Az ileride sarı üniformalarıyla iki emek polisi arkalarına bile bakmadan kaçıyorlardı. Peşlerinde koca bir kalabalık vardı. Adamlar aksi yöne giden hızlı platformlara atlayarak canlarını kurtardılar.</p>

  <p class="normal">Yönetim bölgesine vardıklarında "Kendinizi savunun," sloganı yeri göğü inletiyordu. Kalabalıktan çıkan seslerin önemli bir bölümü anlaşılmazdı. "Ostrog bize ihanet etti," diye bağırdı bir adam boğuk sesle. Graham ve Asano'ya yakındı. Alt yollarda kaynaşan halka sesleniyordu. Ostrog'la ilgili sloganların yerini şimdi bazı anlaşılmaz talimatlar almıştı. Adam hızla aşağıya indi ve gözden kayboldu.</p>

  <p class="normal">Graham'ın kafası gürültüden allak bullak olmuştu. Ne yapacağını bilmiyordu. Bir taraftan halka seslenmek vardı aklında. Diğer taraftan ise Ostrog'la yüzleşmeyi planlıyordu. Öfkeden deliye dönmüştü. Yumruklarını sıktı. Dudakları birbirine kenetlenmişti.</p>

  <p class="normal">Harabelerin arasından Konsey Evi'ne giden yol geçit vermiyordu. Asano durumun farkındaydı. Graham'ı merkezi postaneye soktu. Postane sözde çalışıyordu. Ama mavi giysili postacılar ya iş yavaşlatmışlar ya da tamamen durarak yürüyen kalabalığı izlemeye başlamışlardı. "Herkes kendini savunsun! Herkes kendini savunsun!" Graham burada Asano'nun önerisi üzerine kim olduğunu açıkladı.</p>

  <p class="normal">Bir kablonun üzerinde hareket eden kızağı kullanarak buradan Konsey Evi'ne geçtiler. Konsey üyelerinin tesliminden bu yana az bir zaman geçmesine rağmen etraftaki harabelerin durumunda belirgin bir düzelme vardı. Patlayan su kanalları tamir edilmişti. Zarar gören kirişlerin yerine geçici borular yerleştirilmişti. Kopan kablolar yeniden bağlanmıştı. Vinçler ve diğer inşaat makineleri çalışmaya devam ediyordu. Buradan geçen platformlar da tamir edilmişti. Graham bunları ilk kez Konsey Evi'ndeki balkona çıktığında görmüştü. Dokuz günden az bir süre önce içinde uyandığı salon ise diğer taraftaydı. Şimdi orada harap olmuş taş yığınlarından başka bir şey kalmamıştı.</p>

  <p class="normal">Güneş pırıl pırıl parlıyordu. Yollar tepeleme insan doluydu. İnsanlar harabelerin üzerinden atlıyor ve ileride toplanmış olan büyük kalabalıkla buluşuyorlardı. Dünya yıkılıyordu sanki. Merkez binaya yaklaştılar. Bağıran kalabalığın büyük bölümü başıbozuk bir görüntü sergiliyordu. Tüm bu kaosun içerisinde kalabalık tek bir sloganı haykırıyordu: "Kendinizi savunun! Herkes kendisini savunsun!"</p>

  <p class="normal">Kablolu kızak, onları Konsey Evi'ndeki bir odaya götürdü. Graham burasının Atlaslı salonun bekleme odası olduğunu anlamıştı. Günler önce kendisini konseye göstermek için Howard'la birlikte içinden geçtikleri koridorun hemen yanındaydılar. Aşağı yukarı ilk uyanışından bir saat sonra olmuştu her şey. Şimdi ise bomboştu burası. Yalnızca tamirat yapan iki kablo operatörü vardı içeride. Adamlar karşılarında Uykucuyu görünce çok şaşırmışlardı.</p>

  <p class="normal">"Ostrog nerede?" diye sordu. "Hemen Ostrog'u görmeliyim. Emirlerime karşı geldi. Bütün yetkilerini alacağım onun!" Asano'yu beklemeden içeri daldı. Odanın sonundaki basamakları çıktı. Perdeyi açtı. Salon boştu. Son gördüğünden bu yana çok değişmişti. İlk isyan sırasında epeyce hasar gördüğü belliydi. Atlas'ın sağındaki duvar hasar görmüştü. Duvarın neredeyse altı metrelik bir bölümü tamamen yıkılmıştı. Buradaki boşluğa cam benzeri kalın bir tabaka yerleştirilmişti. Dışarıdan gelen sesler zar zor da olsa duyulabiliyordu. Sloganlar devam ediyordu. Camın ardından dışarıdaki kirişler ve metal iskelenin destekleri görülebiliyordu. İskele, çalışan işçilerin ihtiyaçlarına uygun olarak kurulmuştu. Kırmızı boyalı, uzun metal kollarıyla bir inşaat makinesi bu manzarayı tamamlıyordu. Alet şimdilik çalışmıyordu. Makinenin üzerinde duran birkaç işçi aşağıdaki kalabalığı izliyordu. Graham bir süre daha bunları seyretmeye devam etti. Asano içeri girdiği sırada hazırlıksız yakalanmıştı.</p>

  <p class="normal">"Ostrog," dedi Asano, "İlerideki küçük ofiste olacak." Asano hayat doluydu. Graham'ın yüzüne dikkatle baktı. Bir şeyler arar gibiydi.</p>

  <p class="normal">Perdenin önündeki küçük panelden itibaren Atlas'a doğru en fazla on adım kadar ilerlemişlerdi. Derken Ostrog ortaya çıktı. Yanında Lincoln vardı. Siyahlı sarılı kıyafetler içinde iki siyahi onları takip ediyordu. "Ostrog," diye bağırdı Graham. Ona döndüler. Şaşırmışlardı.</p>

  <p class="normal">Ostrog, Lincoln'e bir şeyler söyledi ve Graham'a doğru yürüdü.</p>

  <p class="normal">Lafa ilk giren Graham oldu. Buyurgan bir ses tonuyla konuşuyordu. "Bu duyduklarım ne anlama geliyor?" diye sordu. "Halkı baskı altında tutmak için buraya siyahîleri mi getiriyorsun?"</p>

  <p class="normal">"Hemen değil," dedi Ostrog. "Olaylar büyüyor. İsyan başladığından beri işler kontrolden çıktı. Onları küçümsemekle hata yapmışım..."</p>

  <p class="normal">"Yani bu iğrenç siyahî polisler şu anda yoldalar, öyle mi?"</p>

  <p class="normal">"Yoldalar. Sokaklardaki insanları gördünüz demek?"</p>

  <p class="normal">"Elbette. Ama sen benim uyarılarıma rağmen kendi kafana göre hareket ettin."</p>

  <p class="normal">Ostrog bir şey söylemedi. Biraz daha yaklaştı Graham'a.</p>

  <p class="normal">"Bu siyahî polisler Londra'ya gelmemeli," dedi Graham. "Ben Efendiyim. Ve onların gelmemelerini istiyorum."</p>

  <p class="normal">Ostrog, Lincoln'e baktı. Arkasında duran iki yardımcısı ile birlikte bir süredir o da yanlarındaydı. "Neden?" dedi Ostrog.</p>

  <p class="normal">"Beyaz adamlar, beyaz adamlar tarafından yönetilmeli. Ayrıca..."</p>

  <p class="normal">"Siyahîler sadece basit bir araç..."</p>

  <p class="normal">"Mesele bu değil. Ben Efendiyim. Benim söylediklerimi yerine getireceksiniz. Siyahî polislerin getirilmemesini istiyorum."</p>

  <p class="normal">"Halk..."</p>

  <p class="normal">"Ben halka inanıyorum."</p>

  <p class="normal">"Çünkü siz çağ dışı bir insansınız. Bir kaza sonucu geçmişten günümüze geldiniz. Evet belki dünyanın sahibi olabilirsiniz. Kağıt üstünde... Ama Efendi değilsiniz. Efendi olmak için yeterli bilgiye sahip değilsiniz."</p>

  <p class="normal">Tekrar dönüp Lincoln'e baktı. "Ne düşündüğünüzü biliyorum. Ne yapmaya çalıştığınızı da tahmin edebiliyorum. Şimdi bile sizi uyarmak için çok geç değil. Siz insanların eşit olabileceği düşünü kuruyorsunuz. Bir çeşit sosyalist düzen var kafanızda. 19. yy'ın modası geçmiş hayalleri sizin zihninizde çok taze ve canlı. Bu halinizle kalkıp hiç anlamadığınız bu çağı yöneteceksiniz öyle mi?"</p>

  <p class="normal">"Dinle," dedi Graham. "Bak halk bir deniz gibi. Dalgaların sesini duymuyor musun? Halk tek ses olmuş, haykırıyor. Bunun ne demek olduğunu anlıyor musun?"</p>

  <p class="normal">"Böyle yapmalarını biz öğrettik onlara," dedi Ostrog.</p>

  <p class="normal">"Belki de. Peki, onların bunu unutmalarını sağlayabilir misiniz? Her neyse. Bu kadar konuşma yeter. Siyahî polisler gelmeyecek."</p>

  <p class="normal">Bir anlık sessizlik oldu. Ostrog, Graham'ın gözlerinin içine bakıyordu.</p>

  <p class="normal">"Gelecekler," dedi.</p>

  <p class="normal">"Gelmelerini yasaklıyorum," dedi Graham.</p>

  <p class="normal">"Gelmeye başladılar bile."</p>

  <p class="normal">"Buna izin vermeyeceğim."</p>

  <p class="normal">"Hayır," dedi Ostrog. "Konseyin yöntemlerini izlemek zorunda kaldığım için özür dilerim. Ama bu sizin iyiliğiniz için. Fitnecilerin safında yer almamalısınız. Neyse ki buraya kendi ayaklarınızla geldiniz."</p>

  <p class="normal">Lincoln, elini Graham'ın omzuna koydu. Graham, bir anda Konsey Evi'ne gelerek nasıl büyük bir hata yaptığının farkına vardı. Salonu girişten ayıran perdeye doğru koşmaya başladı. Asano önüne geçerek yolunu kesti. Lincoln, Graham'ı pelerininden yakaladı.</p>

  <p class="normal">Graham hızla döndü ve Lincoln'ün yüzüne vurdu. Derken siyahî bir memur, Graham'ın kolunu tuttu. Graham hızla kendini geri çekti. Elbisesinin kolu yırtılmıştı. Geriye doğru sendeledi. Sert bir şekilde yere düştü. Bir anda kendini tavanı izlerken bulmuştu.</p>

  <p class="normal">Bağırmaya başladı. Yuvarlandı. Can havliyle mücadele ediyordu. Uşaklardan birinin bacağını yakaladı. Adamı yere düşürdü.</p>

  <p class="normal">Lincoln önüne çıktı. Çenesine aldığı bir darbeyle yeniden yere düştü ve bir süre hareket edemedi. Graham ancak iki adım atabilmişti ki Ostrog kolunu boynuna doladı. Onu kendine doğru çekti. Dizlerini kırdı ve eğildi. Kurt kapanına girmişti. Çabalarının fayda vermediğini anlayarak direnmeyi bıraktı.</p>

  <p class="normal">"Sen bir mahkûmsun," dedi Ostrog. Nefes nefeseydi. Ama sonunda keyfi yerine gelmişti. "Üstelik buraya kendi ayaklarınla geldiğin için tam bir aptal olmalısın."</p>

  <p class="normal">Graham başını çevirdi. Yeşil camın ardında çalışan işçileri gördü. Aşağıdaki insanlara el işaretleri ile bir şeyler anlatmaya çalışıyorlardı. İçeride olup bitenleri fark etmiş olmalıydılar.</p>

  <p class="normal">Ostrog, Graham'ın bakışlarını izledi. Durumu anlar anlamaz Lincoln'e bir takım talimatlar verdi. Lincoln henüz harekete geçmeden, birkurşun gelip Atlas heykelinin üzerindeki kornişlere saplandı. Yeşil cam şimdi paramparçaydı. Dışarıdan temiz hava geliyordu. Soğuk bir rüzgar esti. Dışarıda şiddetlenen savaşın sesleri şimdi daha iyi duyulabiliyordu. Harabelerden geliyordu sesler. "Efendiyi kurtarın", "Efendiye ne yapıyorlar?", "Efendi ihanete uğradı!"</p>

  <p class="normal">Ostrog'un dikkati dağılmıştı. Kollarını az önceki kadar sert sıkmıyordu. Bunu fırsat bilen Graham, kollarını kurtarıp Ostrog'un dizine bir darbe indirdi. Hemen ardından sırtına vurdu ve boğazını sıkmaya başladı. Ostrog ellerini boğazına götürüp bu durumdan kurtulmaya çalışıyordu.</p>

  <p class="normal">Bu sırada bir grup adam onlara doğru geliyordu. Graham adamların kendi taraftarları olduğunu sandı. Bekleme odasındaki perdeye doğru koşan birisi dikkatinin dağılmasına neden oldu. Ostrog ustalıkla Graham'ın elinden kurtuldu. Gelenler Graham'ın düşündüğünün aksine, Ostrog'un adamlarıydı. Onu yakaladılar. Ostrog'un talimatlarına göre hareket ediyorlardı.</p>

  <p class="normal">Yerlerde sürükleniyordu şimdi. Graham'ı kapısı daha önce açılmış olan sessiz odaya götüreceklerdi. Bunu fark ettiğinde direnmeye çalıştı. Avazı çıktığı kadar bağırdı. Yardım istiyordu. Aşağıdan sesler geldi. Halkı Efendinin çığlıklarını duymuştu.</p>

  <p class="normal">Salonun duvarındaki boşluktan içeri birileri girdi. Hızla Graham'ın bulunduğu noktaya doğru ilerlediler. Adamlar yaklaşınca Graham ellerindeki silahları fark etti. Ostrog Graham'ı tutan adama seslendi. "Buraya gelemezler. O elimizde olduğu sürece ateş açmaya cesaret edemeyeceklerdir. Sorun yok."</p>

  <p class="normal">Mücadele epey bir zaman devam etti. Elbiseleri paramparça olmuştu. Üstü başı toz içerisindeydi. Bir eli ezilmişti. Kendi taraftarlarının bağırışlarını duyabiliyordu. Ayrıca silah sesleri gelmişti kulağına. Gücünün tükendiğini hissediyordu. Bütün çabaları boşunaydı. Yardım gelmiyordu.</p>

  <p class="normal">Üzerindeki baskı azalır azalmaz kaçmaya çalıştı. Ostrog'un kırlaşmış başının uzaklaştığını gördü. Onu bırakıp gitmişlerdi. Döner dönmez siyahlı bir adamla karşılaştı. Hemen yakınında daha önce gördüğü yeşil silahlardan biri patladı. Keskin bir koku geldi. Yanı başında yeniden büyük bir hengame yaşanıyordu.</p>

  <p class="normal">Mavili bir adam, bıçağını sarılı siyahlı uşaklardan birine sapladı. Tam bu sırada birileri Graham'ı çekiştirmeye başladı. Bağırışlar geldi. Graham ne olduğunu anlamaya çalışıyor ama bir türlü başaramıyordu. Birisi baldırlarından tutmuştu. Bütün çabasına rağmen sürüklenmekten kurtulamıyordu. Çok geçmeden durumu anladı. Direnmesine gerek yoktu. Bir adamın omuzlarında gidiyordu. Taraftarları tarafından kurtarılmıştı. Dışarıda onu bekleyen binlerce insanın ağzından çıkan sevinç çığlıklarını duyabiliyordu.</p>

  <p class="normal">Mavi ve siyah giysili adamlardan oluşan bir grup gördü. Geri çekilen Ostrogculara ateş ediyor, onları kovalıyorlardı. Hızla buradan uzaklaştılar. Salonun uzak köşesinde hâlâ ona doğru koşan insanlar vardı. Efendi kurtulduğu için mutluydular.</p>

  <p class="normal">Etrafındaki korumaları çevrelerine emirler yağdırıyorlardı. Az ileride siyah bıyıklı, sarı giysili bir adam gördü. Bu adamı tiyatrodan tanıyordu. Graham'a selam verdi. Atlaslı salon tıka basa insan doluydu. Küçük metal geçit büyük bir gürültüyle sarsıldı. Perdeler yırtılınca bekleme odasının da aynı ölçüde kalabalık olduğunu fark etti. Yanındaki adama yaklaşıp, "Ostrog nereye gitti?" diye sordu.</p>

  <p class="normal">Adam uzak bir noktayı işaret etti. Bir şekilde kaçmayı başarmışlardı. Mavi giysili, siyah fularlı bir grup adam da onların peşinden gidiyordu. Adamlar uzaktaki odaların ve geçitlerin arasında gözden kayboldular. Graham silah sesleri duyar gibi oldu. Korumaları onu güvenli bir yere götürdüler.</p>

  <p class="normal">Bir grup insan, büyük bir disiplin içerisinde kalabalığı kendisinden uzakta tutmaya çalışıyordu. Etrafında bir güvenlik koridoru oluşturmayı denediler. Salondan dışarı çıktı. Önünde bir duvar yükseliyordu. Birisi koluna girip ona rehberlik etmeye başladı. Tekrar sarılı adamı gördü. Korumalar, Graham'ı dar bir merdivenin yanına götürdüler. Etrafında vinçler, manivelalar ve çeşitli inşaat makineleri vardı.</p>

  <p class="normal">Merdiveni tırmandı ve önünde duran dar bir patikada koşturmaya başladı. Yaklaşan kalabalığın uğultusu duyuldu. Harabelere varmışlardı. Ortalık yıkılıyordu. "Efendi bizimle beraber! Efendi, Efendi!" Halkın bağırışları dalga dalga yayılıyor, harabelere çarparak yankılanıyordu."Efendi bizim tarafımızda."</p>

  <p class="normal">Graham çevresinin şimdi daha az kalabalık olduğunu fark etti. Beyaz metalden yapılmış, küçük bir platformun üzerinde duruyordu. Platform, Konsey Evi'ni çeviren iskelenin bir parçasıydı. Harabelerin arasındaki bütün boşluklar insanlarla doluydu. Her yerde devrimin siyah bayrakları dalgalanıyordu. Her yerde olduğu gibi iskelenin üzerinde de insan yığınları vardı. Graham'ı kurtarmaya gelenler bu iskeleye tırmanarak Atlaslı salona ulaşmayı başarmışlardı. Kalabalığın içindeki bazı kişiler sütunların üzerinde kalabalığı coşturmaya çalışıyordu. Birkaç kişinin iskeleye tırmandığını fark etti. Büyük bir siyah bayrak taşıyorlardı. Durdu Graham. Uzaklardaki havaalanları buradan çok canlı gözüküyordu. Hava sanki her zaman olduğundan daha berraktı. Havaalanından bir uçak havalandı. Galiba yaklaşan uçakları karşılamaya gidiyordu.</p>

  <p class="normal">"Ostrog'a ne oldu?" diye sordu Graham. O sıra bütün gözler Konsey Evi'nin zirvesine yöneldi. O da herkesin baktığı yöne döndü. Bir süre hiçbir şey göremedi. Sonra yıkık duvarından içi gözüken bir odaya gözü takıldı. Hemen tanıdı burayı. Eski hapishanesiydi. Beyazlı bir adam ve iki refakatçisi odanın kenarında göründüler. Arkasındaki adam "Ostrog," diye bağırıyordu. Döndü. Bir şey soracaktı ama yapamadı. Birisi çığlık attı. Parmağıyla gökyüzünü işaret ediyordu. Havaalanından kalkan uçak onlara doğru geliyordu. Çok hızlıydı. Sabit bir rota üzerinde ilerliyordu.</p>

  <p class="normal">Yaklaştı. Yaklaştıkça büyüdü. Kalabalığın üzerinden geçti. Alçaldı. Ve yeniden yükselmeye başladı. Konsey Evi'ne yöneldi. Harabelerin üzerinde gözden kayboldu.</p>

  <p class="normal">Graham'ın ilgisi yeniden Ostrog'a yöneldi. Ostrog ne olduğunu anlamadığı bir şeyler yapıyordu. Adamları arkasındaki duvarı yıkmakla meşguldüler. Kısa bir süre sonra uçak yeniden ortaya çıktı. Daireler çizerek ilerliyordu.</p>

  <p class="normal">Sarılı adam bağırmaya başladı. "Ne yapıyorlar? Bu insanlar orada ne yapıyor? Ostrog neden orada? Neden hâlâ yakalanmadı? Kaçıracaklar, uçakla kaçıracaklar onu..."</p>

  <p class="normal">Bağırışlar harabelerden yankılandı. Patlayan yeşil silahların sesi, Graham'a kadar geliyordu. Graham sarılı siyahlı üniformalar giyen insanların, Ostrog'un bulunduğu odaya ilerlediklerini fark etti. Koşarken arada sırada geri dönüp ateş ediyorlardı. Peşlerinde mavili bir grup vardı. Savaşan insanlar onun bulunduğu yerden çok garip görünüyordu. Küçük oyuncak askerler gibiydiler. Yıkılmış binanın genel görünümü geçitlerin arasında cereyan eden bu kavgaya gerçek dışı bir hava katıyordu.</p>

  <p class="normal">Ostrogcular bir kemere doğru ilerlediler. Dönüp tekrar ateş açtılar. Kurşunlar havada uçuşuyordu. Mavililerden biri ileri atıldı. Tökezledi. Yıkık duvara yaslanıp dengesini bulmaya çalıştı. Daha sonra tepe üstü yuvarlandı. İnşaat makinesinin kırmızı kollarının altında gözden kayboldu.</p>

  <p class="normal">Derken güneşle Graham'ın arasına bir gölge girdi. Yukarı baktı. Gökyüzü açıktı. Uçak üzerlerinden geçmişti. Ostrog ortalarda görünmüyordu. Sarı giysili adam önüne geçti. Kan ter içinde kalmıştı. Çok heyecanlı görünüyordu. Kuşkulu bir hali vardı.</p>

  <p class="normal">"Uçak iniyor," diye bağırdı sarılı adam. "İniş yapıyorlar. İnsanlara havaya ateş açmalarını söyleyin. Vursunlar onu."</p>

  <p class="normal">Graham tam olarak anlayamamıştı. Bu muğlak emirlerin ardından gürültüler geldi.</p>

  <p class="normal">Graham uçağın başını gördü. Uçak, Ostrog'u kurtarmak için gelmişti. Binadan duman yükseldiğini gördü. Anlaşılan aşağıdaki insanlar ateş açmışlardı.</p>

  <p class="normal">Yanında duran adam boğuk bir sesle bağırmaya başladı. Zafer çığlığıydı bu. Mavili isyancılar daha önce Ostrogcuların elinde olan kemeri geri almışlardı.</p>

  <p class="normal">Uçak, Konsey Evi'nin üzerindeydi. Suya dalmaya hazırlanan bir kırlangıcı andırıyordu. Graham ve aşağıdaki pek çok kişi, uçağın tekrar yükselemeyeceğini düşünüyorlardı. Ostrog, uçağın koltuğuna yerleşti. Adamın kırlaşmış saçları rüzgarda dalgalanıyordu. Soluk yüzlü pilot, manivelaya asıldı ve uçak herkesi hayretler içinde bırakarak yükselmeye başladı. Aşağıdaki insanlardan çığlıklar yükseliyordu.</p>

  <p class="normal">Graham yanındaki korkuluklara tutundu. Güçlükle nefes alabiliyordu. O kısacık an, uzun bir çağ gibi gelmişti ona. Uçağın alt pervanesi neredeyse insanlara çarpacaktı. Halk bağırıp, çağırıyor; çığlıklar atıyordu. Kaçışırken neredeyse birbirlerini ezeceklerdi. Derken uçak havalandı. Uzaktan izleyenler karşıdaki binaya çarpacağını sandılar. Onu sıyırıp geçince, bu sefer az ilerideki rüzgar gülünü aşamaz dediler. Ve işte. Uçak rüzgar gülünün de yanından geçip gitti. Havada süzülmeye başladı. Hâlâ biraz yalpalıyordu. Gittikçe daha çok yükseldi.</p>

  <p class="normal">Karmaşa yerini hızla öfkeye bıraktı. Halk, Ostrog'un ellerinden kurtulduğunu anlamıştı. İş işten geçmiş olmasına rağmen silahlarını kaldırıp ateş açtılar. Silah sesleri korkunç bir gürültüye neden oldu. Her yer toz duman içerisinde kalmıştı.</p>

  <p class="normal">Ne var ki çok geç kalmışlardı. Uçak havada giderek daha fazla küçüldü. Dönüş yaptı. Süzüldü. Kısa süre içerisinde havaalanına ulaştı. Evet, Ostrog kaçmayı başarmıştı.</p>

  <p class="normal">Harabelerin arasında bir arbede yaşanıyordu. İskelenin üzerine tünemiş olan Graham, ne olduğunu anlamaya çalıştı. İnsanların ona baktıklarını fark etti. İsyan marşını duydu. Marş insan denizinin arasında dalga dalga yayılıyordu.</p>

  <p class="normal">Halk, Efendinin kurtuluşunu coşkuyla kutluyordu. Sarılı adam yanındaydı. Yüzünde kararlı bir ifade vardı. Gözleri parlıyordu. Her zamanki gibi insanlar ayaklarıyla isyan marşına ritim tutmaya başladılar.</p>

  <p class="normal">Graham artık insanlar için taşıdığı önemin farkındaydı. Daha önce karşısında haykıran kalabalıkları her gördüğünde yanı başında Ostrog olurdu. Şimdi ise o karşı tarafa geçmişti. Artık Ostrog düşmanıydı. Artık gücünü kimseyle paylaşmayacaktı. Yanındaki insanlar, kalabalığı organize eden liderler bile onun ne yapacağını görmek için sabırsızlanıyorlardı. Onun emirlerini bekliyorlardı. Artık gerçekten de bir kraldı o. Gölge iktidar olduğu dönem sona ermişti.</p>

  <p class="normal">Kendisinden beklenen şeyi yapma konusunda fazlasıyla istekliydi. Kafası biraz karışık olsa da epeyce sakindi. Ne korku, ne de öfke hissediyordu o an. Eli ezilmişti. Zonkluyordu. Epeyce sıcaktı. Dışarıdan nasıl gözüktüğünü merak etti. Korkmuyordu ama korkuyor gibi görünmek istemezdi. Derhal harekete geçmek istiyordu. Yanı başındaki mücadelenin muazzam karmaşasına fazla gömülmemesi gerektiğinin farkındaydı. Aksi halde işin çetrefilliği onu hareketsizliğe sürükleyebilirdi.</p>

  <p class="normal">Ostrog az ilerideki havaalanındaydı. Ostrog! Gerçekten de kararlı ve ne yaptığını bilen bir adamdı. Ya kendisi? Kararsız ve soru işaretleriyle dolu olduğunu çok iyi biliyordu. Bu iki farklı insan şimdi dünyanın geleceği için birbirleriyle savaşacaklardı.</p>
</body>
</html>
