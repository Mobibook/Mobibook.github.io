<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_9"><br class="chapter" />
  <br class="chapter" />
  8. Bölüm<br class="chapter" />
  &nbsp;<br class="chapter" />
  <span class="h1baslik">Çatı</span><br class="chapter" />
  <br class="chapter" /></h1>

  <p class="normal">Havalandırma aralığından yıldızların ışıltısı görülebiliyordu. Bir anda belli belirsiz bir ses geldi. Sessizliğe alışık olan Graham, bu sesi duyunca tedirgin oldu.</p>

  <p class="normal">Havalandırma deliğine dikkatle baktı. Karanlıktı. Birinin ya da bir şeyin kendisine bakmakta olduğunu fark etti. Bakanın yüzü ve omuzları seçilebiliyordu. Evet, bir insan olmalıydı bu. Derken karanlığın içinden bir el uzandı kendisine. Hızla dönmekte olan pervane ele çarptı. Keskin tarafının üzerinde kahverengi bir leke oluştu. Havalandırma boşluğundan odanın tabanına kan damlıyordu.</p>

  <p class="normal">Graham'ın ayaklarının üzerinde kan lekeleri oluşmuştu. Garip bir heyecan hissetti. Tekrar yukarı baktı. Şimdi kimse yoktu.</p>

  <p class="normal">Öylece durdu. Tamamen yaşadığı ana odaklanmıştı. Anlamaya çalışıyordu. Dışarıda karartılar olduğunu fark etti. Soluk gölgeler ona doğru yaklaşıyorlardı. Rastgele çeşitli yönlere dağılan kara beneklerdi bunlar... O sırada zayıf bir ışık vurdu beneklerin üzerine. Renkleri birden beyaza döndü. Sonra yeniden karardı ortalık. Dışarıda kar yağdığını anladı.</p>

  <p class="normal">Graham odada küçük bir tur attı. Sonra havalandırmanın bulunduğu noktaya geri döndü. Az ötede bir insan başı gördü. Bir fısıltı duydu. Sonra metalik bir ses geldi. Bir şeyler yerinden oynadı. Geldiğinden beri aralıksız işleyen havalandırmanın pervanesi durdu. Kar taneleri rüzgarla birlikte içeri savruldular. Kar taneleri, zemine düşer düşmez eriyorlardı. "Korkma," dedi havalandırmadan gelen ses.</p>

  <p class="normal">Graham havalandırmanın altında durup seslendi. "Kimsin sen?"</p>

  <p class="normal">Kısa bir sessizlik oldu. Sonra adam havalandırma boşluğundan başını uzattı. Dikkatliydi. Göz göze geldiler Graham'la. Adamın siyah saçları ıslanmıştı. Elleriyle karanlıkta seçilemeyen bir şeye tutunuyordu. Yüzünde, hiçbir yaşlılık belirtisi görünmüyordu. Parlak gözleri vardı. Alnındaki damarlar belirginleşmişti. Anlaşılan bu şekilde durabilmek için epey çaba harcıyordu.</p>

  <p class="normal">Birkaç saniye karşılıklı olarak sustular.</p>

  <p class="normal">En sonunda, "Sen Uykucusun değil mi?" diye sordu yabancı.</p>

  <p class="normal">"Evet," dedi Graham, "Benden ne istiyorsun?"</p>

  <p class="normal">"Efendim, beni Ostrog gönderdi."</p>

  <p class="normal">"Ostrog?"</p>

  <p class="normal">Havalandırmadaki adam hafifçe başını çevirdi. Dinlemeye başladı. Birtakım sesler geliyordu. Davetsiz misafir hızla geri sıçradı. Yeniden çalışmaya başlayan fandan son anda kurtulmuştu. Graham yukarı baktığında kimseyi göremedi. Sadece yavaşça süzülen kar taneleri vardı ortada.</p>

  <p class="normal">Neredeyse bir on beş dakika kadar hiçbir şey olmadı. En sonunda yeniden metalik bir ses duydu. Pervane durdu ve yabancı ortaya çıktı. Graham tüm bu süre boyunca yerinden hiç kıpırdamamıştı. Huzursuz ve heyecanlıydı.</p>

  <p class="normal">"Kimsin? Ne istiyorsun?" diye sordu.</p>

  <p class="normal">"Sizinle konuşmak istiyoruz Efendim," dedi davetsiz misafir. "Biz... Hay aksi, zorlanıyorum bu şeyi tutarken. Üç gündür bir yolunu bulup size ulaşmaya çalışıyorduk."</p>

  <p class="normal">"Beni kurtarmaya mı geldiniz?" dedi Graham.</p>

  <p class="normal">"Evet Efendim. Tabi eğer isterseniz."</p>

  <p class="normal">"Siz benim partimden misiniz, Uykucu'nun partisinden mi?"</p>

  <p class="normal">"Evet Efendim."</p>

  <p class="normal">"Peki, benim ne yapmam gerekiyor?"</p>

  <p class="normal">Yabancı kolunu çıkardı. Yaralanmıştı. Boşluğun ucunda dizleri görülebiliyordu. "Biraz uzaklaşın," dedi. Sert bir şekilde ellerinin üzerine düştü. Havalandırma gürültülü bir şekilde yeniden çalışmaya başladı. Yabancı hızla toparlanıp ayağa kalktı. Nefes nefeseydi. Omzuna dokundu. Fena halde incinmişti.</p>

  <p class="normal">"Siz gerçekten de Uykucusunuz," dedi. "Sizi uyurken izlemiştim. O zamanlar insanların sizi izlemesine izin veriliyordu."</p>

  <p class="normal">"Evet, ben uzun yıllar trans halinde kalan o adamım işte. Beni buraya hapsettiler. Uyandığımdan beri burada kalıyorum. En azından üç gün oldu."</p>

  <p class="normal">Yabancı, tam bir şey söyleyeceği zaman bir ses duydu. Kapıya doğru baktı. Havalandırma boşluğundan yukarı doğru bağırarak anlaşılmaz bir şeyler söyledi. Elinde bir tür bıçak vardı. Bıçakla kapının farklı noktalarına hafifçe vurdu. Tam bu sırada birileri yukarıdan seslendi.</p>

  <p class="normal">Graham yukarı baktı. Aşağı inmekte olan iki ayak gördü. Anlaşılan biri daha geliyordu. Adam atlarken Graham'ın omzuna çarptı. Dengesini sağlayamayan Graham dizlerinin üstünü düştü ve yere kapaklandı. Çok geçmeden doğruldu ve bir süre yerde oturdu.</p>

  <p class="normal">"Sizi görmedim Efendim," dedi adam. Nefes nefese kalmıştı. Önce kendisi kalktı. Sonra Graham'a kalkması için yardımcı oldu. "Canınız acıdı mı Efendim?"</p>

  <p class="normal">Havalandırmadan gelen sesler bir şeyin kırıldığını işaret ediyordu. Graham'ın yakınından geçen küçük metal parça bir süre yerde yuvarlandıktan sonra durdu. "Bu nedir?" dedi Graham. Kafası karışmıştı. Havalandırmaya baktı. "Siz de kimsiniz? Ne yapmak istiyorsunuz? Hiçbir şey anlamıyorum."</p>

  <p class="normal">"Biraz geride durun," dedi yabancı. Graham'ı havalandırmanın altından uzaklaştırdı. O sırada bir başka metal parça daha düştü havalandırmadan.</p>

  <p class="normal">"Bizimle gelmenizi istiyoruz Efendim," dedi yeni gelen yabancı. Graham adamın yüzüne baktı. Alnından yaralanmıştı. Hafifçe kan sızıyordu yaradan.</p>

  <p class="normal">"Halkınız sizi çağırıyor Efendim," dedi.</p>

  <p class="normal">"Nereye gelmemi bekliyorsunuz? Halkım mı?"</p>

  <p class="normal">"Pazar yerinin oradaki eve gideceğiz. Burada hayatınız tehlike altında. Casuslarımızdan önemli bilgiler aldık. Fazla vakit yok. Konsey bugün sizi uyuşturma ya da öldürme kararı almış. Biz her türlü hazırlığımızı yaptık. Rüzgar Gülü Polisi, mühendisler ve yol organizatörlerinin yarısı bizim tarafımızda. Şehrin neredeyse tamamı konseye karşı. Ayrıca silahlı güçlerimiz de var. Burada hayatınız..."</p>

  <p class="normal">"Silahlı güçler ne için peki?"</p>

  <p class="normal">"İnsanlar sizi korumak için ayaklandılar Efendim. Ne?"</p>

  <p class="normal">Yabancı diğer adamın ıslığıyla hızla geri döndü. Bir işaretiyle saklanmaları gerektiğini belli etmişti. Yabancı açılmakta olan kapının arkasına saklandı.</p>

  <p class="normal">Bu sırada içeri Howard girdi. Elinde bir tepsi vardı. Yüzünün ifadesi oldukça hüzünlüydü. Bir şeyler duydu. Arkasını döner dönmez elindeki tepsi yere yuvarlandı. Pusuya yatan yabancı elindeki bıçağı Howard'a saplamıştı. Howard, yere yığıldı. Adam ona doğru eğilip durumunu kontrol etti. Tehlike olmadığına kanaat getirdikten sonra hızla doğrulup az önce yaptığı işe devam etti.</p>

  <p class="normal">"İşte sizi öldürecek olan zehir," diye fısıldadı diğer adam Graham'ın kulağına.</p>

  <p class="normal">Bir anda oda karanlığa gömüldü. Bütün ışıklar sönmüştü. Graham havalandırma aralığındaki kar tanelerinin oradan oraya savruluşunu fark etti. Sonra bir sürü karartı takıldı gözüne. Çok hızlı hareket ediyorlardı. Havalandırma boşluğundan aşağıya, ne olduğu karanlıkta tam olarak anlaşılamayan bir şey sarktı. Galiba bir tür el merdiveniydi bu. Sonra aşağıya sarı bir ışık tutan, bir el uzandı.</p>

  <p class="normal">Graham kısa bir süre durakladı. Ne var ki tereddüdü fazla uzun sürmedi. Kendisini kurtarmaya gelen bu insanların istekliliği, ona olan saygılı yaklaşımları ve söyledikleri şeyler, Graham'ı rahatlatmıştı. Zaten konseyden fazlasıyla korkuyordu. Üstelik kurtuluş umudu tatlı gelmişti. Onu bekleyen halkının çağrısını geri çeviremezdi ya!</p>

  <p class="normal">"Bu olanlardan hiçbir şey anlamıyorum," dedi Graham. "Ama size güveniyorum. Sadece ne yapmam gerektiğini söyleyin bana."</p>

  <p class="normal">Yaralı adam Graham'ın kolunu tutarak, "Merdivene tırmanın," diye fısıldadı. "Acele edin. Fazla vaktimiz yok."</p>

  <p class="normal">Graham merdivene uzandı. Ayağını en alt basamağa attı. Döndü. Zayıf sarı ışıkta içerisi zar zor görülebiliyordu. İlk gelen adam Howard'ın yanındaydı. Hâlâ kapıyla uğraşıyordu. Graham merdivene döndü. Kılavuzu harekete geçmesini işaret etti. Yukarıdakiler tırmanması için yardımcı oldular. Şimdi havalandırma boşluğunun üzerinde sert, soğuk ve kaygan bir zeminde ayakta duruyordu.</p>

  <p class="normal">İrkildi. Ani ısı değişimi fark edilemeyecek gibi değildi. Etrafında altı kişi vardı. Kar taneleri eline ve yüzüne çarpıyordu. Her yer karanlıktı. Derken bir ışık parladı. Çok geçmeden yeniden karanlığa gömüldüler.</p>

  <p class="normal">Şehrin kubbe-çatısının üzerindeydiler. Çeşit çeşit evleri, sokakları ve meydanları ile Viktorya dönemi Londra'sı artık hayal olmuştu. Bambaşka bir şehir vardı karşısında. Ayakta durduğu zeminin üzerinde sayısız kabloların bulunduğunu fark etti. Kablolar, birbirlerine dolanmış bir halde çeşitli yönlere doğru uzanıyorlardı. Karanlık ve kar etrafta bulunan rüzgar güllerinin fark edilmesini zorlaştırıyordu. Rüzgar güllerinin hareketi rüzgarın şiddetine göre alçalıp yükselen bir uğultunun ortaya çıkmasına neden oluyordu. Az ileride yanıp sönen beyaz bir ışık vardı. Işık her parladığında havada dalgalanan kar taneleri aydınlanıyor ve gece karanlığında dans eden hayaletleri andıran garip şekiller ortaya çıkıyordu. Her yerde rüzgar enerjisiyle çalışan çeşitli aletler vardı. Arada bir kıvılcım saçıyorlardı.</p>

  <p class="normal">Graham gördüğü bu şeylerin tam olarak ne olduklarını anlamaya çalıştı. Kurtarıcılarından bir tanesi yumuşak, kalın bir pelerin geçirdi üzerine. Bu pelerin kürkü andıran bir kumaştan yapılmıştı. Pelerini belinden ve omuzlarından bağlayarak sabitleştirdiler. Bu adamlar gerçekten de az ve öz konuşuyorlardı.</p>

  <p class="normal">Birisi Graham'ın kolunu tuttu. "Bu taraftan," dedi. İleride parlayan ışığa yöneldiler. Çatının üzerinde ilerlerken Graham kendisine söylenenleri eksiksiz bir şekilde yerine getirmeye çalışıyordu.</p>

  <p class="normal">Ayağı bir kabloya takıldı. Hafifçe tökezlemişti. "Dikkat," dedi birisi. "Aralarından geçin. Üstlerine basmayın. Acele etmeliyiz."</p>

  <p class="normal">"Halk nerede?" diye sordu Graham. "Beni beklediğini söylediğiniz insanlar nerede?"</p>

  <p class="normal">Yabancı yanıt vermedi. Yol daralmıştı. Adam, Graham'ın kolunu bıraktı. Önden yürümeye başladı. Graham onu takip ediyordu. Kısa bir süre sonra koşmaya başladılar. "Diğerleri de geliyor mu?" diye sordu Graham nefes nefese. Hiçbir yanıt alamadı. Refakatçisi arkaya baktı ve koşmaya devam etti. Patika gibi bir yere geldiler. Patika geldikleri yolun çaprazında uzanıyordu. Buradan devam ettiler. Graham arkasına baktı. Kar fırtınası diğerlerini görmesine engel oluyordu.</p>

  <p class="normal">"Hadi devam et," dedi yabancı. Koşarak bir rüzgar gülünün yanına geldiler. "Dur," dedi adam. Ucu bucağı gözükmeyen bir şerit, pervanenin şaftına bağlıydı. Şeride değmemeye çalışarak dikkatli bir şekilde geçtiler. "Bu taraftan." Yumuşak karla dolu bir oluğun içine girmişlerdi. Ayak bileklerine kadar kara battılar. Oluk giderek derinleşiyordu. Neredeyse bellerine kadar ıslanmışlardı. "Önden ben gideceğim," dedi adam. Graham pelerinini topladı ve adamı takip etti. Birdenbire dipsiz gibi gözüken karanlık bir uçurum çıktı karşılarına. Graham aşağı doğru baktı. Zifiri karanlıktı. Bir an derin bir pişmanlık hissetti içinde. Tekrar bakmaya cesaret edemiyordu.</p>

  <p class="normal">Bir geçidin içinden ilerlemeye başladılar. Burası nemli bir yerdi. Üzerinde durdukları yüzeyin altındaki ışıklar zorlukla da olsa seçilebiliyordu. Son derece tedirgin hissediyordu kendini. Rehberi ise gayet rahattı. En sonunda cam kubbenin kenarına kadar geldiler. Aşağıda hareket eden insanlar vardı. Galiba dans ediyorlardı. Cam kubbe ses geçirmez olduğundan hiçbir şey duyulmuyordu. Graham bütün dikkatini verip dinlemeye başladı. Kar fırtınasının uğultusundan başka hiçbir şey duyulmuyordu. Rehberi acele etmesini söyledi. Büyük rüzgar güllerinin olduğu bir yere geldiler. Her ikisi de nefes nefese kalmıştı. Rüzgar güllerinin büyüklüğü insanın aklını başından almaya yetiyordu. Bir süre daha yürüdüler. Yeniden aşağıya baktı. Hareketli platformların olduğu bir yerin üzerindeydiler. Bunların benzerlerini daha önce balkona çıktığında görmüştü. Yolun bundan sonrasını sürünerek gideceklerdi. Çünkü karın kayganlaştırdığı zeminde yürümek çok tehlikeli olabilirdi.</p>

  <p class="normal">Altlarındaki cam büyük ölçüde puslanmıştı. Aşağıda ne olduğu tam olarak seçilemeyen şekiller vardı. Kubbe-çatının eğiminin arttığı noktalarda ise cam netleşiyordu. Böyle bir yerden geçerken aşağıda olan biteni seyre daldı. Bir an için başı döndü. Rehberinin uyarılarına rağmen kollarını ve bacaklarını açıp camın üzerinde hareketsiz bir şekilde yatmaya başladı.</p>

  <p class="normal">Aşağıda hayat devam ediyordu. Şehrin daimi gün ışığının aydınlattığı insanlar oradan oraya koşturuyorlar, yürüyen platformlar sonsuz yolculuklarına devam ediyorlardı. İnce köprüler tıka basa insanlarla doluydu. Şu anda yaptığı şeyin dev bir kovanın içine bakmaktan hiçbir farkı yoktu. Onu aşağı düşmekten koruyan yegane şey, kalınlığından bihaber olduğu bu cam tabakaydı. Sokaklar ışıl ışıldı. Epeyce sıcak gözüküyordu. Graham eriyen kar suları ile iliklerine kadar ıslanmıştı. Ayakları soğuktan uyuşmuştu. Bir an için onları hareket ettiremediğini fark etti. "Hadi gel," diye bağırdı rehberi. Fazlasıyla endişelenmişti. "Gel artık."</p>

  <p class="normal">Graham biraz zorlanarak da olsa hareket edebildi. Rehberini izlemeye devam ediyordu. Soluklanmak için durduğu an hafifçe kaydı. Her yerde toplanmış irili ufaklı kar kütleleri vardı. Buna çatının eğimi de eklenince hareket etmek hiç kolay olmuyordu. Kaydığı sırada aklından rahatsız edici fikirler geçmişti. Ya camın üzerindeki bir yarığa rastlasaydı o an. Neyse ki ayağı bileğine kadar yumuşak kara girmişti. Biraz rahatladı. Kaygan zeminden daha kolaydı karda ilerlemek. Rehberine baktı. O durmaksızın ilerlemeye devam ediyordu. Çok geçmeden nerede başlayıp nerede bittiği belli olmayan metal bir yüzeyi tırmanmaya başladı.</p>

  <p class="normal">Az ötede yine devasa rüzgar güllerine rastladılar. Kar görüşü engelliyor olsa da, inci gibi dizilmiş rüzgar güllerini fark etmemek mümkün değildi. Hiç beklemedikleri bir anda motor gürültüleri ve hemen ardından kulakları sağır eden tiz bir ses geldi. Ses her yönden duyulabiliyordu.</p>

  <p class="normal">"Kaçtığımızı fark ettiler," dedi rehber. Fazlasıyla tedirgindi. Bir anda ortalık aydınlandı. Gece, gündüz olmuştu adeta. Her tarafta üzerlerinde parlak ışıklar bulunan kuleler vardı. Başını nereye çevirse orada ışıklı kulelerden birini görüyordu.</p>

  <p class="normal">"Atla," diye bağırdı rehber. Önünde duran metal bir ızgaranın üzerine itti Graham'ı. Bu noktada kar yoktu. Kar kütlelerini birbirinden ayıran bir şerit gibi uzanıyordu. Graham soğuktan uyuşmuş ayaklarının biraz olsun rahatladığını hissetti. Izgaradan sıcak hava yükseliyordu.</p>

  <p class="normal">"Hadi, devam et," diye bağırdı rehberi. Yaklaşık on metre mesafe vardı aralarında. Beklemeden ilerledi. İlerideki rüzgar gülüne doğru gittiler. Şaşkınlığını üzerinden atan Graham, elinden geldiğince hızlı hareket etmeye çalışıyordu. Yakalanmaktan korkuyordu. Her an düşmanlarının eline düşebilirdi.</p>

  <p class="normal">Devasa pervanelerin altında kara boşluklar vardı. Rehberi bir süre daha yürümeye devam etti. Sonra aniden döndü. Kara boşluklardan birinin içine girdi. Hızla gözden kayboldu. Graham da onu izledi. Oldukları yerde çömeldiler. Nefes nefese kalmışlardı. Etrafı kolaçan ettiler.</p>

  <p class="normal">Graham son derece sıra dışı şeylere tanıklık ediyordu. Kar hemen hemen durmuştu. Tek tük atıştırıyordu. Önlerinde uzanan geniş alan olduğu gibi karla kaplıydı. Neydi bütün bunlar? Gözlerine inanmakta zorluk çekiyordu. Üst üste yığılmış metal parçaları, hareket eden şekiller, ne idüğü belirsiz uzun, karanlık şeritler, devasa metalik yapılar, demir kirişler... Tüm bu şeyler; akıl almaz derecede büyük gözüküyordu gözüne. Rüzgar gülleri hafif bir sis tabakasının içerisinde ağır ağır dönüyorlardı. Karın süslediği parlak ışıklardan herhangi biri devrilirse, metal kirişler ve durmaksızın ilerleyen şeritler tamamen karanlığa gömüleceklerdi. Ne muazzam bir hareketlilikti ama. Ne ince ve ne kadar hesaplı bir tasarım. Makinenin karla kaplanmış ıssızlığında insana dair hiçbir şey göremedi. Alplerin en bakir noktasından ne farkı vardı buranın? Alabildiğine yabancıydı insana... Sanki daha önce hiçbir insan ayak basmamıştı buraya.</p>

  <p class="normal">"Peşimizdeler," dedi rehber. "Yolu yarıladık sayılır. Hava çok soğuk. Bir süreliğine burada saklanmalıyız. En azından kar yeniden hızlanana kadar..."</p>

  <p class="normal">Soğuktan dişleri birbirine vuruyordu.</p>

  <p class="normal">"Pazar yeri nerede?" diye sordu Graham. Rehberini sert bakışlarla süzüyordu. "Halk nerede?"</p>

  <p class="normal">Adam yanıt vermedi.</p>

  <p class="normal">"Bana bak," dedi Graham. Çömeldi ve iyice yaklaştı.</p>

  <p class="normal">Kar aniden hızlanmıştı. Kar tanelerini oradan oraya savuran anaforlarla birlikte gökten bir şey düştü. Ne idüğü belirsiz ve son derece hızlı bir şeydi bu. Yere çakılıp yuvarlanmıştı. Kanatlarını açtı. Beyaz kuyruğunu kaldırdı. Hızla toparlandı ve göğe yükseldi. Bir süre daireler çizerek havada süzüldü. Ve sonra kar tanelerinin arasında gözden kayboldu. Aşağı yukarı aynı noktada Graham iki adam gördü. Ufak tefektiler. Ellerinde dürbünleri vardı. Karların arasında oradan oraya koşturup durdular. Peşlerindekiler bunlardı demek. Adamlar bir süre sonra uzaklaşmaya başladılar. Bir dakika içinde tamamen gözden kaybolmuşlardı.</p>

  <p class="normal">"Şimdi," dedi adam. "Çabuk ol!"</p>

  <p class="normal">Kolundan tutup çekti Graham'ı. Paldır küldür koşmaya başladılar. Rüzgar güllerinin altındaki metal kemere doğru ilerliyorlardı. Önüne bakmadan koşturan Graham, kendisine rehberlik yapan adama çarptı. On metre kadar ileride bir uçurum vardı. Görebildiği kadarıyla bu uçurum, her iki yöne de uzanıyordu. Peki şimdi nasıl ilerleyeceklerdi?</p>

  <p class="normal">"Benim yaptığımı yap," diye fısıldadı rehber. Graham kendisine söyleneni yaptı. Yere yattı ve sürünmeye başladı. Dikkatle baktı. Karanlıktan hiçbir şey göremiyordu. Bir an ne yapması gerektiğini kestiremedi. Ne ilerlemeye ne de geri dönmeye cesareti vardı. Sonra oturdu. Kolunu ileri uzattı. Rehberinin başına dokunmuştu. Rehber, elini tutup çekti Graham'ı. Dipsiz bir derinliğe doğru yuvarlandığı hissine kapıldı Graham. Korkuyordu. Sonunda içi erimiş karlarla dolu bir oluğun içine düştü. Göz gözü görmüyordu. Her yer zifiri karanlıktı.</p>

  <p class="normal">"Bu taraftan," diye fısıldadı bir ses. Sürünerek ilerledi Graham. Oluk dardı. Her hareketinde duvara değiyordu. Birkaç dakika bu şekilde devam ettiler. Başına gelmeyen kalmamıştı. Soğuk, rutubet ve yorgunluk... Bu yolculuk gittikçe daha zorlu bir hal alıyordu. Bir süre sonra ellerini ve ayaklarını hissedemediğini fark etti.</p>

  <p class="normal">Oluk giderek derinleşiyordu. Üzerlerinde hayaletleri andıran beyaz şekiller vardı. Arka arkaya dizilmiş bir sürü pencere... Oluğun sonundaki pencereye bir kablo bağlanmıştı. Dibi gözükmeyen bir deliğin içine sarkıyordu. Eli rehberinin eline çarptı. "Sakin ol," dedi adam.</p>

  <p class="normal">Etrafına bakındı. Daha önce karşılaştıkları uçan makineyi gördü yeniden. Büyük kanatlarıyla sessizce süzülüyordu. Bir dakika içinde yeniden ortadan kayboldu.</p>

  <p class="normal">"Sakin ol. Geri gelecekler."</p>

  <p class="normal">Bir süre her ikisi de hareketsiz kaldılar. Sonra refakatçisi ayağa kalktı. Kablonun bağlantı noktalarına doğru uzandı.</p>

  <p class="normal">"Nedir bu?" diye sordu Graham.</p>

  <p class="normal">Alabildiği tek yanıt acı bir çığlık oldu. Adam yere yığılmıştı. Hareket edemiyordu. Ne olduğunu anlamak için adamın yüzüne baktı. Gözlerini havaya dikmiş dehşetle kıvranıyordu. Graham onun bakışlarını takip etti. Uçan makineyi gördü. Şimdilik uzakta olduğundan gerçek boyutlarından çok daha küçük gözüküyordu. Derken kanatlarını açtı ve onlara doğru gelmeye başladı. Her geçen saniye biraz daha yaklaşıyor, her geçen saniye biraz daha büyüyordu.</p>

  <p class="normal">Yerdeki adamın vücudu kasılıyordu. Graham'a bir şey fırlattı. Tam olarak görememişti. Dokunarak ne olduğunu anlamaya çalıştı. Çubuklar kablolarla birbirlerine bağlanmışlardı. Yumuşak bir maddeden yapılmış olan delikli bir şey geldi eline. "Parmaklarını geçir," dedi rehber. Hâlâ titriyordu. "Çengeli çek. Sıkıca çek."</p>

  <p class="normal">Graham kendisine söyleneni yaptı.</p>

  <p class="normal">"Atla," dedi adam, "Tanrı aşkına atla!"</p>

  <p class="normal">Graham öylece kalakaldı. Ağzından tek bir kelime bile çıkmadı. Titriyordu. Kafasını çevirip baktı. Hızla yaklaşan karartı ona saldırmak üzereydi.</p>

  <p class="normal">"Atla. Hadi daha ne duruyorsun. Gelmek üzere," diye bağırdı rehber. Son kalan kuvvetini toplayarak Graham'ı itti.</p>

  <p class="normal">Graham hafifçe sendelemişti. Hıçkırarak ağlamaya başladı. Uçan makine ölümcül darbesini vurmak üzereyken kendini karanlık boşluğa bıraktı. Çapraz çubukların üzerinde duruyordu, ipi sıkıca kavramıştı. Bir çatırtı geldi. Sanki bir şey yerine oturmuştu. Az sonra bir motor çalıştı, galiba makara sarıyordu... Tam bu sırada sırtına bir şeylerin dokunduğunu hissetti. Arkasında biri vardı... Birlikte düşmeye başladılar. Bütün gücüyle tutunmuştu. Çığlık atmak istedi ama yapamadı. Nefesi kesilmiş gibiydi.</p>

  <p class="normal">Bir ışık gördü. Karanlığa alışan gözleri kamaştı. Daha da sıkı tutunuyordu şimdi. Derken yürüyen platformlarla kesişen büyük geçidi gördü. Havadan sarkan parlak ışıkları tanıdı. Giderek yaklaşıyorlardı. Bütün bunları görüyor olmak onu fazlasıyla şaşırtmıştı.</p>

  <p class="normal">Sürekli düşüyorlardı. O kadar sıkı tutunmuştu ki elleri acıdı. Bir alkış sesi duydu. Ardından ortalık aydınlandı. Hemen altında bağırıp çağıran büyük bir kalabalık vardı. Halk! Halktı bu!</p>

  <p class="normal">Onun halkı! Hemen altlarında bir platform yükselmeye başladı. Üzerinde kaydıkları kablo bu noktada son buluyordu. Hareketleri yavaşlamıştı. O sırada her yandan yükselen bağırışları duydu. "Kurtuldu!", "Efendi güvende!" Platform onlara biraz daha yaklaştı.</p>

  <p class="normal">Birlikte indiği adam bağırarak bir şeyler söyledi. Biraz korkmuş gibiydi. Aşağıdan adama yanıt verdiler. Sanki adamın sesi yankılanıyordu. Artık tutunmayı bıraktı. Kendisini oldukça rahat hissediyordu. Haykırışlar, çığlıklara; çığlıklarsa ağlayanların hıçkırıklarına karışıyordu... Hafif bir çarpışma olduğunu hissetti. Nihayet yere inmişlerdi.</p>

  <p class="normal">Bir süre öylece kalmak istedi. Ne var ki insanlar buna izin vermediler. Onu havaya kaldırdılar. Herhalde ona içecek bir şeyler verirlerdi. Gerçekten de çok susamıştı. Peki ya rehberine ne olmuştu? Tamamen kendine geldiğinde yürümek istedi. Bir sürü hevesli insan ona yardımcı olmaya çalışıyordu. Büyük bir çardağın altında oturdu. Biraz soluklanacaktı burada.</p>

  <p class="normal">Çok büyük bir gürültü vardı. Muazzam bir uğultu çıkıyordu kalabalıktan. "Uykucu bu. Uykucu bizimle beraber."</p>

  <p class="normal">"Uykucu bizimle beraber. Efendi! Her şeyin sahibi! Efendi bizimle birlikte. Güvende artık."</p>

  <p class="normal">Graham'ın karşısındaki manzara kesinlikle tek tek bireylerden oluşmuyordu. Bu manzara, kendi başına canlı bir varlık gibiydi. Onun sihirli etkisini üzerinde hissediyordu. Etrafta balkonlar, geçitler ve büyük kemerler vardı. Ve insanlar her yerdeydi. Devasa bir halk meydanıydı burası. Hınca hınç doluydu. Alkışlarla şenleniyordu. Yere düşen kablo yanı başında bir yılan gibi uzanmıştı. Öbür ucu, uçan makineyi kullanan adamlar tarafından yukarıdan kesilmiş ve aşağı düşmüştü. İnsanlar onu sürükleyerek ayakaltından uzaklaştırdılar. Gerçekten de burada açıklaması çok güç şeyler yaşanıyordu... Bu atmosfer başka hiçbir şeyle kıyaslanamazdı. Kalabalığın uğultusu çevredeki binalara çarparak yankılanıyordu.</p>

  <p class="normal">Ayağa kalktı ve etrafındaki insanlara baktı. Birisi koluna girerek ona destek olmak istedi. "Beni sessiz bir yere götürün," dedi, "Küçük bir odaya." Daha fazla konuşmaya gücü yetmedi. Siyahlı bir adam öne çıktı. Koluna girdi. Bir kapı açıldı. Birisi oturmasına yardım etti. Hafifçe sendeledi ve yığılıp kaldı. Ellerini yüzüne götürdü. Şiddetle titriyordu. Sinir sistemi çöküşün eşiğindeydi. Pelerini üzerinde değildi. Ne zaman ve nasıl çıkardığını hatırlayamadı. Mor çorapları sırılsıklamdı. Etrafında insanlar koşuşturuyor. Belli ki bir şeyler oluyor, insanlar bir şeyler yapıyorlardı. Onunsa kimseyle ilgilenecek hali kalmamıştı.</p>

  <p class="normal">Kurtulmuştu. Duyduğu sayısız çığlık ve haykırışlar hâlâ hayatta olduğunun deliliydi. Artık güvendeydi. Taraftarları ile birlikteydi. Derin bir nefes aldı. Bir süre elleriyle yüzünü kapattı. İnsanların haykırışları havada yankılanmaya devam etti.</p>
</body>
</html>
