<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>efendi.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_21"><br class="chapter" />
  <br class="chapter" />
  20. Bölüm<br class="chapter" />
  &nbsp;<br class="chapter" />
  <span class="h1baslik">Şehirde</span><br class="chapter" />
  <br class="chapter" /></h1>

  <p class="normal">O gece Graham'a düşük seviyeli bir rüzgar gülü çalışanının kıyafetlerini giydirdiler. Graham, Emek Departmanı üniforması giyen Asano'nun eşliğinde dışarıya çıktı. Önceki deneyimlerinden farklı olarak bütün şehir aydınlıktı. Canlı, hareketli bir hayata şahitlik ediyordu. İlk devrim sadece bir başlangıçtı. Toplumsal hareket giderek genişliyor ve güçleniyordu. Artık yeni çağ hakkında daha fazla bilgisi vardı. Yine de şehrin içine girip yakından baktığında karşılaşacağı sürprizler onu fazlasıyla sarsacaktı.</p>

  <p class="normal">Bu dönemin insanlarıyla yaşayacağı ilk gerçek teması olacaktı bu. Tiyatro ve pazar yerindekiler hariç daha önce hep tenha yerlerde karşılaşmıştı insanlarla. Herkesin kafasının dağınık olduğu, sıra dışı zamanlardı. Daha önceki deneyimlerinde hep kendi durumunu anlamaya odaklanmıştı. Şimdi ise hayatın akışının en yoğun olduğu saatlerde dışarıdaydı. Herkes kendi işiyle meşguldü. Böylece ilk defa yeni çağın günlük alışkanlıklarına tanık olacaktı.</p>

  <p class="normal">Bir sokağın başına geldiler. Karşıdaki yollarda mavili insanlar vardı. Galiba yürüyüş yapıyorlardı. Hayatın normale döndüğü şehirde, yeniden bir yürüyüşe tanık olmak şaşırtıcıydı. Üzerinde kırmızı yazıların bulunduğu siyah bayraklar taşıyorlardı. Bayraklarda "Silah bırakmaya hayır!" sloganı yazılıydı. El yordamıyla hazırlandıkları belliydi. Ayrıca "Neden silahlarımızı bırakalım" ve "Uzlaşmaya hayır" sloganları da dikkatini çekti. Yürüyüş grubu, bayraklarıyla birlikte ilerledi. Onları devrim marşı çalan bir bando izledi. İlk defa gördüğü müzik aletleri vardı müzisyenlerin ellerinde. "Hepsinin çalışıyor olmaları gerekirdi," dedi Asano. "İki gündür yiyecek ekmekleri yok. O yüzden çalmaya başladılar."</p>

  <p class="normal">Asano, kalabalıkla karşılaşmamak için Graham'ı dolambaçlı bir yoldan götürdü. Burası ölülerin hastaneden morga taşınması için kullanılan bir geçitti. İlk devrimde ölenleri burada toplamışlardı.</p>

  <p class="normal">O gece uyuyan çok az kişi vardı. Halkın çoğu dışarıdaydı. İğne atsan yere düşmüyordu. Graham kalabalığın ortasına düştü. Kafası karışmıştı. Yeni devrimin sloganlarının büyük bölümü garip ve anlaşılmazdı. Her yerde siyah bayraklar göze çarpıyordu. Anlaşılan Uykucunun popülerliği giderek artıyordu. Yoksulların arasında yaygın olan o kaba lehçeyi duydu yine. Burası fonograf kültürünün ulaşamadığı bir yerdi. Alt sınıflar günlük ilişkilerinde kendi lehçelerini kullanıyorlardı. Her yerde silahsızlanmadan duyulan hoşnutsuzluğun belirtileri vardı. Rüzgar Gülü Bölgesi'ndeyken varlığından hiçbir şekilde haberdar olmadığı bir gerilim hissediyordu burada. Döner dönmez Ostrog'la konuşması şart olmuştu. Bu konu ve daha önemli meselerle ilgili görüşlerini öncekinden daha etkili bir dil kullanarak açıklayacaktı. Sokağa ilk çıktıkları andan itibaren huzursuzluk ve isyan ruhu dikkatini çekmişti. Kendisinden uzak tutulmaya çalışılan pek çok sıra dışı olaya şahitlik etmişti.</p>

  <p class="normal">Tanık olduğu şeylerin üzerinde karmaşık bir etkisi vardı. İsyan, canlı ve alabildiğine şaşırtıcı bir biçimde gelişiyordu. Yine de hiç kimse bu dağınık hareketleri bir çatı altında toparlayamamıştı. Devrim hareketi ile ilgili kafasında bazı soru işaretleri vardı. Farklı bakış açılarını değerlendirerek konuyu daha iyi anlamaya çalıştı. Helen onu sorgulamaya itmişti. Ne var ki kimi noktalarda Graham onunla birebir aynı şekilde düşünmüyordu. Kafası bunlarla meşgulken yanından geçtikleri bir yer dikkatini çekti. Burası dini bir yapıyı andırıyordu. Yürüyen yolların şehir içi ulaşımı kolaylaştırması, kilise ve şapellerin birbirlerinden çok uzakta ve dağınık bir biçimde inşa edilmelerine neden olmuştu. Yanından geçtikleri yapı Hıristiyan mezheplerinden birine ait olmalıydı.</p>

  <p class="normal">Yukarı yollardan birindeydiler. Yol hızla yapıya doğru yaklaştı. Garip yazılar vardı binanın üzerinde. Yazılar beyaz ve mavi boya kullanılarak işlenmişlerdi. Binanın üzerindeki büyük kinematografta İncil'den uyarlanan bir sahne sergileniyordu. Hemen üstüne siyah bir şerit asılmıştı. Şeridin rengi Uykucu taraftarlarının dini tercihlerine ilişkin bir ip ucu veriyordu.</p>

  <p class="normal">Graham yeni yazı tipine alışmaya başlamıştı. Okumaya çalıştı. Onun gözünde burada yazılanların büyük bölümü dinen küfür sayılabilecek şeylerdi. "Birinci katta sizi kurtuluş bekliyor.", "Paranı yaratıcına yatır.", "Londra'da keskin dönüşüm, en uzman operatörler burada", "Hıristiyanların Uykucuya çağrısı: Gel ve bugünün azizlerine katıl.", "Çağa uygun bir Hıristiyan ol", "En başarılı piskoposlar bu gece aramızda, fiyatlar her zamanki gibi", "Çalışkan iş adamları için başarı duaları."</p>

  <p class="normal">"Ama bu korkunç bir şey," dedi Graham. Ticaret dininin korkunç sesi kulaklarında yankılanıyordu.</p>

  <p class="normal">"Nedir korkunç olan?" diye sordu Asano. Sıra dışı herhangi bir şey olup olmadığını anlamaya çalışıyordu.</p>

  <p class="normal">"Bu işte! Şüphesiz ki dinin özü saygıdır."</p>

  <p class="normal">"Hah şu mesele," dedi Asano. Graham'a gözlerini dikti. "Sizi şaşırttı mı?" dedi. Büyük bir keşif yapmıştı sanki. "Tabi ki şaşırtacak. Öyle ya. Unutmuşum. Bugünlerde ilgi çekmek için çok ilginç şeyler yapılıyor. Kiliseler arasındaki rekabet çok sert. İnsanların dini meselelere ayıracak fazla boş vakitleri yok. Biliyorsunuz. Yapacak çok işleri var." Gülümsedi. "Eski zamanlarda sizin sessiz Sabbath günleriniz vardı. Pazar günü öğleden sonraları da..."</p>

  <p class="normal">"Ama bu," dedi Graham, arkasına dönüp uzaklaşmakta olan yapıya baktı. "Bu kesinlikle..."</p>

  <p class="normal">"Yüzlerce farklı yol vardır. Ama haliyle bir mezhep kendisini iyi anlatamazsa yeterince inanan bulamaz. İbadet de her şey gibi çağa uygun hale geldi. Yüksek sınıflara hitap eden mezhepler var. Onlar daha sessizdir. Pahalı tütsüleri vardır. Herkese kişisel ilgi gösterirler. Ve bunun gibi şeyler... İşlerini iyi yaparlar. İnsanlar buralarda ibadet edebilmek için Konsey'e bir dozen lion öder... Daha doğrusu size..."</p>

  <p class="normal">Graham yeni para birimini hâlâ tam olarak anlayamıyordu. Asano, lionlardan bahsettiğinde bu konudaki zafiyetini yeniden hatırladı. Bir an için kendisine kabul edilemez gelen tapınakta rastladığı gariplikler aklından çıktı. Galiba altın ve gümüş tamamen tedavülden kalkmıştı. Fenikeli tüccarların zamanından beri hüküm süren damgalı altın nihayet tahttan indirilmişti. Değişim kademeli ama oldukça hızlı bir şekilde gerçekleşmişti. İlk aşamada çek sistemi yaygınlaşmıştı. Kendi döneminde bile bu sistem yavaş yavaş nakit paranın tahtını sallamaya başlamıştı. Çek, tüm ticari işlemlerde kullanılan bir değişim aracı olarak yaygınlaşıyordu. Önceleri şehirde ve zamanla dünya genelinde tüm ticari işlemler için konseye ait kahverengi, yeşil ve pembe renklerdeki çekler kullanılmaya başlanmıştı. Asano'nun yanında da bunlardan epeyce vardı. Çekler yırtılabilir kağıtlar yerine, ipekle dokunmuş esnek ve yarı saydam kumaşlara basılıyordu. Tüm çeklerin üzerinde Graham'ın imzası vardı. Bunca yıldan sonra kendi imzasını görmesi karmaşık duygular hissetmesine neden oldu.</p>

  <p class="normal">Şu ana kadar gördükleri isyanla ilgili sağlıklı bilgiler edinebilmesi için yeterli değildi. Reklam duyurularıyla, mucize vadeden teosofist tapınağı tam bir hayal kırıklığı olmuştu. Derken Northumberland bulvarındaki yemekhaneye vardılar. Sonunda gerçekten ilgisini çeken bir yere gelmişlerdi.</p>

  <p class="normal">Asano burayı uşaklar için ayrılmış olan küçük odadan izlemeyi önerdi. Yemekhane çok gürültülüydü. Sesler birbirine karışıyordu. İlk başta neyin ne olduğunu anlayamadı. Daha sonra tanıdık bir ses geldi kulağına. Bu sesi yalnız başına dolaştığı gece, ışıklar yeniden yandığında duymuştu.</p>

  <p class="normal">Büyük kalabalıklara alışmıştı. Yine de yemekhanenin karmaşası zorladı onu. Yemek servisini izledi. Epeyce hızlıydı. Detaylara ilişkin aklına pek çok soru takılmıştı. Birkaç bin insanın aynı anda yemek yiyebileceği bir düzen kurmanın ne kadar zor olabileceğini tahmin edebiliyordu.</p>

  <p class="normal">Başkalarının rahatlıkla dikkatini çekebilecek olan kimi ayrıntıların sık sık gözünden kaçtığı olurdu. Ancak dikkatli bir şekilde düşündüğünde farkına varırdı böyle şeylerin. Yine böyle olmuştu. Şehrin tüm yapılarının birbirleriyle bağlantılı olduğunu ancak şimdi fark edebiliyordu. Meydanların ve yolların arasında kalan küçük binalar yoktu bu şehirde. Viktorya döneminin evleri tuğlalardan yapılmış küçük hücrelerden ibaretti. Her birinde mutfak ve bulaşıkların yıkandığı birer odacık bulunurdu. Oturma ve yatak odaları vardı. Şehrin dışındaki harabeler haricinde bu eski tip barınaklar tamamen ortadan kalkmıştı. Anlaşılan kendi döneminin evleri ilkel çağların sazdan kulübeleri ile aynı kaderi paylaşmışlardı. Başından beri gözünün önünde olan bu gerçeğin ancak şimdi farkına varabiliyordu.</p>

  <p class="normal">Londra bir araya gelmiş bağımsız evlerden oluşan bir küme değildi artık. Yeni çağın Londra'sı binlerce odası, binlerce kafeteryası, şapeli, tiyatroları, marketleri ve toplantı alanları olan devasa bir oteldi. Ona ait sayısız ticari kuruluşun bir senteziydi bu şehir. İnsanlar uyku odalarında kalıyorlardı. Kimi uyku odalarında antre de bulunurdu. Bunlar konforlu olmaları bir yana, en azından temizdiler. Yemek yemek, okumak, düşünmek ve dans etmek için ortak mekanlar vardı. İnsanlar odalarından çıkıp şehrin endüstri merkezlerindeki iş yerlerine ya da ticaret bölümündeki ofislerine gidiyorlardı.</p>

  <p class="normal">Viktorya dönemi şehrinin nasıl olup da bir ticaret devletine dönüştüğünü şimdi daha iyi anlayabiliyordu. Modern şehrin kuruluşunu mümkün kılan en önemli unsur, iş bölümüydü. Kendi döneminde evlerin birleşmesini medeniyetin yeterince gelişmemiş oluşu engellemişti. Barbarca bir gurur anlayışı, hırs, önyargı, kıskançlık, rekabet ve alt sınıflara özgü şiddet... Tüm bu unsurlar evlerin birbirlerinden ayrı olmasını gerekli kılıyordu. Zamanla insanlar daha medeni bir hale gelmişlerdi. Önceki hayatında dışarıda yemek yeme alışkanlıklarında görülen değişime tanık olmuştu. Zamanla kıraathane, çay ocağı gibi mekanların yerini gözenekli ekmek fırınları almıştı. Kadın kulüpleri kurulmaya başlamış, okuma evleri açılmıştı. Bekleme odaları ve kütüphaneler sosyal yapıdaki değişime tanıklık etmişlerdi. İşte bu kurumlar gelişerek bugünkü hallerini almışlardı. Kapısında kilit, pencerelerinde parmaklık olan eski evler de zaman içerisinde ortadan kaybolmuştu.</p>

  <p class="normal">Yemekhanedeki insanlar, alt-orta sınıfın mensuplarıydı. Onlara Viktorya döneminde de sıkça rastlanırdı. O zamanlar evleri dışında bir yerde bedava yemek yemeleri son derece büyük bir utanç kaynağı olurdu onlar için. Karşısında gördüğü bu insanlarınsa hiçbir şeyi taktıkları yoktu. Kimseyle iletişim kurmuyorlardı. Herkes yemeğini bir an önce bitirmeye çalışıyor, yanındakine göz ucuyla bile bakmıyordu.</p>

  <p class="normal">Bir şey dikkatini çekmişti. Görebildiği kadarıyla masalar son derece düzenliydi. Hiçbir kargaşa yoktu. Ne ekmek kırıntıları, ne yemek yerken çıkan gürültüler, ne de sağa sola dağılmış yemek takımları. Oysaki bunlar, Viktorya dönemine ait sofraların olmazsa olmazıydı. Masalardaki eşyalar da son derece farklı gözüküyordu. Hiçbir süs yoktu. Ne bir çiçek, ne de başka bir süs eşyası. Masaların üzerine Şam kumaşını andıran, reklamlarla süslü bir örtü serilmişti.</p>

  <p class="normal">Masalarda porselen ve metalden yapılmış bir alet vardı. Yemek yiyenler bunun içindeki musluktan akan sıvıyla ellerini yıkar, zarif yemek takımları da burada temizlenirdi.</p>

  <p class="normal">Menüde genellikle çorba ve kimyasal şarap olurdu. Bunlar, yemek yiyenlere masalardaki musluklardan dağıtılıyordu. Boşalan kaplar masanın altındaki gümüş raya yerleştirilirdi. Graham da bu sürece şahit oldu. Yemek yiyenlerden bir tanesi yemeğini bitirdi ve bulaşıklarını masanın altına koydu. Bulaşıklar, masanın ucundaki küçük pencereden dışarı çıktı. Daha sonra bir diğer masanın altına girerek gözden kayboldu.</p>

  <p class="normal">Bu salonda bulunan çürümüş, köle ruhlu insanların gururu, gerçekten de rahatsız ediciydi. Hiçbiri bir diğerini beklemek istemiyordu. Birbirlerine alabildiğine yabancıydılar. Bu detaylar Graham'ın kafasını fazlasıyla meşgul ediyordu. Gözü başka bir şeyi görmediğinden olsa gerek, duvarlardaki büyük reklamları ancak çıkarken fark edebildi. En çok tercih edilen mallara ait reklamlardı bunlar.</p>

  <p class="normal">Yemekhanenin yakınında kalabalık bir salon vardı. Kafasını allak bullak eden gürültünün nereden kaynaklandığını burada anlayacaktı. Graham'la uşağı, bu salonun girişindeki turnikenin önünde durdular. Bir tür ödeme yaparak turnikeden geçtiler.</p>

  <p class="normal">Graham içeri girerken garip bir ses duydu. Bu ses önündeki aletten geliyordu. "Efendi huzur içinde uyuyor," diyordu ses. "Sağlığı yerinde. Hayatının geri kalanını havacılığa adadı. Kadınların eskisinden daha güzel olduğunu söylüyor. Muazzam medeniyetimiz onu çok şaşırttı. Büyük patron Ostrog'a büyük bir güven duyuyor. Ostrog, Efendi'nin başbakanı olacak. Kendisi kamu görevlilerini görevden alıp, göreve atama yetkisine sahiptir. Tüm yetkiler Ostrog'un elinde toplanacaktır. Konsey üyeleri, Konsey Evi'nin altında kendi kurdukları hapishaneye gönderildiler."</p>

  <p class="normal">Graham çok şaşırmıştı. Anırır gibi bağıran bu aleti incelemeye başladı. Gövdesinden sık sık ritmik sesler geliyordu. Uyarı sinyalinden sonra konuşma yeniden başladı:</p>

  <p class="normal">"Paris'teki ayaklanma bastırılmıştır. Direniş yenildi. Siyah polisler şehrin bütün önemli noktalarını tuttular. Büyük bir kahramanlıkla dövüştüler. Şair Kipling'in atalarını övmek için yazdığı şarkıları söylediler. Birkaç kez işlerin kontrolden çıktığı oldu. Polisler böyle durumlarda zorunlu olarak işkence, sakat bırakma ve yaralama yöntemlerine başvurdular. Sonuçta asi kadın ve erkeklerin tamamı ele geçirildi. Sakın isyan etmeyin! Bu yaşananlar şehirdeki ahlaksız ucubelere bir ders olsun. Evet, ahlaksız ucubeler! Baş belaları!"</p>

  <p class="normal">Ses kesildi. Kalabalıktan homurtular yükseliyordu. Anlaşılan dinledikleri bu sözlerden hoşnut kalmamışlardı. "Allah'ın belası zenciler!" Adamın biri nutuk atmaya başladı. "Efendi'nin elinden gelen bu mu yani? Kardeşlerim söyleyin bunun için mi bekledik Efendi'yi?"</p>

  <p class="normal">"Siyah polis," dedi Graham, "Neyin nesidir bu?"</p>

  <p class="normal">Asano, Graham'ı dürttü ve gözleriyle ilerideki diğer makineyi işaret etti. O yaşananlarla ilgili başka şeyler söylüyordu. "Canlı gazeteye kulak verin. Canlı Gazete! Paris'te büyük zorbalık! Siyah polis, Paris halkını savaşa zorluyor! Korkunç intikam! Zor günler geri döndü! Kan! Kan!" Hemen ardından diğer gevezelik makinesinden sesler yükseldi. Makinenin söyledikleri tam olarak anlaşılamıyordu. Biraz durduktan sonra devam etti. Bu kez bir öncekine göre daha ılımlı bir konuşma yapıyordu. "Adalet ve düzen en kısa sürede sağlanmalıdır."</p>

  <p class="normal">"Ama..." dedi Graham.</p>

  <p class="normal">"Burada soru sormayın. Yoksa kendinizi bir tartışmanın içinde bulursunuz."</p>

  <p class="normal">"Öyleyse gidelim," dedi Graham. "Bu mesele hakkında daha fazla şey öğrenmek istiyorum."</p>

  <p class="normal">Graham ve uşağı kalabalığı yararak ilerlediler. Konuşmalar kalabalığın arasında büyük bir kaynaşmanın başlamasına neden olmuştu. Çıkışa yöneldiler. Graham, bu salon hakkında epeyce bilgi sahibi olmuştu. İçeride binlerce gevezelik makinesi olmalıydı. Değişik sesler çıkarıyor, bağırıyor, kahkaha atıyor, haykırıyor ve uğulduyorlardı. Her birinin etrafında toplanmış olan kalabalık ve heyecanlı dinleyici grupları vardı. Dinleyicilerin büyük bir bölümü mavi elbise giymişlerdi. Makineler çeşit çeşitti. Kimileri eski püskü küçük aletler, kimileri ise Graham'ın ilk gördüğüne benzeyen devasa makinelerdi.</p>

  <p class="normal">Bu yer her zaman olduğundan çok daha kalabalıktı. Bu durumun nedeni Paris'teki olayların insanlarda merak uyandırmasıydı. Yaşananların Ostrog'un yansıttığından çok daha büyük olduğu açıktı. Gevezelik makinelerinin açıklamaları bunu kanıtlıyordu. İnsanlar makinelerden duyduklarını tekrar ediyor, bu da bitmek bilmeyen bir uğultuya neden oluyordu. Her şey birbirine karışmıştı. "Polisi linç etmişler", "Kadın yanarak ölmüş", "Efendi böyle şeylerin yaşanmasına nasıl izin verir?" diye soruyordu insanlar. Yakınındaki bir adam, "Yoksa Efendinin düzeni böyle bir şey mi?" diyordu.</p>

  <p class="normal">Efendinin düzeni böyle bir şey miydi? Salondan çıktıktan sonra da makinelerin gürültüsünü duymaya devam ettiler. Ve bu söz Graham'ın kulaklarında çınlayıp durdu.</p>

  <p class="normal">Dışarı çıktılar. Asano'dan Paris'te yaşananları kendisine anlatmasını istedi. "Bu silahsızlandırma meselesi ne? Neydi insanların sıkıntısı? Tüm bunların anlamı ne?" Asano oldukça endişeli bir şekilde Graham'a her şeyin yolunda olduğuna dair güvence verdi. "Her şey yolunda Efendim."</p>

  <p class="normal">"Ama bu zorbalık..."</p>

  <p class="normal">"Birkaç yumurta kırmadan omlet yapamazsınız. Serseri bunlar. Sadece şehrin bir bölümünde sesleri çıkıyor. Diğer bölgelerde her şey yolunda. Paris işçileri dünyanın en vahşi işçileridir. Tabi bizimkilerden sonra."</p>

  <p class="normal">"Ne? Londralı işçiler mi?"</p>

  <p class="normal">"Hayır Japonlar. Hep baskı altında tutmak gerekir onları."</p>

  <p class="normal">"İyi de bir kadının yanarak ölmesi ne demek?"</p>

  <p class="normal">"Bir komün var," dedi Asano. "Sizin servetinize el koymak istiyorlar. Mülkiyet hakkını kaldırıp dünyayı ayak takımının kontrolüne bırakmayı planlıyorlar. Siz Efendisiniz. Dünya sizin malınız. Neyse ki komün buraya gelemeyecek. Siyah polise ihtiyaç kalmayacak. Zaten onlar bizim kendi siyahî insanlarımız. Fransızca konuşan siyahîler. Senegal alayları, Nijer ve Timbuctoo."</p>

  <p class="normal">"Alayları?" diye sordu Graham, "Ben sadece bir tane olduğunu sanmıştım..."</p>

  <p class="normal">"Hayır," dedi Asano. Graham'a baktı. "Birden fazla var."</p>

  <p class="normal">Graham kendisini fena halde çaresiz hissediyordu.</p>

  <p class="normal">"Ben öyle düşünmemiştim," diye söze girdi aniden ve durdu. Konuyu değiştirdi. Gevezelik makineleri hakkında konuşmak istiyordu. Kalabalığın büyük bölümü eski kıyafetler, hatta paçavralar giyiyordu. Diğer taraftan Graham şehrin en üst sınıflarına ait konforlu özel odalara gevezelik makineleri yerleştirildiğini öğrendi. Bu odalarda kalanlar gevezelik makineleri sayesinde diledikleri haber ajansı ile bağlantı kurabilmekteydiler. Graham kendi odasında neden gevezelik makinesi bulunmadığını sordu. Asano mahcup olmuştu. "Bunu hiç düşünmemiştim Efendim," dedi. "Ostrog onları kaldırtmış olmalı."</p>

  <p class="normal">Graham gözlerini Asano'ya dikmişti. "Nasıl bilgi alacağım ben peki?" diye bağırdı.</p>

  <p class="normal">"Belki de Ostrog bunların canınızı sıkabileceğini düşünmüştür," dedi Asano.</p>

  <p class="normal">Kısa bir sessizlik oldu. Graham "Döner dönmez yeniden yerleştirilmelerini istiyorum," dedi.</p>

  <p class="normal">Haber odaları ve yemek salonları sadece belli merkezlerde değildi. Aksine şehrin her noktasına yayılmışlardı. Graham, gece gezisi boyunca sürekli farklı yerlerdeki gevezelik makinelerinden gelen konuşmaları duyacaktı. Ostrog'un yayın organına ya da onun rakiplerine ait makinelerden çıkan garip uyarı sesleri kulaklarında çınladı durdu.</p>

  <p class="normal">Şehrin her yerinde, girmek üzere olduklarına benzeyen çocuk yuvaları vardı. Şimdi gidecekleri yer yemek salonu ile yürüyen yollar arasında bir yerde kurulmuştu. İçeri girebilmek için bir miktar ödeme yapmaları gerekiyordu. Altın kopçalı mor bir cübbe giyen adam, onlara eşlik etti. Adamın kıyafetleri sağlıkçılara ait şeylerdi. Graham, adamın tavırlarından kendisini tanıdığını anlamıştı. Bu nedenle mekanın ilginç yapısı hakkında rahatça soru sorabildi.</p>

  <p class="normal">İçerisi çok sessizdi. İnsanlar hiç ses çıkarmadan yürüyorlardı. Sanki ayak sesleri çalınmıştı bu insanların. Dar ve küçük kapılar gördü. Büyüklükleri ve yapıları Viktorya dönemi cezaevlerinin hücre kapılarını çağrıştırıyordu. Diğer taraftan her bir kapının üst kısmında yeşil renkli şeffaf maddeyle kapatılmış boşluklar vardı. Bu maddeyi ilk uyanışından hatırlıyordu. Yatağının etrafı bununla çevriliydi. Kapıların ardında yeni doğmuş bebekler vardı. İçi yastıkla döşenmiş küçük kaplarda yatıyorlardı. Çeşitli araçlar içerideki havanın değerlerini kontrol ediyordu.</p>

  <p class="normal">Az ilerideki merkez ofiste bir zil çaldı. Bu içerideki nem ve sıcaklık oranlarında değişiklik olduğunu bildiren bir uyarıydı. Bu yuvalar eski dünyanın son derece riskli çocuk bakım servislerinin yerini almıştı. Uşak, Graham'a nem hemşirelerini gösterdi. Mekanik araçlardı bunlar. Kolları, omuzları ve şaşırtıcı derecede gerçekçi bir biçimde yapılmış göğüsleri vardı. Organların doku ve yerleşimi mükemmel gözüküyordu. Buna karşılık belden aşağılarında yalnızca pirinç tripotlar vardı. Yüzlerinde ise annelerin dikkatini çekmeyi amaçladığı anlaşılan reklam duyuruları asılıydı.</p>

  <p class="normal">O gece karşılaştığı şaşırtıcı şeylerin hiçbiri bu yer kadar Graham'ı sarsmamıştı. Bu küçük pembe yaratıklar çelimsiz ayaklarıyla ilk hareketlerini yaptıkları sırada yanlarında hiç kimse yoktu. Onları sarıp sarmalayan bir kucaktan yoksundular. Tamamen sevgisiz bir şekilde büyüyor olmalarını Graham'ın aklı almıyordu. Yardımcı doktorsa farklı düşünüyordu. Viktorya dönemine ait istatistikler çocukların hayatlarının annelerinin kollarındayken büyük bir risk altında olduklarını ortaya koyuyordu. Bu dönemde çocuk ölüm oranı çok yüksekti. Oysa onun yuvasının, Uluslararası Kreş Karteli'nin çocuk kaybı ise yüzde yarım bile değildi. Bu rakamlar Graham'ı ikna etmeye yetmemişti.</p>

  <p class="normal">Koridorlardan birinde mavi kıyafetlerden giyen genç bir çiftle karşılaştılar. Şeffaf maddenin ardından ilk doğan çocuklarını izliyorlardı. Mutlulukları her hallerinden belliydi. Graham'ı fark edince ciddileştiler. Utanmışlardı. Bu durum Graham'ın bazı şeyleri daha iyi anlamasına yardımcı oldu. Onun bakış açısı ile bu yeni çağın değerleri arasında gerçekten de büyük bir uçurum vardı. Az ileride emekleme odaları ve anaokulu vardı. Aklı karışmıştı. Sıkıntılıydı. Oyun odalarının boş olduğunu fark etti. Anlaşılan bu devrin çocukları en azından gecelerini uyuyarak geçiriyorlardı. Oyun odasına girdiler. Memur oyuncakları gösterdi. Oyuncaklar Froebel'den<sup class="calibre3"><a href="../Text/efendi_split_045.html#footnote-11610-17" id="footnote-11610-17-backlink">17</a></sup> ilham almışa benziyordu. Burada gerçek hemşireler vardı. Yine de işin çoğunu makineler yapıyordu. Dans edip şarkı söyleyen, çocuklarla oyun oynayan makinelerdi bunlar.</p>

  <p class="normal">"Ne çok yetim var," dedi Graham. Meseleyi yanlış anlamıştı. Daha sonra öğrendi ki bu çocukların büyük çoğunluğu yetim değildi.</p>

  <p class="normal">Kısa süre sonra yuvadan ayrıldılar. Graham gördüğü bebeklerin onu korkuttuğunu söyleyerek lafa girdi. "Annelik bitti mi yani?" dedi. "Annelik yapay bir şey miydi? Olamaz bu. Bir içgüdüydü annelik. Bu hiç de doğal değil. Korkunç bir şey bu."</p>

  <p class="normal">"Buradan dans alanına gideceğiz," dedi Asano. "Orası çok kalabalıktır. Tüm bu politik karmaşaya rağmen tıka basa insan doludur. Kadınlar genellikle politikayla fazla ilgilenmezler. Tabi birkaç istisna hariç. Orada anneleri göreceksiniz. Londra'daki genç kadınların büyük bölümü çocuk sahibidir. Orta sınıfın üyeleri için bir çocuk sahibi olmak kabul edilebilir bir şeydir. Bir yerde canlılık göstergesi sayılır. Pek azının birden fazla çocuğu olur. Emek Departmanı'nda durum farklı. Annelik meselesine gelince. Hâlâ çocuklarıyla iftihar ediyorlar. Sık sık buraya gelip çocuklarıyla ilgilenirler."</p>

  <p class="normal">"Anladığım kadarıyla dünya nüfusu..."</p>

  <p class="normal">"Evet. Düşüyor. Emek Departmanı'ndaki insanlar hariç. Bilimsel disiplin altında tutulmalarına rağmen tamamen kaygısızlar..."</p>

  <p class="normal">Müzik sesleri gelmeye başlamıştı. İleride bir koridor vardı. Yaklaştılar. Koridorun üzerinde mor taşlarla süslenmiş sütunlar vardı. O sırada koridordan neşeli insanlar geçiyordu. Bir kahkaha tufanı koptu. "Göreceksiniz Efendim," dedi Asano tuhaf bir gülümsemeyle. "Dünya değişti. Bir dakika sonra yeni çağın annelerini göreceksiniz. Bu taraftan gelin. Az kaldı."</p>

  <p class="normal">Bir asansörle yukarı çıktılar. Sonra daha yavaş bir asansöre bindiler. Onlar yaklaştıkça müziğin şiddeti artıyordu. Müzik iyice belirgin bir hale geldiğinde, dans edenlerin ayak sesleri de ayırt edilmeye başlandı. Yine bir turnikeden geçtiler. Önlerinde dans pistini gören geniş bir geçit uzanıyordu. Karşılarındaki manzara ve duydukları müzik adeta büyülüydü.</p>

  <p class="normal">"Burada," dedi Asano, "Sizin ufaklıkların anneleri ve babaları var."</p>

  <p class="normal">Salon fazla gösterişli değildi. Ama Graham'ın şimdiye kadar gördüğü en büyük salondu. Geçidin tavanını destekleyen beyaz bacaklı güzel kadın heykelleri göz kamaştırıyordu. Demek ki heykel sanatı bu çağda da ihtişamından bir şey kaybetmemişti. Heykellerin gövdeleri acıdan kıvranıyor gibi gözükse de yüzleri gülüyordu. Her yeri dolduran müziğin kaynağı belirsizdi. Parlak zeminin üzerinde dans eden çiftler vardı. "Bakın onlara," dedi küçük memur, "Bakın nasıl da gösteriyorlar anneliklerini."</p>

  <p class="normal">Dans pistini ikiye bölen perdenin üst kısmını görebiliyordu. Perdenin diğer tarafında da bir çeşit salon vardı. Etraftaki ok işaretleri, buradan şehir yollarına gidilebildiğini gösteriyordu. Buradaki insanlar çok gösterişli değillerdi. Büyük bölümü artık Graham'a tanıdık gelmeye başlayan mavi üniformayı giyiyordu. Giriş turnikesinde ödeme yapamayacak kadar yoksuldular. Yine de müziğin cazibesine kapılmışlardı. Bazıları bulabildikleri boşluklarda dans ediyorlardı. Üzerlerindeki paçavralar dans ederken sallanıyordu. Dans ederken yaptıkları, Graham'ın anlamını çözemediği jest ve hareketler dikkat çekiciydi. Derken birisi ıslıkla devrim şarkısını çalmaya başladı. Nakaratını tamamladı ama devamı gelmedi. Sesin geldiği yön karanlıktı. Graham ne olduğunu tam olarak görememişti.</p>

  <p class="normal">Tekrar diğer tarafa geçtiler. Kadın heykellerinin az ötesinde erkeklere ait büstler vardı. Bunlar çağın en çok saygı duyulan insanlarına aitti. Büyük bölümünü daha önce hiç duymamıştı. Yine de aralarından bazılarını tanıyordu. Grant Allen, Le Gallienne, Nietzsche, Shelley ve Goodwin. Dans pisti üstünde bazı yazılar gördü. Yer yer tahrip olmuşlardı. Siyah çiçek desenleri ile süslenmişlerdi. Anladığı kadarıyla şöyle diyordu: "Uyanış festivali başladı."</p>

  <p class="normal">"Sayısız insan, sırf bu eğlenceye katılabilmek için tatile çıkıyor. İşe dönmeyi reddeden işçileri saymıyorum bile," dedi Asano. "Bu insanlar her zaman tatil yapmak isterler."</p>

  <p class="normal">Graham yanındaki korkuluğa doğru ilerledi. Üzerine yaslanıp dans edenleri izlemeye başladı. Bulundukları yerde, neredeyse tamamen yalnızdılar. Dans pistinin etrafında oluşan atmosferin sıcaklığını hissedebiliyordu. Kadınlar ve erkekler epeyce serbest giyinmişlerdi. Kolları ve boyunları açıktı. Bazı erkeklerin saçlarında kadınsı bukleler vardı. Çenelerini tıraş etmişlerdi. Pek çoğu makyaj yaparak yanaklarına allık sürmüştü. Kadınların çoğu fark edilir derecede güzeldi. Ne de cilveli kıyafetler giymişlerdi öyle. Bazı insanların zevkten kendilerinden geçmiş olduklarını fark etti. Gözleri yarı kapalıydı. Bir tür transa girmişlerdi.</p>

  <p class="normal">"Kim bu insanlar?" diye sordu.</p>

  <p class="normal">"İşçiler. Başarılı işçiler. Sizin orta sınıf dedikleriniz. Küçük iş adamları uzun zaman önce ortadan kalktılar. Onların yerini mağaza çalışanları, yöneticiler, çeşit çeşit mühendisler aldı. Bu bir festival gecesi. O yüzden bütün dans alanları böyle kalabalıktır. Tapınaklar da tabii..."</p>

  <p class="normal">"İyi ama kadınlar..."</p>

  <p class="normal">"Onlar da aynı. Kadınların yaptığı bin çeşit iş var günümüzde. Sizin döneminizde kadınlar henüz yeni yeni çalışma yaşamına katılıyorlardı. Günümüzde kadınların büyük bölümü ekonomik bağımsızlıklarını kazanmışlardır. Buradakilerin çoğu evlidir. Bu arada evlilikte kullanılan farklı sözleşme çeşitleri var. Her halükarda onlara ne kadar çok para verirseniz sizi o kadar çok severler."</p>

  <p class="normal">"Anlıyorum," dedi Graham. Dans pistinin üzerindeki kızarmış suratları izliyordu. Aklında hâlâ sıska bacaklı yumurcakların çaresizliği vardı.</p>

  <p class="normal">"Ve bunlar anne demek?"</p>

  <p class="normal">"Çoğu öyle."</p>

  <p class="normal">"Bu gördüğüm şeylerden sonra sizin sorunlarınızın çok daha karmaşık olduğuna inanıyorum. Mesela bu sahne bir sürpriz oldu benim için. Paris'ten gelen haberler de öyle."</p>

  <p class="normal">Kısa bir süre durup sonra yeniden lafa girdi.</p>

  <p class="normal">"Bunlar anne. Belki zamanla bu şeyleri kabullenebilirim. Ne kadar uğraşsam da eski düşünce alışkanlarını kafamdan atamıyorum. Alışkanlıkların temelinde ihtiyaçlar vardır. İhtiyaçlar değişince alışkanlıklar da değişir. Bizim zamanımızda bile bir kadından sadece çocuk yetiştirmesi beklenmezdi. Ama onları bağrına basması, kendini onlara adaması ve onları eğitmesi, anneliğin doğal bir unsuru olarak kabul edilirdi. Ahlaki ve zihinsel eğitimin temellerini çocuk annesinden alırdı. Açık ki bugünlerde böylesi bir bakıma ihtiyaç yok. Anlıyorum. Bir zamanlar bir aile ideali vardı. Ağırbaşlı, sabırlı bir kadın; evinin hanımı; anne ve aynı zamanda erkeğin en büyük destekçisi. Böylesi bir kadını sevmek çoğu erkeğin gözünde bir tür ibadetti."</p>

  <p class="normal">Durdu ve tekrarladı. "Bir tür ibadet."</p>

  <p class="normal">"İdealler değişti," dedi Asano. "İhtiyaçlar da değişti."</p>

  <p class="normal">Graham bir an için dalmıştı. Asano'nun sözleriyle kendine geldi. Asano sözlerini tekrarladı. Graham tekrar konuya döndü.</p>

  <p class="normal">"Elbette tüm bu olayların arkasında yatan kusursuz mantığı anlayabiliyorum. Nefis terbiyesi, ağırbaşlılık, olgun düşünceler, özcülük... Bunlar barbarlık döneminin, tehlikelerle dolu bir yaşamın idealleri... Mesela inatçılık insanın henüz fethedilmemiş olan doğaya verdiği yanıt olarak görülebilir. Ne var ki insan, doğayı her açıdan fethetmiş artık. Siyasetin kontrolü ise siyah polisleri olan patronlarda. Ama herkes hayatından memnun, neşe dolu."</p>

  <p class="normal">Tekrar dans edenlere baktı. "Neşe dolu."</p>

  <p class="normal">"Elbette zor zamanlar da oluyor," dedi Asano karşılık olarak.</p>

  <p class="normal">"Ne kadar genç gözüküyorlar. Onların arasında ben bayağı yaşlı dururum. Halbuki benim çağımda orta yaşlı sayılırdım."</p>

  <p class="normal">"Zaten gençler. Bu sınıfın mensupları arasında orta yaşlılar pek azdır."</p>

  <p class="normal">"Nasıl yani?"</p>

  <p class="normal">"Yaşlıların hayatları genellikle çekilmez olur. Tabi kendilerini sevecek kişiler ve yardımcılar satın alabilecek kadar zenginlerse o başka. Bizde ötenazi denilen bir gelenek var."</p>

  <p class="normal">"Ah! Evet, ötenazi," dedi Graham, "Kolay ölüm."</p>

  <p class="normal">"Kolay ölüm, bir insanın yaşayabileceği en son zevktir! Ötenazi Şirketi, işini gerçekten iyi yapar. İnsanlar ödemeyi baştan peşin olarak yaparlar. Sonra zevk şehirlerine giderler. Oradan döndüklerinde epeyce güçten düşmüş, zayıflamış olurlar. Kolay ölüm için hazırdırlar."</p>

  <p class="normal">"Hâlâ anlamam gereken pek çok şey var," dedi Graham. Kısa bir süre durduktan sonra,</p>

  <p class="normal">"Yine de tüm bunların mantığını anlayabiliyorum," dedi. Bizim erdem anlayışımız ve ahlaki yasaklarımız karşı karşıya kaldığımız tehlikelerle doğrudan bağlantılıydı. Stoacı ya da püriten ahlak anlayışı benim dönemimde bile ortadan kalkmaya başlamıştı. Eski çağlarda insanlar, acı çekmeye karşı silahlandırmışlardı kendilerini. Bugün ise zevk için yanıp tutuşuyorlar. Çok belirgin farklılıklar var. Medeniyetin gelişimi acıyı ve tehlikeleri ortadan kaldırdı. Tabi ki zenginler için... Zaten sadece zenginlerin hayatının bir önemi var bu çağda. İki yüz yıldır uyuyordum, tüm bunların karşısında şaşırmam normal değil mi?"</p>

  <p class="normal">Her ikisi de korkuluklara yaslanıyorlardı. Gözleri dans edenlerdeydi. Gerçekten de karmaşık hareketlerdi yaptıkları. Tanık oldukları sahne tam anlamıyla göz kamaştırıcıydı.</p>

  <p class="normal">"Bu boyalı aptallar gibi olmaktansa, karın altında titreyen yoksul bekçiler gibi olmayı tercih ederim," dedi Graham.</p>

  <p class="normal">"Karın altında!" diye tekrarladı Asano, "Muhtemelen herkes sizin gibi düşünmeyecektir."</p>

  <p class="normal">"Yabaninin tekiyim ben," dedi Graham, Asano'nun sözlerine kulak asmamıştı. "Kötü bir şey değil bu. İlkelim ben, paleolitik bir adamım. Bunlar öfke ve korkuyu hiç tanımamışlar. Hayat onları şen, tasasız ve latif kılmış. Ah bir de benim 19. yy'da yaşadıklarımı yaşasalar. O zaman görürdüm ben onları. Bunların kalifiye işçiler olduklarını söylüyorsun. Bunlar burada dans ederken, Paris'te insanlar savaşıyorlar. İnsanlar ölüyor Paris'te. Dünyayı kurtarmak için ölüyorlar. Halbuki onlar da dans edip keyif çatabilirler."</p>

  <p class="normal">Asano'nun yüzünde garip bir gülümseme oluştu. "Ona bakarsanız Londra'da da insanlar ölüyor."</p>

  <p class="normal">Bir anlık sessizlik oldu.</p>

  <p class="normal">"Nerede uyur bunlar?" diye sordu Graham.</p>

  <p class="normal">"Çeşitli yerlerdeki kalabalık mahallelerde kalıyorlar."</p>

  <p class="normal">"Peki, nerede çalışıyorlar? Bu, bu evcil..."</p>

  <p class="normal">"İş merkezlerini bu akşam görebiliriz. İşçilerin yarısına yakını, ya dışarıda ya da silah altındalar. Çoğu insan tatilde. Ama eğer siz de isterseniz iş yerlerini görebiliriz."</p>

  <p class="normal">Graham bir süre dans edenleri izledi. Sonra aniden döndü. "İşçileri görmek istiyorum. Yeterince gördüm bunları," dedi.</p>

  <p class="normal">Dans alanını yaran geçitten ilerlediler. Daha sonra bir başka geçit çıktı karşılarına. Öbür ucundan mis gibi temiz hava geliyordu. Temiz ve soğuk hava.</p>

  <p class="normal">Öbür tarafa geçtikten sonra Asano gülümsedi. "Burası Efendim," dedi, "Burası size çok tanıdık gelecektir. Ama şimdilik söylemeyeceğim. Gelin lütfen," dedi.</p>

  <p class="normal">Giderek soğuyan kapalı bir pasajdan geçtiler. Ayak seslerinin yankılanıyor olması, Graham'a burasının bir köprü olabileceğini düşündürdü. Üstü camla kapatılmış kavisli bir yola geldiler. Graham buraya daha önce ne zaman geldiğini hatırlayamasa da bir şekilde tanıdık geliyordu gördükleri. Önünde eski tipte bir merdiven vardı. Uyandıktan sonra gördüğü ilk gerçek merdivendi bu. Tırmanmaya başladılar. Çıktıkları yer yüksek tavanlı, karanlık ve soğuktu. Neredeyse tamamen dik duran bir başka merdiven çıktı karşılarına. Buna da tırmandılar. Graham'ın aklı karışmıştı.</p>

  <p class="normal">Yukarı çıktıklarında ise taşlar yerine oturdu. Graham tutunduğu demir çubukları tanımıştı. Şu an St. Paul Katedrali'nin bahçesinde duran topun altındaydılar... Şehre göre biraz daha yüksekte kalıyordu burası. Alacakaranlıktı. Kafasını kaldırıp baktı. Uzakta ışıklar parlıyordu.</p>

  <p class="normal">Üstündeki demirlerin arasından gökyüzünü izledi. Takımyıldızların yeri değişmişti sanki. Kapella batıdaydı. Vega yükseliyordu. Büyük Ayı'nın kutup yıldızının hemen yanındaki yedi parlak noktası yer değiştirmişe benziyordu.</p>

  <p class="normal">Gökyüzü berraktı. Güneydeki ve doğudaki rüzgar gülleri manzarayı bozuyordu. Bu yüzden her şeyi çok net göremiyordu. Orion güneybatıdaydı. Demir tozlarına bulanmış bir hayaleti andırıyordu. Baş döndüren ışık demetleriyle iç içe geçmiş belirsiz şekiller... Havaalanından bir siren sesi geldi. Uçaklardan biri havalanmaya hazırdı. Bir süre havaalanına baktı. Sonra yeniden kuzeydeki takımyıldızlarına döndü.</p>

  <p class="normal">Epeyce sessiz kaldı. "Bu," dedi en sonunda. Karanlığın içerisinde gülümsüyordu. "Her şeyden daha ilginç görünüyor. St. Paul'ün kubbesinin altında durmak ve bir kez daha bu tanıdık, sessiz yıldızları izlemek!"</p>

  <p class="normal">Asano Graham'ı buradan en büyük kumar ve iş merkezlerinin olduğu bölgeye götürdü. Karmaşık yollardan geçtiler. Geldikleri yerde muazzam servetler kazanılır ve aynı hızla kaybedilirdi. Burada yan yana dizilmiş salonlar vardı. Kat kat geçitlerle çevrelenmişlerdi. Geçitler ofislere açılıyordu. Sayısız köprü, yaya yolları, trapez ve kablolar... Olağanüstü bir hareketlilik vardı burada. Dizginlenemez bir canlılık. Her yerde reklamlar vardı. Işık ve renk karmaşası beynini allak bullak etmişti. Buradaki gevezelik makineleri bile farklıydı. Ciyaklamaları ve söyledikleri aptalca sözler kulaklarında yankılanıyordu. "Gözlerinizi çıkarıp atın", "Gewhoop, Bonanza", "Golliperler gelin ve dinleyin".</p>

  <p class="normal">Anlaşılan bu yer, hem işini bilen kurnazlarla, hem de kazanma heveslisi acemilerle doluydu. Öğrendiğine göre diğer zamanlarda çok daha kalabalıktı burası. Son birkaç gündür yaşanan politik çalkantılar buradaki hareketliliği daha önce hiç olmadığı kadar azaltmıştı. Büyükçe bir salonda dizi dizi rulet masaları kurulmuştu. Her birinin yanında heyecanlı bir kalabalık toplanmıştı. Bir başka yerde fısıldaşan bir grup dikkatini çekti. Soluk yüzlü kadınlar ve cahil, boşboğaz erkekler burada hayali bir şirkete ait hisselerin ticaretini yapıyorlardı. Bu hisselerin her beş dakikada bir yüzde on kâr getirdiğini öğrendi. Yine de tehlikeli bir oyundu bu. Kazananlar kadar, kaybedenler de vardı.</p>

  <p class="normal">Buradaki faaliyetler zaman zaman şiddete dönüşen bir coşkuyla yürütülüyordu. Graham kalabalık bir gruba yanaştı. Merkezde iki seçkin tüccar vardı. Kendilerini tamamen işlerine vermişlerdi. Canla başla mücadele ediyorlardı. Demek ki hâlâ uğrunda mücadele edilebilecek bir şeyler vardı hayatta. Tam bu sırada gevezelik makineleri bir duyuru yaptılar. Duydukları Graham'ı fazlasıyla şaşırtacaktı. " Propraitör garantilendi. Propraitör garantilendi."</p>

  <p class="normal">"Kim bu Propraitör?" diye sordu.</p>

  <p class="normal">"Sizsiniz."</p>

  <p class="normal">"Ne demek benim? Beni nasıl garantilediler?"</p>

  <p class="normal">"Yoksa garantilenmediniz mi?"</p>

  <p class="normal">Graham düşündü. "Sigorta mı?"</p>

  <p class="normal">"Evet. Sizin döneminizde de vardı sigortacılık. Size hayat sigortası yapıyorlar. Bunun için myriadlarca lion yatırılıyor size. Bütün seçkin insanlar sigortalanır. Bakın."</p>

  <p class="normal">Kalabalık bir grup hareketlenmeye başladı. Uğultular yükseliyordu. Graham büyük, siyah bir ekranın üzerinde, anlamını çözemediği mor yazıların yandığını gördü. İnsanlar gördüklerine sinirlenip, bağırıp çağırmaya başladılar. Nefes nefese, gözlerinden öfke saçan adamlar koşturarak yakınlarına geldiler. Bu arada salonun girişinde arbede çıktı.</p>

  <p class="normal">Asano bir hesap yaptı. "Yüzde on yedi. Her yıl için yıllık tahsisatlarının yüzde on yedisi size ayrılacak. Eğer sizin şimdi burada olduğunuzu bilselerdi epey başımız ağrırdı. Neyse ki bilmiyorlar. Bu arada sizin tahsisatlarınızla son derece güvenli yatırımlar yapılıyor. Aslında katıksız bir kumarbazsınız Efendim."</p>

  <p class="normal">Ekranda insanların kazançlarının arttığını gösteren yazılar çıkıyordu. Yatırımcılar bir süre ne yapacaklarını bilemediler. Spekülatörlerin arasındaki kadınların epeyce kalabalık oluşu Graham'ın dikkatini çekti. Bir kez daha yeni çağda kadın cinsinin bağımsızlığını ilan ettiğine tanık oluyordu. Kalabalığın içerisinde başlarının çaresine bakabiliyorlar, gerektiğinde dirseklerini büyük bir ustalıkla kullanıyorlardı. Bunu bizzat yaşayarak görmüştü.</p>

  <p class="normal">Kısa bir süre sonra saçları şakaklarına düşmüş bir kadın, kolundan yakaladı Graham'ı. Kadın Graham'a ters ters baktı. Sanki bir yerden tanıyordu onu. İyice yaklaştı. Kazayla olmuş gibi eline dokundu. Anlaşılan kadın ondan hoşlanıyordu. Tam o sırada zayıf, gri sakallı bir adam öne geçmeye çalıştı. Kan ter içindeydi. Kadınla aralarına girmişti. Gözü ekranda yazan yazıdan başka hiçbir şeyi görmüyordu.</p>

  <p class="normal">"Sıkıldım bunlardan. Buradan ayrılmak istiyorum," dedi Graham. "Bu benim görmek istediğim şey değil. Bana işçileri göster. Mavili insanları görmek istiyorum. Bu sapık parazitleri değil..."</p>
</body>
</html>
