<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ejder Kanadı</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>KIRKINCI BÖLÜM</h1>
  <hr class="sigil_split_marker" />

  <h3 class="sigil_not_in_toc">KALDIRAÇLAR, DREVLİN&nbsp;</h3>

  <h3 class="sigil_not_in_toc">AŞAĞI ÂLEM</h3>
  <hr class="sigil_split_marker" />

  <p class="softbreak">&nbsp;</p>

  <p>"Kaptan," diye bildirdi teğmen, yerdeki kalabalığa bakarak, "Avuçta bizi bekleyen sıradışı bir Geg kalabalığı var."</p>

  <p>"Onlar Geg değil, teğmen," dedi kaptan, dürbünü gözlerine kaldırarak. "Görünüşlerine bakılırsa, bunlar insan."</p>

  <p>"İnsan mı?" Teğmen Avuç'a baktı. Dürbünü kaptandan kapıp, insanları kendi gözleriyle görmek için can atıyordu.</p>

  <p>"Buna ne dersin, teğmen?" diye sordu kaptan.</p>

  <p>"Sorun çıkacak, efendim. Birkaç yıldır bu hatta görev yapıyorum ve benden önce de babam bu hatta çalıştı, ama Aşağı Âlem'de insanların görüldüğünü hiç duymadım. Bir öneri yapmama izin verirseniz-" Teğmen kendine geldi ve dilini ısırdı.</p>

  <p>"Öneri mi yapacaksın?" diye tekrarladı Kaptan Zankor'el, tehlikeli bir ses tonuyla. "Demek kaptanına bir öneri yapacaksın. Önerin ne olabilir acaba, teğmen?"</p>

  <p>"Hiçbir şey, efendim. Yetkimi aştım."</p>

  <p>"Hayır, hayır, teğmen, ısrar ediyorum," diye yanıtladı Zankor'el, geirine göz atarak.</p>

  <p>"Neler olduğunu öğrenmeden yanaşmamamızı önerebilir miyim?"</p>

  <p>Kaptan Zankor'el'in de çok iyi bildiği gibi, bu son derece makul ve mantıklı bir öneriydi. Ama Geglerle tartışmayı gerektiriyordu ve Zankor'el tek kelime bile Gegce bilmiyordu. Ama teğmen biliyordu. Kaptan Zankor'el, anında bunun, teğmenin kendisi -kraliyet ailesinden Kaptan Zankor'el-ile mürettebatın önünde alay etmek için yeni bir oyunu olduğuna karar verdi. Aptalca kahramanlığıyla bunu bir kez yapmıştı teğmen. Kaptan, bunun bir kez daha olmasına izin vermektense, ruhunu, geirin taşıdığı o lapis-kalseduan karışımı kutuda görmeyi yeğleyeceğine karar verdi.</p>

  <p>"İnsanlardan bu kadar korktuğunu bilmiyordum, teğmen," diye yanıtladı kaptan. "Tehlikeli olabilecek bir duruma doğru yol alırken, yanımda korkmuş bir adam bulundurmayı göze alamam. Kamarana dön, Teğmen Bothar'in ve yolculuğun sonuna kadar oradan çıkma. Hayvanlarla ben ilgilenirim."</p>

  <p>Şokun yarattığı sessizlik köprüye yayıldı. Kimse nereye bakacağını bilmiyordu, bu yüzden de hiçbir şeye bakmamaya çalıştılar. Bir elf subayın korkaklıkla suçlanması, Aristagon'a döndüğü zaman idam edilmesi anlamına geliyordu. Elbette teğmen kendini savunabilirdi. Ama tek savunması, kaptanı -kraliyet ailesinin bir üyesini- suçlamak olacaktı. Yargıçlar kime inanırdı ki?</p>

  <p>Teğmen Bothar'in'in yüzü sert, badem şeklindeki gözleri sabitti. Ele geçirilmiş bir başka asi, daha sonra ölülerin bile daha canlı göründüğünü söylemişti.</p>

  <p>"Nasıl isterseniz, efendim." Teğmen topuklarının üzerinde dönerek köprüyü terk etti.</p>

  <p>"Korkaklık -işte asla tahammül edemeyeceğim tek şey!" dedi Kaptan Zankor'el. "Hepiniz hatırlayın bunu."</p>

  <p>"Başüstüne, efendim," oldu, teğmenin emri altında insanlarla ve elflerle savaşa girmiş ve Bothar'in'in cesaretini herkes ten iyi bilen askerlerin sersemlemiş ve yarım ağız cevabı.</p>

  <p>"Gemi büyücüsünü çağırın," diye emretti kaptan, dürbününü kaldırıp, devasa elin avcunda toplanmış küçük gruba bakarak.</p>

  <p>Gemi büyücüsü çağrıldı. Büyücü hemen geldi. Hafifçe şaşırmış bir durumda, çevresine göz gezdirerek, gelirken yolda duyduğu dedikodunun doğru olup olmadığını anlamaya çalıştı. Kimse onunla göz göze gelmeye cesaret edememişti. Kimsenin bunu yapmasına da gerek yoktu zaten. Ciddi yüzleri ve sabit gözleri gören gemi büyücüsü, istediği yanıtı almıştı.</p>

  <p>"İnsanlarla karşılaşmak üzereyiz, Magicka."<a href="../Text/DiPNOTLAR.xhtml#a20" id="a20"><sup>20</sup></a>&nbsp;Kaptan, sanki ters giden bir şey olmamış gibi, ılımlı bir ses tonuyla konuşmuştu. "Gemideki herkese düdük dağıtıldı, sanırım.”</p>

  <p>“Evet, kaptan."</p>

  <p>"Herkes nasıl kullanılacağını biliyor mu?”</p>

  <p>“Öyle olduğuna inanıyorum, efendim," diye yanıtladı gemi büyücüsü. "Geminin girdiği son savaşta, bir grup asi elf gemiye çıktı..."</p>

  <p>"Geminin savaş geçmişinin tekrarlanmasını istemedim, öyle değil mi, Magicka?" diye sordu Kaptan Zankor'el. "Hayır, kaptan."</p>

  <p>Gemi büyücüsü özür dilemedi. Mürettebatın aksine, subaylara itaat etmek zorunda değildi. Bu mistik sanatı yalnızca büyücüler anlayabildiğinden, gemideki büyüden büyücüler sorumlu tutulurdu. Gemi büyücüsünden memnun olmayan bir kaptan, büyücü hakkında ithamlarda bulunabilirdi. Ama büyücü Askeri Mahkeme'de değil, Mistik Mahkeme'de yargılanırdı. Ve bu tür bir mahkemede, kaptanın kraliyet ailesinden olup olmamasının bir önemi yoktu. Herkes, Aristagon'un gerçek hükümdarlarının kim olduğunu bilirdi.</p>

  <p>"Büyü etkin mi?" diye sorularını sürdürdü kaptan. "Tamamen işlevsel mi?"</p>

  <p>"Mürettebatın düdüklerini dudaklarına götürmeleri yeterli olacak." Gemi büyücüsü sırtını dikip kaptana aşağılarcasına baktı. Alışılagelmiş "efendim" sözcüğünü cümlesine eklemeyi aklına bile getirmemişti, çünkü yeteneği sorgulanmıştı.</p>

  <p>Kendisi de bir büyücü olan geir, Zankor'el'in yetkisini aştığını görmüştü.</p>

  <p>"Oldukça iyi iş çıkardın, gemi büyücüsü," diye araya girdi geir yumuşak bir ses tonuyla. "Geri döndüğümüz zaman övgülerimi mutlaka ileteceğim."</p>

  <p>Gemi büyücüsü dudak büktü. Sanki bir geirin çıkardığı iş konusundaki düşüncesi umurundaymış gibi! Yaşamlarını, şımarık veletlerin peşinde, bir ruh yakalama umuduyla harcayan bir geirin. Pisliklerini yakalamak için bir kucak köpeğinin peşinden de koşuyor olabilirlerdi, hemen hemen aynı şeydi bu!</p>

  <p>"Bize köprüde katılır mısınız?" diye sordu kaptan nazikçe, geirinin imasını anlayarak.</p>

  <p>Gemi büyücüsünün başka bir yerde bulunmaya niyeti yoktu. Bir savaş esnasında olması gereken yer orasıydı ve o anda kaptanın daveti oldukça yerinde olsa da, büyücü bunu bir hakaret olarak algılamayı tercih etti.</p>

  <p>"Elbette," dedi kısaca ve buz gibi bir sesle. Uzun adımlarla pencerelere yaklaşıp, dik dik Avuç'a ve içindeki Geglerle insanlara baktı. "Önce Geglerle iletişime geçip ne olduğunu öğrensek iyi olur, sanırım," diye de ekledi.</p>

  <p>Gemi büyücüsü bunun teğmenin önerisi olduğunu biliyor muydu acaba? Mevcut krizi çıkaranın bu öneri olduğunu biliyor muydu? Zayıf yanakları kızaran kaptan, dik dik büyücüye baktı. Sırtı ona dönük olan gemi büyücüsü, bunu fark etmemişti. Kaptan ağzını açtı, ama uyarırcasına başını sallayan geirini görünce tekrar kapattı.</p>

  <p>"Pekâlâ!" Zankor'el, öfkesini saklamak için dikkate değer bir çaba gösteriyordu. Arkasında bir ses duyunca, aniden döndü ve kötücül bakışlarını mürettebatın üzerine dikti, ama herkes işine dalmış görünüyordu.</p>

  <p>Sert bir tarzda eğilen gemi büyücüsü, pruvadaki yerini aldı ve ejder kafasının önünde durdu. Önünde, grenko<sup><a href="../Text/DiPNOTLAR.xhtml#a21" id="a21">21</a>&nbsp;</sup>dişinden oyulmuş bir konuşma hunisi vardı. Dişin bir ucuna, bağkuşu derisinden yapılmış bir diyafram gerilmiş ve düzenek büyülenmişti. Bu düzenek, huniye doğru konuşulduğunda, sesin yükselmesini sağlıyordu. Ses ejderin açık ağzından çıkıyor, düzeneğin nasıl çalıştığını bilenlerin üzerinde bile büyük etkisi oluyordu. Gegler bunu bir mucize olarak görüyorlardı.</p>

  <p>Huniye doğru eğilen büyücü, elflere bir fıçının dibinde yuvarlanan taşlar gibi gelen kaba cüce dilinde birşeyler bağırdı. Bu süreç boyunca taş gibi katı bir yüz ifadesi takınan kaptan, bütün bunları gereksiz saçmalıklar olarak gördüğünü ifade etti.</p>

  <p>Aşağıdan ciyak ciyak bir bağırtı geldi -Gegler yanıt veriyordu. Elf büyücü dinledi ve yanıtladı. Sonra kaptana döndü.</p>

  <p>"Her şey oldukça karışık aslında. Anlayabildiğim kadarıyla, bu insanlar Drevlin'e gelip Geglere biz 'Welflerin' Tanrı değil, cüceleri sömüren köle tacirleri olduğumuzu söylemişler. Geglerin kralı insanları hediye olarak kabul etmemizi, karşılığında da, ilahi olduğumuzu kanıtlayacak bir şey yapmamızı öneriyor." Sonra büyücü ekledi, "Her zamanki hazine miktarını iki katına çıkarmamızı."</p>

  <p>Elf kaptanın neşesi yerine gelmişti. "İnsan mahkumlar!" Ellerini tatmin içinde ovuşturdu. "Üstelik, su kaynaklarımıza sabotaj yapmayı planlayan mahkumlar. Ne kıymetli bir keşif! Bunun için madalya alırım. Geglere, istediklerini yapmaktan memnun olacağımızı söyle."</p>

  <p>"Ya hazine?"</p>

  <p>"Hah! Her zamanki kadarını alacaklar. Ne bekliyorlar ki? Daha fazlasını taşıyamayız."</p>

  <p>"Onlara başka bir gemi göndermeye söz verebiliriz," dedi büyücü, kaşlarını çatarak.</p>

  <p>Kaptanın yüzü kızardı. "Böyle bir anlaşma yaparsam, tüm donanmanın maskarası olurum! Bu solucanlara hazine taşımak için bir gemi yollamak ha? Hah!"</p>

  <p>"Efendim, daha önce buna benzer bir şey hiç olmadı. Bana öyle geliyor ki, insanlar Maelstrom'u aşıp güven içinde buraya inmenin bir yolunu bulmuşlar ve Geg toplumunda huzursuzluk çıkararak, bunu kendi çıkarları uğruna kullanmayı planlıyorlar. Eğer insanlar su kaynaklarının kontrolünü ele geçirmeyi başarabilirlerse..." Büyücü başını salladı, sözcükler durumun ciddiyetini ifade etmekte yetersiz kalıyordu.</p>

  <p>"Geg toplumunda huzursuzluk çıkarmak mı?" Zankor'el bir kahkaha attı. "Onların huzurunu ben bozacağım! Aşağı inip, o aptal toplumlarının kontrolünü ele alacağım. Uzun zaman önce yapmış olmalıydık bunu zaten O solucanlara mahkumları ellerinden alacağımızı söyle. Bu onlar için yeterli olmalı"</p>

  <p>Gemi büyücüsü ters ters baktı, ama yapabileceği bir şey yoktu -en azından o an için. Bir hazine gemisi göndermek için yetkisi yoktu ve tutamayacağı bir söz vermek de istemiyordu. Bu her şeyi daha da berbat hale getirirdi. Yine de durumu hemen Konsey'e raporlayabilir, eyleme geçilmesini tavsiye edebilirdi -hem hazine konusunda, hem de bu embesil kaptan hakkında.</p>

  <p>Huniye doğru konuşan büyücü, red cevabını belirsiz ve bulanık terimlerle aktardı. Öyle ki, üzerinde düşünmediği sürece kimse bunun olumlu bir yanıt olmadığını anlamazdı. Çoğu elf gibi, o da Geglerin zekâlarının dilleri gibi olduğunu düşünüyordu -fıçıda yuvarlanan taşlar gibi.</p>

  <p>Su gemisi sonuna kadar açılmış kanatlarıyla, heybetli ve korkutucu görünüyordu. Ellerinde uzun değnekler tutan mürettebat, güvertede ayakta duruyor, inmekte olan su borusunu, gayzerin üzerine dikkatle yerleştirmeye çalışıyordu. Boru yerine yerleşince büyü etkinleşecekti. Yerden fışkıran mavi bir ışıkla sanlı olarak, su yerden fışkıracak, boru tarafından emilecek ve binlerce menka yolculuk yaparak, yukarıda, Aristagon'da beklemekte olan elflere ulaşacaktı. Bu süreç başladığı zaman, elf gemisi en önemli görevini yerine getirmiş olacaktı. Tanklar ağzına kadar dolduğu zaman, büyülü su akışı duracak ve su borusu geri çekilecekti. Su gemisi hazinesini bırakarak geri dönecekti, ya da şimdi olduğu gibi, Geg'leri etkilemek için birkaç dakika harcayacaktı.</p>

  <p class="softbreak">&nbsp;</p>
</body>
</html>
