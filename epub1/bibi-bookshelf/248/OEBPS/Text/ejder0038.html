<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ejder Kanadı</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>OTUZ İKİNCİ BÖLÜM</h1>
  <hr class="sigil_split_marker" />

  <h3 class="softbreak sigil_not_in_toc">RAHM, DREVLİN&nbsp;</h3>

  <h3 class="softbreak sigil_not_in_toc">AŞAĞI ÂLEM</h3>
  <hr class="sigil_split_marker" />

  <p class="softbreak">&nbsp;</p>

  <p>Gegler "Tanrılarını" Fapprikaya götürdüler -Limbeck'in yargılandığı salona. Dışarıda biriken kalabalık yüzünden içeri girmeleri biraz zor oldu. Halkın iki ayrı ve oldukça gürültülü gruba ayrıldığı, ortalarında da karar veremiyormuş gibi görünen büyük bir grup olduğu açıkça görülse de, bağırışmalarından tek bir sözcük bile anlamıyordu Hugh. İki grup, inançları hakkında güçlü duygulara sahip gibiydiler, çünkü Hugh pek çok kavganın koptuğunu gördü. Alfred'in, normalde Geglerin barışçı ve nazik olduğuna ilişkin sözlerini hatırladı.</p>

  <p>Kötü bir zamanda gelmiş olmalıyız Kesinlikle. Bir tür devrimin ortasına düşmüş gibiydiler.</p>

  <p>Aynasızlar kalabalığı geride tutarken, Prens'le yoldaşları şişman, gürbüz bedenlerin arasından sıyrılıp Fapprika'nın göreceli sessizliğine ulaştılar Sessizliğin göreceliliği, Yıksı-diksi'nin fonda gümlemeyi sürdürmesinden ileri geliyordu.</p>

  <p>İçeri girince, başatusta aynasızlarla telaşlı bir toplantı yaptı Küçük kralın yüzü ciddiydi ve Hugh pek çok kez başını salladığını gözledi Usta, Geg'leri yarım fıçı su kadar dikkate değer bulmuyordu, ama politik ayaklanmanın tam ortasında bulunmanın, uzun ve sağlıklı bir yaşam için pek önerilmediğini biliyordu.</p>

  <p>"Afedersiniz." başatustaya yanaştı. Başatusta eğildi ve ona, söylediklerinin tek kelimesini bile anlamayan, fakat kaba davranmış olmamak için anlarmış gibi görünmeye çalışan birinin boş ve parlak gülümsemesiyle baktı. "Tanrınızla ufak bir sohbet etmemiz gerek."</p>

  <p>Bane'i omzundan sıkıca yakalayıp, şikâyetlerini ve kıvranmasını gözardı ederek, onu Alfred'in, elinde göze benzeyen bir küre tutan pelerinli bir adamın heykeline baktığı yere götürdü.</p>

  <p>"Benden ne yapmamı beklediklerini biliyor musun?" diye sordu Bane Alfred'e, yanına ulaşır ulaşmaz. "Benden onları cennete götürmemi bekliyorlar!"</p>

  <p>"Bir tanrı olduğunu iddia ederek bu durumu Ekselansları'nın yarattığını hatırlatmama izin verin."</p>

  <p>Çocuğun başı eğildi. Alfred'e sokulup elini tuttu. Alt dudağı titrerken yumuşak bir sesle konuştu. "Üzgünüm, Alfred. Seni ve Sir Hugh'yu incitecekler diye korktum ve aklıma gelen yalnız bu oldu."</p>

  <p>Güçlü eller Bane'i çevirdi, kaba parmaklar omzuna gömüldü. Hugh çömeldi ve doğrudan çocuğun gözlerinin içine baktı. Bu gözlerde kurnazlık ve kötü niyet görmeyi bekliyordu, ama tek gördüğü korkmuş bir çocuğun bakışları oldu. Bu onu öfkelendirdi.</p>

  <p>"Pekâlâ, Ekselansları, gidip, Geg'leri istediğin kadar kandırabilirsin -bizi buradan çıkarmak için her şeyi yapabilirsin. Ama bizi artık birazcık bile kandıramadığını kabul edelim. O sahte gözyaşlarını kurutup beni dinlesen iyi olur -sen de, babacığın da." Konuşurken tüye baktı, çocuğun eli korumak istercesine tüyü kavradı. "Bu cüceleri göklere taşımak için bir yol bilmiyorsan, yeni birşeyler düşünmeye başlasan iyi olur. Bu halkın sahtekârlığı pek hoş karşılayacaklarını sanmıyorum."</p>

  <p>"Sir Hugh," diye uyardı Alfred, "bizi izliyorlar."</p>

  <p>Usta dönüp, gelişmeleri ilgiyle izlemekte olan başatustaya baktı. Çocuğu bırakıp omzunu okşayan Hugh, gülümsedi.</p>

  <p>"Şimdi ne yapmayı düşünüyorsun, Ekselansları?" diye mırıldandı alçak sesle.</p>

  <p>Bane yutkundu. Neyse ki, seslerini alçaltmalarına gerek yoktu. Makinenin ritmik bam gümleri her sesi boğuyordu, düşüncelerin sesini bile.</p>

  <p>"Onları yargıladığımı ve cennete yükseltmeye değer bulmadığımı söylemeye karar verdim."</p>

  <p>Hugh Alfred'e baktı. Adam başını salladı. "Bu çok tehlikeli olur, Ekselansları. Böyle bir şey söylerseniz, bu âlemi sarmış görünen kargaşa yüzünden Geglerin hepsi bize karşı birleşebilirler."</p>

  <p>Çocuk hızla gözlerini kırpıştırdı, bakışları süratle Alfred'den Hugh'ya, Hugh'dan Alfred'e kaydı. Korkusu açıkça görülebiliyordu. Tepeüstü düşmüştü ve batmakta olduğunu hissedebiliyordu. Daha da kötü olan, onu kurtarabilecek bu iki insanın, boğulmasına izin vermek için iyi sebepleri olduğunu bilmesiydi.</p>

  <p>"Şimdi ne yapıyoruz?"</p>

  <p>Biz mi? Hugh, hayatta hiçbir şeyi, bu veledi fırtınaların süpürdüğü bu kaya parçasında bırakıp gitmek kadar istememişti. Ama bunu yapamayacağını biliyordu. Tılsım mı? Yoksa velet için üzüldüğünden mi? Hiçbiri, diye temin etti kendini, hâlâ çocuğu bir servet edinmek için kullanmayı düşünüyordu "Buralarda bir başka tanrının olduğundan bahsediyorlar.</p>

  <p>'Limbeck'in Tanrısı'," dedi Alfred.</p>

  <p>"Bunu nereden biliyorsun?" diye parladı Bane. "Ne dediklerini anlamıyorsun ki?"</p>

  <p>"Evet, anlayabiliyorum, Ekselansları. Biraz Gegce biliyorum..."</p>

  <p>"Yalan söyledin1" Çocuk ona dehşet içinde baktı. "Nasıl yapabildin bunu, Alfred? Sana güveniyordum!"</p>

  <p>Kâhya başını salladı. "Hiçbirimizin bir diğerine güvenmediğini şimdi açıklamak en iyisi olur kanımca."</p>

  <p>"Beni kim suçlayabilir ki?" diye haykırdı Bane, parıldayan bir masumlukla. "Bu adam beni öldürmeye çalıştı ve tüm bildiğim, Alfred, senin de ona yardımcı olduğun!"</p>

  <p>"Bu doğru değil, Ekselansları, yine de neden böyle düşündüğünüzü anlayabiliyorum. Ama ben birbirimizi suçlamayı kastetmemiştim. Sanırım, birbirimize güvenmediğimiz halde, yaşamlarımızın birbirimizin elinde olduğunu fark etmek en doğrusu olur. Düşünüyorum ki..."</p>

  <p>"...çok fazla düşünüyorsun!" diye sözünü kesti Hugh. "Çocuk anladı, değil mi Bane? Bırak şu ormanda kaybolmuş bebecik numarasını. İkimiz de senin kim ve ne olduğunu biliyoruz. Senin de buradan kurtulmayı istediğini tahmin ediyorum. Gidip babacığını ziyaret edebilmek için. Bu kaya parçasından kurtulmamızın tek yolu bir gemi bulmak ve ben de senin elindeki tek pilotum. Alfred bu insanlar ve -nasıl düşündükleri hakkında birşeyler biliyor -en azından bildiğini söylüyor. Bu oyunda, sahip olduğumuz tek şansın birlik olmak olduğunu söylerken haklıydı, bu yüzden babacığının ve senin, güzel güzel oyunumuza katılmanı öneririm"</p>

  <p>Bane Hugh'ya baktı. Artık gözler, hevesle dünyayı inceleyen bir çocuğun gözleri değildi, dünya hakkında her şeyi bilen bir çocuğun gözleriydi. Hugh bu gözlerde kendi yansımasını gördü, soğuk, sevgisiz bir çocukluk; yaşamın bütün güzel hediyelerini açmış ve hepsinin pislik dolu olduğunu keşfetmiş bir çocuk.</p>

  <p>Benim gibi, diye düşündü Hugh, parlayan, renkli güzel şeylere inanmıyor. Altında ne yattığını biliyor.</p>

  <p>"Bana çocuk gibi davranmıyorsun," dedi Bane, ihtiyatlı bir şekilde.</p>

  <p>"Sen çocuk musun?" diye sordu Hugh kabaca. "Hayır." Bane konuşurken tüyü sıkıca kavramıştı, sonra daha yüksek sesle yineledi. "Hayır, değilim! Sizinle beraber çalışacağım. Söz veririm, bana ihanet etmediğiniz sürece. Bana ihanet ederseniz, herhangi biriniz bana ihanet ederse, pişman ederim sizi." Mavi gözleri hiç de çocuksu olmayan bir kurnazlıkla parlıyordu.</p>

  <p>"Yeterince adil. Ben de her ikinize aynı sözü veriyorum. Alfred?"</p>

  <p>Kâhya ikisine ümitsizlik içinde baktı ve içini çekti. "Böyle mi olmak zorunda? Yalnızca birbirimizin sırtına birer bıçak dayadığımız için mi?"</p>

  <p>"Gegce konuşmak konusunda bana yalan söyledin. Çok geç olana kadar çocuk hakkındaki gerçeği gizledin. Başka hangi konularda yalan söyledin, Alfred?" diye sordu Hugh.</p>

  <p>Kâhya bembeyaz kesildi. Ağzı kıpırdadı, ama yanıt veremedi. Sonunda, "Söz veriyorum," demeyi başardı.</p>

  <p>"Tamam. Oldu işte. Şimdi bu diğer Tanrı hakkında ne öğrenebileceğimize bakmamız lazım. Bu kaya parçasından kurtulmamız için bir yol olabilir bu. Muhtemelen bir elf gemisi fırtınaya yakalanmış ve inmek zorunda kalmıştır "</p>

  <p>"Başatustaya bu tanrıyı görmek istediğimi söyleyebilirim."</p>

  <p>Bane olasılıkları hızla görüyor ve anlayabiliyordu. "Bu diğer 'tanrının' konu hakkında ne düşündüğünü öğrenmeden Geg'leri yargılayamayacağımı söylerim." Çocuk tatlı tatlı gülümsedi. "Kim bilir, belki de yanıtı bulmak günlerimizi alır! Ama bir elf bize yardım eder mi ki?"</p>

  <p>"Eğer başı bizimki kadar dertteyse, eder. Gemim enkaz halinde. Muhtemelen onunki de öyle. Ama iki geminin parçalarım kullanarak yeni bir tane yapmayı başarabiliriz belki. Şşşt. Gelen var."</p>

  <p>Başatusta aralarına katıldı. Başpapaz önemli biri pozunda arkasından geliyordu. "Saygıdeğer Efendimiz ne zaman yargılamaya başlamayı arzu ederler?"</p>

  <p>Bane olabildiğince dik durup gücenmiş bir tavır takındı. "Halkınızın, ülkenizde başka bir tanrı olduğunu haykırdıklarını duydum. Neden bu bize bildirilmedi?"</p>

  <p>"Çünkü, Saygıdeğer Efendimiz," dedi başatusta, başpapaza sitemkar bir bakış fırlatarak, "bu tanrı, tanrı olmadığını iddia ediyor. Hiçbirinizin Tanrı olmadığını, bizi köle olarak kullanan ölümlüler olduğunuzu iddia ediyor."</p>

  <p>Hugh anlayamadığı bu konuşma sırasında sabırla kendisine hakim oldu. Alfred, Geg'i büyük bir dikkatle dinliyordu. Usta gözlerini Alfred'in yüzünden ayırmadı. Söylenen şeyler üzerine yüzünde beliren dehşet ifadesini kaçırmadı. Dişlerini sıkan katil çıldıracak kadar hayal kırıklığına uğramıştı. Yaşamları bu on devirlik çocuğa bağlıydı ve şu an o da gözyaşlarına boğulacakmış gibi görünüyordu!</p>

  <p>Fakat Prens Bane kendine hakim olmayı başardı. Çenesini havaya dikerek, ortalığı yatıştırmış görünen bir yanıt verdi, çünkü Hugh Alfred'in yüzünün rahatladığını gördü. Hatta kâhya hafifçe başını sallıyordu, fakat sonra kendini topladı, çünkü tepki vermemesi gerektiğini biliyordu.</p>

  <p>Çocuk cesurdu ve hızlı düşünüyordu. Hugh sakalını büktü. Belki de büyülenmişimdir, diye hatırlattı kendi kendine.</p>

  <p>"O tanrıyı bana getirin," dedi Bane, bir an için Kral Stephen'a benzemesine sebep olan azametli bir tavırla.</p>

  <p>"Saygıdeğer Efendimiz onu görmek istiyorlarsa, o ve onu getiren Geg bu akşam bir toplantıda konuşacaklar, onlarla halkın önünde yüzleşebilirsiniz."</p>

  <p>"Pekâlâ," dedi Bane. Bu durumdan hoşlanmamıştı, ama başka ne gibi bir yanıt verebileceğini bilmiyordu.</p>

  <p>"Şimdi, belki Saygıdeğer Efendimiz dinlenmek isterler. Yanınızdakilerden birinin yaralı olduğunu fark ettim." Geg'in bakışları Hugh'nun yırtık ve kan lekeli gömleğine gitti. "Bir otacı gönderebilirim."</p>

  <p>Hugh bu bakışı gördü, ve olumsuz bir hareket yaptı. "Teşekkür ederim, yarası ciddi değil," dedi Bane, "ama bize su ve yiyecek gönderebilirsiniz."</p>

  <p>Başatusta eğildi. "Saygıdeğer Efendimiz için yapabileceğim başka bir şey var mıydı?"</p>

  <p>"Hayır, teşekkür ederim. Bu kadarı yeter," dedi Bane, sesindeki rahatlamayı gizlemeyi başaramadan.</p>

  <p><br /></p>

  <p>Tanrılar, muhtemelen ilham versin diye, Yemleyen'in ayaklarının dibine yerleştirilen sandalyelere götürüldüler. Başpapaz kalmayı çok isterdi, ama Darral bacanağının kadife kolağzını yakaladı ve -yüksek sesle itiraz etmesine rağmen- yanında sürükledi.</p>

  <p>"Ne yapıyorsun?" diye çılgınca bağırdı başpapaz. "Saygıdeğer Efendimiz'e bu şekilde hakaret etme riskini nasıl alırsın? Tanrı olmadığını ima ettin! Kölelerden bahsettin!"</p>

  <p>"Sesini kes ve beni dinle," diye tersledi Darral Uzunkıyılı. Tanrılara doymuştu. Bir "Saygıdeğer Efendimiz" daha duyarsa kusacaktı. "Bu adamlar ya tanrı, ya da değil. Eğer değillerse ve Limbeck haklı çıkarsa, bize ne olacağını biliyor musun? Tüm yaşamımızı halkımıza, tanrılara hizmet ettiklerini anlatarak harcadık!"</p>

  <p>Başpapaz bacanağına baktı. Yavaş yavaş yüzündeki kırmızılık soldu. Yutkundu.</p>

  <p>"Kesinlikle." Darral başını salladı, sakalı da birlikte sallanıyordu. "Şimdi, tanrı olduklarını varsayalım. Gerçekten yargılanıp cennete gitmeyi istiyor musun? Yoksa, burada kalıp, bu tantana başlamadan önce yaşadığımız gibi yaşamak mı istiyorsun?"</p>

  <p>Başpapaz düşündü. Başpapaz olmaktan oldukça memnundu. İyi yaşıyordu. Gegler ona saygı gösteriyor, sokakta rastladıklarında şapkalarını çıkarıp eğilerek selam veriyorlardı. Yıksı-diksi'ye hizmet etmek zorunda değildi, yalnızca, nerede ve nasıl yapacağına kendisi karar verip, arada bir hizmet eder görünüyordu. En iyi partilere davet ediliyordu. İyice düşünüp taşınınca, cennet ona daha fazla ne verebilirdi ki?</p>

  <p>"Haklısın," diye kabul etmek zorunda kaldı, bunu yapmak sinirlerini bozuyor olsa da. "Ne yapıyoruz?"</p>

  <p>"Düşünüyorum," dedi başatusta. "Her şeyi bana bırak."</p>

  <p><br /></p>

  <p>"O ikisinin ne konuştuğunu bilmek için yüz fıçıpara verirdim." Hugh iki Gegin samimi bir sohbet içinde uzaklaşmalarını izledi.</p>

  <p>"Bundan hiç hoşlanmadım," dedi Alfred. "Bu diğer tanrı her kimse, kaos ve devrimi kışkırtıyor. Neden acaba? Elflerin Aşağı Âlem'deki düzeni alt üst etmek için herhangi bir nedenleri olamaz, değil mi?"</p>

  <p>"Hayır. Geg'leri sessiz ve meşgul tutmak onların yararına. Ama sanırım bu akşam o toplantıya gidip, söyleyeceklerini dinlemek dışında yapabileceğimiz bir şey yok."</p>

  <p>"Evet," dedi Alfred dalgın dalgın.</p>

  <p>Hugh adama baktı. Yüksek alnı terle ıslanmıştı. Gözlerinde ateşli bir parlaklık vardı. Derisi beyaz, dudakları griydi. Hugh o anda, son bir saattir hiçbir şey üzerine düşmemiş olduğunu fark etti.</p>

  <p>"İyi görünmüyorsun. Hasta mısın?"</p>

  <p>"Ben... ben kendimi pek iyi hissetmiyorum, Sir Hugh. Önemli bir şey değil. Düşmemizin etkisi yalnızca. İyileşirim. Lütfen benim için endişelenmeyin. Ekselansları bu akşamki karşılaşmanın ciddiyetini anlıyor mu, acaba?"</p>

  <p>Bane Alfred'e düşünceli bir bakış fırlattı. "Evet, anlıyorum. Yardımcı olmak için elimden geleni yapacağım, ama bunun nasıl olacağından emin değilim."</p>

  <p>Çocuk samimi görünüyordu, ama Hugh hâlâ kendisini zehirlerkenki masum gülümsemeyi görebiliyordu. Acaba Bane oyunu onlarla birlikte mi oynuyordu? Yoksa onları yalnızca bir kare daha ileri mi sürüyordu?</p>

  <p class="softbreak">&nbsp;</p>
</body>
</html>
