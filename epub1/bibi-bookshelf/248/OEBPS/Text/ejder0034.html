<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ejder Kanadı</title>
  <link href="../Styles/Style11.css" rel="stylesheet" type="text/css" />
</head>

<body class="calibre">
  <h1>YİRMİ SEKİZİNCİ BÖLÜM</h1>
  <hr class="sigil_split_marker" />

  <h3 class="softbreak sigil_not_in_toc">DREVLIN</h3>

  <h3 class="softbreak sigil_not_in_toc">AŞAĞI ÂLEM</h3>
  <hr class="sigil_split_marker" />

  <p class="softbreak">&nbsp;</p>

  <p>İlk kendisine gelen Bane oldu. Gözlerini açarak çevresine, ejder gemisine ve iki yoldaşına baktı. Alçak bir gökgürültüsü sesi duyuluyordu ve bir an için dehşet duygusu geri geldi; sonra fırtınanın uzakta olduğunu fark etti. Dışarı baktığında, gemiyi döven sakin bir yağmurun yağmakta olduğunu gördü.</p>

  <p>Korkunç düşüşleri sona ermişti. Her şey sakindi. Hiçbir şey kıpırdamıyordu.</p>

  <p>Hugh kabloların ortasında yatıyordu. Gözleri kapalıydı. Başında ve kolunda kan vardı, onları kurtarmak için son bir çaba göstermişçesine, bir eli hâlâ halatlara asılıydı. Alfred sırtüstü yatıyordu. Kâhya incinmiş görünmüyordu. Bane, fırtınanın içindeki korkunç düşüşlerini pek az hatırlıyordu, ama bir yerlerde Alfred'in bayıldığını sanıyordu.</p>

  <p>Bane de korkmuştu, elf komutanın kendisini gemiden aşağı attığı zamandan daha fazla korkmuştu hem de. Her şey çabucak olmuştu, bu yüzden korkacak fazla zamanı olmamıştı. Fırtınanın içindeki düşüşleri, sanki yüzyıllarca sürmüştü, korkusu her saniye daha da artmıştı Bane, korkudan öleceğini sanmıştı. Sonra, babasının, uykuya dalmasına sebep olan sözcükler fısıldadığını hatırlıyordu</p>

  <p>Prens doğrulup oturmaya çalıştı. Garip bir duygu vardı üzerinde. İncinmemişti, garip hissediyordu o kadar. Bedeni ağırlaşmış gibiydi, korkunç bir güç onu yere çekiyordu, fakat üzerinde hiçbir şey yoktu. Bane korku ve yalnızlık duygusuyla biraz ağladı. Bu garip duygulan sevmedi ve sarsıp uyandırmak için Alfred'e doğru süründü. Sonra, Hugh'nun kılıcının, güvertede, yanında yattığını gördü ve aklına bir şey geldi.</p>

  <p>"Şimdi ikisini de öldürebilirim," dedi, tüy tılsımı sıkıca kavrayarak. "Onlardan kurtulabiliriz, baba."</p>

  <p>"Hayır!" Sözcük sert ve keskindi. Onu irkiltti.</p>

  <p>"Neden olmasın?"</p>

  <p>"Çünkü seni oradan kurtarıp benim yanıma getirmeleri için onlara ihtiyacın var. Ama önce, yapman gereken bir iş var. Aşağı Âlem'de, Drevlin Adası'na indiniz. Geg olarak bilinen bir halk yaşıyor orada. Aslında, tesadüflerin seni oraya götürmesi beni çok memnun etti. Bir gemi edindiğimde kendim gelmek istiyordum.</p>

  <p>"O adada, benim ilgimi çok çeken bir makine var. Uzun zaman önce Sartanlar tarafından yapıldı, ama amacının ne olduğunu kimse keşfedemedi. Oradayken bu konuyu araştırmanı istiyorum. Ayrıca, Gegler hakkında öğrenebildiğin kadar çok şey öğren. Dünyayı fethetmemde ne işime yarayacaklarından emin değilim, ama topraklarını fethedeceğim halklar hakkında öğrenebileceğim kadarını öğrenmem akıllıca olur. Belki işime de yarayabilirler. Fırsat yakalamak için tetikte olmalısın, oğlum."</p>

  <p>Ses söndü. Bane kaşlarını çattı. Keşke Sinistrad o sinir bozucu konuşma tarzından vazgeçseydi. "Ben fethettiğim zaman, ben hükmederken." Biz olması gerekirdi. Bane böyle olması gerektiğine karar vermişti</p>

  <p>"Elbette, babam benim hakkımda fazla bir şey bilmiyor henüz; beni planlarına dahil etmemesinin sebebi bu. Karşı karşıya geldiğimiz zaman, beni daha iyi tanıyacak. Benimle gurur duyacak ve gücünü benimle paylaşmaktan memnun olacak. Bana büyü hakkında her şeyi öğretecek. Her şeyi birlikte yapacağız. Artık yalnız olmayacağım."</p>

  <p>Hugh inlemeye ve kıpırdanmaya başladı. Bane aceleyle güverteye uzanıp gözlerini kapattı.</p>

  <p>Hugh, bedenini kollarıyla destekleyerek acı içinde doğrulup oturdu. İlk hissettiği, hâlâ canlı olması karşısında büyük bir şaşkınlık oldu. İkinci olarak, gemisine büyü yapan o büyücüye ödediğinin iki katını ödeyeceğini, fakat bunun bile az geleceğini düşündü. Üçüncü olaraksa, piposu aklına geldi. Çamura bulanmış ve sırılsıklam kadife tuniğinin içine uzandı ve kırılmamış olduğunu keşfetti.</p>

  <p>Usta, yoldaşlarına göz attı. Alfred baygın yatıyordu. Hugh, hayatında hiç sırf korkudan bayılan birini duymamıştı. Bir kriz ortamında yanında bulunduracağın harika bir insan. Çocuk da baygındı, ama nefes alışları düzgündü. Rengi de iyiydi. Yaralanmamıştı. Hugh'nun sigortası canlı ve sağlıklıydı.</p>

  <p>"Ama önce," diye mırıldandı Hugh, oğlana yanaşarak, "babacığından kurtulmalıyız, eğer bu gerçekten oysa."</p>

  <p>Çocuğu uyandırmamak için yavaş ve dikkatle hareket ederek parmaklarını gümüş zincirin çevresine doladı ve çocuğun boynundan çıkarmaya başladı.</p>

  <p>Zincir parmaklarından kaydı.</p>

  <p>Hugh inanamayarak baktı. Zincir parmaklarının üzerinden değil, içinden kaymıştı. Kaskatı etinden ve kemiğinden, eli sanki hayalet eliymiş gibi geçtiğini görmüştü</p>

  <p>"Bunu ben hayal ettim. Kafamı vurduğumdan olacak herhalde," dedi ve zinciri, bu kez sıkıca kavradı. Sanki elinde havadan başka bir şey yoktu. Hugh Bane'in gözlerinin açık olduğunu fark etti. Çocuk onu öfke veya kuşkuyla değil, üzüntüyle seyrediyordu.</p>

  <p>"Çıkmıyor," dedi. "Denedim." Prens doğrulup oturdu. "Ne oldu? Neredeyiz?"</p>

  <p>"Güvendeyiz," dedi Hugh, oturup piposunu çıkararak. Steregosunun sonunu içmişti, ama ateşi de yoktu zaten. Pipoyu dişlerinin arasına kıstırarak boş boş çekiştirdi.</p>

  <p>"Hayatımızı kurtardın," dedi Bane. "Hem de ben seni öldürmeye çalıştıktan sonra. Üzgünüm. Gerçekten!" Berrak mavi gözlerini Hugh'nun gözlerine dikti. "Senden çok korkuyordum, o kadar."</p>

  <p>Hugh piposunu çekti ve bir şey demedi.</p>

  <p>"Çok garip hissediyorum," diye devam etti Prens, rahatça sohbete devam ederek, aralarındaki küçük mesele hallolmuş gibi. "Sanki bedenim çok ağırmış gibi."</p>

  <p>"Buradaki basınç yüzünden, havanın ağırlığı. Alışırsın. Şimdi otur ve kıpırdama."</p>

  <p>Bane oturdu, ama kıpırdanıp duruyordu. Bakışları Hugh'nun kılıcına gitti. "Sen bir savaşçısın. Kendini onurlu bir şekilde savunabilirsin. Ama ben zayıfım. Başka ne yapabilirdim ki? Sen bir katilsin, değil mi? Beni öldürmek için kiralandın."</p>

  <p>"Ve sen de Stephen'ın oğlu değilsin," diye karşılık verdi Hugh.</p>

  <p>"Hayır, efendim, değil."</p>

  <p>Ses Alfred'indi Kâhya doğrulup oturdu ve şaşkınlık içinde çevresine baktı. "Neredeyiz?"</p>

  <p>"Aşağı Âlem'de olduğumuzu tahmin ediyorum. Şansımız varsa, Drevlin'deyizdir.”</p>

  <p>“Neden şansımız varsa?"</p>

  <p>"Çünkü Drevlin, buralarda üzerinde yerleşim olan tek kıta. Eğer kentlerinden birine ulaşabilirsek Gegler bize yardım eder. Aşağı Âlem'de çok korkunç fırtınalar kopar," diye ekledi açıklama olarak. "Bunlardan birine açıkta yakalanırsak..." Hugh cümlesini bir omuz silkmesiyle bitirdi.</p>

  <p>Alfred beyazladı ve dışarıya endişeli bir bakış fırlattı. Bane kıpırdanıp görmek üzere döndü. "Şimdi fırtına yok. Gitsek daha iyi olmaz mı?"</p>

  <p>"Bedenin hava basıncındaki değişikliğe alışana kadar bekle. Gittiğimiz zaman, hızlı hareket etmek zorundayız."</p>

  <p>"Drevlin'de olduğumuzu mu düşünüyorsun?" diye sordu Alfred.</p>

  <p>"Düşmeye başladığımız zamanki pozisyonumuza bakılırsa, öyle bence. Fırtına bizi biraz dolaştırdı, ama buralardaki en büyük kara parçası Drevlin'dir, başka yere düşmemiz olasılığı düşük. Tabii fırtına bizi fazla uzağa taşımışsa, herhangi bir yerde olabiliriz."</p>

  <p>"Daha önce buraya geldin mi?" Bane dimdik oturup, gözlerini Hugh'ya dikti.</p>

  <p>"Evet."</p>

  <p>"Neye benziyor?" diye sordu çocuk hevesle.</p>

  <p>Hugh hemen yanıtlamadı. Gözleri, sanki başkasına ait olduğundan eminmiş gibi kaldırdığı eline şaşkınlık içinde bakmakta olan Alfred'e kaymıştı.</p>

  <p>"Dışarı çıkıp kendin gör, Ekselansları."</p>

  <p>"Gerçekten mi?" Bane ayağa kalktı. "Dışarı çıkabilir miyim?"</p>

  <p>"Bak bakalım çevrede Geg kenti var mı? Bu kıtada büyük bir makine var. Onun parçalarını görebiliyorsan, yakında Gegler de vardır. Gemiden uzaklaşma. Çevrende sığınabileceğin bir yer olmadan fırtınaya yakalanırsan işin bitti demektir."</p>

  <p>"Bu doğru olur mu, efendim?" Alfred endişeyle çocuğun ardından baktı. Çocuk küçük bedenini geminin yanında açılan bir delikten dışarı çıkartıyordu.</p>

  <p>"Fazla uzaklaşmaz. Düşündüğünden daha çabuk yorulacak. Şimdi gittiğine göre, bana gerçeği söyle."</p>

  <p>Alfred sarardı. Rahatsızca kıpırdanarak gözlerini indirdi ve kocaman ellerine baktı. "Haklıydınız, efendim. Bane Stephen'ın çocuğu değil. Size bildiğim kadarını anlatacağım -daha doğrusu kesin olarak bildiğimiz ne varsa. Trian'ın neler olduğu konusunda bazı teorileri var gerçi. Ama bunlar bana tüm olan biteni açıklıyormuş gibi gelmiyor..." Hugh'nun yüzünün karardığını gördü, kaşları sabırsızlıkla çatılmıştı.</p>

  <p>"On devir önce, Stephen ile Anne'in bir çocuğu oldu. Oğlandı, çok güzel bir bebekti. Babasının kara saçlarını ve annesinin gözleriyle kulaklarını almıştı. Kulaklarını da belirtmemin garip olduğunu düşünebilirsiniz, ama sonra önemli olduğunu göreceksiniz. Anne'in sol kulağının dış kıvrımında, tam şurada bir çentiği vardır. Aileden gelen bir özelliktir bu. Hikâyeye göre, Sartanlar hâlâ dünyada yürürken, Anne'in atalarından biri, Sartanlardan birine atılan mızrağın yönünü saptırmış. Bu esnada mızrağın ucu, adamın kulağının kenarını sıyırmış. O andan sonra ailede doğan bütün çocukların kulağı, ailenin onurunun bir sembolü olarak, çentikli olmuş.</p>

  <p>"Anne'in çocuğunun da kulağında çentik vardı. Bebeği göstermek için getirdiklerinde kendim gördüm." Alfred'in sesi alçaldı. "Ertesi sabah beşikte buldukları çocuğun kulağı ise, sapasağlamdı."</p>

  <p>"Değiştirmişler," diye yorum yaptı Hugh. "Biliyorlardı herhalde."</p>

  <p>"Evet, biliyorlardı. Hepimiz biliyorduk. Bebek Prens'le aynı yaşta görünüyordu, belki bir iki gün daha büyük. Ama bu bebeğin saçları sarı, gözleri maviydi. Daha sonra kahverengiye dönecek buğulu maviden değil. Çocuğun kulaklarının şekli de mükemmeldi. Saraydaki herkesi sorguladık, ama değişimin nasıl gerçekleştiğini kimse bilmiyordu. Muhafızlar, gece kimseyi içeri sokmadıklarına yemin ettiler. Dürüst adamlardı. Doğru söylediklerinden Stephen'ın kuşkusu yoktu. Dadı bütün gece bebeğin odasında uyudu ve gece uyanıp bebeği süt-ninesine götürdü. Sütnine, gece emzirdiği bebeğin, Anne'in siyah saçlı bebeği olduğunu söyledi. Bu ve benzeri veriler yüzünden Trian, bebeklerin büyü yoluyla değiştirildiğine karar verdi.</p>

  <p>"Diğer veriler mi?"</p>

  <p>Alfred içini çekti. Bakışları dışarıya yöneldi. Bane bir kayanın üzerine çıkmış, dikkatle uzaklara bakıyordu. Ufukta, şimşeklerle beneklenen kara bulutlar toplanıyordu. Rüzgâr çıkmaya başlamıştı.</p>

  <p>"Bebeğin çevresine örülü güçlü bir büyü vardı. Ona bakan herkes, onu sevmek zorundaydı. Hayır, 'sevmek' doğru sözcük değil." Kâhya bir süre düşündü. 'Üzerine titremek' belki veya 'saplantı haline getirmek'. Onu mutsuz görmeye dayanamıyorduk. Gözünden düşen tek damla yaş, günlerce berbat hissetmemize neden oluyordu. Kendi yaşamımızdan vazgeçebilirdik, ama ondan vazgeçemezdik." Alfred sustu ve elini kel kafasından geçirdi. "Stephen ve Anne, bu çocuğu kendi çocukları gibi kabullenmenin getireceği tehlikenin farkındaydılar, ama ikisi de - aslında hepimiz-çaresizdik. Adım Bane koymalarının sebebi bu."</p>

  <p>"Tehlike neydi peki?" .”</p>

  <p>"Bebeklerin değiştirilmesinden bir sene sonra, Anne'in gerçek bebeğinin doğum gününde, Yüksek Âlem'den bir gizemustası geldi aramıza. Başta onurlandık, çünkü yıllardır benzer bir şey olmamıştı -yedinci evden güçlü bir büyücü, yukarıdaki muhteşem âlemi bırakıp, bizi ziyaret edecek kadar alçakgönüllülük göstermemişti. Ama gururlanmamız ve memnuniyetimiz ağzımızda zehir oldu. Sinistrad kötü bir adamdır. Onu tanımamız ve ondan korkmamız için ne gerekiyorsa yaptı. Küçük Prens'i şereflendirmek için geldiğini söyledi. Ona bir hediye getirmişti. Sinistrad bebeği kollarına aldığında, hepimiz Bane'in kimin çocuğu olduğunu anladık.</p>

  <p>"Kimsenin elinden bir şey gelmiyordu elbette -yedinci evden güçlü bir büyücüye karşı ne yapılabilirdi ki? Trian, bu krallıktaki en güçlü büyücülerden biridir ve o yalnızca üçüncü evdendir. Hayır, gizemustası o tüy tılsımı bebeğin boynuna geçirirken, yüzümüze yapıştırdığımız gülümsemelerle izlemek zorunda kaldık. Sinistrad, Stephen'ı vârisi konusunda tebrik edip gitti. Vâris sözcüğünü vurgulaması, hepimizi korkudan ürpertti. Ama Stephen, çocuğun üzerine daha fazla titremekten başka bir şey yapamıyordu, çocuğun görüntüsü bile onu tiksindirdiği halde."</p>

  <p>Hugh sakalını çekiştirerek kaşlarını çattı. "Ama Yüksek Âlem'den bir büyücü neden Orta Âlem'de bir krallık istesin ki? Bizi uzun zaman önce, kendi özgür iradeleriyle terk ettiler. Kendi krallıkları, hayallerimizin ötesinde zengin, ya da biz öyle biliyoruz."</p>

  <p>"Dediğim gibi, bilmiyoruz. Trian'ın bazı teorileri var -en aşikar olanı, fetih, elbette. Ama bize hükmetmek istiyorlarsa, gizemustalarından bir ordu gönderip bizi kolayca yenebilirler.</p>

  <p>Hayır, dediğim gibi, mantıklı gelmiyor. Stephen, Sinistrad'ın oğlu ile iletişim halinde olduğunu biliyordu. Bane kurnaz bir ajandır. Oğlan krallıktaki her sırrı öğrendi ve babasına iletti, bundan eminiz. Bununla yaşayabiliriz, çünkü on devir geçti ve gücümüz gittikçe artıyor. Gizemustaları krallığı ele geçirmek isteselerdi, daha önce yaparlardı. Ama Stephen için bu çocuktan kurtulmayı acil bir durum haline getiren bir şey oldu." Alfred, dışarıda hâlâ yeni bir kent arayan çocuğa baktı. Çocuğun artık yorulduğu açıktı, artık kayanın üzerinde ayakta durmuyor, oturuyordu. Kâhya Hugh'nun yaklaşması için işaret etti ve kulağına fısıldadı. "Anne hamile!"</p>

  <p>"Ah!" Hugh aniden anlayarak başını salladı. "Demek yolda yeni bir vâris olduğundan eskisinden kurtulmaya karar verdiler. Ya büyü?"</p>

  <p>"Trian onu bozdu. On yıl üzerinde çalışması gerekti, ama sonunda başardı. Şimdi Stephen artık" -Alfred durdu ve kararsızlık içinde kekeledi- "artık..."</p>

  <p>"...onu öldürmek için bir katil tutabiliyor. Ne kadar süredir biliyorsun?"</p>

  <p>"Baştan beri." Alfred kızardı. "Sizi takip etmemin sebebi buydu."</p>

  <p>"Beni durdurmaya mı çalışacaktın?"</p>

  <p>"Emin değilim." Alfred'in alnı kırıştı ve kafasını kararsızlıkla salladı. "Ben .. bilmiyorum."</p>

  <p>Karanlık bir tohum Hugh'nun zihnine düştü ve köklendi. Hızla büyüdü, beynini sardı, çiçeklendi ve zararlı bir meyve verdi Anlaşmayı bozmaya ben karar verdim. Neden? Çünkü çocuk yaşarken daha fazla para ediyordu. Ama ölüm anlaşmasını yaptığım pek çok adam da öyleydi. Daha önce bana duyulan güveni hiç boşa çıkarmamıştım. Daha önce hiç anlaşma bozmamıştım, halbuki bazı durumlarda bana ödenen ücretin on katını alabilirdim. Neden şimdi? Piçi kurtarmak için kendi hayatımı riske attım! Beni öldürmeye çalıştıktan sonra bile onu öldüremedim!</p>

  <p>Ya büyü bozulmadıysa? Ya Bane hâlâ, başta Stephen olmak üzere hepimizi kullanıyorsa?</p>

  <p>Hugh dikkatle Alfred'e baktı. "Peki senin hakkında bilmem gereken ne, kâhya?"</p>

  <p>"Korkarım, yalnızca gözlerinizle gördükleriniz, efendim," dedi Alfred alçakgönüllülükle, ellerini açarak. "Tüm hayatım boyunca hizmet ettim. Ekselansları Kraliçe Anne'e, Uylandia'daki şatosunda da hizmet ediyordum. Kraliçe olduğunda, beni de yanında götürme lütfunda bulundu." Yavaş yavaş yayılan bir kızartı, Alfred'in yüzünü kapladı. Gözleri güvertede dolandı. Üzerindeki partal giysileri, parmaklarıyla çekiştirdi.</p>

  <p>Bu adam yalan söylemek konusunda çocuk kadar rahat değil, diye düşündü Hugh. Yine de, Alfred de çocuk gibi, bir yalanın içinde yaşıyor gibi görünüyor.</p>

  <p>Katil gözlerini kapatarak konunun sonlanmasına izin verdi. Zehrin ve yüksek hava basıncının sonucu omzu ağrıyor, midesi bulanıyor ve uykulu hissediyordu. Olup bitenleri düşündü ve dudakları, acı bir gülümsemeyle kıvrıldı. Her şeyden kötüsü, elleri sayısız adamın kanlarına bulanmışken, kimsenin hükmedemeyeceğine inandığı kendisine hükmedilmişti -bir çocuk tarafından.</p>

  <p>Prens Bane başını gemideki delikten içeri soktu. "Sanırım gördüm Büyük makineyi! O tarafta, uzakta. Şimdi göremiyorsunuz, çünkü bulutlar onu kapladı. Ama yolu hatırlıyorum</p>

  <p>Hadi gidelim! Zaten ne kadar tehlikeli olabilir ki? Yalnızca yağmur..."</p>

  <p>Bir yıldırım cızırdayarak toprağa düştü ve mercankayada bir delik açtı. Gökgürültüsü yeri sarstı, neredeyse çocuğu deviriyordu.</p>

  <p>"İşte bu yüzden," dedi Hugh.</p>

  <p>Bir başka yıldırım daha korkunç bir güçle düştü. Bane koşarak güverteyi geçti ve Alfred'in yanına çöktü. Yağmur gemiyi dövmeye başladı. Rüzgâr, sağır edici bir şiddetle esiyordu. Kısa süre sonra, paralanmış ahşabın arasından dökülmeye başladı. Bane'in gözleri faltaşı gibi açılmıştı ve yüzü sapsarıydı, ama haykırmadı. Ellerinin titrediğini görünce, onları sıkıca birbirine sardı. Oğlana bakan Hugh, uzun zaman önce, korkusunu gururuyla bastırmaya çalışan kendisini gördü -sahip olduğu tek silah buydu.</p>

  <p>Sonra, belki de Bane'in görmesini istediğinin bu olduğu aklına geldi.</p>

  <p>Katil, kılıcının kabzasına dokundu. Yalnızca birkaç saniye alırdı. Kavra, çek, oğlanın bedenine sapla. Onu büyü dur-duracaksa, nasıl işlediğini görmek isterdi, kesin olarak bilmek isterdi.</p>

  <p>Belki de zaten görmüştü.</p>

  <p>Hugh elini kılıcından çekti. Piposunu aldığında, Bane'in onu izlediğini gördü. Oğlanın dudakları tatlı, sevimli bir gülümsemeyle kıvrılmıştı.</p>

  <p class="scenebreak"></p>
</body>
</html>
