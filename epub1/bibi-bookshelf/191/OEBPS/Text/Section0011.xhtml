<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <h3><a id="bookmark14"></a><span style="font-weight:bold;">Saat: 11.57</span></h3>

  <p>Söğütözü sapağından Yüzüncü Yıl’a döndükten sonra kız sordu. “Ne taraftan?”</p>

  <p>“Düz devam edeceğiz,” dedi Yiğit. “Girişteki yüksek bloklara doğru...”</p>

  <p>Sessizce devam ettiler. Yüzüncü Yıl’ın hemen hemen hepsi birbirine benzeyen uzun binalarına geldikten bir süre sonra Yiğit, “Burası,” dedi ve arabanın doğru düzgün durmasını bile beklemeden dışarıya fırladı. Yolun karşı tarafındaki apartmanlara doğru koşturuyordu. Nur arabayı yolun kenarına alelacele park edip kendisine yetiştiğinde, Yiğit cebinden çıkardığı anahtarları, apartmanın kapısına uydurmaya çalışıyordu. Oldukça telaşlı görünüyordu. Öyle ki, bir süre sonra kız, “Sakin ol,” diyerek müdahale etmek zorunda kaldı. Karşılığında ise sükûnet yerine ters bir bakış aldı...</p>

  <p>Birlikte asansöre bindiler. Aheste aheste yükselen kabin, dokuzuncu katta durur durmaz, Yiğit yine telaşla dışarıya fırlayıp koridorun karanlığına daldı. Nur otomat düğmesini bulup ışığı yaktığında, Yiğit koridorun sol başındaki kapıyı açmıştı bile. Hızlı adımlarla peşinden seğirtti. Boş ve sessiz apartman koridorunu şöyle bir kolaçan ettikten sonra içeriye girdi ve kapıyı yavaşça kapattı. Evden gelen gürültüler, Yiğit’in çoktan faaliyete geçtiğini söylüyordu. Kız dikkatli gözlerle etrafına bakındı. Sıradan bir bekâr eviydi burası... Yiğit’in bir kız için kötü bir âşık olduğunu anlamak zor değildi.</p>

  <p>Nur sağ taraftaki odaya girince, Yiğit’i demir kütüphanenin başında diz çökmüş bir şekilde buldu. Bütün kitaplar yerlere saçılmış, Yiğit alttan ikinci rafa doğru öylece bakakalmıştı. Kızın yanına geldiğini görünce, “Abim kasayı buraya saklamıştı,” dedi.</p>

  <p>Yeşil gözler dikkatle, rafın dibinde, yarısına kadar duvara gömülü duran kasaya baktı. Küçük, kutu gibi bir şeydi bu. Kapağına ise elektronik bir şifre sisteminin tuşları yerleştirilmişti. İyice küçültülmüş bir bilgisayar klavyesine benziyordu bu tuşlar. Kasanın küçük kapağına sığabilmeleri için harflerin ve rakamların boyutları iyice küçültülmüştü. Nur, “Umarım abin şifreyi vermiştir,” diye mırıldandı.</p>

  <p>Yiğit olumsuz anlamda kafasını salladı. Bir taraftan da kasayı açacak şifreyi düşünüyordu. Ağabeyi mektupta, <span style="font-style:italic;">çocukken sana en çok acı çektiren şeyi düşün,</span> diye yazmıştı. Yiğit hafızasını zorluyordu. Mutlu bir çocukluk geçirdiği söylenebilirdi. Öyle geçmişten gelen akıl almaz bir travması falan yoktu. Zaten ağabeyi de böyle büyük şeylerden falan değil, daha özel, daha kendi aralarında bir şeylerden bahsediyor olmalıydı.</p>

  <p>Ortaokuldaki ilk aşkı geldi akima... Kızın adi Gülşah’tı. Kâbus dolu ve ter içinde geçen gecelerinin yeşil gözlü küçük prensesi, her gün aynı okul yolunu paylaştıkları, karşı apartmanın güzeli Gülşah! Bir hafta kadar divane gibi ortalıkta dolaştıktan sonra, derdini ağabeyine açmıştı. Ne konuşmuşlardı, o aşkın alevi nasıl küllenmişti hatırlamıyordu. Aklında kalan iki şey vardı. Gülşah ve ağabeyiyle karşılıklı içtikleri ilk bira...</p>

  <p>Anılardan sıyrılıp kafasını önündeki kasaya vermeye çalıştı. Hemen yani başında duran kızın sabırsız soluk alışlarını duyabiliyordu. Parmağını kasanın minik klavyesine uzatarak tuşlara yavaş yavaş basmaya başladı:</p>

  <p>G-Ü-L-Ş-A-H.</p>

  <p>Son harfi girdikten sonra en sağdaki, üzerinde “TAMAM” yazan minik düğmeye bastı. Kasadan tiz bir “Bip” sesi yükseldi ve hemen ardından, tuşların üzerindeki minik ekranda kırmızı bir yazı belirdi: “KOD YANLIŞ!”</p>

  <p>“Ulan aşkından ne gördük ki isminden görelim,” diye homurdandı Yiğit. Yan gözle sol tarafındaki kıza baktı. Nur da o sırada Yiğit’e yan gözle baktığından garip bir şekilde göz göze geldiler. Kız, “Bilmiyor musun şifreyi?” diye cevabı belli bir soru sorunca Yiğit’in cinleri tepesine çıktı yine. “Bilmez miyim?...” dedi. “Ama kasten yanlış şifre girdim. Kerizim ya!”</p>

  <p>Kızın dudakları aşağıya doğru büküldü. Yiğit ise kafasını tekrar kasaya çevirdi. Düşünüyordu, ama aklına bir şey gelmiyordu. Çocukken geçirdiği kazaları, düşmelerini, kalkmalarım tek tek gözünün önüne getiriyordu ama bunlar şifre olarak kullanılabilecek şeyler değildi.</p>

  <p>Nur geri çekilecek bir kız değildi. Bu kez, “Bir ipucun var mı? Söyle, belki yardımım olur,” diye üsteledi.</p>

  <p>Yiğit zor durumdaydı ve yanındaki kızdan gelecek bile olsa akla ihtiyacı vardı. Gözlerini kasadan ayırmadan cevap verdi. “Mektupta çocukken sana en çok acı çektiren şeyi düşün demiş abim.” “Eeee?” dedi kız. “Hatırlamıyor musun sen öyle bir şey?” Yiğit homurdandı. “Hatırlasam yazarım zaten şifreyi...” “Abinle aranızda bir şey olmalı,” diye mırıldandı Nur, sesli düşünüyor gibi yaparak. “İkinizin de şahit olduğu bir şey... Belki de birlikte yaptığınız...” Sonra Yiğit’e döndü. “Abin döver miydi seni?” Yiğit irkilmişti. “Ha... Hayır... Bir fiske bile vurmadı bana...”</p>

  <p>“İyi düşün...”</p>

  <p>Yiğit yaşadığı gerilimden kızın aradaki sizli hitapları kaldırdığını fark etmemişti bile. Birden suratını yavaş yavaş büyüyen bir gülümseme kapladı. “Haklısın,” dedi kıza, o da senli konuşmaya geçmişti. “Yanlış hatırlıyorum... Abim beni döverdi...”</p>

  <p>Başka bir açıklama yapmadan kasaya uzandı ve tuşlara basmaya başladı:</p>

  <p>E-L-P-İ-Ş-İ-R-M-E-C-E</p>

  <p>Son harfin ardından “TAMAM” yazılı düğmeye dokununca, küçük kırmızı ekranda harfler tekrar parıldadı: “KOD DOĞRU!” Kasa küçük bir tıkırtı çıkartarak açılmıştı.</p>

  <p>Yiğit hâlâ gülümsüyordu... Çocukluk yıllarında, ağabeyinin en sevdiği oyundu bu. Yiğit’in ise fazla sevdiği söylenemezdi. Çünkü bütün oyunları ağabeyi kazanırdı ve ellerini kıpkırmızı edene dek de kazanmayı sürdürürdü. Oynamak istemediği zamanlarda ise ağabeyi alaycı bir ifadeyle, “Korkuyor musun yoksa?” derdi. Yiğit’i, çekeceği bütün acıya rağmen oyuna girmeye ikna eden cümle bu olurdu işte. Kollarını sıvar, suratında o yaşma büyük gelen vakur bir ifadeyle ellerini ağabeyinin avuçlarına yerleştirirdi.</p>

  <p>Açılan kasanın içinden sadece büyükçe bir sarı zarf çıkmıştı. Yiğit zarfın sıkıca yapıştırılmış ağzım telaşsız bir şekilde yırttı ve içindekileri yere boşalttı. Üç pasaport, üzerinde yabancı bir bankanın kabartma amblemi bulunan plastik bir kartvizit ve bir tomar para halının üzerine döküldü. Önce pasaportlara baktı. Bunlar, değişik isimler adına düzenlenmiş, Yunan, İspanyol ve İtalyan pasaportlarıydı. İlk sayfalarına da tabii ki kendi fotoğrafları yerleştirilmişti. Plastik kartviziti eline alıp arka tarafındaki manyetik bandı görünce, bunun bir banka kartı olduğunu fark etti. Sıradan para çekme makineleri için değil, özel kasalar ya da sırdaş hesaplara ulaşmak için kullanılacağını tahmin etmek hiç de güç değildi. Tek yapması gereken, doğruca Cenevre’ye gidip kartın üzerinde yazan adresi bulmaktı. Son olarak para tomarını eline alıp şöyle bir kurcaladı. On bin avro kadar vardı.</p>

  <p>Ağabeyi, tam söylediği gibi her şeyi hazırlamıştı. Sadece Avrupa’da değil, dünyanın herhangi bir yerinde kendisine yeni bir iş, yeni bir hayat kurabilirdi. Sadece onun sözünü dinleyip gitmesi gerekiyordu, o kadar...</p>

  <p>Elindeki para tomarını yere, pasaportların üzerine fırlattı ve başını ellerinin arasına aldı. Aklında tek bir soru vardı: Bütün bunlar ne anlama geliyordu? Bugün bir an önce İstanbul’a kaçmayı düşünürken bu kız arayıp bir emaneti olduğunu söylemiş, bir mektup vermiş, sonra saldırıya uğramış, kaçmış kovalanmış ve nihayet kendisini burada, bu eski öğrenci evindeki, eski kütüphanenin başında buluvermişti. Ne oluyor yahu, diye sordu kendi kendine. Aklından yüzlerce soru geçiyordu ve her biri cevapsızdı. Lakin cevaplanması gereken bir “ilk” soru vardı ki, düşünmesi bile midesini burkuyordu. Kafasını sertçe Nur’a çevirdi ve kelimeler ağzından bir çırpıda döküldü. “Sence abimi öldürdüler mi?”</p>

  <p>Soru çok netti ama kız cevap vermedi. Kasanın yani başına diz çökmüş, elinde tuttuğu bir şeye bakıyordu. Yiğit bir kez daha sordu. Kız ağır ağır kafasını kaldırıp kekeledi. “Bi... Bilmiyorum...”</p>

  <p>Yüzünde anlaşılmaz bir ifade vardı. Hem heyecanlı görünüyordu hem de biraz korkmuş. Elinde tuttuğu şeyi önce utangaç ve ürkek bir çocuk gibi acemice saklamaya çalıştı. Beceremediğini, üstelik bu beceriksizliğinin daha çok dikkat çektiğini fark edince, anlamsız bakan gözlerini Yiğit’e çevirdi. Elindekini göstermek istiyor ama bir taraftan da buna cesaret edemiyor gibiydi. Konuşmaya, düzgün bir cümle kurmaya çalıştı, o da olmadı. En nihayetinde, çaresiz bir şekilde avucunu açıp Yiğit’e doğru uzattı.</p>

  <p>“O ne?” diye sertçe sordu Yiğit, kızın elinde duran okkalı altın yüzüğe bakarak. Nur yine bir süre duraladı. “Bu abinin miydi?...” Yiğit yüzüğü eline alıp incelemeye başladı. Ağır ağabeylerin serçe parmaklarına taktıkları işlemeli şövalye yüzüklerine benziyordu. Üzerinde, ustalıkla işlenmiş kibar bir şahin figürü vardı. Pençelerinde de kaleme benzer bir şey tutuyordu. Şöyle bir düşündü. Bu yüzüğü ağabeyinin parmağında gördüğünü hiç hatırlamıyordu. Oğuz Gündüz böyle gösterişli şeyleri sevmezdi. Tam aklından geçenleri söyleyecekti ki, kız sabırsızlıkla bir kez daha sordu:</p>

  <p>“Yüzük... Abinin miydi?”</p>

  <p>“Hayır,” diye cevap verdi Yiğit. “O takmaz böyle şeyler...” Sonra ekledi. “Ne ki o?”</p>

  <p>Kız dudaklarını biz süre büzdükten sonra fısıldadı. “Babamın ilgilendiği konu tarihti. Onun çok değer verdiği belgeler arasında bu yüzüğe benzeyen çizimler gördüm sanki.”</p>

  <p>“Eee?!”</p>

  <p>“Gizli bir örgütün işareti sanırım. Babam tarihin en eski gizli örgütü olduklarını söylemişti...”</p>

  <p>Yiğit çöktüğü yerde gözlerini kapadı ve derin bir soluk aldı. Bu her ani sinirlenişinde yaptığı “ya sabır” iç çekişlerinden biriydi. “Ha bir de şimdi gizli örgüt eksikti.”</p>

  <p>Kız üsteledi. “İyi düşün ve şimdi söyle bana. Abinin parmağında bu yüzüğü daha önce gördün mü?”</p>

  <p>Yiğit şöyle bir silkinip kendine geldi. Nur ciddiydi. Hâlâ avucunda duran yüzüğe şöyle bir baktıktan sonra yine, “Hayır,” diye cevap verdi. “Abimin taktığını hiç görmedim...”</p>

  <p>Kız yere diz çöküverdi. Düşünüyordu.</p>

  <p>Yiğit dayanamadı. “Peki kim bu adamlar?” diye sordu. “Gizli Yahudiler mi? Hıristiyan dönmeleri mi? Şeytana tapanlar mi?”</p>

  <p>Kız, ben ne bileyim gibisinden ellerini açtı. “Sadece eski bir gizli tarikat olduğunu biliyorum. Osmanlı İmparatorluğu zamanında mi ne kurulmuşlar...”</p>

  <p>Yiğit gözlerini yapmacık bir hayretle açmıştı. Ağzındaki çarpık gülümseme ise kızla dalga geçer gibiydi. “Yani... Hâlâ varlar mi?” diye mırıldandı. “Osmanlı’yı yeniden mi canlandırmaya çalışıyorlar?”</p>

  <p>Nur cevap vermedi. Mahzun bir sesle, “Şu mektuba bakabilir miyim artık?” dedi.</p>

  <p>Yiğit biraz durakladıktan sonra, elini yerde duran montunun cebine attı ve buruş buruş olmuş kâğıdı kıza uzattı. Nur mektubu ifadesiz bir suratla hızlıca okudu ve geri verdi.</p>

  <p>Kısa bir sessizliğin ardından, “Eee?” dedi Yiğit. “Var mıymış bir ipucu?”</p>

  <p>Kız, “Yok,” diye cevap verdi. “Beni ilgilendiren bir şey yok... Ama bu mektubu okuduktan sonra senin, ‘Abim öldürüldü mü acaba?’ diye düşünmen oldukça garip.”</p>

  <p>Yiğit pasaportlara baktı. Dalıp gitmişti...</p>

  <p>Nur yavaş yavaş doğruldu. “Ecelleriyle ölen insanlar,” dedi pencereye ilerlerken. “Kardeşlerine böyle mektuplar bırakmazlar...” Odanın havası iyice ağırlaşmıştı. Bir süre sonra Yiğit de ayağa kalktı ve kıza doğru birkaç adım yaklaştı. “Baban,” diye sordu en hafif sesiyle. “Nasıl öldü?”</p>

  <p>Nur gözlerini pencerenin ardındaki manzaradan ayırmadan konuştu. “Öldürüldü... Gecenin bir köründe, köhne bir işkembecide öldürüldü... Ensesine şiş sokmuşlar. Uyur gibiymiş. Dükkân sahibi sızdı kaldı zannetmiş. Yanma gidip dürtünce anlamış öldüğünü.” Yiğit’in kanı donmuştu. “Hiç... Gören falan olmamış mi?” “Dükkân sahibi babamı birisiyle konuşurken görmüş o kadar... Eşkalini verecek kadar dikkatli bakmamış.”</p>

  <p>“Başın sağ olsun,” dedi Yiğit hemen. Son günlerde binlerce defa duyduğu bu lafı söylemek garibine gitmişti. Sonra ekledi. “Peki ne yapacağız?”</p>

  <p>Kız kafasını çevirip Yiğit’e baktı. “Ne mi yapacağız?” Son heceyi imalı bir şekilde vurgulamıştı. “Babam ile abinin ölümleri arasında bağlantı olduğuna aklın yatmaya başladı demek,” diye devam etti. “Ama fazla heyecanlanma. Pasaportları ve parayı alıp kaybol bence. Abin intikam istese böyle davranmazdı.”</p>

  <p>Bir anda masaya inen yumruğun sesi küçük odanın duvarlarında çınladı. Yiğit, sen babanın katilinin peşinden koşuyorsun ama bana kaç git diyorsun, diye bağırmak istiyordu, ama öfkeden ağzını bile açamıyordu.</p>

  <p>Nur ise inadına sakindi. “Sanırım bu iş çok büyük. O örgütün ne olduğunu tam olarak bilmiyorum ama babamın onlar hakkında nasıl huşu içinde konuştuğunu hatırlıyorum. İzlerini bulmak için birçok tarihi belgeyi inceliyordu. Belki de ağabeyinle babam fazla başarılı oldular. Çok güçlü ve tehlikeli olduğu için abin, senin hiçbir şeyi kurcalamadan gitmeni istedi. Sen abinin intikamını alamazsın. Bitirirler seni.”</p>

  <p>Yiğit kuvvetlice şakaklarını ovuşturdu. Başına korkunç bir ağrı saplanmıştı. Kızın söylediği şeyler çok mantıklı görünüyordu ama yine de ağabeyinin daha önce ismini hiç duymadığı gizli bir örgütün işlerine burnunu soktuğu için öldürülmüş olduğuna inanmak istemiyordu. Üstelik tek delil kasadan çıkan altın bir yüzükken. Diğer taraftan mektup ve pasaportlar da ortadaydı.</p>

  <p>Belki de hemen ağabeyinin danışmanlarını aramalı, onları düşmanlan, rakipleriyle ilgili sorguya çekmeliydi. Ama hem cep telefonu kırıldığı için numaralara kolay ulaşabilecek durumda değildi hem de kimseye güvenemiyordu. Bu cinayette onların da parmağı olabilirdi.</p>

  <p>Yeni tanıştığı bu kızın söyledikleri her şeye rağmen saçma olabilirdi ama ağabeyinin el yazısıyla yazılmış satırlar, ortada kanşılmaması gereken büyük, çok büyük bir olay olduğunu apaçık gösteriyordu. Terlemişti... Göğsü dev bir mengenenin arasında eziliyor gibiydi. Kendini hiç tanımasa, bu duygunun “sıkışmaktan” ya da “kararsız kalmaktan” ileri geldiğini düşünebilirdi. Öyle ya; bir tarafta ağabeyinin intikamı duruyordu, bir tarafta can korkusu. Oysa Yiğit otuz küsur yıldır kendisini tanıdığı kadarıyla kararını çoktan vermişti. Ciğerlerini ezen mengene de “sıkışmanın” değil, “kararın” eseriydi. Daha bir hafta önce pencere pervazında hayatından vazgeçmemiş miydi? Zaten karşısındakilerin ondan tek alabileceği canıydı ve onu da yok sayabilirdi.</p>

  <p>Bu işin peşini bırakmayacaktı. Aklı, beyni ya da mantığı her ne derse desin bırakmayacaktı. Bırakamazdı... Birileri kafasına silah dayasa, bayıltıp bir uçağın kargosuna atıp yurtdışına postalasa bile, bildiği Yiğit ilk uçakla memlekete geri dönüp bu meseleyi kurcalamaya devam ederdi.</p>

  <p>Niyetinin intikam falan olmadığını da çok iyi biliyordu. Sadece merak ediyordu. Ve ağabeyinin hangi aptal nedenden dolayı öldü-ğünü, öldürüldüğünü öğrenmek istiyordu. Öğrenecekti de... Buna ne zaman karar verdiğinin farkında değildi. Belki bu eve adımım atar atmaz belki de ağabeyinin ölümünü öğrendiği an... Önemli de değildi zaten. Bildiği tek şey, hiç kimsenin, hatta kendisinin bile, verdiği karardan döndüremeyeceğiydi. Soracak, soruşturacak, hayatına ya da geriye kalan ömrünün tüm dakikalarına mal olsa bile ağabeyinin o bilmediği hikâyesini öğrenecekti. Eğer gerçekten öldürülmüşse ve eğer Allah’ın bir kulu çıkıp da ağabeyinin bu ölümü hak ettiğini söylerse, işte onu oracıkta gebertecekti! Yeryüzünde, ağabeyini yaşamdan alıkoyacak hiçbir neden tanımıyordu...</p>

  <p>Düşündükçe ve içinden kendi kendine konuştukça kafası netleşmiş, ciğerlerindeki mengene azıcık gevşemişti. En acil ihtiyacı, kendisini makul bir noktaya kadar götürecek, yani ilk adımı attıracak bir ipucuydu. Bunun için de berrak bir akıl ve düşünecek sakin bir yer lazımdı... Acil olarak...</p>

  <p>Ayakta, garip garip parlayan gözleri ve sorularla dolu olan suratıyla kendisine bakmakta olan Nur’u görmezden gelip doğruca ağabeyinin çalışma masasına yöneldi. En alt çekmeceyi çekip elini içeri daldırdı. Yarısına kadar dolu olan küçük bir viski şişesini masanın üzerine koydu. Eliyle koymuş gibi bulmak böyle bir şey olsa gerekti... Masanın üzerindeki tahta kutudan iki küçük puro çıkardı. Bir tanesini ağzına, diğerini kulağının arkasına yerleştirdi. Viski şişesini de eline alıp koridora doğru yürümeye başladı. Kız, ardından yetişip telaşlı bir sesle, “Nereye?” diye sorduğunda, Yiğit ağzındaki puroyu yakmakla meşguldü. “Tuvalete,” diye cevap verdi ağzındaki ilk dumanı dışarıya savurarak. Dediği gibi de yaptı. Hızlı adımlarla banyoya daldı ve kapıyı, her nedense peşinden gelmekte ısrar eden kızın suratına kapayıverdi.</p>

  <p>İçeriye girer girmez klozetin kapağını indirdi ve oturdu. Buraya sadece sakinleşip düşünmek için gelmişti. Çocukluğundan beri kendisini en rahat hissettiği yerdi tuvalet. Dışarıdakileri dışarıda tutmak için başlı başına bir gerekçeydi. Küçükken kendisine bir şey buyurulduğunda ya da durduk yerde ismi seslendiğinde vermeyi en çok sevdiği cevaptı: “Tuvaletteyim!” Buranın bahanesi kendinden menkuldü.</p>

  <p>Viski şişesinden küçük, sadece genzinde varlığım hissettirecek kadar bir yudum aldı. Sarhoş olmak istemiyordu. Ağzındaki boşluğu küçük purosundan çektiği yoğun bir dumanla tamamladı ve düşünmeye başladı. Ne yapabilirdi? Akima ilk olarak Nur’u biraz daha sıkıştırmak geldi. Hayatını kurtarmış olabilirdi. Konuşurken oldukça samimi görünüyor olabilirdi, ama yine de güvenmiyordu ona. İçinden bir ses, kızın durmadan bir şeyler sakladığını söylüyordu. Çok mantıksız da sayılmazdı.</p>

  <p>Ne var ki Yiğit’in aklı, elindeki tek ipucunu böyle radikal bir hamleyle heder etmeyecek kadar başındaydı. Nur’dan elbette yararlanacaktı. Öyle ya da böyle bildiği her şeyi öğrenecekti, gerekirse şiddet de kullanacaktı ama bunun bir yeri ve zamanı olmalıydı. O yer ve zaman da “şimdi” ve “burada” değildi...</p>

  <p>Peki, diye sordu kendi kendine. Bu kız olmasaydı ve ben bütün bunları bir şekilde tek başıma öğrenmiş olsaydım... O zaman ne yapardım?</p>

  <p>Güzel ve zor bir soruydu bu. Doğru cevabı vermek için de biraz dürüst olmak yeterliydi. “Bir halt edemezdim,” diye mırıldandı. Doğru cevap canını sıkmıştı. Şişeden daha büyük bir yudum aldı.</p>

  <p>Kızın rehberliği olmadan bu işe devam etmenin bir yolu yoktu. Aklına cılız da olsa başka bir seçenek gelmiyordu. Öyleyse Hikmet Tezer’in kızı, zorla ya da güzellikle, bildiği her şeyi tek tek kendisiyle paylaşacaktı... Paylaşmak zorundaydı. Şimdi sıra düzgün bir strateji belirlemeye gelmişti. Nur’a nasıl yaklaşmalıydı. Bildiği her şeyi bir defada ağzından alıp kendi işine mi bakacaktı, yoksa onu çanta gibi yanında taşıyıp bilgilerinden ve fikirlerinden yeri geldikçe mi yararlanacaktı. Birinci yol riskliydi. Burnu pisliğe saplandığında kızın kapısına geri dönmek o kadar kolay olmayacaktı. İkinci yol ise sıkıcıydı. Kızla dayanamayacağı kadar uzun bir zaman geçirmek zorunda kalabilirdi. Üstelik bu inatçı kız inisiyatifi sürekli elinde tutup kendisini yönlendirmeye çalışacak gibi görünüyordu. İşte Yiğit böyle bir şeye hiç gelemezdi. Ayrıca bir sonraki hamle konusunda en ufak fikri yoktu.</p>

  <p>Kucağındaki şişeyi yere bırakıp kafasını ellerinin arasına aldı. Boş gözlerini zemine dikmişti. O basit karo taşlarıyla döşenmişti banyo. Bunu fark edince gülümsedi. Aklı yine çocukluğuna, küçükken ağabeyiyle oynadıkları bir oyuna gitmişti. Karo taşlarındaki şekilsiz, küçük siyah lekeleri bir şeylere benzetmeye çalışırlardı. Öyle kolay bir şey değildi. Biraz göz ve algı jimnastiği, biraz da hayal gücü gerekiyordu. Biraz kendinizi zorladığınızda, küçük bir siyah leke grubunu kuşa, balığa, ördeğe falan benzetebiliyordunuz. Çok işlevsel ya da eğlenceli bir oyun değildi ama Yiğit gibi tuvalette uzun zaman harcayan bir çocuk için ideal bir meşgaleydi. Zaten bunu ağabeyi fazla beceremezdi.</p>

  <p>Yiğit hatırlıyordu; Bursa’daki evlerinin tuvalet zeminindeki küçük siyah lekelerin oluşturdukları ayı şeklini ağabeyinin de görmesini sağlamak için tam iki gün uğraşmıştı. En nihayetinde eline kalemi alıp siyah lekelerin etrafım çizerek ayı şeklini göstermek zorunda kalmıştı. Oğuz’un bu “benzetme” işinde fazla başarılı olduğu söylenemezdi. Hatta hiç başarılı değildi. O evde oturdukları on beş sene boyunca ağabeyi zeminde sadece üç şekil bulabilmişti. Bunlardan bir tanesi araba, diğeri de çiçekti. Oysa aynı tuvaletin zemininde, Yiğit’in, maymunları ve bir çift sincabıyla birlikte, büyükçe bir hayvanat bahçesi vardı. Tırmanma sporuna başladığında aynı oyunu bulutlara veya kayalara bakarak sürdürmüştü.</p>

  <p>Yiğit karo taşlarına bakarak gülümsedi. Burada da benzettiği bir şeyler vardı tabii ki. Tam beş yılını geçirmişti bu evde. Gözleriyle zemini taramaya başladı. Balığını bir çırpıda buluvermişti. Minare de yerindeydi. Bir de vazo olacaktı, diye geçirdi içinden. Önemliydi, çünkü onu abisi bulmuştu. Biraz daha dikkatli bakındı. İşte oradaydı! Lavabonun hemen altındaki karo taşın tam ortasındaydı. Öyle garipti ki, siyah lekecikler ancak bu açıdan, yani klozetin üzerindeyken baktığınızda bir “vazo” şeklinde görülebiliyorlardı.</p>

  <p>“Oğuz Gündüz’ün benzetme oyununda ulaştığı en üst nokta,” diye mırıldandı kendi kendine. Ardından hafif bir kahkaha attı. Ayağa kalktı. Lavaboya gidip yüzüne biraz su çarptı. Şu nostalji hastalığından kurtulup bir an önce işine bakmayı öğütledi kendine. Gel gör ki, küf kokan havluda yüzünü kurularken aklına yine “vazo” takılıverdi. Ancak klozetin üzerinde otururken görülebileceğini biliyordu. Defalarca denemişti bunu ama her nedense bir kez daha teyit etmek istedi. Lavabonun hemen altındaki karo taşma baktı. Evet, her zamanki gibi “vazo” bu açıdan görülemiyordu ama Yiğit’in gözleri şüpheli bir biçimde kısılmıştı. Çünkü “vazo”yla birlikte çok daha garip bir şey görüyordu...</p>

  <p>Önce gözünün aldandığını zannetmişti. Yere eğildi. Hayır, doğru görüyordu. “Vazo”nun olduğu yerde, daha doğrusu onu oluşturan siyah lekelerin arasına, yukarıdan aşağıya doğru, kalınca bir kalemle bir şeyler yazılmıştı: T74312.</p>

  <p>Bu ne yahu, diye geçirdi içinden. Dizlerinin üzerine eğilip rakamları biraz daha dikkatli inceledi. Ne anlama geldiği konusunda hiçbir fikri yoktu, ama yazanı tanıyor gibiydi. Bu eve girip çıkan insanların arasından sadece ağabeyi “3” rakamını Yunan alfabesindeki “epsilon” gibi yazardı.</p>

  <p>İçgüdüsel bir hareketle doğrulup kapıya doğru ilerledi. Dürtülerinin yapmasını söylediği şeyin ne olduğunu tam kapıyı açacakken fark etti ve durdu. Nur’a haber vermeye gidiyordu. Ne kadar düşünmüş ve karar vermemiş olursa olsun, anlaşılan kızın rehberliğine çoktan teslim olmuştu. Bunu fark etmek Yiğit için çok zor bir şeydi. Banyo kapısının önünde, hafifçe uzamış sakallarıyla oynayarak bir süre düşündü. T74312; şimdilik kendisine hiçbir anlam ifade etmiyordu. Fakat bunun, o ilk adımı atmasını sağlayacak olan ipucu olduğunu hissedebiliyordu. İçinde durmadan büyüyen o garip korku söylüyordu bunu Yiğit’e. Yolculuk her an başlayabilirdi. Yerde, karo taşlarının küçük siyah lekeleri arasında yazılı olan bu şeyin ne anlama geldiğini keşfetse bile, o ilk adımı atmaya, o yolculuğa yalnız başına çıkmaya cesareti var mıydı? İşte muammanın esası tam bu noktada yatıyordu...</p>

  <p>Yiğit kısa, çok kısa bir süre düşündü. Ardından, hemen hemen hiç tereddüt etmeden banyonun kapısını açtı ve kıza seslendi. Oda, banyonun hemen yanında olduğundan Nur iki saniyeden daha az bir zaman içerisinde kapının önünde bitiverdi. Yiğit’in suratındaki hafif ezik ifadeyi şöyle bir tarttıktan sonra, “Ne var?” diye sordu.</p>

  <div>
    <p>Yiğit kapıyı ardına kadar açtı ve lavaboya doğru bir yerleri işaret ederek, “Bir şey buldum,” dedi. Kız heyecanlanmış ve hemen banyoya dalıvermişti. “Hani nerede?” diye bağırarak yeşil gözleriyle etrafına bakınıyordu. Sanki bir şeyler bulunmasını bekliyormuş gibi bir hali vardı. Yiğit birden kızın koluna yapıştı ve parmağıyla lavabonun altındaki karo taşım gösterdi. “Burada bir şeyler yazıyor...” Nur konuşmayı ve hareket etmeyi bir anda kesiverdi. Lavabonun altına eğildi. Rakamlara uzun uzun baktıktan sonra elini tekrar iç cebine götürüp küçük bir not defteri ve kalem çıkardı. Karonun üzerindeki yazıları dikkatlice defterine kaydetti. Doğruldu ve sanki yerde yazan bu şeyin sorumlusu Yiğit’miş gibi sordu. “Nedir bu?” “Bilsem seni çağırmazdım,” diye cevap verdi Yiğit. Biraz bekledikten sonra ekledi. “Ama yazı abime ait...”<br /></p>
  </div>

  <p>Kız kalemini ve not defterini cebine yerleştirmekle meşguldü. Bir taraftan da hafif hafif gülüyordu. “Abinin sana bir işaret falan mi bıraktığını düşünüyorsun?” diye sordu.</p>

  <p>Yiğit kafasını salladı.</p>

  <p>Nur alaycı gülümsemesini hiç bozmadan devam etti: “...Sana ‘derhal ülkeyi terk et’ diye mektup bırakan abinin...”</p>

  <p>Yiğit, kıza ters ters baktı. “Bana bak! Banyoda, daha önce hiç görmediğim bir yazı var. Benim için çok özel, hatta sadece benim görebileceğim bir yerde. Üstelik yazının sahibi de abim. Şimdi bunları hesaba katarak bir akıl yürüt de görelim bakalım!”</p>

  <p>Kız kafasını çevirip yerdeki yazıya bir kez daha baktı. Yüzündeki o gülümseme bir anda yok olup gitmişti. Geriye doğru bir adım atarak klozetin üzerine oturdu ve, “Peki Yiğit,” dedi. “İstediğin akıl olsun... Varsayalım abin, sana gerçekten bir işaret bıraktı. Ve sen de bunu izlemekte kararlısın. İlk adımı atmadan önce sana sormam gereken tek bir soru var...”</p>

  <p>“Buyur,” dedi Yiğit kendinden emin ve hatta meydan okur bir ifadeyle. Kollarını kavuşturmuş, omzunu da hafifçe duvara dayamıştı.</p>

  <p>Nur, “Varsayalım bu şey bizi babamın ve abinin katillerine götürecek,” diye devam etti. “Onlarla karşılaşmaya hazır mısın?”</p>

  <p>Yiğit yarım ağız gülümsedi. Bu kız birkaç dakika önce verdiği karardan habersizdi tabii ki. Dirayetini ispat etmek için banyonun ortasında intikam yeminleri etmeye hiç niyeti yoktu. “Karşıma kimin ya da neyin çıkacağını bilmiyorum,” diye konuşmaya başladı. O kadar kıpırtısızdı ki, sanki dudakları bile oynamıyordu.</p>

  <p>“Varlığından yarım saat önce haberdar olduğum şu örgüt umurumda değil benim. Ben abimin başına ne geldi onu öğrenmek istiyorum. Niye, hangi hakla ve hangi aptal gerekçeyle öldürüldüğünü öğrenmek istiyorum. Ve elimdeki tek şey de bu yazı... Devam edeceğim! Sonuna kadar gideceğim ve kararım kesin!”</p>

  <p>Kız derin bir soluk aldı. “Peki Yiğit, bu yazının sıradan bir şey olmadığını nereden biliyorsun. Belki yıllar önce yazılmıştı. Belki sizden önceki kiracının çocuğu oyun olsun diye karalamıştı... Nereden biliyorsun?”</p>

  <p>“Yazı abimin dedim ya! Hem öylesine karalanmış değil. Sadece benim görebileceğim bir yere yazılmış.”</p>

  <p>Nur bu ayrıntıyı duymamıştı anlaşılan. Yüzünü buruşturarak sordu. “Nasıl?”</p>

  <p>Yiğit bir süre kıza “vazo”yu nasıl anlatabileceğini düşündü. En iyi yol her zamanki gibi göstermekti. Klozetin üzerinde oturmakta olan kızın yanma gitti ve “benzetmece” oyununu anlatmaya başladı. Neyse ki, Nur göz kıvraklığından tahmin ettiği kadar yoksun değildi. Üç dakikadan daha az bir zaman içerisinde, siyah lekelerin oluşturduğu “vazo”yıı görmeyi başarmıştı. Rakamların böylesine özel bir yere yazılmış olması onu da etkilemişti tabii ki. Durum ciddiye alınmayacak gibi değildi. Yine de kafasını oldukça kritik bir soru kurcalayıp duruyordu. Dakikalar süren sessizliğini, “Peki öyleyse,” diyerek bozdu. “Şunu söyle bana: Sana o mektubu gönderen, sana kaç diye yalvaran, sana kaçman için pasaportlar ve para ayarlayan, yani bu işe bulaşmaman için elinden gelen her şeyi yapan abin sana niye böyle bir iz bıraksın? Aklın kesiyor mu bunu?”</p>

  <p>Yiğit, “Abim onu benim için bırakmadı,” dedi donuk bir sesle. Bu soru daha ilk anda aklına gelmişti ama kıza karşı dillendirmemişti. Yeteri kadar titiz ve ölçülü olup olmadığını daha işin başındayken öğrenmek istemişti. Nur’un, gördüğü ilk ipucuna benzer şeyin üzerine atlamamış olması rahatlatıcıydı.</p>

  <p>Kız şaşkın şaşkın hâlâ ayakta dikilmekte olan delikanlının yüzüne bakıyordu. “O zaman kimin için bıraktı?” diye sordu.</p>

  <p>Yiğit cevabından çok emindi. “Kendisi için tabii ki... Abim disiplinliydi, düzenliydi, çalışkandı... Ama çok feci bir eksiği vardı. Balık hafızalıydı benim abim. Hiçbir şeyi aklında tutamazdı. Kendisi için önemli olan şeyleri asla unutmayacağı yerlere not almak zorundaydı. Bu da onlardan birisi... Bunu kendisi için yazdı. Hatırlamak için!” Nur’un ifadesi, bayrak töreninde gülmemek için kendisini zor tutan bir lise öğrencisinin ifadesiyle hemen hemen aynıydı. “İnsanlar önemli notlarını banyo zeminine yazmazlar bence.”</p>

  <p>Yiğit bağırıverdi. “Sana anlatamıyor muyum? Herhangi bir yere yazmamış. Hiç unutmayacağı ve sadece belli bir açıdan bakınca görülebilecek bir yere yazmış.”</p>

  <p>Nur bir süre yerdeki yazılara baktı. “Haklı olabilirsin, ” dedi ağır ağır doğrulurken. “O zaman ne anlama geldiklerini bulmak da sana kalıyor. Akima bir şey gelirse ben salondayım... ”</p>

  <p>Yiğit banyoda tek başına kalmıştı. Açık kalan kapıyı kapatıp klozetin üzerine oturdu. Kulağının arkasına yedeklediği küçük puro sanki tam da bu sıkıntılı zamanı bekliyordu. Çabucak yaktı. Düşünceleri, havaya savurduğu dumanlar gibi yoğundu ve çabucak dağılıyorlardı...</p>

  <p>On dakika kadar sonra, Yiğit banyodan çıkıp salona geldiğinde, Nur’u üçlü koltuğa uzanmış bir şekilde buldu. Sanki kızın güzelliğini ilk kez fark ediyormuş gibi birkaç dakika seyretti. O küçük not defteri hâlâ elindeydi. Diğer elindeki kaleme ve defterdeki saçma sapan karalamalara bakılırsa, banyoda buldukları rakamlarla biraz beyin jimnastiği yapmışa benziyordu. Ne var ki, yüzündeki buruşuk ifade, söz konusu jimnastiğin, bir netice vermekten henüz çok uzakta olduğunu gösteriyordu.</p>

  <p>Kız, Yiğit’in salona geldiğini neden sonra fark etti. Kafasını çevirip delikanlıya baktı ve garip bir refleksle, elindeki not defterini saklamaya çalıştı. Yiğit hafifçe gülümsedi. Nur’un rakamlarla cebelleşmekte olduğuna, defteri görmese de yemin edebilirdi. “Uğraşma, ” dedi aniden ve donuk bir sesle. “Ben buldum! ”</p>

  <p>Nur, kimin neyi bulduğunu çok anlamamış olmakla beraber, hızla yattığı yerden doğruldu. “Ne?! ”</p>

  <p>“O rakamların ne anlama geldiğini, ” diye cevap verdi Yiğit. Elleri cebinde konuşmaya devam etti. “Abimin kütüphanesine ait o rakamlar... Bir kitabın katalog numarası! Buralarda bir yerlerde olmalı. ”</p>

  <p>Kız, boğazına kocaman bir lokma tıkılmış gibi görünüyordu. Geniş salonun üç duvarını, yerden tavana kadar kaplayan kitap raflarına, sanki büyük bir hâzineyi yeni keşfetmiş gibi bakmaya başladı. Bu salonda iki binin üzerinde kitap olmalıydı. Raflardan birine iyice yaklaştı. “İyi ama,” diye mınidandı. “Bu kitapların üzerinde numara yok ki?”</p>

  <p>“Var,” dedi Yiğit. Erişebildiği en yakın kitabı alıp ona uzattı. “İçlerinde yazar. Ya ilk sayfadadır ya da son... Abim mütevazı adamdı. Öyle görmemişler gibi kitapların ciltlerine numara basacak hali yoktu herhalde.”</p>

  <p>Nur, Yiğit’in eline tutuşturduğu kitabın kapağım çevirdi. Tıpkı söylediği gibi, ilk sayfanın sol üst köşesine, küçücük bir yazıyla, banyodakine benzer bir seri numarası yazılmıştı: R45327... Tam ağzını açıp bir şey soracaktı ki, Yiğit gerekli açıklamayı yaptı: “R serisi ‘romanlar’, İ serisi ‘incelemeler’, A serisi akademik kitaplar, T serisi ise ‘tarih’ kitapları...”</p>

  <p>“T serisi” lafını duyan kız, not defterine hızla bir göz attıktan sonra raflara yöneldi. Bir taraftan “T74312” diye mırıldanıyor bir taraftan da kitapları üçlü koltuğun üzerine boşaltıyordu.</p>

  <p>Yiğit, “Hiç gerek yok!” diyerek bu zoraki macera ortağının telaşını böldü. “Sıralıdır onlar... O rafta inceleme kitapları var. T serisi... Şu tarafta olmalı.”</p>

  <p>Gösterdiği, tam karşılarındaki pencerelerin sol tarafında kalan raflardı. Nur hızlı adımlarla kitaplığın yanma gitti. Neredeyse tüm duvarı kaplayan altı raf, baştan aşağı tarih kitaplarıyla doluydu.</p>

  <p>“İlk iki rakam, kitabın basım yılını gösterir,” dedi arkadan Yiğit’in sesi. “Geri kalan üç rakam da bildiğin sıra numarası.”</p>

  <p>Aradıkları 1974 yılında basılmış bir kitaptı. Orta ve üst raflardaki kitapların ciltleri nispeten yeni görünüyordu. Alt raflarda ise yeşil ya da lacivert bezle kaplanmış, isimleri sırtlıklarına yaldızlı harflerle basılmış, kalın ve sağlam ciltler duruyordu. Kız dizlerinin üzerine çöktü ve en alt raftan bir kitap alıp kapağını çevirdi. Fazla eskiye gitmişti. Zira, ilk sayfanın sol üst köşesine küçük küçük yazılmış seri numarası, kitabın 1958 basımı olduğunu gösteriyordu. Bir üst raftan başka bir kitap çekti. “T72...” ile başlayan seri numarasını görünce rahatladı. Biraz daha ilerledi. Eline aldığı diğer kitabın seri numarasını görünce gözleri parladı:</p>

  <p>“T74309”</p>

  <p>Sayı saymayı yeni öğrenmiş bir ilkokul çocuğu gibi, parmağıyla kitapların sırtlarına dokunarak üç kitap ilerledi ve dokunduğu üçüncü kitabı kibarca ve yavaşça yerinden çıkardı. Salona büyük bir sessizlik hâkimdi. Öyle ki, kitabın kalın ciltli kapağı açılırken çıkan ince çıtırtılar bütün netliğiyle duyulabiliyordu. Sükûnet, yıllanmış sayfaların o kadim ve gizemli kokusunu daha bir belirgin kılıyordu.</p>

  <p>Nur burnunu dolduran o kokunun sarhoşluğundan olsa gerek, kitabın seri numarasını biraz geç fark edebildi. Büyük bir hayal kırıklığıyla suratını buruşturdu. Sol üst köşede yazan seri numarası “T74313”tü ve daha dikkatli bakmak bu gerçeği değiştirmiyordu.</p>

  <p>Kırgın bir sesle, “Bu değil,” diye mırıldandı ve hemen diğer kitaplara bakmaya başladı. Birkaç saniye içerisinde durumun ciddiyeti iyice belirginleşmişti. 1974 basımlı kitapların hepsi, rafta titiz bir sıra içerisinde duruyorlardı fakat 74312 aralarında yoktu. Yiğit de yere, kızın yanma diz çökmüştü. Aradıkları kitabın başka bir serinin arasına karışmış olmasını ümit ederek kitapları tek tek yerlerinden çıkartıyorlar, seri numaralarına baktıktan sonra da salonun herhangi bir yerine fırlatıp atıyorlardı. Birkaç dakika içerisinde alttaki iki raf tamamen boşalmıştı. Üstteki rafların dağıtılması ise on dakika kadar sürmüştü. Yaklaşık yarım saat kadar sonra, Nur ile Yiğit, salonun orasından burasından yükselen kitap öbeklerinin arasında, derbeder ve kırgın bakışlarla etraflarını çevreleyen boş kitap raflarına bakıyorlardı. “T74312” seri numaralı kitap, gizemini halen korumaktaydı.</p>

  <p>Sessiz ve soluk soluğa geçen birkaç dakikanın ardından Nur, “Yok!” diye inledi. “Kitap yok... Gitmiş.”</p>

  <p>Yiğit, kızın her lafı ve fikri karşısında olduğu gibi yine muhalefetteydi. “Mümkün değil... Buralarda bir yerde olmalı...”</p>

  <p>“Nasıl mümkün değil... Bütün kitaplığı indirdik. Yok işte!” “Abimin kitapları çok kıymetlidir. Ne kaybeder ne de kimseye verir...” dedi Yiğit. Cümlesinin sonuna doğru sesi biraz alçalmış, gözleri de iyice kısılmıştı. Sanki aklında bir kıvılcım çakmış gibi görünüyordu. Aniden parmağını şıklattı ve ağabeyinin odasına doğru yürümeye başladı.</p>

  <p>Nur peşi sıra odaya girdiğinde, Yiğit çalışma masasının çekmecelerinden birini kurcalıyordu. Bir süre sonra, “İşte burada,” diye mırıldanarak doğruldu. Elinde ajanda benzeri bir defter vardı. Defteri masaya koyup sayfalarını hızla çevirmeye başladı. Kafasını kaldırmadan kıza, “Abim kitapları niye numaralamıştı biliyor musun?” diye sordu.</p>

  <p>“Düzenli olsun diye herhalde,” dedi cevap geldi.</p>

  <p>Yiğit defterin sayfalarını çevirmeye devam ediyordu. “Hayır... Abim birilerine ödünç kitap vermekten nefret ederdi. Mali kıymetli olduğundan değil, hafızasına güvenmediği için... Kime hangi kitabı verdiğini unuturdu. Kitapları asıl bu yüzden numaraladı. Ödünç verdiği kitapların numaralarını da bu deftere not ederdi... İşte burada: Ahmet Rauf Hoca!”</p>

  <p>Kız heyecanla masaya yaklaştı. Yiğit’i omzuyla hafifçe kenara ittirerek kendine yer açtı ve defteri incelemeye başladı. Oğuz Gündüz kütüphanesinden çıkan tüm envanterin kaydını gayet titiz bir şekilde tutmuştu. Kitabın seri numarası, kime, hangi tarihte verildiği deftere düzgünce işlenmişti. Geri gelen kitapların kayıtları, üzerleri kalın kırmızı kalemle çizilmek suretiyle kapatılmış, yanlarına da “alındı” diye not düşülmüştü. Önlerinde açık olan sayfada, kırmızı kalemle çizilmemiş tek bir kayıt vardı: “T74312” numaralı kitap. Bir yıl kadar önce Ahmet Rauf Germiyangil’e verilmişti ve anlaşılan geri alınmamıştı.</p>

  <p>Nur iyice emin olmak için defteri Yiğit’in önünden çekti ve bütün sayfalara tek tek baktı. Evet, gerçekten de kayıtlara göre geri alınmayan tek bir kitap vardı ve o da T74312’ydi. Kız temkinli bir ifadeyle Yiğit’e bakarak, “Tanıyor musun bu adamı?” diye sordu.</p>

  <p>Yiğit şöyle bir düşündü. “Evet. Üniversitede öğretim görevlisi. Tarih profesörü ya da doçenti... Tam hatırlamıyorum. Oğuz’un hocasıydı... Asıl senin tanıyor olman lazım. Babanla aynı ilgi alanına sahiptir. Birkaç kitabı da var.”</p>

  <p>“Yok,” dedi Nur. “Çıkartamadım. Gerçi babamın tanımadığı tarihçi yoktu ama... Neyse, gidip alacağız kitabı.” Sıkıntılı görünüyordu. Nihayet ağzındaki baklayı çıkardı. “Bana kalırsa abin bu kitabı ödünç vermemiş... Sanki biraz emanet etmiş... Anlatabildim mi?!” Yiğit, kızın sesindeki kinayeli tınıyı sezinlemişti. Nedense gerilmişti. “Anladım,” dedi sertçe. “Abim emanet etmişse güvenilir biridir o zaman. Niye tedirgin oldun ki?”</p>

  <p>“Ben emanetçiden değil, emanetten tedirgin oldum!”</p>

  <p>Yiğit belirgin bir şekilde “of’ladıktan sonra, “Ne demek istiyorsun sen?” dedi.</p>

  <p>“İlk adımı atmak üzere olabiliriz demek istiyorum. Abinin, belki de babamın uğruna hayatlarını verdiği yola girmek üzereyiz diyorum. Anlatabiliyor muyum?”</p>

  <p>“Evet... Hem de gayet açık...”</p>

  <p>Nur kafasını ellerinin arasına aldı. “İkimizin de ölümüne sebep olabileceğini biliyorsun değil mi? Niye abini dinlemiyorsun? Niye ilk uçağa atlayıp gitmiyorsun? Ne diye bu işin içine giriyorsun?”</p>

  <p>“Sen niye gitmiyorsun?” diye sakince cevap verdi Yiğit. “Niye evinde oturup babanın yasını tutmuyorsun? Sen bir altmış beş boyunla intikam peşine düşmüşken, bana gelip ‘kaç buradan’ demek biraz saçma olmuyor mu?”</p>

  <p>Nur hafifçe güldü. Elleri belinde, odanın ortasında küçük bir tur attıktan sonra tam masanın karşısına gelip durdu. “Tamam, tamam... İşimize bakalım o zaman. Ahmet Rauf Hoca’nın adresini ya da telefonunu biliyor muyuz peki?”</p>

  <p>Yiğit, “Biliyoruz,” dedi ve masanın arkasına dolandı. Üst çekmeceyi kurcalarken sordu. “Bu arada tahminim tuttu mu?”</p>

  <p>“Ne tahmini?”</p>

  <p>“Bir altmış beş...”</p>

  <p>Nur kıkırdadı. “Fena değildi... Bir altmış yediyim.”</p>

  <p>Yiğit de hafifçe güldü ve çekmeceden çıkardığı küçük bir defteri Nur’a doğru salladı. “İşte burada. Abimin yedek telefon defteri.” “Sen ara, ben bir su içip geliyorum,” dedi Nur ve odadan çıktı. Salondaki kitap yığınlarının arasından sıçrayarak geçip mutfağa girdi. Raftan bir bardak aldı. Musluğu açıp suyun rengi kahverengiden normale dönene dek bekledi ve bardağı doldurdu. Susamıştı. Ağzındaki son yudumu yutmadan önce biraz bekledi ve kafasında her zaman düzenli duran düşüncelerini bir kez daha gözden geçirdi. Her zamanki gibiydiler: Kalabalık ama sıralı. Ne zaman ne yapacağını biliyor olmak, yolun sonunda ölüm bile olsa, kendisine garip bir güven veriyordu.</p>

  <p>Paslı suyun son yudumunu boğazından aşağıya bırakıp bardağı aldığı yere koydu. İçeriden belirsiz mırıltılar geliyordu. Yiğit telefonda konuşuyor olmalıydı. Umursamadı. Çünkü asıl merak ettiği Yiğit’in değil hocanın ağzından çıkanlardı. Onları da duyamayacağına göre, umursamanın fazla bir yararı yoktu. Buzdolabını açıp söyle bir göz attı. İçerisi baştan aşağı dondurulmuş yiyecek ve kutularca içecekle doluydu. Tam bir acil durum evi, diye geçirdi içinden. Aferin sana Oğuz Gündüz... En üst rafta duran köfte kutusunun üretim ve son kullanım tarihlerine bakıyordu ki Yiğit’in ayak seslerini duydu. Buzdolabının kapısını kapatmakta hiç acele etmedi.</p>

  <p>Yiğit, “Tamam hallettim,” diyerek mutfağa girdi. Dolabın kapısını henüz kapatmakta olan kızı görünce duraladı. “Acıktın mi?” “Yok yok,” dedi Nur heyecanlı görünmemeye çalışarak. “Ne oldu? Onda mıymış kitap?”</p>

  <p>“Evet... Bizi bekliyor.”</p>

  <p>“Hemen mi?”</p>

  <p>“Tabii ki hemen! Acil olduğunu söyledim.”</p>

  <p>Nur içinden, bravo, diye geçirdi. Sonra sordu. “Nereden aradın adamı?”</p>

  <p>“Nasıl?”</p>

  <p>“Ev telefonundan mi, cepten mi?”</p>

  <p>Yiğit anlamamış bir ifadeyle, “Evden aradım. Abimin defterinde ev telefonu kayıtlıydı,” dedi. Nur kovalamacayı görmüştü ama serserinin bıçaklı saldırısı sırasında cep telefonunun kırıldığını bilmiyordu. Sonra güldü. “Telefon dinlenir falan diyorsan... E cep telefonu da dinlenir.”</p>

  <p>Kız biraz tereddüt ettikten sonra uzun konuşmaktan vazgeçti. “Haklısın... E, çıkalım o zaman.”</p>

  <p>“Tamam. Şu içeriyi biraz toparlayayım, hemen çıkarız,” dedi Yiğit ve hızla salona doğru ilerledi. Nur arkasından paralarla pasaportları yanına almamasını söyleyecekti ama nedense vazgeçti. İçinden bir ses çenesini tutmasını söylemişti. Üstünü başını yoklayıp gerekli her şeyin yerinde olup olmadığını kontrol etti. Bir kulağı da odadaydı. Seslerden anlaşıldığı kadarıyla, Yiğit ağabeyinden kalan mirası saklayacak uygun bir yer arıyordu. Kıs kıs gülmeye başlamıştı. Fakat tam bu sırada kulağına çalman ince bir ses, yüzünün tüm kaslarının donmasına neden oldu. Ses, sol tarafından, kapıdan gelmişti... Hatta kapının kilidinden. Anahtar deliğine bir şey ittirilmişti. Emin olmak için iri iri açılmış gözlerini kapıya çevirdi. Haklıydı. Kilidin yuvasında belli belirsiz bir hareket vardı.</p>

  <p>Hemen toparlandı ve salona daldı. Kitap yığınlarını birkaç büyük adımda aşarak odaya girdi. Yiğit toparlama işini bitirmiş, çalışma masasının hemen yanında, ceplerine bir şeyler tıkıştırmakla meşguldü. Kafasını kaldırıp kızın dehşetle büyümüş gözlerini ve “sus” diyen parmağını görünce şaşırdı. Ne oluyor, gibisinden bir el işareti yaptı. Karşılık olarak kız, Yiğit’i kolundan tuttu ve banyoya doğru çekmeye başladı. İçinden, sakın ses çıkarma, diye dua ediyordu. Banyoya adımlarını henüz atmışlardı ki, dış kapıdan belirgin bir tıkırtı geldi. Kilit açılmış olmalıydı. Nur banyonun kapısını kapatmaktayken, bir gözüyle Yiğit’e baktı. Yüzündeki kasılmış ifadeden, sesi duymuş olduğu anlaşılıyordu. Durum açıklama gerektirmeyecek kadar açıktı artık...</p>

  <p>Yiğit hayatı boyunca kalbinin varlığını bu kadar belirgin bir şekilde hissettiğini hatırlamıyordu. Kaburga kemiklerini zorlayacak kadar kuvvetli atıyordu. Aslında soluk soluğaydı ama nefes bile alamıyordu. Gözleri açıktı ama göremiyordu. Kendini birazcık toparlayınca, Nur’un, kapının arkasında asılı duran büyük banyo havlusunu ses çıkartmadan yerinden aldığını ve elini de örtecek şekilde, koluna sarmakta olduğunu gördü. Kesin niyetini bilmese de, tehlikeli bir şeylerin peşinde olduğunu fark etmişti. Kapıdan uzak durmasını söyleyen içgüdülerine uyarak, bir adım daha geriye çekildi ve banyonun fayans kaplı duvarına iyice yapıştı. Kız ise sakin ve kolundaki havludan sargısıyla oldukça garip görünüyordu. Gözlerini anahtar deliğine, kulaklarını ise evin içine dikmiş, geri kalan tüm algılarını kapatmıştı. Duyacağı her çıtırtı, bu evden sağ salim çıkma şanslarını biraz daha arttıracaktı.</p>

  <p>İçeriye giren her kimse, en son sesi, birkaç saniye önce salonda çıkartmıştı. Çok sessiz hareket ediyor, salonun halıfleks kaplı yüzeyi ayak seslerini gizlemesine yardımcı oluyordu. Neyse ki, kitap yığınlarından birine takılmış ve yerini belli etmişti. Yaklaş, diye geçirdi Nur içinden. Meydan okuyor değildi. Evde sadece salon ile odalar halıfleks kaplıydı. Banyonun önündeki küçük boşluğun zemini ise marleydi. Ne giyersen giy ne kadar yumuşak basarsan bas, illa ki ses çıkartırdı. Kız tüm dikkatini kulaklarına verdi. Bütün ümidini bağladığı o marley döşeli boşluk o kadar küçüktü ki, ancak iki adım atılabilirdi. Bir gözü de, anahtar deliğinden, loş banyoya süzülen soluk mavi ışıktaydı. Ses ile ışık birleşip ona doğru yeri ve zamanı söyleyecekti.</p>

  <p>Beklediği ayak sesi birkaç saniye sonra geldi. Marley zeminden ince bir gıcırtı bir an duyuldu ve durdu. Ziyaretçileri tereddüt ediyor olmalıydı. Haksız sayılmazdı. İki metrekarelik bir boşluktaydı ve etrafında üç kapı vardı. Tam karşısında banyo, sağında Oğuz Gündüz’ün çalışma odası, sol tarafta da yatak odası... Hangisini tercih edeceği çok önemliydi. Bu da ziyaretçilerinin tarzına, niyetine ve deneyimine bağlıydı.</p>

  <p>Nur içinden, hadi kıpırda artık, diye söylendi. O gıcırtıdan başka tek bir ses bile çıkmamıştı. İçinde pis bir korku uç vermeye başlamıştı. “Sakin...” diye mınidandı. “Kontrol...” Anahtar deliğine sabitlenmiş gözleri, kapı kolunun hafifçe kıpırdadığını görünce biraz ferahladı. Tek bir adımdan başka hiçbir ses duyulmamıştı ve kapının önünden, anahtar deliğinden içeriye süzülen ışığın akışını bozacak hiçbir şey geçmemişti. O zaman solumdasın, diye düşündü. Kapı kolu iyice aşağıya doğru bastırılmaktayken, peş peşe gelen üç el silah sesi küçük banyonun duvarlarında çınladı. Yankıların dinmesini beklemeden hızla kapıyı açtı ve sanlı kolunu dışarıya uzattı. Havlunun ucundan yoğun bir duman yükseliyordu. Manzarayı kısa bir süre seyretti. Her şey oldukça yolundaydı. Tahmininden bir kafa daha uzun olan kurbanı, kurşunlardan ilk ikisini karaciğerinden, diğerini de boynundan almış; kapının dibine yığılıvermişti. Küçük boşluğun marleyleri, hâlâ akmakta olan kanla ağır ağır kaplanıyorlardı.</p>

  <p>Nur alev almak üzere olan havluyu kolundan çözüp kan gölüne doğru fırlattı. Silahım belindeki kılıfına yerleştirirken gözü cesedin elindeki susturuculu tabancaya takıldı. Mutlaka göz atmak isterdi ama, hiç vakti yoktu. Arkasına baktı. Yiğit beyaz kesmiş suratıyla banyonun eşiğine kadar gelmişti. Hayatında ilk defa bir cinayet, ilk defa bir maktul ve ilk defa bu kadar kan görüyordu. “Vu... Vurdun...” diye kekeledi.</p>

  <p>“Evet,” dedi Nur kesin bir sesle. “Babamın feci şekilde öldürüldüğünü unutuyorsun. Artık yanımda silahla geziyorum.”</p>

  <p>Yiğit’i kolundan tutup banyodan çıkardı. “Kapıyı arala da bak bakalım apartmanda bir hareket var mi?”</p>

  <p>Yiğit hiç itiraz etmeden kapıya doğru ilerledi. Endişeliydi. Kız havluyla bastırmaya çalışmış olsa da, kurşun sesleri fazlasıyla ses çıkarmıştı. Kafasını, hafifçe aralık duran kapıdan dışarıya uzattı. Beklediğinin aksine ortalık sakin görünüyordu. Emin olana dek dinledi.</p>

  <p>Birkaç saattir yanında olan bu kızı ne kadar az tanıdığını bir kez daha düşündü. Soğukkanlılıkla birini öldürmüştü. Fazla profesyoneldi.</p>

  <p>Hazır kapıdayken kaçmalıydı belki ama kalmaya karar verdi. Bu nasıl ve kimin oyunuysa idareyi alana dek uyacaktı. Sonra hemen mutfağa koştu ve pencereden aşağı baktı. Dışarıda da olağanüstü bir hareket yoktu. Geriye dönüp salonun kapısından içeriye kafasını uzattı. Tam karşıda Nur, cesedin başına diz çökmüş, elindeki büyükçe bir cep telefonuna benzeyen aletin tuşlarına aceleyle basmaktaydı. İzlenmekte olduğunu fark edince, gözlerini elindeki aletten ayırmadan ayağa kalktı. Son tuşa da basıp cihazı cebine attıktan sonra Yiğit’e doğru yürümeye başladı. “Haydi,” dedi. “Çıkıyoruz!”</p>

  <p>“Bu ne olacak?” diye telaşla sordu Yiğit. Cesedi kastediyordu. Kız hiç istifini bozmadan, “Dönünce hallederiz. Sen kapıyı kilitlemeyi unutma,” deyiverdi. Koridoru şöyle bir kolaçan etti ve dışarı çıktı. Asansörün çağırma düğmesine basarken, Yiğit’in kapıdaki tüm kilitleri birkaç kez çevirdiğini duyabiliyordu.</p>
</body>
</html>
