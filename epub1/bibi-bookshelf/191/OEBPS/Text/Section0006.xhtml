<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <p><br /></p>

  <h3><a id="bookmark8"></a><span style="font-weight:bold;">16 Mart 2008 Başkent Ankara</span></h3>

  <p>“Bir şey alacak mısınız?”</p>

  <p>Hikmet Bey, garsonun üçüncü kez gelip aynı soruyu sorması üzerine, “Bir çay daha alayım,” dedi. Göz önünde olmamak için L şeklindeki mekânın, kasada oturan adam tarafından görülmeyen tarafında bir masaya oturmuştu.</p>

  <p>Sabaha kadar açık bir işkembecide sadece çay istemesi elbette garipti ama onu tanıyanlar bunu yadırgamazdı. Pimpirikli, titiz, temizlik takıntılı bir adamdı. Dışarıda yemek yiyemiyordu.</p>

  <p>Oturmadan önce sandalyesini ve masayı yanında taşıdığı kolonyalı mendillerle bir güzel silmişti.</p>

  <p>Etrafına bakındı. Belki de hafta ortası olduğundan işkembeci için tenha bir geceydi. Bilemiyordu ki... Neredeyse on yıldır ilk kez gecenin birinde evinde yatağında mışıl mışıl uyumuyor, bir randevu için ilk defa adım attığı bu yerde birini bekliyordu.</p>

  <p>Artık beklemekten sıkılmıştı. Görüşme için niye böyle bir yerin seçildiğini de anlamamıştı.</p>

  <p>Oyalanmak için sarı bir zarf içine koyduğu fotokopileri çıkarıp incelemeye başladı. Eski harflerle yazılmıştı satırlar ama onun için sorun değildi. Uzmanlık alam buydu. Bir karaltı yanından geçince gayri ihtiyari kafasını kaldırdı. Hayır beklediği değildi gelen. İnce, uzun suratlı, kötü bakışlı biriydi. Tam arkasındaki masaya oturduğunu gözucuyla fark etti. Rahatsız oldu, ama yapacak bir şeyi yoktu.</p>

  <p>Yeni müşteri, garsondan bir tuzlama istedi. Onun dışında sesi çıkmadı.</p>

  <p>Birkaç dakika geçmişti ki, Hikmet Bey’in yüzü kapıdan girenle birlikte aydınlandı. İşte gelmişti. Kafasındaki şapkaya rağmen onu tanımıştı. Ayağa kalkıp hararetle elini sıktı. Uzun zamandır tanışmak istiyordu bu adamla. Kitaplarını okumuş, birçok kez internet üzerinden yazışmışlardı. Öyle sevinçliydi ki, niye görüşmek için bu saati ve bu mekânı seçtiğini sormadı.</p>

  <p>Adam, onun hayran bakışlarından rahatsız olmuş gibiydi. Gözleri sanki bir şeyi arıyormuş gibi sürekli etraftaydı. Birden fotokopileri fark etti. “Bunlar mi?” diye sordu.</p>

  <p>Hikmet Bey heyecanla, “Evet,” dedi. “Ali Fuat Cebesoy Paşa’nın <span style="font-style:italic;">Sınıf Arkadaşım Atatürk</span> kitabının müsveddeleri ve kayıp sayfaları. Zaten sizinle görüşmek istememin...”</p>

  <p>Karşısındakinin cep telefonu çalınca sustu.</p>

  <p>Adamın küçük, fıldır fıldır gözleri sabitlenmişti.</p>

  <p>“Yaklaştı demek, o olduğundan emin misiniz? Hımm... Tamam ben kâğıtları almaya geldim. Sorun yok, ondan kurtulabiliriz.”</p>

  <p>Hikmet Bey’in sezgileri alarm çalmaya başlamıştı. “Kâğıtları almak” demişti. Oysa vermek gibi bir niyeti yoktu ki, ayrıca o kurtulacakları kişi kimdi? Kâğıtları toparlamak için hamle yaptığında karşısındaki adamın bir el işaretini gördü. Ona doğru yapılmıştı ama...</p>

  <p>Birden arkasındaki hareketlenmeyi hissetti. Ensesinde korkunç bir acı duydu. Hikmet Bey’in ölümü ensesinden beynine giren şişle ani olmuştu.</p>

  <p>Katil şişi çıkarmadığı için kanama fazla olmamıştı. Yavaşça vücudu arkasına yasladı. Şansları yaver giderse saatlerce öldüğü anlaşılmayabilirdi.</p>

  <p>Telefon konuşmasını bitiren diğer adam fotokopileri toparladı ve hızla dışarı çıktılar.</p>

  <p>Katil direksiyona geçerek, patronu da büyük bir hazla eski yazılan okuyordu. İyi iş olmuştu. Diğer ekip de başarırsa önlerinde engel kalmazdı.</p>

  <p>Ama birden arabanın içine öfke doldu. Katil, patronundan ağır bir küfür duydu. “Hayvan herif! Eksik bu belgeler!”</p>

  <p>Katil, kahretsin sorun var, diye düşündü.</p>

  <p>Arka koltukta bir anda cehennem oluşmuştu. “Bilginin olduğu sayfalar eksik! Herif onları saklamış.”</p>

  <p>Katil, “Geri dönelim mi patron?” diyecek oldu. Cevap sertti.</p>

  <p>“Aptal aptal konuşma. Bize vermediği belgeleri üzerinde gezdirir mi? Bu pimpirikli adamın bize güvenmeyeceğini tahmin etmeliydim.”</p>

  <p>Bu sırada telefon yine çalmaya başladı. Numara tanıdıktı.</p>

  <p>Cevapla tuşuna basmadı, katille beraber heyecanla beklediler. Üç kere çalıp kesildi. Bu hedef yok edildi demekti.</p>
</body>
</html>
