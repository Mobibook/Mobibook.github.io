<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">V</h1>

    <p>Kuyunun dibinde yüzüstü bırakılan zavallılar dehşet içinde haykırıyorlardı. Şimdi su karınlarına kadar çıkmıştı. Sel gibi akan suyun gürültüsü onları serseme çeviriyor, aşağı düşen son kaplama parçaları dünyanın müthiş bir çatırtıyla başlarına yıkıldığı kaygısını uyandırıyordu; ama onları asıl çılgına çeviren ahırda kapalı kalan beygirlerin kişnemeleriydi, boğazlanan hayvanlara özgü, akıldan çıkmayacak kadar korkunç ölüm çığlıklarıydı bunlar.</p>

    <p>Mouque, Savaş’ı çözmüştü. Yaşlı beygir, yuvalarından fırlamış gözlerini durmadan yükselen suya dikmiş, titreyerek öylece duruyordu. Su yükleme bölmesini hızla dolduruyordu, tavanın altında hâlâ yanan üç lambanın kızıl ışığında, yeşilimtırak suyun giderek yükseldiği görülüyordu. Savaş, buz gibi suyun böğründeki kılları ıslattığını hissedince, birden korkunç bir koşu tutturdu, dörtnala uzaklaşarak kömür taşıma galerilerinden birine dalıp gözden kayboldu.</p>

    <p>Bunun üzerine, herkes can derdine düştü, işçiler panik içinde hayvanın peşine takıldılar.</p>

    <p>“Burada oyalanmaya gerek yok!” diye bağırıyordu Mouque. “Réquillart yolunu denemek lazım.”</p>

    <p>Geçit kapanmadan yetişirlerse yandaki eski ocaktan çıkabilecekleri düşüncesi onları heyecanlandırmıştı. Art arda dizilen yirmi işçi, su söndürmesin diye lambalarını havada tutarak itiş kakış koşuyorlardı. Neyse ki galeri hafif bir eğimle yükseliyordu; bu yüzden seviyesi daha fazla yükselmeyen suyla mücadele ederek iki yüz metre ilerlediler. Çılgına dönmüş bu zavallıların içlerinde uyuyakalmış eski inançlar uyanmaya başlamıştı, toprak anadan yardım diliyorlardı, atardamarlarından biri kesildiği için bütün kanını üstlerine boşaltarak intikam alıyordu toprak şimdi. İhtiyar bir işçi, maden ocağındaki kötü ruhları yatıştırmak için başparmaklarını dışa doğru kıvırarak, unutulmuş bir duayı mırıldanıyordu.</p>

    <p>Ama ilk kavşakta görüş ayrılığına düştüler. Seyis soldan gidilmesini istiyor, diğerleri sağdaki galeriyi izlerlerse yolun kısalacağını söylüyorlardı. Böylelikle bir dakika kaybettiler.</p>

    <p>“Bana ne! Geberip gidin burda, benim de çok umurumda ya!” diye haykırdı Chaval. “Ben şu taraftan gidiyorum.”</p>

    <p>Sağa girdi, iki arkadaşı da onu takip ettiler. Diğerleri ise, çocukluğundan beri Réquillart’da çalışan Mouque Baba’nın ardına takılıp, koşmaya devam ettiler. Ama o da tereddüt ediyor, hangi yola sapacağına karar veremiyordu. Kafalar karışıyor, yaşlılar bile arapsaçına dönmüş gibi gördükleri yolları tanıyamıyorlardı. Her yol ağzında kararsızlıkla zınk diye duruyorlardı, oysa bir an önce karar vermeleri gerekiyordu.</p>

    <p>Yorgunluktan ve korkudan artık yürüyemeyecek hale gelen Catherine yüzünden Étienne en arkadan koşuyordu. Ona kalsa, o da Chaval’le birlikte sağdaki yola sapardı, çünkü o yolun doğru yol olduğunu düşünüyordu; ama kuyunun dibinde ölüp gitme pahasına da olsa onun ardından gitmemişti. Üstelik gruptaki dağılma devam ediyordu, arkadaşlarının bazıları doğru bildikleri yollara sapmışlardı, şimdi ihtiyar Mouque’un arkasında sadece yedi kişi kalmıştı.</p>

    <p>“Boynuma sarıl, seni taşıyacağım,” dedi genç kızın takatinin kesildiğini fark eden Étienne.</p>

    <p>“Hayır, beni burada bırak,” die mırıldandı Catherine, “artık devam edemeyeceğim, hemen ölüversem daha iyi.”</p>

    <p>Diğerlerinden elli metre geride kalmışlardı; Étienne, bütün direnmelerine rağmen Catherine’i kucaklayıp kaldırmaya çalıştığı sırada galeri aniden tıkandı: Devasa bir kütle önlerine düşüp, onları diğerlerinden ayırmıştı. Sular kayalara hücum etmişti bile, dört bir yanda göçükler meydana geliyordu. Geri dönmek zorunda kaldılar. Artık ne yöne gittiklerini bilmeden yürüyorlardı. Bu defter kapanmıştı, Réquillart’dan yukarı çıkma düşüncesinden vazgeçmeleri gerekiyordu. Tek umutları daha yukarıdaki damarlara ulaşabilmekti, eğer sular alçalırsa gelip kendilerini kurtarabilirlerdi belki.</p>

    <p>Étienne sonunda, Guillaume damarında olduklarını anladı.</p>

    <p>“Tamam!” dedi, “nerede olduğumuzu biliyorum. Lanet olsun! Doğru yolda ilerliyormuşuz, ama şimdi ne halt edeceğiz bilemiyorum!.. Dinle, dümdüz gidelim, bacadan yukarı tırmanırız.”</p>

    <p>Sular göğüslerine kadar yükseldiği için ağır ağır ilerliyorlardı. Işıkları oldukça umutsuzluğa kapılmıyorlardı. Yağı idareli kullanmak için lambalardan birini söndürdüler, söndürdükleri lambanın içindeki gazyağını daha sonra diğerine boşaltacaklardı. Bacaya varmak üzereyken arkalarından gelen bir gürültüyle kafalarını o yana çevirdiler. Yoksa arkadaşlarının da yolu tıkanmış, geri mi dönüyorlardı? Ta uzaktan uğultu gibi bir soluk sesi geliyordu, köpükler sıçratarak kendilerine doğru yaklaşan bu fırtınanın neyin nesi olduğunu anlayamıyorlardı. Beyazımsı, kocaman bir kütlenin karanlıktan çıkıp, daracık payandaların arasından zorlukla geçerek yanlarına ulaşmaya çalıştığını fark edince çığlık attılar.</p>

    <p>Bu, Savaş’tı. Yükleme bölmesinden fırlayıp gittikten sonra, karanlık galerilerde çılgınca koşmuştu. On bir yıldır yaşadığı bu yeraltı şehrinin yollarını biliyormuş gibi görünüyordu; hep içinde yaşadığı bu sonsuz geceye alışık gözleri çok iyi seçiyordu. İri cüssesiyle doldurduğu bu daracık sıçanyollarında başını eğip bacaklarını kıvırarak koşuyor, koşuyordu. Yollar birbirini izliyor, karşısına kavşaklar çıkıyor, ama o hiç tereddüt etmiyordu. Nereye gidiyordu? Belki de ta uzaklara, doğduğu ve ilk gençliğini geçirdiği Scarpe kıyısındaki değirmene, gökyüzünde devasa bir lamba gibi ışıldayan güneşin belli belirsiz hatırasına doğru koşuyordu. Yaşamak istiyor, hayvan hafızası canlanıyor, ovaların havasını bir kez daha soluma arzusu onu, sıcacık, ışıklı gökyüzüne açılan o deliğe ulaşana kadar koşmaya zorluyordu. Eski tevekkülü bir isyan duygusuyla silinip gitmekteydi, gözlerini kör etmiş olan ocak, şimdi de onu öldürmek istiyordu. Sular onu kovalıyor, bacaklarını kırbaçlıyor, sağrısını ısırıyordu. Ama ilerledikçe galeriler daralıyor, tavanlar alçalıyor, duvarlar onu sıkıştırıyordu. Yine de Savaş, derisinin yüzülmesine, payandaların arasından zorlukla geçerken etlerinin parçalanmasına rağmen koşmaya devam ediyordu. Maden ocağı onu kıstırıp boğmak için dört bir yandan daralıyor gibiydi.</p>

    <p>Étienne ve Catherine kendilerine doğru gelmeye çalışan hayvancağızın kayaların arasına sıkıştığını gördüler. Ayağı takılıp tökezlemiş, iki ön bacağı da kırılmıştı. Son bir çabayla birkaç metre daha süründü; ama böğürleri daracık aralıktan geçmiyordu bir türlü, toprak onu kıskıvrak yakalamış, tüm bedenini sarmalamıştı. Kanlar içindeki başını öne doğru uzatıp, iri iri açılmış bulanık gözlerle, geçebileceği bir yarık aradı. Su hızla yükselip bedenini kaplıyordu. Ahırda can veren diğer beygirler gibi, iç paralayıcı biçimde uzun uzun kişnemeye başladı. Korkunç bir can çekişmeydi bu; bacakları kırılmış, kıpırdayamaz duruma gelmiş yaşlı hayvancağız, gün ışığından uzakta, toprağın ta derinlerinde çırpınıp durmaktaydı. Yürek paralayan çığlıkları dinmek bilmiyordu, sular yelesine kadar yükselmişti, öne doğru uzatıp alabildiğine açtığı ağzından daha boğuk çığlıklar çıkıyordu şimdi. Dolan bir fıçının boğuk gurultusunu andıran son bir hırıltı işitildi. Ardından her yanı derin bir sessizlik kapladı.</p>

    <p>“Ah! Tanrım! Götür beni buradan,” diye hıçkıra hıçkıra ağlıyordu Catherine. “Ah! Tanrım! Korkuyorum, ölmek istemiyorum... Götür beni! Götür!”</p>

    <p>Ölümü görmüştü. Kuyunun çökmesi, ocağı suların basması, hiçbiri, can çekişen Savaş’ın haykırışları kadar müthiş bir dehşet yaşatmamıştı ona. Hayvanın çığlıklarını duyuyor, canhıraş kişnemeleri hâlâ kulaklarında çınlıyor, tepeden tırnağa ürperiyordu.</p>

    <p>“Beni götür buradan! Götür beni!”</p>

    <p>Étienne onu belinden kavrayıp sürüklemeye başladı. Tam zamanında harekete geçmişlerdi, bacaya çıktıklarında omuzlarına kadar ıslanmış vaziyetteydiler. Kızın direklere tutunacak gücü kalmadığından Étienne ona yardım etmek zorundaydı. Tam üç sefer, Catherine’in ellerinin arasından kayıp, arkalarında gürüldeyen derin sulara düşeceğini sandı. Henüz su baskınına uğramamış ilk galeriye ulaştıklarında birkaç dakika soluk alma fırsatı buldular. Çok geçmeden sular hücuma geçince yeniden tırmanmaları gerekti. Bu tırmanış saatlerce devam etti, yükselen sular onları bir galeriden diğerine kaçırıyor, hep daha yukarı çıkmaya zorluyordu. Altıncı galeride soluklanırken yeni bir umuda kapıldılar, su seviyesinde artış olmuyor gibiydi. Ama sular aniden hızla yükselmeye başladı; yedinci, ardından da sekizinci galeriye tırmanmak zorunda kaldılar. Artık tek galeri kalmıştı, oraya ulaştıklarında suyun santim santim yükselmesini endişeyle izlediler. Yükselme durmazsa, tıpkı yaşlı beygir gibi onlar da tavana yapışacak, ağızlarına sular dolarak ölüp gideceklerdi!</p>

    <p>Her an yeni göçük sesleri geliyordu. Maden ocağının incecik bağırsakları akış halindeki bu büyük su kütlesini taşıyamadığı için çatlayıp yarılıyor, ocak tepeden tırnağa sarsılıyordu. Su tarafından püskürtülen hava galerilerin ucunda birikip sıkışıyor; korkunç patlamalarla, yarılan kayaların ve altüst olan toprak katmanlarının arasından geçip gidiyordu. Korkunç gümbürtülerle gelen tam bir yeraltı afetiydi bu, tufanların yeryüzünü altüst edip dağları ovaların altına gömdüğü zamanlarda yaşanan o eski kaostu.</p>

    <p>Ardı arkası gelmeyen çöküntülerle serseme dönen Catherine, ellerini kavuşturarak durmadan aynı lafı ağzında geveliyordu:</p>

    <p>“Ölmek istemiyorum... Ölmek istemiyorum...”</p>

    <p>Étienne onu rahatlatmak için suyun artık yükselmediğine yemin ediyordu. Altı saattir kaçmaktaydılar, yardımlarına gelmeleri an meselesiydi. Altı saat derken öylesine söylüyordu, zaman kavramını yitirmişti. Aslında tam bir gündür Guillaume damarında tırmanıp duruyorlardı.</p>

    <p>Sırılsıklam vaziyette, tir tir titreyerek bir köşeye oturdular. Catherine giysilerinin suyunu sıkmak için hiç utangaçlık duymadan soyundu; sonra pantolonunu ve ceketini tekrar giyip üzerinde kurumalarını bekledi. Ayakları çıplak olduğundan, Étienne kendi pabuçlarını giymesi için ona ısrar etti. Şimdi sabırla bekleyebilirlerdi; lambanın fitilini kısmışlar, kandil ışığı gibi azıcık bir ışıkla yetiniyorlardı. Ama midelerine kramplar girmeye başladı, ikisi de açlıktan ölmek üzere olduklarını fark ettiler. O ana dek yaşadıklarının bile farkına varamamışlardı. Felaket meydana geldiği sırada henüz yemeklerini yememişlerdi, ekmek dilimlerini bulup çıkardıklarında, dilimlerin suyla şişerek lapaya dönmüş olduğunu gördüler. Catherine, kendi payını yemek istemeyen genç adama çıkıştı. Bitkin düşen genç kız ekmeğini yer yemez buz gibi toprağın üzerinde uyuyakaldı. Uykusuzluktan perişan olan Étienne ise, başını ellerinin arasına almış, sabit bakışlarla onun başını bekliyordu.</p>

    <p>Bu şekilde kaç saat geçmişti kim bilir? Étienne bunu kestiremiyordu. Bildiği tek şey, baca deliğinden gördüğü simsiyah ve yerinde duramayan suyun, kendilerine ulaşmak için bir canavar gibi sırtını kabarttığıydı. Önce ince bir çizgi halinde, kıvrak bir yılan gibi uzadı; ardından eğilip bükülerek sürünen bir sırt gibi genişledi, çok geçmeden onlara ulaştı, uyuyan genç kızın ayakları ıslanmaya başladı. Kaygılanan Étienne onu uyandırıp uyandırmamakta tereddüt ediyordu. Onu bu tatlı uykudan uyandırmak, hiçbir şeyin farkında olmamanın huzuruyla belki de açık havayı, güneşi gördüğü o güzelim düşünden çekip çıkarmak insafsızlık olmayacak mıydı? Zaten nereye kaçacaklardı ki? Düşünüp duruyordu, birden hatırladı; damarın bu bölümünde yükleme asansörlerine giden rampa, üst kattaki yükleme hangarına açılan rampayla bağlantılıydı. Bu bir çare olabilirdi. Étienne, suyun yükselmesini izleyerek, kendilerini oradan süreceği zamanı bekleyerek, Catherine’in mümkün olduğunca uyumasına izin verdi. Sonunda onu hafifçe kucaklayıp kaldırdığında, Catherine tepeden tırnağa ürperdi.</p>

    <p>“Aman Tanrım! Demek yeniden başlıyor!”</p>

    <p>Ayılıp her şeyi hatırlamış, ölümün tekrar yanı başında olduğunu görerek haykırmaya başlamıştı.</p>

    <p>“Hayır, sakin ol,” diye mırıldandı Étienne. “Geçebileceğimiz bir yer var, yemin ederim.”</p>

    <p>Rampaya ulaşmak için yeniden omuzlarına kadar ıslanarak iki büklüm yürümek zorunda kaldılar. Baştan başa payandalarla pekiştirilmiş yüz metre uzunluğundaki bu delikte daha tehlikeli bir tırmanış başladı. Önce vagonlardan birini aşağıda sabit hale getirmek için halata asılmayı denediler, çünkü tırmanışları sırasında diğer vagon aşağı inecek olursa onları ezebilirdi. Ama halat yerinden kıpırdamadı, düzenek bozulmuş olmalıydı. Kendilerini tedirgin eden bu halatı kullanmayı göze alamayıp, başka bir tehlikeye atılmayı tercih ettiler; tırnaklarını kaygan direklere geçirerek tırmanmaya başladılar. Étienne arkadan geliyor, elleri kan içinde kalan kız kaydıkça ona başıyla alttan destek oluyordu. Aniden, yolu tıkayan kalas parçalarına çarptılar. Toprak kaymıştı, meydana gelen bir göçük daha yukarı çıkmalarını engelliyordu. Neyse ki, bulundukları yerde bir kapı vardı, o kapıdan bir galeriye çıktılar.</p>

    <p>Önlerinde bir lamba ışığı görünce şaşkına döndüler. Adamın biri onlara öfkeyle bağırıyordu:</p>

    <p>“İşte benim gibi kendini kurnaz sanan iki ahmak daha!”</p>

    <p>Chaval’di bu, göçük rampayı tıkadığı için orada kısılıp kalmıştı; onunla birlikte giden iki arkadaşı kafaları yarılıp yarı yolda ölmüşlerdi. Dirseğinden yaralanan Chaval ise, cesaret edip, emekleyerek geri dönmüş, onların lambalarını almış, ceplerini karıştırarak ekmeklerini aşırmıştı. Tam yanlarından ayrılmak üzereyken arkasında meydana gelen son bir göçük galeriyi tıkamıştı.</p>

    <p>Toprağın altından çıkan bu insanları görür görmez, yemeğini onlarla paylaşmayacağına yemin etmişti. Gerekirse onları öldürecekti. Sonra o da gelenleri tanıdı, öfkesi dindi, gülmeye başladı, gülüşünde şeytani bir sevinç vardı.</p>

    <p>“Ah! Demek sensin ha Catherine! Demek burnunu sürtünce erkeğine dönmeye karar verdin. Tamam! Bunu birlikte kutlayalım.”</p>

    <p>Étienne’i görmezden geliyordu. Bu karşılaşma yüzünden allak bullak olan Étienne ise, kendisine sokulan vagon sürücü kızı korumak için gayri ihtiyari bir hareket yapmıştı. Yine de durumu kabullenmek gerekiyordu. Daha bir saat önce dostane bir şekilde ayrılmışlar gibi Chaval’e sordu:</p>

    <p>“Aşağılara baktın mı? Oradaki damarlardan geçebilir miyiz?” dedi.</p>

    <p>Chaval hâlâ pis pis sırıtıyordu.</p>

    <p>“Evet ya! Damarlar! Onlar da göçtü, iki duvar arasında kısılıp kaldık, tam bir fare kapanı burası... Ama iyi bir dalgıçsan geldiğin yoldan geri dönebilirsin.”</p>

    <p>Gerçekten de su yükseliyor, çıkardığı şıpırtılar işitiliyordu. Kaçış yolu çoktan tıkanmıştı. Üstelik Chaval haklıydı, burası tam bir fare kapanıydı, önü ve arkası büyük göçüklerle tıkanmış bir galeri parçacığıydı. Tek bir geçit yoktu, üçü de orada kapana kısılmıştı.</p>

    <p>“Demek kalıyorsun?” diye ekledi Chaval alaycı bir ifadeyle. “Boşver, en iyisini yaparsın, beni rahat bırakırsan ağzımı açıp sana tek laf etmem. Burada iki erkek için yeterince yer var... Yakında ilk kimin geberip gideceğini görürüz, tabii yardım gelirse o başka, gerçi bana biraz zor görünüyor ya.”</p>

    <p>“Duvara vurursak belki bizi duyarlar,” dedi Étienne.</p>

    <p>“Vurmaktan bıktım usandım... Al bakalım! Bu taşla bir de sen dene.”</p>

    <p>Étienne Chaval’in daha önce vura vura ufaladığı taşı yerden aldı; damara vurarak, tehlike altındaki madencilerin yerlerini belli etmek için başvurdukları o uzun işareti verdi. Sonra kulağını yapıştırıp dinledi. Aynı şeyi yirmi kez tekrarladı. Hiçbir yanıt gelmiyordu.</p>

    <p>Bu arada Chaval, soğukkanlılık görüntüsü vererek kendine yer hazırlıyordu. Önce üç lambasını duvarın dibine yerleştirdi, yalnızca biri yanıyordu, diğerlerini daha sonra kullanacaktı. Sonra bir kalas parçasının üzerine, geriye kalan iki dilim ekmeği yerleştirdi. Burası onun yemek dolabıydı, tutumlu davranırsa ekmekler iki gün idare ederdi. Catherine’e doğru döndü:</p>

    <p>“Biliyorsun Catherine, çok acıkırsan bunların yarısı senin.”</p>

    <p>Genç kız sesini çıkarmıyor, tekrar bu iki erkeğin arasında olmak sıkıntısını iyice artırıyordu.</p>

    <p>Çekilmez yaşam başladı. Yerde birbirlerinin birkaç adım uzağında oturan Chaval ve Étienne hiç konuşmuyorlardı. Chaval’in uyarısı üzerine genç adam lambasını söndürdü, gereksiz bir israftı bu; sonra yeniden sessizliğe gömüldüler. Étienne’in yanına uzanmış olan Catherine eski sevgilisinin kendisine yönelttiği bakışlardan huzursuzdu. Saatler geçiyor, hiç durmadan yükselen suların şıpırtısı duyuluyordu; arada sırada da derin sarsıntılar, uzaktan gelen gümbürtüler maden ocağındaki son göçükleri haber veriyordu. Lambadaki yağ bitip de diğerini yakmak gerektiğinde, bir an için grizu korkusuyla huzursuzlandılar; ama karanlıkta kalmaktansa hemen havaya uçmayı tercih ediyorlardı, neyse ki patlama olmadı, grizu yoktu. Yeniden uzandılar, saatler yine geçip gidiyordu.</p>

    <p>Bir gürültüyle irkilen Étienne ve Catherine kafalarını kaldırdılar. Chaval yemek yemeğe karar vermişti: Bir dilim ekmeğin yarısını kesmiş, hepsini bir anda yalayıp yutmamak için lokmalarını uzun uzun çiğniyordu. Açlıktan kıvranmakta olan diğerleri ise öylece ona bakıyorlardı.</p>

    <p>“Gerçekten istemiyor musun?” diye sordu sürücü kıza kışkırtıcı bir ifadeyle. “Hata ediyorsun.”</p>

    <p>Catherine, teklifi geri çevirememe korkusuyla gözlerini yere eğmişti, midesine giren krampların şiddetiyle gözleri yaşlarla doldu. Ama Chaval’in ne yapmaya çalıştığını anlıyordu; daha o sabah soluğunu ensesinde hissetmişti, onu bir başkasının yanında gördüğü için o eski çılgınca arzusu depreşmişti. Kendisini çağıran o gözlerdeki ateşi Catherine çok iyi biliyordu; kıskançlık krizine kapılıp, annesinin kiracısıyla düşüp kalkmakla suçladığı kızcağıza tekme tokat giriştiği zamanlardaki ateşti bu. Ama Catherine erkeği istemiyor, eğer ona dönecek olursa, içinde can çekiştikleri bu daracık mahzende iki adam birbirine girer diye ödü kopuyordu. Hey Tanrım! Son saatlerini dostça geçiremezler miydi?</p>

    <p>Étienne, Chaval’den bir lokma ekmek dilenmektense açlıktan ölmeyi tercih ederdi. Sessizlik ağırlaşıyor, dakikalar hiçbir umut vermeden, yeknesak bir biçimde ağır ağır akıp gidiyor, sanki zaman geçmiyordu. Üçü birlikte kısılıp kaldıklarından beri bir gün geçmişti. İkinci lamba da sönmek üzereydi, üçüncüyü yaktılar.</p>

    <p>Chaval diğer ekmek dilimini yemeye başlarken homurdandı:</p>

    <p>“Aptal, gelip yesene!”</p>

    <p>Catherine ürperdi. Étienne onu özgür bırakmak için arkasını dönmüştü. Kımıldamadığını görünce, alçak sesle fısıldadı:</p>

    <p>“Hadi git, yavrum.”</p>

    <p>Bunun üzerine, Catherine’in bastırdığı gözyaşları sel gibi boşandı. Ayağa kalkacak gücü bile yoktu, hatta aç olup olmadığını da bilmiyordu artık, tüm bedenini saran bir ıstırapla uzun uzun ağladı. Étienne ayağa kalkmış, durmadan gidip geliyor, hayatının son anlarını nefret ettiği rakibiyle geçirmek zorunda oluşuna öfkelenerek işaret vermeye devam ediyor, ama hiçbir yanıt alamıyordu. Birbirlerinden uzakta ölecek kadar bile yerleri yoktu! On adım atar atmaz geri dönmek ve o adamla burun buruna gelmek zorunda kalıyordu. Yerin dibinde bile bu zavallı kızı paylaşamıyorlardı! Kız sağ kalanın olacak, ondan önce ölürse Chaval, Catherine’i yine kendisinden çalacaktı. Saatler birbirini kovalıyor, zaman geçmek bilmiyor, solukları ve birbirlerinin gözleri önünde giderdikleri doğal ihtiyaçlarıyla giderek zehirlenen bu daracık alandaki birliktelikleri iyice katlanılmaz bir hal alıyordu. Étienne, yumruklarıyla parçalamak ister gibi iki kez kayalara saldırdı.</p>

    <p>Bir gün daha sona eriyordu; Chaval Catherine’in yanına oturmuş, son dilimini onunla paylaşıyordu. Genç kız lokmaları güçlükle çiğniyor, Chaval ise, ona diğerinin önünde bir kez daha sahip olmadan ölmeyi istemeyen kıskanç âşık inadıyla her lokmayı bir okşayışla ödetiyordu. Artık tükenmiş olan Catherine’in ona karşı koyacak gücü kalmamıştı. Ama Chaval onunla sevişmeye yeltenince, sızlandı.</p>

    <p>“Ah! Bırak beni, kemiklerimi kıracaksın.”</p>

    <p>Tir tir titreyen Étienne olanları görmemek için alnını bir direğe yaslamıştı. Birden hışımla atıldı.</p>

    <p>“Lanet olası, bırak onu!”</p>

    <p>“Seni ne ilgilendirir, o benim kadınım, dilediğimi yaparım!” dedi Chaval.</p>

    <p>Ve meydan okurcasına kıza sıkı sıkı sarıldı, kızıl bıyıklarını dudaklarına yapıştırırken konuşmayı sürdürüyordu:</p>

    <p>“Bizi rahat bırak tamam mı! Orada dur da becerip bereremediğimize bak bakalım.”</p>

    <p>Ama dudakları bembeyaz kesilen Étienne haykırıyordu:</p>

    <p>“Eğer onu bırakmazsan seni boğarım!”</p>

    <p>Chaval bir çırpıda ayağa fırladı, çünkü ıslık gibi çıkan sesinden Étienne’in son derece ciddi olduğunu anlamıştı. Ölüm ağırdan alıyordu sanki, ikisinden birinin bir an önce yok olması gerekiyordu. Çok yakında sonsuza dek yan yana uyuyacakları toprağın altında o eski kavga yeniden başlıyordu. Bulundukları yer o kadar dardı ki, ellerini duvarlara çarpıp parçalamadan yumruk bile atamıyorlardı.</p>

    <p>“Kolla kendini,” diye homurdandı Chaval. “Bu sefer işini bitireceğim.”</p>

    <p>O zaman Étienne çılgına döndü. Gözlerini kan bürümüş, suratı kıpkırmızı kesilmişti. Karşı konulmaz öldürme ihtiyacı fiziksel bir ihtiyaca dönüşmüştü adeta, şiddetli bir öksürük nöbetine yol açan boğaz gıcıklanması gibiydi. Bu ihtiyaç giderek arttı, o kalıtımsal bozukluğun etkisiyle, iradesini aşıp geçti. Duvardaki bir şist tabakasına yapıştı; kocaman, çok ağır bir parçayı sarsarak yerinden kopardı. Sonra iki eliyle kavrayarak, öfkenin katbekat artırdığı bir güçle Chaval’in kafasına indirdi.</p>

    <p>Chaval geriye çekilecek zaman bulamadı. Yere serilip kaldı, suratı dağılmış, kafası patlamıştı. Beyin parçacıkları galerinin tavanına sıçramıştı, tıpkı bir pınardan fışkıran su gibi, yarasından kıpkızıl bir kan fışkırıyordu. Hızla bir kan gölcüğü oluştu, lambanın puslu ışığı bu gölcüğe yansıdı. Dört bir yanı kapalı olan kovuk giderek karanlığa gömülüyor; yerde yatan ceset, tümsek oluşturmuş bir kömür yığınına benziyordu.</p>

    <p>Étienne öne doğru eğilmiş, büyüyen gözbebekleriyle ona bakıyordu. Demek sonunda olan olmuş, onu öldürmüştü. Ettiği mücadele, soyunun ağır ağır biriktirdiği alkole, dokularında uyuklayan o zehire karşı verdiği yararsız savaş bulanık anılar halinde aklına geliyordu. Oysa başı sarhoşluktan değil, açlıktan dönüyordu, yine de ailesinin ta uzaklarda kalmış sarhoşluğu bu işi yapmasına yetmişti. Bu cinayetin dehşeti karşısında tüyleri diken diken oluyor, ama eğitilmiş yanının tüm isyanına rağmen yüreği neşeyle çarpıyor, nihayet hayvani iştahını tatmin etmiş olmanın sevincini yaşıyordu. Sonra içi gururla doldu, daha güçlü olmanın gururuydu bu. Gırtlağı bir çocuk tarafından bıçakla kesilerek öldürülen küçük asker geldi gözünün önüne. Sonunda kendisi de birini öldürmüştü işte.</p>

    <p>Ama Catherine ayağa dikilmiş, haykırıyordu.</p>

    <p>“Tanrım! Öldü!”</p>

    <p>“Üzüldün mü yoksa?” diye sordu Étienne öfkeyle.</p>

    <p>Kızcağızın soluğu tıkanıyor, kekeliyordu. Sonra sendeleyerek Étienne’in kollarına atıldı.</p>

    <p>“Ah! Beni de öldür! İkimiz de ölelim!”</p>

    <p>Delikanlının omuzlarına yapışıp ona sarılıyordu, Étienne de kıza sarıldı, öylece ölmeyi umut ediyorlardı. Ama ölümün acelesi yoktu, kollarını gevşettiler. Catherine gözlerini kaparken, genç adam bir süre daha yaşamak zorunda oldukları bu daracık alandan çıkarmak için, sefil adamın cesedini sürükleyerek aşağıya attı. Bu ceset ayaklarının altında oldukça, orada yaşamaları mümkün değildi. Köpükler saçarak suya gömüldüğünü duyduklarında dehşete kapıldılar. Demek su şimdiden bu çukuru doldurmuştu! Hemen ardından, suyun galeriye doğru taştığını fark ettiler.</p>

    <p>Bunun üzerine yeni bir mücadele başladı. Son lambayı yakmışlardı, inatla ve düzenli bir şekilde yükselen suları aydınlatan lambadaki yağ da bitmeye yüz tutmuştu. Su önce ayak bileklerine, ardından dizlerinde kadar çıktı. Galeri yukarı doğru eğimliydi, gidip en sonuna sığındılar, böylece birkaç saat daha kazandılar. Ama çok geçmeden su tekrar onlara ulaştı, bu sefer bellerine kadar suyun içindeydiler. Ayakta kısılıp kalmış, sırtlarını kayaya dayamış, suyun durmadan yükselişini izliyorlardı. Ağızlarına ulaştığında işleri bitecekti. Tavana astıkları lamba, hafif dalgalarla çalkalanan suyu sarıya boyuyordu; ışık yavaş yavaş ölgünleşti, kabaran sularla birlikte artan karanlık tarafından kemirilir gibi hiç durmadan küçülen bir yarım daireden başka bir şey göremez oldular; birdenbire karanlığa gömüldüler son gazyağı damlasını da püskürten lamba sönmüştü. Bir daha gün ışığını göremeden sonsuza dek bağrında uyuyacakları toprağın zifirî karanlık gecesi başlamıştı.</p>

    <p>“Lanet olsun!” diye söylendi Étienne, boğuk bir sesle.</p>

    <p>Catherine, karanlığın kendisini ele geçirdiğini hisseder gibi, genç adama sokulmuştu. Alçak sesle madencilere özgü bir sözü tekrarladı:</p>

    <p>“Ölüm lambaya üflüyor.”</p>

    <p>Yine de, bu tehlike karşısında içgüdüleri mücadeleden vazgeçmiyordu, yaşama hırsıyla yeniden canlandılar. Étienne lambanın kancasıyla şist katmanını oymaya başadı, Catherine de tırnaklarıyla ona yardım ediyordu. Böylece yüksekçe bir set oluşturdular, birlikte oraya çıkıp oturdular ve ayaklarını aşağı sarkıttılar, tavan başlarının hemen üzerinde olduğundan iki büklüm oturmak zorundaydılar. Şimdi buz gibi su yalnızca topuklarına geliyordu; ama çok geçmeden, engellenemeyecek şekilde hiç durmadan yükselen suyla bileklerinin, baldırlarının, dizlerinin buz kestiğini hissettiler. Yeterince düzleştiremedikleri set nemlenip öyle bir kayganlaşmıştı ki kayıp düşmemek için sıkı sıkı tutunmak zorunda kalıyorlardı. Sona gelmişlerdi, kımıldamaya bile cesaret edemedikleri bu kovukta yorgunluktan tükenmiş halde, aç biilaç ve ışıksız, daha ne kadar dayanabilirlerdi? Özellikle de, ölümün nasıl geleceğini görmelerini engelleyen karanlığa katlanmak çok zordu. Ortalığa büyük bir sessizlik hâkimdi, ağzına kadar suyla dolan ocakta tek bir kıpırtı yoktu. Şimdi altlarında sadece, galerilerin dibinde sessizce kabaran o denizi hissediyorlardı.</p>

    <p>Kapkaranlık saatler birbirini izliyor, zaman kavramını iyice yitirdikleri için geçen süreyi tam olarak hesaplayamıyorlardı. Çektikleri işkence, dakikaları daha uzun hissettirmesi gerekirken, onları hızla kapıp sürüklüyordu. Orada kısılıp kalalı iki gün ve bir gece olduğunu sanıyorlardı, oysa üçüncü gün sona ermişti bile. Artık yardım geleceğine dair tüm umutlarını yitirmişlerdi, nerede olduklarını kimse bilmiyordu, üstelik kimse oraya inemezdi, su onlara aman verse bile açlıktan öleceklerdi. Son bir kez daha imdat işareti vermeyi düşündüler; ama taş suyun altında kalmıştı. Zaten kendilerini kim duyacaktı ki?</p>

    <p>Catherine, tevekküllü bir tavırla, ağrıyan başını duvara dayamıştı ki irkilerek doğruldu.</p>

    <p>“Dinle!” dedi.</p>

    <p>Étienne önce hâlâ yükselmekte olan suyun şıpırtısından söz ettiğini sandı. Onu sakinleştirmek için yalan söyledi.</p>

    <p>“Ayaklarımı sallıyorum, onu duyuyorsun.”</p>

    <p>“Hayır hayır, öyle değil... Dinle bak!”</p>

    <p>Kulağını kömür damarına iyice yaslıyordu. Étienne anladı, genç kız gibi o da kulağını dayadı. Solukları kesilerek bir iki saniye beklediler. Ardından, çok derinden gelen uzun aralıklı ve çok zayıf üç vuruş işittiler. Ama hâlâ emin değillerdi, kulakları uğulduyordu, belki de kömür katmanındaki çatırtıları duyuyorlardı. Üstelik karşılık vermek için duvara neyle vuracaklarını bilemiyorlardı.</p>

    <p>Étienne’in aklına bir fikir geldi.</p>

    <p>“Ayağında pabuçlar var. Çıkarıp topuğuyla vursana.”</p>

    <p>Catherine pabuçla vurarak madencilerin imdat işaretini verdi; sonra kulak kesildiler, uzaktan gelen üç vuruşu yine işittiler. Yirmi kere tekrarlayıp yirmi kere yanıt aldılar. Ağlıyor, dengelerini kaybetme pahasına birbirlerine sarılıyorlardı. Arkadaşları oradaydı, nihayet geliyorlardı. Kurtarıcıları sanki kayayı parmaklarıyla yarıp kendilerini oradan çekip çıkaracakmış gibi taşkın bir sevince kapılmışlardı; bu müthiş coşku bekleyişin tüm acılarını, uzun süre yanıtsız kalan çağrıların öfkesini bir anda silip süpürmüştü.</p>

    <p>“Ne şans ama değil mi!” diye haykırdı Catherine neşeyle, “İyi ki başımı duvara yaslamışım!”</p>

    <p>“Sende de iyi kulak varmış ama!” diye karşılık verdi Étienne. “Ben hiçbir şey duymamıştım.”</p>

    <p>O andan itibaren, en küçük bir işarete karşılık vermek üzere nöbetleşe duvarı dinlediler. Kısa süre sonra kazma sesleri işittiler: Kurtarma çalışmaları başlamıştı, bir tünel açıyorlardı. Étienne’le Catherine her sese kulak kabartmaktaydı. Ama keyifleri kaçmıştı. Birbirlerine moral vermek için gülmeye devam etseler de, tekrar umutsuzluğa kapılmaya başlamışlardı. Önce durumu açıklığa kavuşturmaya çalıştılar: Belli ki Réquillart’dan geliyorlardı, damarın içinden bir tünel, hatta belki de birkaç tünel açıyorlardı, çünkü üç ayrı kazma sesi duyuluyordu. Sonra daha az konuşmaya başladılar, arkadaşlarıyla aralarındaki katmanın genişliğini hesap edince sesleri tamamen kesildi. Sessizce düşünmeye devam ediyor, bir işçinin böyle bir kütleyi delmek için kaç gün uğraşması gerektiğini hesaplıyorlardı. Onlara zamanında ulaşmaları mümkün değildi, arkadaşları gelene kadar çoktan ölmüş olacaklardı. Endişeleri giderek arttığından birbirleriyle konuşmaya cesaret edemiyor; umutsuzca, sadece hâlâ yaşadıklarını belli etme ihtiyacıyla pabuçla vurarak işaretlere yanıt veriyorlardı.</p>

    <p>Bir gün, sonra bir gün daha geçti. Altı günden beri toprağın altındaydılar. Dizlerinin seviyesinde durmuş olan su ne yükseliyor ne de alçalıyordu; bu buz deryasının içinde bacakları erimiş gibiydi. Bir saatliğine ayaklarını yukarı çekebiliyorlardı; ama duruş şekilleri o kadar rahatsız ediciydi ki şiddetli kramplarla kıvranıyor ve bacaklarını yeniden suya sallandırmak zorunda kalıyorlardı. On dakikada bir kalçalarını geriye çekerek kaygan kayanın üzerine yeniden yerleşmeye çalışıyorlardı. Çıkıntı yapan kömür parçaları sırtlarına batıyor, kafalarını vurmamak için sürekli iki büklüm oturduklarından enselerinde şiddetli ağrılar hissediyorlardı. Suyun ittiği hava kısılıp kaldıkları bu daracık yerde iyice sıkışıyor, nefes almaları giderek zorlaşıyordu. Boğuklaşan sesleri çok uzaklardan gelir gibiydi. Kulakları uğuldamaya başladı, çılgınca çalan bir alarm zilinin sesini, sağanak halinde yağan dolulardan kaçışan bir hayvan sürüsünün patırtılarını duyar gibi oluyorlardı.</p>

    <p>Catherine açlıktan kıvranmaya başlamıştı. Kasılmış ellerini boğazına götürüyor, derin derin soluk almaya çalışıyor, midesi kerpetenle sökülüyormuş gibi yürek paralayıcı iniltiler çıkarıyordu. Aynı işkencenin pençesindeki Étienne hummalı bir çaba içinde elleriyle karanlığı yoklarken parmakları yanı başındaki yarı yarıya çürümüş bir payanda direğine rastladı, tırnaklarıyla tahtayı ufaladı. Bir avuç kırıntıyı sürücü kıza verdi, Catherine kırıntıları oburca yuttu. İki gün boyunca bu çürük tahtayı yiyerek yaşadılar, tümüyle yiyip bitirince umutsuzluğa kapılarak diğer tahtaları ufalamak istediler, ama hepsi sağlamdı ve lifleri birbirinden ayrılmıyordu. Çektikleri işkence daha da arttı, giysilerinin kumaşını yiyemedikleri için öfkeden kuduruyorlardı. Étienne’in belindeki deri kemer onları bir süre için idare etti. Genç adam dişleriyle küçük parçalar koparıyor, Catherine de çiğneyerek yutmaya çalışıyordu. Böylece ağızları oynuyor, kendilerini yemek yermiş gibi hissediyorlardı. Kemer bittiğinde, giysilerinin kumaşına giriştiler, kumaşı saatlerce emiyorlardı.</p>

    <p>Bir süre sonra, o şiddetli kramplar dindi; açlık derin, sinsi bir acıya dönüştü, güçleri yavaş yavaş tükeniyordu. Hiç kuşku yok ki, ellerinin altında diledikleri kadar su olmasa çoktan ölüp giderlerdi. Hafifçe eğiliyor, avuçlarına dolan suyu içiyorlardı, bu hareketi art arda belki yirmi kez yapıyorlardı, içleri öyle bir yanıyordu ki suyun hepsini içseler de kanamayacaklardı sanki.</p>

    <p>Yedinci gün, Catherine su içmek için eğildiğinde, eli yüzen bir nesneye çarptı.</p>

    <p>“Baksana... Bu da ne böyle?”</p>

    <p>Étienne karanlıkta eliyle yokladı.</p>

    <p>“Bilemiyorum, havalandırma kapısının örtüsüne benziyor.”</p>

    <p>Catherine içmeye devam etti, ama ikinci kez avucunu doldururken o nesne yeniden eline çarptı. Kız korkunç bir çığlık attı.</p>

    <p>“Tanrım, bu o!”</p>

    <p>“Kim?”</p>

    <p>“O işte, bilmiyor musun? Bıyıkları elime değdi.”</p>

    <p>Yükselen suyla birlikte onların önüne kadar gelmiş olan Chaval’in cesediydi bu. Étienne elini uzatır uzatmaz, bıyıkları ve ezilmiş burnu hissetti; korku ve tiksintiyle ürperdi. Midesi bulanan Catherine ağzındaki suyu tükürmüştü. Kendisini kan içmiş gibi hissediyordu, önündeki bu derin su o adamın kanına dönüşmüştü sanki.</p>

    <p>“Bekle,” diye kekeledi Étienne, “göndereyim şunu.”</p>

    <p>Cesedi bir tekmeyle uzaklaştırdı. Ama çok geçmeden yeniden bacaklarına çarptığını hissettiler.</p>

    <p>“Lanet olasıca! Defol git!”</p>

    <p>Üçüncü seferden sonra, Étienne vazgeçmek zorunda kaldı. Belli ki bir akıntı cesedi geri getiriyordu. Chaval gitmek istemiyordu, onlarla birlikte olmak, onlarla uğraşmak istiyordu. Havayı daha da zehirleyen korkunç bir arkadaştı bu. Bütün gün, kendileriyle mücadele ederek su içmediler, ölmeyi tercih ediyorlardı; ama ertesi gün, artık dayanacak halleri kalmamıştı: Her seferinde cesedi ileri itiyor, suyu avuçlarına doldurup içiyorlardı. İnatçı bir kıskançlıkla durmadan aralarına girsin diye beynini dağıtma zahmetine katlanmıştı demek Étienne. Chaval sonuna kadar onları rahat bırakmayacak, ölüyken bile birlikte olmalarını engellemeye çalışacaktı.</p>

    <p>Bir gün, derken bir gün daha geçti. Suyun her çalkantısında, öldürdüğü adam Étienne’e hafifçe çarpıyordu, varlığını hatırlatmak için onu dürtüyordu sanki. Genç adam her seferinde ürperiyordu. Sürekli olarak onu, ezilmiş suratındaki kızıl bıyıklarıyla, şişmiş ve morarmış halde görür gibi oluyordu. Derken, olanları hatırlamaz oluyordu, onu öldürmemişti, Chaval suda yüzüyor, kendisini ısırmaya çalışıyordu. Catherine şimdi bitmek bilmez, uzun ağlama krizleriyle sarsılıyor, ardından müthiş bir bitkinliğin pençesine düşüyordu. En sonunda baygın düştü. Étienne onu uyandırdığında, gözlerini bile açmadan birkaç kelime geveliyor, sonra yeniden uyuklamaya başlıyordu; düşüp boğulmasından korkan genç adam bir kolunu onun beline dolamıştı. Şimdi arkadaşlarına o karşılık veriyordu. Kazma sesleri yaklaşıyor, Étienne bu sesleri hemen arkasında duyuyordu. Ama onun da gücü tükeniyordu, duvara vurma gayretini bile gösteremez olmuştu. Orada olduklarını biliyorlardı, boşuna yorulmanın ne anlamı vardı? Zamanında gelip gelmeyecekleri umurunda değildi artık. Bekleyişin verdiği sersemlikle epey bir süredir, neyi beklediğini bile unutacak hale gelmişti.</p>

    <p>Teselli edici bir olay biraz canlanmalarını sağladı. Sular alçalıyordu, Chaval’in cesedi uzaklaşmıştı. Dokuz gündür onları kurtarmak için çalışılıyordu; Étienne’le Catherine galeride ilk kez birkaç adım atabiliyorlardı, tam o sırada korkunç bir sarsıntıyla yere savruldular. El yordamıyla birbirlerini buldular, kucaklaşıp öylece kaldılar, deli gibiydiler, neler olduğunu anlayamıyor, korkunç yıkımın tekrar başladığını sanıyorlardı. Artık en ufak bir kıpırtı yoktu, kazma sesleri kesilmişti.</p>

    <p>Yan yana oturdukları köşede Catherine hafifçe kıkırdadı.</p>

    <p>“Dışarıda hava güzel olmalı... Hadi çıkalım buradan.”</p>

    <p>Étienne önce bu delilik nöbetiyle mücadele etti. Ama yavaş yavaş ona da sirayet etmeye başladı, gerçeklik algısını giderek kaybediyordu. İkisinin de zihinleri bulanmıştı; özellikle Catherine, hummalı bir heyecanla yerinde duramıyor, sürekli hareket etme ve konuşma ihtiyacıyla kıvranıyordu. Kulaklarındaki uğultular akarsu şırıltılarına, kuş cıvıltılarına dönüşmüştü; burnuna keskin bir çimen kokusu geliyor, gözlerinin önünde uçuşan sarı lekeler nedeniyle, güneşli bir günde kanalın kenarındaki buğday tarlalarının arasında dolaştığını sanıyordu.</p>

    <p>“Hava ne kadar da sıcak değil mi?.. Hadi sarıl bana, hiç ayrılmayalım! Hiç, ama hiç!”</p>

    <p>Étienne ona sarılıyor, Catherine delikanlıya iyice sokuluyor, mutluluk içinde gevezeliğe devam ediyordu.</p>

    <p>“Bu kadar beklemekle ne büyük ahmaklık etmişiz! Sana görür görmez tutulmuştum, ama sen anlamadın, surat asıp durdun bana... Hem sonra hatırlıyor musun, geceleri yatakta bir türlü uyuyamazdık, birbirimizin soluk alışverişlerini dinleyerek sevişmek için can atardık!”</p>

    <p>Onun neşesi Étienne’e de bulaşmıştı, bastırdıkları sevgilerinin anılarıyla dalga geçmeye başladı:</p>

    <p>“Bir keresinde beni dövmüştün, evet evet! Yanaklarıma tokadı basmıştın!”</p>

    <p>“Çünkü seni seviyordum,” diye mırıldandı Catherine. “Kendime seni düşünmeyi yasaklamıştım, her şey bitti diyordum kendi kendime; ama aslında günün birinde birleşeceğimizi biliyordum... Yalnızca bir fırsat, mutlu bir tesadüf gerekiyordu, öyle değil mi?”</p>

    <p>İçini buz gibi bir ürperti kaplayan Étienne bu rüyadan uyanmak istedi, ardından usulca mırıldandı:</p>

    <p>“Hiçbir şey bitmiş değil, her şeyin yeniden başlaması için birazcık mutluluk yeter.”</p>

    <p>“O zaman, beni bırakmıyorsun, bu sefer tamam, değil mi?”</p>

    <p>Baygınlık geçirerek aşağı doğru kaydı. Öylesine güçten düşmüştü ki boğuk sesi sönüp gitti. Korkuya kapılan genç adam onu göğsüne bastırdı.</p>

    <p>“Kendini kötü mü hissediyorsun?”</p>

    <p>Catherine şaşkın bir ifadeyle doğruldu.</p>

    <p>“Hayır, kesinlikle... Neden sordun?”</p>

    <p>Ama bu soruyla daldığı düşten uyanmıştı. Çılgına dönmüş gibi karanlıklara baktı, yeni bir ağlama nöbeti içinde ellerini ovuşturup duruyordu.</p>

    <p>“Tanrım! Tanrım! Ne kadar karanlık!”</p>

    <p>Artık ne buğday tarlaları, ne çimen kokusu, ne çayırkuşlarının cıvıltısı ne de o kocaman ve sapsarı güneş vardı. Şimdi yine çökmüş, sular altında kalmış ocağa, o leş gibi kokan karanlığa, günlerdir içinde can çekiştikleri bu mahzenin kasvetli rutubetine geri dönmüştü. Bozulmuş algılaması korkularını daha da artırıyordu, çocukluğundaki batıl inançlara kapılmıştı yeniden. Kömür Adam’ı, ocağa gelip yoldan çıkmış kızları boğazlayan, hortlamış yaşlı madenciyi görüyordu şimdi.</p>

    <p>“Dinle bak, duyuyor musun?”</p>

    <p>“Hayır, hiçbir şey duymuyorum.”</p>

    <p>“Nasıl duymazsın, Kömür Adam’ı bilmiyor musun?.. Bak işte orada!.. Atardamarı kesilen toprak intikamını almak için tüm kanını ocağa boşalttı; orada duruyor baksana, görmüyor musun? Geceden daha kara... Korkuyorum, çok korkuyorum!”</p>

    <p>Tir tir titreyerek sustu. Sonra çok alçak sesle devam etti:</p>

    <p>“Hayır, bu o değil, diğeri.”</p>

    <p>“Hangi diğeri?”</p>

    <p>“Bizimle olan hani, şu artık yaşamayan.”</p>

    <p>Chaval’in görüntüsü gözünün önünden gitmiyordu; bulanık hafızasıyla sürekli ondan söz ediyor, o rezil yaşamlarını, Jean-Bart’da kendisine insanca davrandığı tek günü, tekme tokat dövdükten sonra kendisini okşayışlarıyla hırpaladığı diğer günleri anlatıyordu.</p>

    <p>“Geliyor diyorum sana, bu sefer de birlikte olmamızı engelleyecek!.. Yine kıskançlık krizine girdi... Kov onu! Beni koru, beni hiç bırakma!”</p>

    <p>Hızla Étienne’in boynuna atıldı, dudaklarını arayıp kendi dudaklarını tutkuyla onunkilere bastırdı. Karanlıklar aydınlanıverdi, Catherine tekrar güneşi gördü, âşık kızların o huzurlu gülüşüne kavuştu. Étienne, lime lime olmuş ceketi ve pantolonunun altında yarı çıplak olan genç kızın bedenini kendi teninde hissedince ürperdi, erkekliği uyanarak ona sıkı sıkı sarıldı. Bu mezarın dibinde, bu çamurdan yatağın üzerinde düğün gecelerini yaşadılar nihayet, ölmeden önce mutluluğa kavuşma, son bir kez daha yaşadıklarını hissetme ihtiyacı içindeydiler. Her şeyden umudu kestikleri o anda, ölümün kollarında sevişmeye başladılar.</p>

    <p>Derken her şey sona erdi. Étienne yine aynı köşede yere oturmuş, Catherine de onun dizlerine uzanmış, kıpırdamadan yatıyordu. Saatler akıp geçti. Genç adam uzun süre, kızın uyuduğunu sandı; sonra ona dokundu, Catherine buz gibiydi, ölmüştü. Étienne yine de, onu uyandırmaktan korkarak hiç kımıldamıyordu. Kadın olduktan sonra kıza ilk kez kendisinin sahip olduğunu ve onun hamile kalmış olabileceğini düşünerek içi sızlıyordu. Başka düşünceler de geçiyordu aklından, onunla çekip gitme arzusuna, ileride birlikte yapacakları şeylerin sevincine kapılıyordu, ama bu duygular öylesine belli belirsizdi ki, tıpkı uykunun soluğu gibi alnına hafifçe değip geçiyordu. Gittikçe direncini kaybediyor, Catherine’ in kaskatı ve buz kesmiş bedeniyle, uyuyan bir çocuk gibi hâlâ orada bulunduğundan emin olmak için elini kaldırıp yoklayacak gücü zor buluyordu. Her şey yok oluyor, gece bile sönüp gidiyordu, genç adam hiçbir yerde değildi artık, zamanın ve mekânın dışındaydı. Başının hemen yanında birtakım vuruş sesleri duyuyordu, giderek güçleniyordu bu sesler; ama korkunç bir bitkinlikle uyuşup kaldığı için cevap vermeye üşeniyordu; şimdi hiçbir şey bilmiyor, yalnızca önü sıra yürüyen Catherine’i görüyor, pabuçlarının çıkardığı hafif takırtıları duyuyordu. İki gün geçti, Catherine hiç kıpırdamamıştı, Étienne kurulmuş makine gibi ona dokunuyor, onun huzur içinde yattığını hissedince rahatlıyordu.</p>

    <p>Étienne bir sarsıntı hissetti. İnsan sesleri uğulduyor, kaya parçaları ayaklarının dibine yuvarlanıyordu. Bir lamba görünce ağlamaya başladı. Gözlerini kırpıştırarak ışığı izliyor, onu bir an için bile gözden kaçırmak istemiyor, karanlıkta küçük bir ışık lekesi gibi duran o kızılımtırak nokta karşısında kendisinden geçiyordu. Arkadaşları onu götürüyorlardı, sıktığı dişlerinin arasından kaşık kaşık et suyu akıtmalarına izin verdi. Ancak Réquillart’ın galerisine geldiklerinde birini tanıyabildi: Mühendis Négrel karşısında dikilmekteydi; birbirlerini küçümseyen bu iki insan, isyankâr işçi ve kuşkucu şef birbirlerinin boynuna sarıldılar, yüreklerinde yatan insanca duygularla derinden sarsılarak hıçkıra hıçkıra ağlamaya başladılar. Müthiş bir kederin, kuşaklar boyunca süregelen sefaletin, yaşamdaki korkunç acıların dışa vurumuydu bu.</p>

    <p>Yukarıda, Catherine’in cesedinin yanına yığılan Maheude bir çığlık kopardı, sonra bir çığlık, bir çığlık daha attı; upuzun, ardı arkası gelmeyen sızlanmalardı bunlar. Birçok ceset şimdiden çıkarılmış ve yan yana yere dizilmişti; göçük altında kalıp öldüğü sanılan Chaval’in, aynı şekilde kafaları parçalanarak beyinleri dağılmış, karınları sudan şişmiş bir çırakla iki kazmacının cesetleri yerde yatıyordu. Kalabalığın içindeki kadınlar kendilerini kaybetmiş halde üstlerini başlarını paralıyor, yüzlerine gözlerine tırnaklarını geçiriyorlardı. Gözlerini lambaların ışığına alıştırıp bir şeyler yedirdikten sonra yukarı çıkardıkları Étienne’in bir deri bir kemik kaldığını, saçlarının bembeyaz kesildiğini gördüler; bu ihtiyar adam karşısında herkes ürperiyor, kenara çekilip yol veriyordu. Maheude haykırmayı bırakmış, fal taşı gibi açılmış gözlerle alık alık ona bakmaktaydı.</p>
  </div>
</body>
</html>
