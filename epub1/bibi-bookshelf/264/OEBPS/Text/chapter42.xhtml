<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="s-margin html5_section">
    <h1 class="baslik1">I</h1>

    <p>Montsou’da ateşlenen silahların sesleri Paris’te müthiş bir yankı uyandırmıştı. Dört günden beri, muhalif gazeteler büyük yaygara koparıyor, ilk sayfalarında tüyler ürperten haberlere yer veriyorlardı: Yirmi beş yaralı, ikisi çocuk, üçü kadın olmak üzere on dört ölü vardı; gözaltına alınanlar da olmuştu, bir halk kahramanı haline gelen Levaque sorgu hâkimine, eski savunmaları andıran okkalı bir ifade vermişti. Bu birkaç mermiyle can evinden vurulan imparatorluk, kendi yarasının ciddiyetini kavrayamadan, mutlak erklere özgü bir sükûnet taslıyordu. Bu, kamuoyunu oluşturan Paris sokaklarından çok uzakta, o kömür karası bölgede meydana gelmiş can sıkıcı bir çatışmaydı. Kısa süre içinde unutulacaktı, işletmeye bu olayı örtbas etmesi ve uzadıkça toplumsal bir tehlike halini alacak olan bu grevi bitirmesi için talimat verilmişti.</p>

    <p>Bunun üzerine, çarşamba sabahı üç Yönetim Kurulu üyesinin Montsou’ya geldiği görüldü. O güne dek, katliam yüzünden yasa pasa batmış, yüreği yaralı bu şehir rahat bir soluk alıp, nihayet kurtulacağı için sevindi. Hava açmıştı, şubat ayının ilk güneşli günleriydi, pırıl pırıl bir güneşin yaydığı ılıklıkla leylaklar tomurcuklanıyordu. İşletme yönetim binasındaki tüm kepenkler açılmıştı, koskoca bina yeniden canlanmış gibi görünüyordu; içerden çok güzel haberler geliyordu, yaşanan felakete çok üzülen bu beylerin mahalle sakinlerine baba şefkatiyle kucak açmak üzere koşa koşa geldikleri söyleniyordu. Vurulan darbenin bu kadar şiddetli olmasını onlar da istememişti, ama olan olmuştu bir kere, şimdi kurtarıcılık görevlerini canla başla yerine getirecek, geç de olsa onarıcı önlemler alacaklardı. Önce Borinagelıların işine son verip, kendi işçilerine verdikleri bu büyük tavizi göklere çıkardılar. Ardından bozguna uğrayan grevcilerin artık bir tehdit oluşturmadığı ocaklardan askerleri uzaklaştırdılar. Voreux’de ortadan kaybolan nöbetçi konusunu da yine onlar hasıraltı ettiler: Her yeri karış karış aramış, ne tüfeği ne cesedi bulabilmişlerdi; bir cinayetten şüphelenseler de, askerin firar ettiğine karar verdiler. Yarınlardan ödleri koparak, eski dünyanın köhnemiş çatısı altında dizginsiz kalmış kalabalıkların karşı konulmaz vahşetinden söz etmeyi tehlikeli bularak, olayları yatıştırmak için gayret gösteriyorlardı. Zaten bu uzlaşma çabaları idari görevlerini layıkıyla yerine getirmelerine de engel değildi; çünkü Deneulin’in işletme merkezine gelip Mösyö Hennebeau’yla görüşmelere başladığı biliniyordu. Vandame’ın satışı konusunda pazarlıklar sürüyordu, Deneulin’in bu beylerin önerisini kabul edeceği konusunda güvence veriliyordu.</p>

    <p>Ama ortalığı asıl çalkalandıran şey, Yönetim Kurulu üyelerinin dört bir yana astırdıkları büyük sarı ilanlardı. Üzerlerinde kalın harflerle yazılmış şu satırlar vardı: “Montsoulu işçiler, son günlerde üzücü sonuçlarına tanık olduğunuz bu karışıklıkların sağduyulu ve iyi niyetli işçileri geçim sıkıntısına düşürmesini istemiyoruz. Pazartesi sabahı tüm ocakları yeniden açacak ve işbaşı yapıldığında düzeltilmesi gereken konuları büyük bir titizlik ve iyi niyetle ele alacağız. Sonuç olarak, yapılması doğru ve mümkün olan ne varsa yapacağız.” O gün öğleye kadar, on bin kömür işçisi bu ilanları gördü. Hiçbiri konuşmuyor, çoğu kafalarını sallıyor, kimileri de yüz ifadelerinde en ufak bir değişiklik olmadan, ayaklarını sürüye sürüye çekip gidiyordu.</p>

    <p>O güne dek, İki Yüz Kırklar mahallesi inatla direnmeyi sürdürmüştü. Ocağın çamurlarını kızıla boyayan arkadaşlarının kanı yollarını kapatıyordu sanki. Pierron ve onun gibi on kadar dönek arkadaşından başka ocağa inen olmamıştı; diğerleri ise onların gidişgelişlerini tehdide ya da herhangi bir harekete yeltenmeden asık suratlarla izliyorlardı. Kilise duvarına yapıştırılan ilanı da içten içe kuşkuyla karşıladılar. İşlerine son verilenlerden söz edilmiyordu: İşletme onları geri almayı düşünmüyor muydu yoksa? Bir misilleme korkusu, direnişte başı çekenlerin işlerine son verileceği kaygısı kardeşçe bir dayanışma duygusu yaratıyor, hepsinin hâlâ ayak diremesine yol açıyordu. Durum şüpheliydi, bekleyip görmek lazımdı, eğer bu beyler lütfedip de her şeyi açık açık anlatırlarsa o zaman kuyuya inerlerdi. Basık evlere büyük bir sessizlik çökmüştü, açlık bile artık bir şey ifade etmiyordu, ölüm tüm şiddetiyle çatılarına çullandığından beri hepsi ölmeye hazırdı.</p>

    <p>Ama özellikle evlerden biri, Maheulerin evi, yasın etkisiyle büyük bir acı ve sessizliğe gömülmüştü. Kocasını toprağa verdiğinden beri, Maheude’ün ağzını bıçak açmıyordu. Çatışmadan sonra, Étienne’in çamurlara bulanmış, yarı ölü vaziyetteki Catherine’i eve getirmesine izin vermişti. Genç adamın önünde, yatırmak için üzerindekileri çıkarırken, gömleğindeki kan lekelerini görünce bir an için kızının da karnına bir mermi yediğini düşünmüştü. Ama çok geçmeden, o korkunç günün sarsıntısıyla ergenliğe adım attığını anladı. Ne talihti ya! Jandarmalar kurşunlasın diye çocuk doğurabilecek duruma gelmek güzel bir hediyeydi doğrusu! Catherine’le hiç konuşmadığı gibi Étienne’e de tek laf etmez olmuştu. Étienne tutuklanma pahasına evde kalıp, Jeanlin’in yanında yatıyordu, Réquillart’ın karanlığından öyle bunalmıştı ki oraya dönmektense hapse girmeyi tercih ediyordu: Bütün o ölümlerden sonra karanlıktan ürküyor; orada, kayaların altında yatan küçük askeri düşündükçe kendine bile itiraf edemediği bir korkuya kapılıyor, tepeden tırnağa ürperiyordu. Üstelik, uğradığı bozgun yüzünden acıyla kıvrandığı için hapishaneyi bir sığınak gibi görüyordu. Ama kimse onu arayıp rahatsız etmiyordu bile, bedenini nasıl yoracağını bilemeden sıkıntıyla vakit öldürüyordu. Bazen Maheude, kızına ve ona, evimde ne arıyorsunuz der gibi nefretle bakıyordu.</p>

    <p>Yine balık istifi gibi uyuyorlardı, zavallı Alzire artık kamburunu ablasının böğrüne gömemez olduğu için iki ufaklık Catherine’le yatıyor, Bonnemort Baba da onların eski yataklarında uyuyordu. Anne evin boşluğunu, artık kendisine çok geniş gelen soğuk yatağına uzandığında hissediyordu. Boşluğu doldurmak için Estelle’i koynuna alması bir işe yaramıyor, kocasının yeri bir türlü dolmuyordu; kadıncağız saatlerce sessiz sessiz ağlıyordu. Günler eskisi gibi akıp geçmeye başladı: Yiyecek ekmek bulamadıkları gibi geberip gidemiyorlardı da; sağdan soldan topladıkları artıklar o sefil yaşamı sürdürmelerini sağlamaktan başka bir işe yaramıyordu. Hayatlarında hiçbir şey değişmemişti, bir tek kocası eksikti.</p>

    <p>Bu suskun kadını gördükçe iyice umutsuzluğa kapılan Étienne, beşinci gün öğleden sonra evden çıkıp mahallenin kaldırım döşenmiş yolu boyunca ağır ağır yürümeye başladı. Hareketsizlik onu bunaltıyor, kafasında kendisini kıvrandıran aynı düşünceyle, başı önde, elini kolunu sallaya sallaya yürüyüşlere çıkıyordu. Yarım saat bu şekilde yürüdükten sonra, arkadaşlarının onu görebilmek için kapıların önüne çıktığını fark edince sıkıntısı daha da arttı. Zaten epeyi azalmış olan itibarını yaylım ateşin rüzgârı iyice silip süpürmüştü, mahallenin sokaklarında yürürken herkes ona kıvılcım saçan gözlerle bakıyordu. Başını kaldırdığında, erkeklerin tehditkâr bakışlarla kendisini süzdüğünü, kadınların perdelerini araladığını gördü; ve bu sessiz ithamlar, açlık ve gözyaşlarının daha da irileştirdiği gözlerdeki bu bastırılmış öfke karşısında eli ayağına dolanıyor, nasıl yürüyeceğini şaşırıyordu. İlerledikçe, arkasındaki için için suçlama artıyordu. Tüm mahallelinin dışarı çıkıp yüzüne sefilliğini haykırmasından öyle bir korktu ki tir tir titreyerek eve döndü.</p>

    <p>Ama Maheulerde karşılaştığı sahne onu iyice altüst etti. İhtiyar Bonnemort, katliam günü bastonu paramparça, yıldırım çarpmış yaşlı bir ağaç gibi yere serilip kalmış vaziyette iki komşu tarafından bulunduğundan beri mıhlanıp kaldığı iskemlesinde, soğuk ocağın başında oturuyordu. Lénore ve Henri açlıklarını bastırmak için bir gün önce lahana pişirilen eski tencereyi kulakları sağır eden bir gürültüyle kazırken, Estelle’i masanın üzerine bırakan Maheude Catherine’in önüne dikilmiş, kızı dövecekmiş gibi bas bas bağırıyordu.</p>

    <p>“Lanet olasıca, bir daha tekrarlasana! Demin söylediğini bir daha tekrarla bakayım!”</p>

    <p>Catherine Voreux’ye dönme niyetinden söz etmişti. Ekmeğini kazanamamak, işe yaramaz bir hayvan gibi annesine yük olmak her geçen gün daha da katlanılmaz bir hale geliyordu; Chaval’den dayak yemekten korkmasa, salı günü çoktan kuyuya inmiş olacaktı. Kekeleyerek sözünü sürdürdü:</p>

    <p>“Ne yapmamı bekliyorsun? Çalışmadan yaşanmıyor ki. Hiç değilse yiyecek ekmeğimiz olur.”</p>

    <p>Maheude onun lafını kesti.</p>

    <p>“Dinle, içinizden biri çalışmaya kalkarsa onu kendi ellerimle boğarım... Ah! Hayır, bu kadarı da fazla, sen önce babalarını öldür, sonra da çocuklarını sömürmeye devam et! Yeter artık, göçüp giden babanız gibi sizleri de dört kolluyla götürmelerini tercih ederim.”</p>

    <p>Uzun süren sessizliği büyük bir öfke patlamasıyla son bulmuştu. Catherine eve ne de çok para getirecekti ya! Olsa olsa otuz metelik alırdı, şefler lütfedip şu Jeanlin haylazına da bir iş verecek olurlarsa yirmi metelik de o getirirdi. Elli metelik ve doyurulacak yedi boğaz! Yumurcaklar bulduklarını mideye indirmekten başka bir işe yaramıyorlardı. Büyükbabaya gelince, düştüğü sırada beyin sarsıntısı gibi bir şey geçirmiş olmalıydı, o gün bugündür alık alık öylece oturuyordu çünkü; bir ihtimal, askerlerin arkadaşlarını taradığını görünce aklını oynatmış da olabilirdi tabii.</p>

    <p>“Öyle değil mi, ihtiyar? Sonunda işinizi bitirdiler. Bileğiniz sağlam olsa da artık hapı yutmuş durumdasınız.”</p>

    <p>Bonnemort onun ne dediğini anlamadan feri kaçmış gözlerle Maheude’e bakıyordu. Gözlerini bir noktaya dikip saatlerce öyle kalıyor, ortalık kirlenmesin diye yanı başına koydukları kül dolu bir tasa tükürmek dışında hiçbir şeyi akıl edemiyordu.</p>

    <p>“Emekli maaşını da bağlamadılar,” diye devam etti Maheude, “düşüncelerimiz yüzünden o parayı da vermeyeceklerine eminim... Yok, bu rezil herifler canımıza yetti artık!”</p>

    <p>“Ama astıkları ilanda söylediklerine göre...” diyecek oldu Catherine.</p>

    <p>“Kes artık, şu ilan safsatalarıyla benim başımı şişirme!.. Bizi faka bastırıp çiğ çiğ yemek için kurdukları yeni bir tuzak bu. İstedikleri kadar nazik görünmeye çalışsınlar, canımızı aldılar bir kere.”</p>

    <p>“Peki ama anne, nereye gideceğiz? Bizi mahallede oturtmazlar artık.”</p>

    <p>Maheude ne anlama geldiği belli olmayan sert bir hareket yaptı. Nereye mi gideceklerdi? Hiçbir şey bilmiyor, bu konuyu düşünmemeye çalışıyor, aklına geldikçe çıldıracak gibi oluyordu. Bir yerlere giderlerdi işte. Tencerenin tangırtısı katlanılmaz hale gelince Lénore ve Henri’nin üzerine yürüyüp ikisine de tokadı bastı. Emekleyerek masanın kenarına gelmiş olan Estelle yere düşünce vaveyla iyice arttı. Annesi onu bir şamarla susturdu: Oracıkta ölüp gitse ne iyi olacaktı! Alzire’den söz etti, diğerlerinin de onun kadar şanslı olmasını diliyordu. Sonra birden başını duvara yaslayıp hıçkırıklara boğuldu.</p>

    <p>Ayakta dikilen Étienne araya girmeye cesaret edememişti. Evde adam yerine konulmaz olmuştu, çocuklar bile kuşkuyla yanından uzaklaşıyorlardı. Ama bu bahtsız kadının gözyaşları yüreğini burktu, dayanamayıp mırıldandı:</p>

    <p>“Hadi ama, biraz metin olun! Öyle ya da böyle, bir yol bulacağız.”</p>

    <p>Maheude onu duymamış gibiydi, alçak sesle yakınmaya devam ediyordu.</p>

    <p>“Ah şu sefalet! Bu kadarı mümkün mü? Bütün bu felaketler başımıza gelmeden önce iyi kötü yuvarlanıp gidiyorduk. Kuru ekmek yesek bile hep bir aradaydık... Tanrım, neler oldu böyle? Ne günah işledik de böyle bir acıyı reva gördün bize? Kimimiz toprağın altında, kimimizin de bir an önce oraya gitmekten başka isteği yok!.. Şurası gerçek ki bizi beygirler gibi işe koşuyorlardı; hakça olmayan paylaşımda bize hep sopa yemek ve zenginlerin ceplerini daha da şişirmek düşüyordu, dünya nimetlerinden nasibimizi almayı bir gün olsun umamadık. Umut kalmayınca insanın yaşama isteği de kayboluyor. Evet, bu böyle daha fazla süremezdi, biraz soluklanmak gerekiyordu... Ama bu felaketlerin yaşanacağını nerden bilirdik! Adalet istemenin karşılığı bunca acı mı olmalıydı?”</p>

    <p>Derin derin iç geçirdikçe göğsü kabarıp iniyor, sesi büyük bir kederle boğuklaşıyordu.</p>

    <p>“Üstelik o uğursuzlar hâlâ işbaşında, birazcık dişinizi sıkarsanız işler düzelecek diyorlar... İnsan yaşam koşullarından öyle bir beziyor ki gerçekleşmeyecek hayallere kapılıyor. Aptal gibi ne umutlar beslemiştim, herkesin kardeşçe yaşayacağı bir dünyayı hayal ediyor, bulutların üzerinde uçuyordum! Ama insan tekrar tepetaklak çamurun içine düşünce bir daha kendine gelemiyor... Bu doğru değildi, orada göreceğimizi hayal ettiğimiz şeylerin hiçbiri yoktu, varsa yoksa yine sefalet, istemediğin kadar sefalet vardı, tüfekle vurulmak da cabası!”</p>

    <p>Étienne bu sızlanmayı dinliyor, kadının döktüğü her damla gözyaşı içini dayanılmaz bir acıyla dolduruyordu. İdeallerinin zirvesinden paldır küldür yuvarlanıp paramparça olan Maheude’ü yatıştırmak için ne söyleyeceğini bilemiyordu. Odanın ortasına gelen kadın şimdi ona bakıyordu; son kez öfkeyle haykırarak içindekileri kustu:</p>

    <p>“Ya sen, başımıza bunca bela açtıktan sonra, sen de ocağa dönmeyi düşünüyor musun?.. Sana hiçbir konuda sitem etmiyorum. Ama ben senin yerinde olsam, arkadaşlarıma onca kötülük yaptığım için kederden ölürdüm.”</p>

    <p>Étienne karşılık vermek istedi, sonra umutsuzca omuz silkti: Ona açıklamalarda bulunmak neye yarardı? Böyle acı çekerken anlamayacaktı nasıl olsa. Büyük bir kederle evden çıktı, sokaklarda deli gibi yürümeye başladı.</p>

    <p>Erkekler kapılarda, kadınlar pencerelerde, yine tüm mahalle onu bekliyordu sanki. Étienne görünür görünmez homurdanmalar başladı, kalabalık arttı. Dört günden beri ortalıkta şiddetli bir dedikodu rüzgârı esiyor, genel bir lanet gibi suratında patlıyordu. Yumruklar ona doğru sıkılıyor, anneler nefretle onu çocuklarına gösteriyor, ihtiyarlar yüzüne bakarak yere tükürüyorlardı. Yenilgiden sonraki dümen kırış, itibarın kaçınılmaz biçimde yerle bir olması, boşu boşuna çekilen acıların körüklediği nefretti bu. Açlığın ve ölümün bedelini ödüyordu.</p>

    <p>Philomène’le birlikte eve dönmekte olan Zacharie, Étienne kapıdan çıkarken ona çarptı. Pis pis sırıttı.</p>

    <p>“Şuraya bak! Beyimiz giderek semiriyor, demek başkalarının başını yemek adamı besliyormuş!”</p>

    <p>Levaque Kadın, yanında Bouteloup’yla birlikte kapıya çıkmıştı. Bir kurşunla vurulup ölen Bébert’den söz ederek bas bas bağırdı:</p>

    <p>“Evet ya, çocukların katledilmesine neden olan alçaklar var aramızda. Onu bana geri getirmek istiyorsa, gidip toprakları eşelesin!”</p>

    <p>Bouteloup yanında olduğu, ev boş kalmadığı için hapisteki kocasını unutmuş görünüyordu. Yine de, aklına gelince, cırlak bir sesle devam etti:</p>

    <p>“Boşversene! Yürekli insanlar hapislerde ömür çürütürken, namussuzlar elini kolunu sallaya sallaya ortalıkta geziniyor!”</p>

    <p>Ondan kaçmak isteyen Étienne, bahçelerin arasından koşarak gelen Pierronne’la burun buruna geldi. Kadın, fevri davranışlarıyla kendilerini darağacına sürükleyeceğinden korktuğu annesinin ölümüyle rahatlamıştı. Pierron’un kızı olacak o şıllık Lydie için de hiç üzülmemiş, gerçek bir baş belasından kurtulduğunu düşünmüştü. Yine de, komşularıyla arasını düzeltmek için onların yanında yer alıyordu.</p>

    <p>“Peki ya annem için ne diyeceksin, hadi söylesene? Ya o küçük yavrucak? Herkes görmüş, onlar senin yerine kurşunu yerken, sen onların arkasında saklanıyormuşsun!”</p>

    <p>Ne yapmalıydı? Pierronne’un ve diğerlerinin boğazına sarılıp, mahalleliyle dövüşmeli miydi? Bir an niyetlenir gibi oldu. Kan beynine sıçramıştı, arkadaşlarını hayvan gibi görüyor, olayların gidişatından kendisini sorumlu tutacak kadar kafasız ve yontulmamış oluşlarına öfkeleniyordu. Bu ne ahmaklıktı! Onları yeniden etkisi altına alacak güçte olmadığı için kendinden tiksiniyordu; hakaretlere kulaklarını tıkayarak adımlarını sıklaştırmakla yetindi. Çok geçmeden bu hızlı yürüyüş bir kaçışa dönüştü, önünden geçtiği her evden yuhalamalar yükseliyor, peşine takılanlar çıkıyor, herkes taşkın bir kin içinde, giderek gök gürültüsünü andıran bir sesle ona lanetler okuyordu. Sanki onları sömüren, katleden, bahtsızlıklarına neden olan kendisiydi. Peşinde avaz avaz bağıran kalabalıkla birlikte, beti benzi atmış, çılgına dönmüş bir halde koşarak mahalleden çıktı. Nihayet anayola vardığında çoğu peşini bıraktı, ama birkaç kişi inatla ardından gelmeyi sürdürüyordu; yokuşun dibine, Avantage’ın önüne geldiğinde Voreux’den çıkan bir başka grupla karşılaştı.</p>

    <p>İhtiyar Mouque ve Chaval de oradaydı. Yaşlı adam, kızı Mouquette ve oğlu Mouquet’nin ölümünden beri seyislik görevine devam ediyor, ne sızlanıyor ne de üzüntüsünü açığa vuracak tek bir laf ediyordu. Étienne’i görünce öfkeyle sarsıldı, gözlerinden yaşlar boşandı, tütün çiğnemekten kararmış ve dişleri kanayan ağzından ağır hakaretler dökülmeye başladı.</p>

    <p>“İt herif! Rezil! Seni öküz seni! Dur hele, zavallı çocuklarıma yaptıklarının bedelini ödeyeceksin, seni de onların yanına göndereceğim!”</p>

    <p>Yerden bir tuğla alıp ikiye böldü, iki parçayı da fırlattı.</p>

    <p>“Evet evet, işini bitirelim şunun!” diye bağırdı Chaval, ayağına gelen bu intikam fırsatına çok sevinmiş, sırıtıyordu. “Şimdi sıra bizde... Köşeye sıkıştın işte, pis rezil!”</p>

    <p>O da Étienne’e taş fırlatmaya başladı. Kızılca kıyamet kopuyordu, hepsi yerden tuğlaları alıp kırıyor, tıpkı askerlere yaptıkları gibi üzerine yağdırıyordu. Sersemleyen genç adam kaçmaya çalışmıyor, karşılarında durarak onları yatıştıracak sözcükler bulmaya çalışıyordu. Bir zamanlar coşkuyla alkışlanan konuşmalarından birini yapmaya yelteniyor, onları sadık bir sürü gibi avucunun içinde tuttuğu günlerde mest eden sözleri tekrarlıyordu; ama artık üzerlerinde hiçbir etkisi kalmamıştı, kendisine sadece taşlarla yanıt veriyorlardı, sol kolu yaralanmıştı, bu büyük tehlike altında gerilemeye başladı, tam o sırada sırtının Avantage’ın duvarına dayandığını hissetti.</p>

    <p>Rasseneur bir süredir kapının önünde duruyordu.</p>

    <p>“İçeri gir,” dedi sadece.</p>

    <p>Étienne tereddüt ediyor, oraya sığınmak gururuna dokunuyordu.</p>

    <p>“Gir hadi, onlarla konuşacağım.”</p>

    <p>Kabul etmek zorunda kalıp salonun bir köşesine gizlendi, meyhaneci geniş omuzlarıyla kapı açıklığını kapatıyordu.</p>

    <p>“Hadi ama arkadaşlar, aklınızı başınıza toplayın... Biliyorsunuz ki sizi asla aldatmadım. Her zaman sükûnetten yana oldum; sözümü dinleseydiniz, bu duruma düşmeyecektiniz.”</p>

    <p>Omuzlarını ve göbeğini hoplata hoplata uzun uzadıya konuştu, ılık suyun yatıştırıcı etkisini gösteren sözlerini usta bir hatip akıcılığıyla dile getiriyordu. Sanki daha bir ay öncesinde arkadaşları tarafından yuhalanıp korkaklıkla suçlanmamış gibi eski itibarını kolaylıkla kazanmaya başlamıştı. Oyalayıcı sesler yükseliyordu: Söyledikleri çok doğruydu! Ona katılıyorlardı! Konuşma dediğin böyle olurdu işte! Müthiş bir alkış koptu.</p>

    <p>Arkada, yüreği kederle burkulan Étienne bayılacak gibi oluyordu. Ormanda, halkın nankörlüğünden bir gün Étienne’in de payını alacağını söyleyen Rasseneur’ün kehanetini hatırlıyordu. Ne ahmakça bir hayvanlıktı bu! Yaptığı fedakârlıklar nasıl da acımasızca unutulmuştu! Sürekli kendi kendisini tüketip yok eden gözü bağlı bir güçtü bu kalabalık. Davalarını çıkmaza sokan bu hödüklere öfkelenmesinin altında, kendi yıkılışı, tutkusunun ulaştığı acıklı son için duyduğu büyük üzüntü vardı. Ne yani! Her şey bitmiş miydi? Gürgenlerin altında, üç bin yüreğin kendisininkiyle birlikte çarptığını hatırlıyordu. O gün, halkın sevgisini avuçlarında tutmuş, bu insanların sahibi olduğunu, onlara hükmettiğini hissetmişti. Çılgınca düşlerle kendinden geçiyordu o zamanlar: Montsou önünde eğilecek, Paris ona kucak açacaktı, belki de milletvekili olacak, bir meclis kürsüsünde konuşan ilk işçi olarak, söyleviyle burjuvaları yıldırımla vurulmuşa döndürecekti! Ama her şey bitmişti! Şimdi zavallı ve nefret edilen biri olarak uykusundan uyanıyor, güvendiği o halk tuğlalar atarak onu alaşağı ediyordu.</p>

    <p>Rasseneur’ün sesi yükseldi.</p>

    <p>“Şiddet insanları asla başarıya ulaştırmamıştır, dünyayı bir günde değiştirmek mümkün değildir. Size her şeyi bir çırpıda değiştireceklerini vaat edenler ya soytarı ya da alçaktır!”</p>

    <p>“Bravo, bravo!” diye haykırdı kalabalık.</p>

    <p>Suçlu kimdi peki? Étienne’in kendi kendine sorduğu bu soru onu yiyip bitiriyordu. Gerçekten de yüreğini kanatan bu felaket onun suçu muydu; çekilen sefaletin sorumlusu kendisi miydi; insanların kurşunlanmasına, kadınların ve çocukların açlıktan bir deri bir kemik kalmalarına o mu sebep olmuştu? Bir akşam, bu felaketler yaşanmadan önce bu acıklı sahneler gözünün önünden geçmişti. Ama o zamanlar bilmediği bir güç ayaklarını yerden kesmiş, arkadaşlarıyla birlikte onu da sürükleyip götürmüştü. Aslında arkadaşlarını yönlendirmemişti de; Étienne’i yöneten asıl onlardı, onu arkasından iterek hiç yapmayacağı şeylere zorlamışlardı. Her şiddet eyleminde öylece donakalmıştı, çünkü hiçbirini ne öngörmüş ne de arzu etmişti. Mesela, yanında yer almış mahalle sakinlerinin bir gün kendisini taşa tutacağını düşünebilir miydi? Gözü dönmüş bu herifler onu, bol bol yiyip içecekleri ve yan gelip yatacakları bir yaşam sözü vermekle suçlarken açıkça yalan söylüyorlardı. Vicdan azabıyla baş etmeye çalıştığı bu kendini aklama çabalarında, üstlendiği göreve layık olamadığına dair gizli bir kaygı vardı, oldum olası onu tedirgin eden bilgi eksikliği kaygısıydı bu. Ama artık cesaretinin tükendiğini hissediyordu, arkadaşlarıyla arasında gönül birliği bile kalmamıştı; bir doğal afet gibi, kuralları ve teorileri altüst ederek her şeyi silip süpüren o gözü bağlı ve karşı durulmaz halkın gücünden korkar olmuştu. Hissettiği bir tiksinti, incelmiş zevklerinin yarattığı belli bir huzursuzluk, tüm benliğiyle ağır ağır bir üst sınıfa yönelişi onu giderek halktan koparmıştı.</p>

    <p>“Yaşasın Rasseneur! Ondan iyisi yok, bravo, bravo!”</p>

    <p>Kalabalık dağılırken meyhaneci kapıyı kapattı; iki adam hiç konuşmadan bakıştılar. İkisi de omuz silkti. Sonunda oturup birlikte bir bira içtiler.</p>

    <p>Aynı gün, Négrel ve Cécile’in nişanlanmalarının şerefine Piolaine’de büyük bir yemek daveti verildi. Grégoirelar bir gün önceden yemek odasını cilalatmışlar, salonun tozlarını aldırmışlardı. Mélanie mutfağı idare ediyor, et kızartmalarına göz kulak oluyor, kokuları tavan arasına kadar çıkan salçaları karıştırıyordu. Arabacı Francis’in sofra servisi sırasında Honorine’e yardım etmesi kararlaştırılmıştı. Bahçıvanın karısı bulaşıkları yıkayacak, bahçıvan ise bahçe kapısını açıp konukları karşılayacaktı. Bu sessiz sakin ve varlıklı evde verilen hiçbir ziyafet ortalığı böylesine ayağa kaldırmış değildi.</p>

    <p>Her şey çok güzel gitti. Madam Hennebeau Cécile’e çok sıcak davranmış, Montsou noteri kibarca müstakbel çiftin mutluluklarına kadeh kaldırmayı önerdiğinde Négrel’e gülümsemişti. Mösyö Hennebeau’nun da keyfi yerindeydi. Güler yüzüyle konukları etkilemekteydi, ortalıkta dolaşan söylentilere bakılırsa yeniden yönetim kurulunun gözüne girmişti, kararlı tavrıyla grevi bastırdığı için Légion d’Honneur nişanıyla ödüllendirilecekti. Son olaylardan söz etmekten kaçınsalar da, masaya hâkim olan neşede bir galibiyet havası vardı, yemek resmî bir zafer kutlamasına dönüşüyordu. Sonunda, rahat bir soluk almışlardı, artık huzur içinde yiyip içip, uyuyabileceklerdi! Kanları Voreux’nün çamuru tarafından daha yeni emilen ölülerden üstü kapalı da olsa söz ettiler: Gerekli bir dersti bu; Grégoirelar artık herkesin görevinin, işçi mahallelerine gidip yaraları sarmak olduğunu söyleyince hepsi duygulandı. Kendileri, iyi niyetli soğukkanlılıklarına tekrar kavuşmuşlar, yüzyıllık tevekküllerinin güzel bir örneğini vererek şimdiden kuyulara indiklerini görür gibi oldukları yürekli madencilerini bağışlamışlardı bile. Artık korkuyla titremeyen Montsou’nun ileri gelenleri ücret sorununun özenle ele alınması gerektiğinde hemfikirdiler. Kızarmış et servis edildiğinde, Mösyö Hennebeau’nun piskopostan gelen ve Peder Ranvier’nin başka bir yere tayin edileceğini bildiren mektubu okumasıyla zafer coşkusu doruklara ulaştı. Eyaletteki bütün burjuvalar, askerlere katil diyen bu rahibin hikâyesini hararetle tartışıyordu. Sofraya tatlı getirilirken, noter hiç çekinmeden, din konusunda özgür düşünceli biri olduğunu açıkladı.</p>

    <p>Deneulin de iki kızıyla birlikte oradaydı. Bu neşeli ortamda, iflası nedeniyle yaşadığı üzüntüyü gizlemeye çalışıyordu. Daha o sabah, Vandame’ı Montsou İşletmesi’ne sattığını gösteren sözleşmeyi imzalamıştı. Köşeye kıstırılmış bir halde, Yönetim Kurulu’nun önerisini kabul etmek zorunda kalmış, uzun zamandır peşinde oldukları bu avı onlara bırakarak, borçlarını karşılamaya yetecek parayı zar zor koparabilmişti. Hatta son anda, teklif edilen bölüm mühendisliği görevini memnuniyetle kabul etmiş servetini yiyip bitiren bu ocakta sıradan bir ücretli olarak çalışmaya razı olmuştu. Doymak bilmeyen büyük sermaye devinin teker teker yuttuğu, gittikçe sayıları çoğalan büyük işletmeler arasında tutunamayan küçük şahıs şirketlerinin ve onların patronlarının ölüm çanıydı bu. Deneulin, grevin bedelini sadece kendisinin ödediğini düşünüyor, Mösyö Hennebeau’ya takılacak nişan için kadeh kaldırılırken, aslında kendi felaketinin şerefine içildiğini hissediyordu. Tek tesellisi, onarılıp elden geçirilmiş tuvaletlerinin içinde çok güzel görünen ve paraya pula aldırmadan yaşadıkları iflası mertçe karşılayan kızları Lucie ve Jeanne’dı.</p>

    <p>Kahve için salona geçtiklerinde Mösyö Grégoire kuzenini bir kenara çekip, cesur kararından dolayı kutladı.</p>

    <p>“Ne yaparsın? Senin tek hatan Montsou’daki bir milyonluk hisseni Vandame’a yatırmak oldu. Kendini korkunç bir sıkıntıya soktun ve bu rezil işte bütün paranı kaybettin; oysa bak, benim hissem çekmecemde yatıyor hâlâ, hiç çalışmama gerek kalmadan gül gibi geçinip gidiyorum, üstelik bırak beni, torunlarımın çocuklarını bile geçindirmeye yetecek.”</p>
  </div>
</body>
</html>
