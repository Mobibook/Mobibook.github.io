<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">III</h1>

    <p>O pazar günü sekizden itibaren, Souvarine, Avantage’ın salonunda tek başına her zamanki yerine oturmuş, başını duvara yaslamıştı. Kömür işçileri bira içecek iki meteliği nereden bulacaklarını bilemiyorlardı, meyhaneler hiç bu kadar boş kalmamıştı. Madam Rasseneur sinirli bir sessizlik içinde tezgâhın başında hiç kımıldamadan otururken; dökme demir ocağın önünde dikilmekte olan Rasseneur dalgın bir ifadeyle kömürün kızıl dumanını izlermiş gibi görünüyordu.</p>

    <p>Aniden, çok sıcak odalara özgü o derin huzurun ortasında, bir pencere camının üç kere tıklatılması üzerine Souvarine başını o yana çevirdi. Ayağa kalktı; dışarıdan, Souvarine’i boş bir masaya oturup sigarasını tüttürürken gördüğünde Étienne’in onu çağırmak için defalarca kullandığı bu işareti tanımıştı. Ama makinist oraya varana kadar Rasseneur kapıyı açmıştı bile; pencereden yansıyan aydınlıkta görüp tanıdığı adama seslendi:</p>

    <p>“Seni ele vermemden mi korkuyorsun?.. İçerde daha rahat sohbet edersiniz.”</p>

    <p>Étienne içeri girdi. Madam Rasseneur’ün kibarca teklif ettiği birayı bir el hareketiyle geri çevirdi. Meyhaneci ekledi:</p>

    <p>“Uzun zamandır nerede saklandığını tahmin ediyorum. Arkadaşlarının dediği gibi ispiyoncunun teki olsaydım, bir hafta önce jandarmaları oraya gönderirdim.”</p>

    <p>“Kendini savunmana gerek yok,” diye karşılık verdi genç adam, “o türden bir adam olmadığını biliyorum... Aynı fikirleri paylaşmasak da birbirimize olan saygımızı koruyabiliriz.”</p>

    <p>Salona yeniden sessizlik hâkim oldu. Tekrar iskemlesine oturup sırtını duvara yaslayan Souvarine’in gözleri sigarasının dumanına dalıp gitmişti; ama sinirli sinirli kıpırdayan parmaklarını dizlerinde gezdiriyor, o akşam ortalarda gözükmeyen Polonya’nın ılık tüylerini arıyordu; içten içe bir huzursuzluk duyuyor, tam olarak ne olduğunu anlayamadığı bir eksiklik hissediyordu.</p>

    <p>Masanın diğer tarafına oturan Étienne sonunda şöyle dedi:</p>

    <p>“Voreux’de yarın işbaşı yapılıyor. Belçikalılar bastıbacak Négrel’le birlikte geldiler.”</p>

    <p>“Evet, işçileri hava karadığında getirdiler,” diye mırıldandı ayakta duran Rasseneur. “Umarım yine çatışma çıkmaz!”</p>

    <p>Sonra sesini yükseltti:</p>

    <p>“Hayır hayır, yeni bir tartışma başlatmak istemiyorum, sadece daha fazla inatlaşırsanız, işin sonunun kötüye varacağını söylüyorum... Bak! Şu anki durumunuz tıpatıp Enternasyonal’inkine benziyor. Geçen gün bazı işlerim için gittiğim Lille’de Pluchart’la karşılaştım. Sanırım örgütte işler yolunda gitmiyor.”</p>

    <p>Ayrıntılar vermeye başladı. Birlik, burjuvaziyi hâlâ tir tir titreten bir propaganda hamlesiyle dünyanın dört bir yanında işçileri örgütledikten sonra, şimdi hırs ve kişilik çatışmalarının tetiklediği iç kavgalarla her geçen gün biraz daha güçten düşüyor, kendi kendini yok ediyordu. Anarşistlerin ağırlıklarını koyup evrim yanlılarını yönetimden uzaklaştırmalarıyla, ilk hedef olan ücretlerin iyileştirilmesi hizip çekişmeleri arasında unutulmuş, disiplinin yarattığı kin yüzünden birikimli kadrolar örgütten ayrılmışlardı. Çürümüş köhne düzeni bir solukta yerle bir edecek duruma gelmiş olan kitlesel şahlanışın sonu görünmüştü artık.</p>

    <p>“Pluchart bu yüzden hastalanmış,” diye devam etti Rasseneur. “Sesi iyice kısılmış. Yine de konuşmaktan geri durmuyor, bir konuşma yapmak için Paris’e gidecekmiş. Bana tam üç kere, bizim grevin çuvalladığını söyledi.”</p>

    <p>Başını öne eğmiş olan Étienne, araya girmeden, onun konuşmasına izin veriyordu. Bir gün önce arkadaşlarıyla sohbet ederken, başının üzerinde kin ve kuşku rüzgârlarının estiğini hissetmişti; bozgunun habercisi olan bu rüzgârlar, gözden düştüğünü gösteriyordu. Şimdi kara kara düşünüyor, hayal kırıklığına uğradığında halkın kendisinden hesap soracağını önceden söylemiş olan bu adam karşısında yenilgisini itiraf edemiyordu.</p>

    <p>“Grev çuvalladı tabii, bunu Pluchart kadar ben de biliyorum,” dedi. “Ama bunun böyle olacağı belliydi. Bu greve isteyerek gitmedik, işletmeyle iplerin kopacağını hesaba katamadık... İnsan bazen kendini kaybedip olmadık şeyler ümit ediyor, işler yolunda gitmeyince de bunu baştan düşünmek gerektiğini unutuyor, sanki yaşanan felaket gökten inmiş gibi yakınmaya, kavga etmeye başlıyor.”</p>

    <p>“Peki, yenilgiyi kabul ettiğine göre, neden arkadaşlarını sağduyuya davet etmiyorsun?” diye sordu Rasseneur.</p>

    <p>Genç adam gözlerini ona dikti.</p>

    <p>“Bana bak, ileri gitmeye başladın... Senin düşüncelerin sana, benimkiler bana kalsın. Ne olursa olsun sana saygı duyduğumu göstermek için içeri girdim. Ama ben hâlâ, acı içinde kıvransak da, bizim açlıktan bir deri bir kemik kalmış bedenlerimizin halkın davasına senin o sağduyulu politikalarından daha yararlı olacağını düşünüyorum... Ah! O alçak askerlerden biri göğsüme bir kurşun sıksa, ne onurlu bir son olurdu benim için!”</p>

    <p>Yenik düşenlerin gizli arzusunu, kederlerinden sonsuza dek kurtulmak üzere ölüme sığınma isteklerini dile getiren bu haykırışla gözleri dolmuştu.</p>

    <p>“Güzel söylediniz!” dedi Madam Rasseneur, kocasına çevirdiği gözlerinde, köktenci düşüncelerini yansıtan aşağılayıcı bir ifade vardı.</p>

    <p>Gözleri dalıp gitmiş, ellerini sinirli sinirli dizlerinde gezdiren Souvarine, söylenenleri duymamış gibiydi. İnce burnu, küçük sivri dişleriyle genç bir kızınkini andıran sarışın yüzü, kanlı görüntülerin geçtiği gizemli bir düşün etkisiyle vahşi bir hal alıyordu. Yüksek sesle hayal kurmaya başlamıştı, Rasseneur’ün Enternasyonal’le ilgili bir sözü konuşma esnasında kulağına çalınmış, ona cevap veriyordu.</p>

    <p>“Hepsi ödlek onların, örgütlerini korkunç bir yıkım aracı haline getirecek tek bir kişi vardı içlerinde. Ama bunun için istemek gerekir, hiçbiri yürekten istemiyor oysa, bu yüzden devrim bir kez daha başarısızlığa uğrayacak.”</p>

    <p>Tiksintisini yansıtan bir ses tonuyla insanların ahmaklıklarından yakınmaya devam ederken; diğer ikisi, onun bir uyurgezer edasıyla karanlığa konuşup itiraflarda bulunması karşısında şaşırıp kalmışlardı. Rusya’da işler kötü gidiyordu, aldığı haberler umudunu kırmıştı. Eski dostlarının hepsi, Avrupa’yı titreten ünlü nihilistler, papaz çocukları, küçük burjuvalar, tüccarlar birer politikacıya dönmüşlerdi; ufukları ulusal özgürlükle sınırlı kalıyor, zorbayı öldürdüklerinde dünyanın kurtulacağını sanıyorlardı. Souvarine onlara eski düzeni olgun bir ekin gibi kökünden kazımaktan söz ettiği anda, hatta o masum cumhuriyet kelimesini bile ağzına aldığında, anlaşılmadığını ve karşısındakileri kaygılandırdığını hissediyor, evrensel devrimciliğin gözden düşmüş, başarısız prensleri arasında yer alan biri haline geldiği duygusuna kapılıyordu. Yine de yüreği hâlâ yurtseverlikle çarpıyor, en sevdiği cümleyi tekrarlarken sesi kederli kederli çıkıyordu:</p>

    <p>“Hepsi budalalık!.. Bu budalalıklarıyla bir halt beceremezler!”</p>

    <p>Sonra da sesini alçaltarak, insanın içini acıtan cümlelerle o eski kardeşlik düşünden söz etti. Servetini ve mevkiini gözden çıkarmış, sırf ortak emeğe dayanan bu yeni toplumun kurulduğunu görmek umuduyla işçilerin yanında yer almıştı. Cebindeki tüm parayı uzun süre mahalledeki yumurcaklara dağıtmış, duydukları güvensizliğe aldırmadan kömür işçilerine bir kardeş sevgisiyle yaklaşmış, işini iyi yapıp az konuşan bir işçi olarak sakin hali tavrıyla onların gönüllerini kazanmıştı. Ama her türden yakın ilişkiyi hor gördüğü, ciddiyetini korumak için eğlence ve gösterişten uzak durmak istediği için onlarla bir türlü kaynaşamamış, hep bir yabancı olarak kalmıştı. Özellikle de sabahtan beri, gazetelerde yer alan bir haberden dolayı öfkeliydi.</p>

    <p>Sesi değişti, kor gibi yanan gözlerini Étienne’e dikerek doğrudan ona hitap etti.</p>

    <p>“Düşünebiliyor musun? Şu Marsilyalı şapka işçileri piyangodan yüz bin franklık büyük ikramiyeyi kazanınca parayı hemen hisse senetlerine yatırıp artık hiç çalışmadan yaşayacaklarını söylemişler!.. Evet, siz Fransız işçilerinin düşünce tarzı bu, bir köşede bencilce ve aylakça tek başınıza yemek için büyük bir servete konmayı arzularsınız. İstediğiniz kadar zenginlere veryansın edin, talihin size bahşettiği parayı yoksullara geri verecek cesaret yok sizde... Kendinize ait bir parça geliriniz olduğu ve burjuvalara sırf onların yerini alamadığınız için öfkelendiğiniz sürece asla mutlu olamayacaksınız.”</p>

    <p>Rasseneur bir kahkaha attı, Marsilyalı iki işçinin büyük ikramiyeyi geri çevirmeleri düşüncesi ona ahmakça geliyordu. Ama Souvarine’in beti benzi soluyor, allak bullak olan suratı, halkların mahvına yol açan o sofuca öfkeyle ürkütücü bir hal alıyordu.</p>

    <p>“Hepinizin kökü kazınacak, alaşağı edilip çöplüğün dibini boylayacaksınız. Ödleklerin ve keyfine düşkünlerin soyunu kurutacak biri çıkacak elbette. Bakın, şu ellerimi görüyor musunuz! Eğer bu eller yapabilseydi, dünyayı şöyle avuçlayıp, hepiniz yıkıntılar altında kalasınız diye un ufak olana kadar silkelerdi.”</p>

    <p>“Güzel söylediniz!” dedi yine Madam Rasseneur, kibar ve ikna olmuş tavrıyla.</p>

    <p>Salona yeniden sessizlik hâkim oldu. Sonra, Étienne sözü tekrar Borinagelı işçilere getirdi. Souvarine’e Voreux’de alınan önlemler hakkında sorular soruyordu. Ama kendi düşüncelerine dalan makinist zoraki yanıtlar veriyor, sadece madeni bekleyen askerlere mermi dağıtılacağını bildiğini söylüyordu; parmaklarının dizlerindeki hareketi iyice sinirli ve huzursuz bir hal alınca, eksikliğini duyduğu şeyin ne olduğunu nihayet anladı, evcil tavşanın yumuşak ve yatıştırıcı tüylerini arıyordu.</p>

    <p>“Polonya nerede?” diye sordu.</p>

    <p>Meyhaneci bir kahkaha daha atıp, karısına baktı. Hafif bir tereddütten sonra söylemeye karar verdi.</p>

    <p>“Polonya mı? Sıcak bir yerde.”</p>

    <p>Jeanlin’le yaşadığı maceradan sonra iri tavşan yaralanmış olmalıydı, çünkü bütün yavruları ölü doğmuştu, gereksiz yere bir boğaz daha beslememek için hemen o gün onu patatesle birlikte pişirmeye karar vermişlerdi.</p>

    <p>“Evet, bu akşam bir budunu yedin ya... Az kalsın parmaklarını da yiyecektin, unuttun mu?”</p>

    <p>Souvarine önce bir şey anlamadı. Ama çok geçmeden sapsarı kesildi, çene kasları bir öğürtüyle kasıldı. Güçlü iradesine rağmen gözleri yaşlarla doldu.</p>

    <p>Ama diğerleri onun acısını fark edemeden kapı sertçe açıldı. Chaval önü sıra iteklediği Catherine’le birlikte içeri girdi. Montsou meyhanelerinde bira ve palavralarla sarhoş olduktan sonra, aklına eski arkadaşlarına kimseden korkmadığını göstermek için Avantage’a gitmek gelmişti. İçeri girerken sevgilisine şöyle diyordu:</p>

    <p>“Lanet olasıca! Burada bir bardak bira içeceksin diyorum sana. Yan bakan olursa çenesini dağıtırım!”</p>

    <p>Étienne’i görünce afallayan Catherine’in yüzü sapsarı oldu. Chaval de onu fark edince pis pis sırıttı.</p>

    <p>“Madam Rasseneur, iki bira! Yeniden işbaşı yapılmasını kutluyoruz.”</p>

    <p>Kimsenin bira siparişini reddetmeyen Madam Rasseneur, tek kelime etmeden bardakları doldurdu. Ortalığa bir sessizlik çökmüş, ne meyhaneci ne de diğer ikisi yerlerinden kıpırdamamışlardı.</p>

    <p>“Benim için ispiyoncu diyenler varmış,” diye devam etti Chaval küstahça, “yüzüme karşı söylesinler de hesaplaşalım, hadi bekliyorum.”</p>

    <p>Kimse karşılık vermedi, erkekler başlarını çevirmiş, boş gözlerle duvara bakıyorlardı.</p>

    <p>“Tembeller var, tembel olmayanlar var,” diye ekledi daha yüksek sesle. “Benim gizleyecek bir şeyim yok, Deneulin’in o boktan ocağından ayrıldım, bana güvendikleri için yanıma verdikleri on iki Belçikalıyla birlikte yarın Voreux’de kuyuya iniyorum. Buna karşı çıkan varsa, söylesin de bir konuşalım.”</p>

    <p>Bu kışkırtmalarının küçümseyici bir sessizlikle karşılandığını görünce Catherine’e çıkışmaya başladı.</p>

    <p>“Lanet olası, içsene be!.. Çalışmayı reddeden bütün pisliklerin gebermesi şerefine benimle kadeh kaldır!”</p>

    <p>Catherine bardağını tokuşturdu, ama eli öyle titriyordu ki birbirine çarpan iki bardağın hafifçe çınladığı duyuldu. Chaval şimdi de cebinden çıkardığı bir avuç parayı sarhoşlara özgü bir çalımla masanın üzerine yayıyor, bu parayı alnının teriyle kazandığını söylüyor, aylaklar da on metelik çıkarsınlar görelim diye meydan okuyordu. Arkadaşlarının tavırlarıyla iyice çileden çıkınca, doğrudan doğruya hakaret etmeye başladı.</p>

    <p>“Demek köstebekler geceleri ortaya çıkıyorlar ha? Haydutlara rastlayabilmemiz için jandarmaların uyuması gerekiyor demek?”</p>

    <p>Étienne sakin ve kararlı bir ifadeyle ayağa kalkmıştı.</p>

    <p>“Bana bak, canımı sıkmaya başladın... Evet, sen bir ispiyoncusun, o yaydığın paralarda bile ihanetin kokusu var, o satılmış bedenine dokunmak midemi bulandırır. Ama sorun değil, işte karşındayım, ikimizden biri fazlaydı zaten.”</p>

    <p>Chaval yumruklarını sıktı.</p>

    <p>“Demek seni harekete geçirmek için bayağı sövmek gerekiyormuş, ödlek herif! Ama tek başına gel! Geçen gün yaptığınız pisliklerin bedelini ödeteceğim sana!”</p>

    <p>Catherine, yalvarır gibi kollarını kaldırarak araya girmeye çalıştı; ama onu itmelerine bile gerek kalmadı, kavganın kaçınılmaz olduğunu hisseden genç kız kendiliğinden yavaşça geri çekildi. Duvara yaslanıp sessizce durdu, korkudan taş kesildiği için artık titremiyordu, fal taşı gibi açılmış gözlerini kendisi için birbirlerini öldürmeye niyetli görünen bu iki adama dikmişti.</p>

    <p>Madam Rasseneur sadece kırılmasınlar diye tezgâhın üzerindeki bardakları kaldırmakla yetindi. Sonra abartılı bir merak sergilemeden yeniden yerine oturdu. Yine de, iki eski arkadaşın birbirlerini boğazlamalarına izin verilemezdi; Rasseneur inatla araya girmeye çalışıyordu, Souvarine onu omzundan tutup masanın yanına getirirdi:</p>

    <p>“Bu seni ilgilendirmez... İkisinden biri fazla, güçlü olan ayakta kalır” dedi.</p>

    <p>Chaval, Étienne’in hamlesini beklemeden sıkılı yumruklarıyla havayı dövüyordu. Daha uzun boylu ve sarsaktı, rakibinin yüzünü hedef alarak bir çift kılıç gibi kullandığı kollarıyla peş peşe öfkeli yumruklar sallıyordu. Bu arada konuşmaya devam ediyor, seyircilere hava atmak için küfürler savurup coştukça coşuyordu.</p>

    <p>“Ah! Pis pezevenk seni, ağzını burnunu kırayım da gör!.. O parlak suratını uzat da domuz lapasına çevireyim, bakalım o zaman kaltaklar peşinden koşacak mı?”</p>

    <p>Étienne dişlerini sıkmış, sessizliğini koruyor, kısa boyuyla kapanıyor, oyunu kuralına göre oynayarak yumruklarıyla göğsünü ve yüzünü koruyordu; rakibinin açığını kolluyor, sonra yay gibi fırlayan sert yumruklar indiriyordu.</p>

    <p>Önceleri birbirlerine pek zarar veremediler. Birinin boşa giden yumrukları, diğerinin soğukkanlı bekleyişi mücadelenin uzamasına neden oluyordu. Bir iskemle devrilmişti, döşeme taşlarına serpilmiş beyaz kumlar kaba pabuçlarının altında eziliyordu. Ama sonunda soluk soluğa kaldılar, göğüslerinden hırıltılar çıkıyordu, içlerinde yanan öfke ateşiyle yüzleri kıpkırmızı kesilmiş, gözleri kıvılcımlar saçıyordu.</p>

    <p>“Al bakalım! Kemiklerini kıracağım senin!” diye haykırdı Chaval.</p>

    <p>Gerçekten de yumruğu, yanlamasına indirilmiş bir tokmak gibi, rakibinin omzunu göçertmişti. Étienne acıyla inlememek için kendini zor tuttu, kasların ezildiğini belli eden o belli belirsiz, boğuk ses dışında bir şey duyulmadı. O da Chaval’in göğsünün tam ortasına doğru savurduğu bir yumrukla karşılık verdi, rakibi çekirge gibi sıçrayıp durmasa, bu yumrukla yere serilmesi işten bile değildi. Yine de yumruk öyle sert bir şekilde sol böğründe patladı ki, Chaval sendeledi, soluğu kesilmişti. Kollarının acıyla gevşediğini hissederek öfkeden çılgına döndü; vahşi bir hayvan gibi saldırarak, hasmının karnına doğru müthiş bir tekme savurdu.</p>

    <p>“Al bakalım! Bağırsaklarını ortaya sereceğim senin!” diye homurdandı boğuk sesiyle.</p>

    <p>Étienne tekmeyi savuşturdu, bu kural ihlali karşısında öyle sinirlenmişti ki sessizliğini bozdu.</p>

    <p>“Kes sesini, hayvan herif! Bir daha da tekme atayım deme, yoksa kafana bir iskemle indiririm.”</p>

    <p>Bunun üzerine kavga daha da şiddetlendi. Yerinde duramayan Rasseneur karısının sert bakışları olmasa bir kez daha araya girecekti: İki müşteri kozlarını onların dükkânında paylaşamazlar mıydı? Bunun üzerine Rasseneur, bari ateşin üzerine yuvarlanmasınlar diye gidip ocağın önünde durmakla yetindi. Souvarine her zamanki soğukkanlı ifadesiyle bir sigara sarmış ama yakmayı unutmuştu. Catherine duvarın dibinde kımıldamadan duruyordu; sadece elleri farkında olmadan beline çıkmıştı, orada eğilip bükülüyor, ikide birde kasılarak elbisesinin kumaşını çekiştiriyordu. Tercihini belli edip aralarından birinin ölümüne yol açmamak için bağırmamaya gayret ediyor, zaten kafası karmakarışık olduğundan kimin tarafını tuttuğunu bile bilmiyordu.</p>

    <p>Kısa süre sonra ter içinde kalan Chaval yorulmaya, boşa yumruk sallamaya başlamıştı. Étienne öfkesine rağmen kapanmaya devam ediyor, bazıları sıyırıp geçse de neredeyse tüm darbeleri savuşturuyordu. Kulağı yarılmış, rakibinin tırnağı boynunun derisini yırtmıştı, canı öyle yanmıştı ki bu kez de o bir küfür savurarak en şiddetli yumruklarından birini indirdi. Chaval sıçrayarak göğsünü bir defa daha kurtardı, ama eğildiği için yumruk yüzüne isabet etmiş, burnunu ezip gözünü patlatmıştı. Birden burun deliklerinden kan boşandı, gözü şişip morardı. Sefil adam, akan kandan gözü kapanıp görmez olmuş, beyin sarsıntısıyla sersemlemiş bir halde yumruklarıyla havayı döverken, göğsünün ortasına yediği son yumruk işini bitirdi. Bir çatırtı duyuldu, Chaval, ağır bir alçı çuvalı gibi düşerek sırtüstü yere serildi.</p>

    <p>Étienne bekledi.</p>

    <p>“Ayağa kalk. Devam etmek istiyorsan, ederiz.”</p>

    <p>Chaval yanıt vermedi, kısa bir sersemlikten sonra yerde kıpırdandı, kollarını bacaklarını gerdi, güçlükle toparlanıp bir an dizlerinin üzerinde tortop vaziyette durdu; elini cebine sokmuş karıştırıyor, kimse ne olduğunu bilmese de belli ki bir şey arıyordu. Ardından ayağa kalktığında, boyun damarlarını patlatırcasına vahşi bir çığlık atarak tekrar saldırdı.</p>

    <p>Ama Catherine durumu görmüştü; elinde olmadan büyük bir çığlık attı, bağrından kopup gelen ve kendisinin bile farkında olmadığı bir tercihi açığa vuran bu çığlık onu da şaşırttı.</p>

    <p>“Dikkat et! Bıçağı var!”</p>

    <p>Étienne ilk darbeyi koluyla savuşturacak zamanı ancak bulmuştu. Şimşirden bir sapa bakır bir bilezikle sabitlenmiş bıçağın kalın ağzı yün kazağı kesmişti. Étienne Chaval’in bileğine yapıştı, korkunç bir boğuşma başladı; Étienne onun bileğini bırakacak olursa işinin biteceğini hissediyor, diğeri ise kurtulup bıçağı saplamak için debeleniyordu. Bıçak yavaş yavaş aşağı doğru iniyor, kasılmış olan kolları giderek güçten düşüyordu; Étienne çeliğin soğuk temasını iki kez etinde hissetti, olağanüstü bir çaba harcayarak rakibinin bileğini öyle bir kıracak gibi sıktı ki, bıçak açılan parmakların arasından kaydı. İkisi de yere doğru atıldılar, ama bu kez bıçağı ele geçiren Étienne oldu. Sırtüstü devrilen Chaval’e diziyle bastırıp, bıçağı boğazına dayadı.</p>

    <p>“Ah! Lanet olası hain, gebereceksin!”</p>

    <p>Bağrından kopup gelen korkunç bir ses adeta kulaklarını sağırlaştırıyordu. Ani bir öldürme çılgınlığı, kan dökme ihtiyacı benliğinin ta derinliklerinden yükselip, çekiç darbeleri gibi başını zonklatıyordu. Daha önce hiç böyle bir çılgınlık nöbetine kapılmamıştı. Üstelik sarhoş da değildi. Tecavüzün eşiğinde kendisiyle mücadele eden şehvetten gözü dönmüş biri gibi umutsuzca titriyor, bu kalıtımsal hastalığa karşı koymaya çalışıyordu. Sonunda kendine hâkim olmayı başarıp bıçağı arkasına doğru fırlattı ve boğuk bir sesle homurdandı:</p>

    <p>“Kalk ayağa, defol git!”</p>

    <p>Bu kez Rasseneur onlara doğru koşmuş, ama bıçağın kendisine de saplanabileceği korkusuyla aralarına girmeye pek cesaret edememişti. Dükkânında cinayet işlenmesini istemiyor, öfkeyle bağırıp çağırıyordu, tezgâhın başında dimdik oturan karısı ise ona, her zamanki gibi vakitsiz yaygara kopardığını söylüyordu. Fırlatılan bıçak neredeyse Souvarine’in bacağına isabet edecekti, adam sonunda sigarasını yaktı. Demek bu iş bitmişti? Catherine her ikisi de sağ olan adamlara afallamış bir halde bakmaya devam ediyordu.</p>

    <p>“Defol git!” diye tekrarladı Étienne, “Defol git, yoksa seni gebertirim.”</p>

    <p>Ayağa kalkan Chaval, burnundan hâlâ akmakta olan kanı elinin tersiyle sildi; çenesi kan içinde kalmış, gözü morarmıştı, bozguna uğramanın öfkesiyle ayaklarını sürüyerek kapıya yöneldi. Catherine de gayri ihtiyari onun ardına takıldı. O zaman Chaval celalleniverdi, nefretle küfretmeye başladı.</p>

    <p>“Ah! Hayır hayır! Pis sürtük, madem onu tercih ettin, git onun koynuna gir! Canına susamadıysan bir daha evime ayak basma!”</p>

    <p>Kapıyı sertçe çarptı. Yanmakta olan kömürün hafif çıtırtılarının duyulduğu ılık salona büyük bir sessizlik çöktü. Yerde sadece devrilmiş iskemle ve döşemenin üzerindeki kumların emmekte olduğu bir kan birikintisi vardı.</p>
  </div>
</body>
</html>
