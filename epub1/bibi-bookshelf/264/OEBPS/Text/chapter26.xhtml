<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">VI</h1>

    <p>İyileşen Jeanlin artık yürüyordu; ama kemikleri yanlış kaynadığı için iki ayağı da topallıyordu; ördek gibi yürüyüşü, hırsız ve kurnaz bir hayvan gibi eskisi kadar hızlı koşması görülmeye değerdi.</p>

    <p>O akşam alacakaranlıkta Jeanlin, içtiği su ayrı gitmeyen arkadaşları Bébert ve Lydie’yle beraber, Réquillart yolu üzerinde pusuya yatmıştı. Bir patikanın dönemecinde bulunan derme çatma bir bakkal dükkânının karşısındaki tahta perdenin arkasına, boş bir arsaya gizlenmişlerdi. Gözleri neredeyse hiç görmeyen yaşlı bir kadın, satmak üzere dükkânın önüne kömür tozundan kapkara olmuş üç dört çuval mercimekle kuru fasulye koymuştu; kapıya sinek pislikleriyle kaplı tuzlanmış bir morina asılmıştı, Jeanlin, gözlerini balıktan alamıyordu. Daha önce balığı kapıp getirmesi için Bébert’i iki kez göndermişti. Ama her seferinde yolun köşesinde birileri belirmişti. Zaten hep ayak bağı olacak birileri çıkar, işlerini görmelerini engellerdi!</p>

    <p>Köşeden çıkan kişi, atlı bir beydi; çocuklar Mösyö Hennebeau’yu tanıyarak, tahta perdenin dibine sindiler. Grev başladığından beri, direnişteki mahallelerde böyle tek başına gezindiği görülüyordu, soğukkanlılık ve cesaret içinde durumu bizzat kendi gözleriyle görmek istiyordu. Şimdiye dek kulağının dibinden tek bir taş bile geçmemiş, sadece kendisini saygıyla selamlayan sessiz sakin insanlar görmüştü; sık sık da siyasete aldırış etmeden, kenarda köşede gönül eğlendiren çiftlere rastlıyordu. Kısrağını tırısa kaldırıyor, kimseyi rahatsız etmemek için dümdüz önüne bakarak geçip gidiyor, ama özgürce ve doyasıya yaşanan bu aşklar karşısında yüreği tatmin edilmemiş bir arzuyla kabarıyordu. Lydie’nin üzerine kapanarak gizlenen yumurcakları hemen fark etmişti. Demek ufacık çocuklar bile birbirlerine sürtünerek sefaletlerini unutmaya çalışıyorlardı! Gözleri dolmuştu, askerî tarzda iliklenmiş redingotuyla, eyerinin üzerinde dimdik uzaklaştı.</p>

    <p>“Kör talih!” dedi Jeanlin, “bunların ardı arkası kesilmeyecek... Hadi, Bébert! Kuyruğuna yapış da kap şu balığı!”</p>

    <p>Ama iki kişi daha geliyordu, çocuk tam küfürü basacaktı ki ağabeyi Zacharie’nin sesini duydu, Mouquet’ye karısının eteğine diktiği kırk meteliği nasıl bulduğunu anlatıyordu. Birbirlerinin omuzlarına vurarak keyifle gülüyorlardı. Mouquet’nin aklına ertesi gün sıkı bir çomak partisi çevirmek geldi: Saat ikide Avantage’dan yola çıkacak, Marchiennes yakınlarındaki Montoire’a gideceklerdi. Zacharie hemen kabul etti. Grevle başlarını ağrıtmaya değer miydi? İşleri güçleri olmadığına göre eğlenmeye bakmalıydılar! Yolun köşesini dönerlerken, kanal tarafından gelen Étienne onları durdurdu ve bir şeyler anlatmaya başladı.</p>

    <p>“Geceyi burada mı geçirecekler yoksa?” dedi öfkelenen Jeanlin. “Hava karardı, kocakarı çuvalları içeri almaya başladı bile.”</p>

    <p>Başka bir madenci Réquillart’a doğru inmekteydi. Étienne onunla birlikte uzaklaştı; tahta perdenin önünden geçerlerken Jeanlin onların ormandan söz ettiklerini duydu: Bir gün içinde bütün mahallelere haber ulaştıramayacaklarını düşünerek, toplantıyı bir sonraki güne ertelemek zorunda kalmışlardı.</p>

    <p>“Baksanıza,” diye fısıldadı arkadaşlarına, “asıl eğlence yarın. Orada olmak gerek. Öğleden sonra gideriz, tamam mı?”</p>

    <p>Nihayet yol boşalınca, Bébert’i gönderdi.</p>

    <p>“Göreyim seni! Kuyruğuna yapışıp çek!.. Ama dikkatli ol, kocakarının süpürgesi var.”</p>

    <p>Neyse ki hava iyice kararmıştı. Bébert yerinden fırladığı gibi morinanın kuyruğuna asılıp ipini kopardı. Balığı uçurtma gibi sallayarak koşmaya başladı, diğer ikisi de onun peşindeydi, üçü birlikte tabanları yağladılar. Neler olup bittiğini anlamayan bakkal kadın dükkândan dışarı çıktı, ama karanlıkta gözden kaybolan çocukları göremediği için şaşkın şaşkın bakakaldı.</p>

    <p>Bu haytalar tüm bölgenin başına bela olup çıkmışlardı. Çapulcu sürüsü gibi yavaş yavaş her yere el atmaktaydılar. Önceleri, Voreux’de kömürün yığıldığı alandan dışarıya çıkmıyorlardı, istiflenmiş kömürlerin içinde yuvarlanıp zenciler gibi simsiyah oluyorlar, kalas yığınlarının arasında saklambaç oynarken, el değmemiş bir ormanın derinliklerine dalmış gibi kayboluyorlardı. Daha sonra moloz tepeciğine musallat oldular, hâlâ için için yanmaya devam eden tepenin çıplak kısımlardan kıçüstü aşağı kayıyor, sönmüş kısımlardaki böğürtlenlerin arasında dalıp, gün boyu gözlerden ırak, yaramaz sıçanlar gibi oyunlar oynuyorlardı. Yavaş yavaş oyun alanlarını genişletmeye başladılar, tuğla yığınları arasında dövüşüp sağlarını sollarını kanatıyor, kırlarda koşuştururken ekmeği katık etmeksizin her türden sütlü bitkiyi yiyor, kanal kıyılarını didik didik arayıp bataklık kısımlarda yakaladıkları balıkları çiğ çiğ yutuyor, bazen kilometrelerce uzağa, ta Vandame Ormanı’na giderek, ilkbaharda çilekleri, yazın da fındık ve yabanmersinlerini mideye indiriyorlardı. Çok geçmeden, uçsuz bucaksız ovayı tümüyle ele geçirmişlerdi.</p>

    <p>Ama keskin gözlü genç kurtlar gibi Montsou’dan Marchiennes’e kadar bütün yolları arşınlamalarının nedeni, giderek artan aşırma ihtiyacıydı. Bu seferler sırasında çete reisi Jeanlin’di, birliğini bütün avların üstüne salıyor, hep birlikte soğan tarlalarını kırıp geçiriyor, meyve bahçelerini talan ediyor, tezgâhları yağmalıyorlardı. Bölgede bu işlerden dolayı herkes, grevdeki işçileri suçlamaktaydı, örgütlü ve büyük bir soygun çetesinden söz edilir olmuştu. Hatta Jeanlin bir gün, Lydie’yi kendi annesini soymaya zorlamış, Pierronne’un penceredeki raflardan birinde duran bir kavanozda sakladığı iki düzine kadar şekeri aşırtmıştı; küçük kız Jeanlin’den çok korktuğu için yediği onca dayağa rağmen onu ele vermemişti. İşin kötüsü, bu haylaz, aslan payını kendine ayırıyordu. Aynı şekilde Bébert de ganimeti ona teslim etmek zorundaydı, komutandan dayak yemeden bir şeyler koparabilirse kendini mutlu sayıyordu.</p>

    <p>Bir süreden beri Jeanlin, gücünü iyice kötüye kullanır olmuştu. Lydie’yi karısıymış gibi dövüyor, kendisini bir yumrukta yere serecek kadar güçlü olan Bébert’i en zorlu işlere sürerek parmağında oynatmaktan keyif alıyordu. İkisini de aşağılıyor, onlara köle gibi davranıyor, tanıştırılmaya layık olmadıkları bir prenses sevgilisi olduğunu söylüyordu. Ve gerçekten de, bir sokağın sonunda, bir patikanın dönemecinde ya da herhangi bir yerde korkunç bir ifade takınarak onlara mahalleye dönmelerini emrettikten sonra bir hafta ortadan kaybolduğu oluyordu. Tabii önce ganimeti cebe indiriyordu.</p>

    <p>O akşam da aynı şey yaşanmıştı. Üçü birlikte Réquillart yakınlarındaki bir dönemeçte durduklarında, “Ver şunu,” dedi Jeanlin morinayı arkadaşının elinden çekip alırken.</p>

    <p>Bébert karşı çıktı.</p>

    <p>“Benim de payım var. Onu ben çaldım.”</p>

    <p>“Bak sen!” diye bağırdı Jeanlin. “Ancak ben verirsem payın olur, üstelik bu akşam değil tabii ki, kalırsa yarına.”</p>

    <p>Lydie’yi itip kaktı, onları asker gibi hazır olda durdurup hizaya soktu. Sonra arkalarına geçerek, “Şimdi, arkanızı dönmeden beş dakika böyle duracaksınız. Dönerseniz vahşi hayvanlar sizi yer... Sonra sağınıza solunuza bakmadan dosdoğru mahalleye döneceksiniz, Bébert yolda Lydie’ye yılışacak olursa, bundan haberim olur, o zaman vay halinize,” dedi.</p>

    <p>Karanlıkta yılan gibi gözden kaybolurken çıplak ayaklarının sesi bile işitilmedi. İki çocuk, görünmez bir elin indireceği tokadın korkusuyla, arkalarını dönmeden beş dakika boyunca öylece kıpırdamadan durdular. Paylaştıkları dehşetin etkisiyle aralarında giderek büyük bir yakınlık doğmuştu. Bébert başkalarından gördüğü gibi onu kucaklayıp sımsıkı sarılmayı hayal ediyor, kız da bunu canı gönülden istiyordu, çünkü nazikçe sevilip okşanmak onu bambaşka birine dönüştürebilirdi. Ama ikisi de itaatsizlik yapmayı göze alamıyorlardı. Yola koyulduklarında, ortalık zifirî karanlık olduğu halde öpüşmediler bile, üzgün ve umutsuz bir halde yan yana yürüdüler, birbirlerine dokunacak olurlarsa reisin arkadan gelip kendilerine tokadı basacağından emindiler.</p>

    <p>Étienne tam o sıralarda Réquillart’a girmişti. Bir gün önce Mouquette tekrar gelmesi için yalvarmıştı, onu taparcasına seven bu kıza karşı kendisine bile itiraf edemediği bir yakınlık duyuyor, bir yandan da utanıyordu. Ama bu kez ilişkiyi bitirmeye niyetliydi. Kızla görüşecek, arkadaşları hoş karşılamayacağı için artık peşini bırakması gerektiğini söyleyecekti. Keyif çatma zamanı değildi, insanlar açlıktan kırılırken böyle oynaşmak onurlu bir davranış sayılmazdı. Mouquette’i evde bulamayınca beklemeye karar verdi, yoldan gelip geçenlerin gölgelerini kollamaya başladı.</p>

    <p>Yıkık dökük gözetleme kulesinin altında, eski kuyunun yarı tıkalı ağzı görünüyordu. Bir çatı parçasını hâlâ taşımakta olan dimdik bir direk, karanlık deliğin üzerinde yükselen bir darağacına benziyordu. Kuyu bileziğinin çatlamış duvarları arasında iki ağaç, bir çınarla bir üvez ağacı bitmişti, yerin dibinden fışkırır gibi görünüyorlardı. Otlarla kaplı girişi eski kalaslarla kapanmış bu kuyunun üzerinde yaban erikleri ve akdikenler bitmişti, ilkbaharda çalıbülbüllerinin yuva yaptığı bu mekân şimdi vahşi bir terk edilmişlik içindeydi. Büyük bakım masraflarından kurtulmak isteyen işletme on yıldır bu ölü ocağı doldurmayı düşünüyordu; ancak önce Voreux’ye bir vantilatör yerleştirmek gerekiyordu, çünkü birbiriyle bağlantısı olan iki kuyunun havalandırma bacası Réquillart’ın dibindeydi, eski kurutma kanalı ise baca görevi görmekteydi. Yüzeydeki kaplama tahtalarını çapraz payandalarla takviye etmekle yetinip, kömür çıkış yerini tıkamışlar, üst galerileri olduğu gibi bırakıp, yalnızca alttaki galeriyi bakıma almışlardı; en alttaki bu galeride cehennem ocağı gibi koskoca bir kömür kazanı yanıyordu, bu kazanın havayı çekiş gücü öyle fazlaydı ki komşu ocağın bir ucundan diğer ucuna fırtına gibi bir rüzgâr esiyordu. Tedbir olarak, gerektiğinde iniş çıkışı sağlamak üzere merdiven sahanlıklarının onarılması talimatı verilmiş, ama kimse bu işle ilgilenmediği için merdivenler rutubetten çürümeye başlamış, bazı basamaklar şimdiden çökmüştü. Yukarıda kocaman bir çalılık merdivenlerin ağzını tıkamıştı; ilk merdivenin basamakları çöktüğünden, sağlam basamaklara ulaşmak için üvez ağacının köklerine tutunup, karanlıkta kendini rasgele aşağı bırakmak gerekiyordu.</p>

    <p>Étienne bir çalının arkasına gizlenmiş sabırla beklerken, dalların arasında uzun bir sürtünme sesi duydu. Bir yılanın ürküp kaçtığını düşündü. Ama birdenbire bir kibrit çakınca şaşırdı, bir mum yakıp kuyunun içine dalan Jeanlin’i tanıdığında hayretten donakaldı. Büyük bir meraka kapılıp deliğe yaklaştı: Çocuk gözden kaybolmuştu ve ikinci sahanlıktan cılız bir ışık geliyordu. Bir an duraksadıktan sonra köklere tutunup kendini aşağıya bıraktı, beş yüz yirmi dört metre derinliğindeki kuyunun dibini boylayacağını düşündü ama çok geçmeden ayaklarının bir basamağa değdiğini hissetti. Yavaşça inmeye başladı. Jeanlin onu duymamış olmalıydı, Étienne altındaki ışığın giderek daha derinlere indiğini görüyor, çocuğun devasa ve ürpertici gölgesi sakat bacaklarının yalpalayışıyla oynayıp duruyordu. Merdivenin basamakları eksik olduğunda, bir maymun çevikliğiyle sıçrayıp elleri, ayakları, ya da çenesiyle bir yerlere tutunuyordu. Birbirine eklenen yedi metrelik merdivenlerden bazıları hâlâ sağlamdı, bazıları ise kırılacak gibi sarsılıp çatırdıyordu. Daracık sahanlıklar öylesine yosun bağlamış ve çürümüştü ki insan bir yosun tabakası üzerinde yürür gibi oluyordu; aşağıya indikçe sıcaklık boğucu bir hal alıyordu, bu fırın sıcağı büyük kömür kazanından gelmekteydi, neyse ki kazan grev başladığından beri pek faal değildi, çünkü ocak çalıştığında kazan günde beş bin kilo kömür yutarken, bu kuyuya girip de kavrulup yanmamak mümkün değildi.</p>

    <p>“Şu velede bak hele!” diye söylendi soluk soluğa kalmış olan Étienne. “Hangi cehenneme gidiyor bu?”</p>

    <p>İki sefer az kalsın düşüyordu. Ayakları nemli tahtalarda kayıp durmaktaydı. Bari çocuk gibi kendisinin de bir mumu olsaydı, her an sağa sola çarpıyor, altında sürekli yer değiştiren cılız ışığa bakarak yönünü tayin etmeye çalışıyordu. Yirminci merdivene gelmişti ve iniş hâlâ sürüyordu. Merdivenleri saymaya başladı: yirmi bir, yirmi iki, yirmi üç... sürekli daha derine inip duruyordu. Kavurucu sıcak yüzünden başı alev alev yanıyor, kendini fırına girmiş gibi hissediyordu. Nihayet bir yükleme bölmesine vardı, mum ışığının bir galerinin sonuna doğru ilerlediğini gördü. Otuz merdiven inmişlerdi, iki yüz on metre ederdi bu.</p>

    <p>“Beni daha ne kadar dolaştıracak?” diye düşündü. “Mutlaka ahırda gizleniyor bu velet.”</p>

    <p>Ama solda ahıra giden yol bir göçükle tıkanmıştı. Yeniden yola devam etti, artık yürümek daha zahmetli ve tehlikeli hale gelmişti. Ürkmüş yarasalar uçuşarak yükleme bölmesinin tavanına konuyorlardı. Işığı gözden kaçırmamak için adımlarını sıklaştırmak zorunda kaldı, o da aynı galeriye girdi, ancak çocuğun bir yılan kıvraklığıyla kolayca geçtiği yerlerden o kolunu bacağını çarpmadan geçemiyordu. Burası da tüm eski galeriler gibi daralmıştı, toprağın sürekli basıncıyla her geçen gün daha da fazla daralıyordu; öyle ki bazı yerlerde eninde sonunda tamamen tıkanacak bir sıçanyoluna dönüşüyordu. Bu daralma sırasında çatlayıp kırılan payandalar ayrı bir tehlike oluşturuyor, kılıç gibi sivri kıymıklar her an derisini çizip etine saplanacak gibi görünüyordu. Étienne dizlerinin üzerinde ya da yüzükoyun sürünerek ihtiyatla ilerliyor, karanlıkta el yordamıyla yolu bulmaya çalışıyordu. Birdenbire üzerinden bir fare sürüsü geçti, telaşla kaçışırken ensesinden ayaklarına kadar bütün vücudunu kat etmişlerdi.</p>

    <p>“Lanet olsun! Hâlâ gelmedik mi?” diye homurdandı, beli tutulmuş, soluk soluğa kalmıştı.</p>

    <p>Sonunda gelmişlerdi. Bir kilometre sonra sıçanyolu genişliyor, galerinin oldukça iyi korunmuş bir bölümüne geliniyordu. Burası kayalara oyulmuş, doğal bir mağarayı andıran eski vagon yolunun sonuydu. Étienne durmak zorunda kaldı, uzaktan elindeki mumu iki taşın arasına yerleştiren çocuğu görüyordu, evine döndüğü için huzur bulan bir adamın rahatlık ve sükûneti içindeydi. Galerinin bu bölümü hiçbir eksiği olmayan, konforlu bir eve dönüşmüştü adeta. Bir köşeye serilmiş olan kuru otlar yumuşacık bir yatak görevi görüyordu; yere saplanan eski tahtalar masa haline getirilmişti, üzerinde ekmekten elmaya, bir kısmı içilmiş litrelerce ardıç likörüne kadar her şey vardı: Tam anlamıyla bir haydut yatağıydı burası, haftalardır biriktirilmiş bir yığın çalıntı eşyayla doluydu, hatta sabun ve ayakkabı cilası gibi sırf çalma zevkini tatmin için çalınmış gereksiz şeyler de vardı. Ufaklık, çalıp çırptığı bunca şeyin ortasında bencil bir haydut gibi keyif çatıyordu.</p>

    <p>“Baksana buraya, sen sadece kendini mi düşünürsün?” diye bağırdı Étienne biraz soluklandıktan sonra. “Biz yukarıda açlıktan kıvranırken, sen burada yiyip içip keyfine bakıyorsun, öyle mi?”</p>

    <p>Neye uğradığını şaşıran Jeanlin tir tir titriyordu. Ama genç adamı tanıyınca hemen sakinleşti.</p>

    <p>“Benimle yemek yer misin?” dedi sonunda. “Biraz kızarmış morinaya ne dersin?.. Şimdi hazırlarım.”</p>

    <p>Morina elindeydi hâlâ; yepyeni güzel bir bıçakla balığın üzerindeki sinek pisliklerini temizlemeye koyulmuştu, üzerinde özlü sözler yazan, kemik saplı, kısa bıçaklardandı bu. Onunkinde yalnızca “aşk” sözcüğü yazıyordu.</p>

    <p>“Bıçağın güzelmiş,” dedi Étienne.</p>

    <p>“Lydie’nin hediyesi,” diye karşılık verdi Jeanlin, ama Lydie’nin bıçağı kendi talimatıyla <em>Kesik Baş</em> meyhanesinin önünde bir işportacıdan çaldığını söylemeye gerek duymadı.</p>

    <p>Balığı kazımaya devam ederken kibirli bir ifadeyle ekledi:</p>

    <p>“Evim rahat, öyle değil mi?.. Yukarıdan daha sıcak, üstelik daha güzel kokuyor!”</p>

    <p>Étienne onun ağzından laf almak için bir yere oturmuştu. Öfkesi geçmiş, dalavereli işler konusunda son derece becerikli ve gözüpek olan bu namussuz çocuğa karşı içinde bir ilgi uyanmıştı. Gerçekten de bu deliğin dibinde kendini rahat hissediyordu: Sıcaklık az önceki gibi çok yüksek değildi, dışarıda keskin aralık soğuğu yoksulların derilerini çatlatırken, burada mevsimlerden hiç etkilenmeyen sabit bir ısı, bir hamam ılıklığı hüküm sürüyordu. Galeriler zamanla zararlı gazlardan arınmış, grizu diye bir şey kalmamıştı; Şimdi sadece, çürümüş tahta kokusu vardı ortalıkta, keskin bir karanfil ve eter kokusu karışımıydı bu. Mermer gibi soluk sarı renkleri, beyazımtırak dantellere benzeyen saçakları, üzerlerini inci ve ipekten oluşmuş bir şerit gibi kaplayan top top yosunlarıyla bu kalaslar hoş bir görüntü oluşturmaktaydı. Bazılarının üzerinde mantarlar bitmişti. Her yanda, gün ışığını hiç görmemiş beyaz kelebekler, kar rengi sinek ve örümcekler uçuşuyordu.</p>

    <p>“Peki burada korkmuyor musun?” diye sordu Étienne.</p>

    <p>Jeanlin şaşırarak ona baktı.</p>

    <p>“Tek başıma olduğuma göre neden korkayım ki?”</p>

    <p>Sonunda morina temizlenmişti. Tahta parçalarıyla küçük bir ateş yakıp koru yaydıktan sonra balığı kızarttı. Ekmeği ikiye böldü. Balık aşırı tuzlu olsa da, sağlam mideleri bayram ettirecek kadar lezizdi.</p>

    <p>Étienne, kendisine düşen payı aldı.</p>

    <p>“Hepimiz açlıktan bir deri bir kemik kalırken, senin semirmene hiç şaşırmıyorum. Böyle tek başına tıkınmanın alçaklık olduğunu biliyorsun herhalde! Diğerlerini hiç düşünmüyor musun?”</p>

    <p>“Neden düşünecekmişim ki? Onların kafaları çalışmıyor mu?”</p>

    <p>“Aslında burada saklanmakta haklısın, baban hırsızlık yaptığını öğrenseydi seni bir güzel benzetirdi.”</p>

    <p>“Burjuvalar bizi soymuyorlar sanki! Sen kendi ağzınla söylersin hep. Maigrat’dan aşırdığım bu ekmek onun bize borçlu olduğu ekmek aslında.”</p>

    <p>Ağzı dolu olan genç adam şaşırarak sustu. Yavaş yavaş eski atalarının hayvansı güdülerini alan, bu tilki gibi kurnaz, aklı hep vurguna çalışan eciş bücüş yaratığın sivri burnuna, yeşil gözlerine, kepçe kulaklarına bakıyordu. Onu şekillendiren maden en sonunda bacaklarını da kırarak eserini tamamlamıştı.</p>

    <p>“Ya Lydie, onu bazen buraya getiriyor musun?” diye sordu Étienne.</p>

    <p>Jeanlin küçümseyici bir ifadeyle güldü.</p>

    <p>“O küçük cadıyı mı? Elbette hayır!.. Kadınların ağzı sıkı değildir</p>

    <p>Lydie ile Bébert’e karşı büyük bir horgörü duygusuyla gülmeye devam ediyordu. Böylesine ahmak çocuklara daha önce hiç rastlamamıştı. Attığı her palavraya inandıklarını, kendisi sıcacık yuvasında balığını yerken, onların elleri boş döndüklerini düşündükçe zevkten dört köşe oluyordu. Sonra, küçük bir filozofun ciddiyetiyle durumu değerlendirdi:</p>

    <p>“Yalnızlık en iyisi, böylece anlaşmazlık çıkmaz.”</p>

    <p>Étienne yemeğini bitirmişti. Bir yudum ardıç likörü içti. Bir an, Jeanlin’i kulağından tutup yukarı çıkarsa, babasına her şeyi söylemekle tehdit ederek hırsızlık yapmasını engellese, onun gösterdiği misafirperverliği hiçe saymış olup olmayacağını düşündü. Ama yerin derinliklerindeki bu sığınağı biraz daha incelediğinde aklına bir fikir geldi: Yukarıda işler ters giderse kendisi ya da arkadaşları için böyle bir mekâna ihtiyaç duyulabilirdi. Çocuğa, ara sıra yaptığı gibi ot yatağın üzerinde sızıp kalarak geceyi dışarıda geçirmeyeceğine yemin ettirdi; sonra onu evini rahat rahat derleyip toplaması için orada bırakıp, bir parça mum alarak yukarı çıktı.</p>

    <p>İnsanın içine işleyen soğuğa rağmen, bir kalasın üzerine oturmuş olan Mouquette umutsuzca bekliyordu. Étienne’i gördüğünde boynuna sarıldı, ama onun kendisiyle bir daha görüşmemeye karar verdiğini öğrenince kalbine adeta bir bıçak saplandı. Yarabbi! Neden böyle düşünüyordu? Onu ne kadar çok sevdiğini bilmiyor muydu? Kızın odasına girme arzusuna yenik düşeceğinden korkan Étienne onu yola doğru sürüklüyor, olabildiğince yumuşak bir dille arkadaşlarının nezdinde zor duruma düşebileceğini, siyasi davasının bu ilişki yüzünden zarar görebileceğini anlatmaya çalışıyordu. Mouquette şaşırmıştı, ilişkilerinin siyasetle ne ilgisi olabilirdi? Sonunda kendisiyle görülmesinin onu utandıracağını düşündü, ama bunu çok doğal bulduğu için hiç alınmadı. Ayrıldıkları izlenimini vermek için kendisini herkesin önünde tokatlamasını önerdi. Arada sırada, kısa süreliğine de olsa gelip kendisini görmesi yeterdi. Çılgınlar gibi yalvarıyor, ilişkilerini gizli tutacağına yeminler ediyor, onu olsa olsa beş dakika alıkoyacağını söylüyordu. İçi cız eden Étienne sürekli karşı koyuyordu. Böyle olması gerekliydi. Yanından ayrılırken hiç değilse kızı öpmek istedi. Yavaş yavaş Montsou’nun ilk evlerinin önüne gelmişlerdi; dolunayın altında birbirlerine sarıldıkları sırada yanlarından bir kadın geçti, kadın ayağı taşa takılmışçasına, yerinden sıçrayıvermişti.</p>

    <p>“O kimdi?” diye sordu endişelenen Étienne.</p>

    <p>“Catherine,” diye karşılık verdi Mouquette. “Jean-Bart’dan dönüyor.”</p>

    <p>Genç kadın, başı önde, ayaklarını sürüye sürüye gidiyordu, bezgin bir hali vardı. İçini nedensiz bir vicdan azabının kemirdiği delikanlı ise onun tarafından görülmüş olmanın üzüntüsüyle arkasından bakmaktaydı. Ama o da bir erkekle birlikte değil miydi? Yine burada, Réquillart yolunda o erkeğe teslim olduğunda kendisine aynı acıyı çektirmemiş miydi? Her şeye rağmen, ona aynı şekilde karşılık vermiş olduğuna üzülüyordu.</p>

    <p>“Sana bir şey söyleyeyim mi?” diye mırıldandı gözyaşlarına boğulan Mouquette, yanından ayrılırken. “Gönlün bir başkasında olduğu için beni istemiyorsun.”</p>

    <p>Ertesi gün hava muhteşemdi, her don yaptığında olduğu gibi gökyüzü pırıl pırıldı, kaskatı toprağın bastıkça çıtır çıtır öttüğü o güzel kış günlerinden biriydi. Saat bir olur olmaz Jeanlin evden sıvışmıştı; ama kilisenin arkasında Bébert’i beklemek zorunda kaldı, annesinin yine mahzene kapattığı Lydie az kalsın onlara eşlik edemeyecekti. Kadın bir süre sonra kızı ordan çıkarmış, koluna bir sepet takmış, karahindibayla doldurmadan gelirse geceyi farelerle birlikte mahzende geçireceğini söylemişti. Bu yüzden korkuya kapılan kız, bir an önce salata için otları toplamak istiyordu. Ama Jeanlin onun aklını çeldi: Bu işi daha sonra hallederlerdi. Uzun süreden beri, Rasseneur’ün iri tavşanı Polonya kafasını kurcalıyordu, tam Avantage’ın önünden geçerlerken tavşan dışarı çıktı. Jeanlin bir hamlede tavşanı kulaklarından yakalayarak kızın sepetine tıktı; üçü birden tabanları yağladılar. Tavşanı ormana kadar bir köpek gibi koşturarak eğleneceklerdi.</p>

    <p>Ama iki arkadaşlarıyla birer bira içtikten sonra çomak oynamaya başlayan Zacharie ve Mouquet’yi izlemek üzere durdular. Kazanan, Rasseneur’e teslim edilen yeni bir kasketle kırmızı bir fuların sahibi olacaktı. Dört oyuncu ikişerli iki takıma ayrıldılar, Voreux ile Paillot çiftliği arasındaki yaklaşık üç kilometrelik ilk etaba önce kimin başlayacağı üzerine pazarlığa giriştiler, kazanan Zacharie oldu, Mouquet bu mesafeyi sekiz vuruşta alacağını söylerken, o, yedi vuruşun kendisi için yeterli olduğunu iddia ediyordu. Yumurta biçimindeki şimşir topu ucu yukarıya gelecek şekilde yere koydular. Hepsinin elinde, uzun sapları sicimle sıkı sıkı sarılmış eğik demirden çomaklar vardı. Oyuna başladıklarında saat iki olmuştu. Zacharie üç vuruşluk serisinde büyük bir ustalık göstererek topu dört yüz metre ileriye, pancar tarlalarının arasına gönderdi, daha önce ölümlere yol açtığı için köy içlerinde ve yollarda oynamak yasaklanmıştı. Mouquet de güçlü kuvvetli bir delikanlıydı, öyle sert bir vuruş yaptı ki topu yüz elli metre geriye fırlattı. Ve oyun bir tarafın topu ileri, diğer tarafın geri yollamasıyla böylece sürüp gitti, koşarken ayakları sürülmüş toprağın donmuş keseklerine takılıp yara bere içinde kalıyordu.</p>

    <p>Jeanlin, Bébert ve Lydie, önceleri bu muhteşem vuruşların heyecanıyla oyuncuların peşinden koşmuşlardı. Sonra, sepette sarsa sarsa taşıdıkları Polonya gelmişti akıllarına, oyunu izlemekten vazgeçmiş, tavşanı sepetten çıkarmışlardı, hızlı koşup koşmadığını merak ediyorlardı. Tavşan ok gibi fırladı, çocuklar da ardına düştüler, durmadan zikzaklar çizerek bir saat boyunca son hızla koştular, tavşanı korkutmak için avaz avaz bağırıyor, kollarını alabildiğine açıp boşluğu kucaklıyorlardı. Tavşan gebe olmasa onu asla yakalayamayacaklardı.</p>

    <p>Nefes nefese koşarken bazı küfürler duyup başlarını çevirdiler. Çomak oynayanların alanına girmişlerdi, Zacharie az kalsın kardeşinin beynini dağıtacaktı. Oyuncular dördüncü etaptaydılar: Paillot çiftliğinden Quatre-Chemins’e, Quatre-Chemins’den Montoire’a kadar gelmişlerdi; şimdi de Montoire’dan itibaren altı vuruşta Pré-des-Vaches’a ulaşmaya çalışıyorlardı. Bir saatte iki buçuk fersah yol kat etmişler; bu arada <em>Vincent</em> meyhanesi ile <em>Üç Bilge</em> birahanesine uğrayıp bira da içmişlerdi. Şimdi vuruş sırası Mouquet’deydi. İki vuruşu kalmıştı ve kazanacağı kesin gibiydi, ama Zacharie sırıtarak öyle ustalıklı bir vuruş yaptı ki topu derin bir çukura gönderdi. Mouquet’nin takım arkadaşı topu çıkaramayınca ortalık karıştı. Dördü birden bas bas bağırıyorlardı, başa baş gittikleri için oyun kızışmıştı, bir parti daha oynamaları gerekiyordu. Pré-des-Vaches’la Herbes-Rousses arası iki kilometre bile değildi: Bu mesafeyi beş vuruşta alacaklardı. Oraya varınca da Lerenard’ın yerinde susuzluklarını giderirlerdi.</p>

    <p>Jeanlin’in aklına başka bir fikir gelmişti. Oyuncular gittikten sonra cebinden çıkardığı bir ipi Polonya’nın sol arka ayağına bağladı. Çok eğlenceli oldu, tavşan üç veledin önü sıra koşuyor, acınacak bir halde topallayıp sekiyordu, çocuklar hiç bu kadar gülmemişlerdi. Ardından onu daha hızlı koşturmak için ipi boynuna bağladılar ve tavşan yorulduğunda, oyuncak bir arabayı çeker gibi bazen sırtüstü, bazen de yüzükoyun yerde sürüklüyorlardı. Bu durum bir saatten fazla sürdü, hayvanın boğazından hırıltılar çıkıyordu, Cruchot korusu yakınlarında, çomak oynayanların seslerini işitince, onlarla bir kez daha karşılaşacaklarını anlayıp tavşanı hemen sepete soktular.</p>

    <p>Şimdi Zacharie, Mouquet ve iki arkadaşları kilometreleri yutuyor, hedef olarak belirledikleri meyhanelerde bira içme süresi kadar mola veriyorlardı sadece. Herbes-Rousses’tan Buchy’ye, Croix-de-Pierre’e, sonra da Chamblay’ye kadar uzanmışlardı. Toprak, buzun üzerinde sıçrayan topun ardından durmamacasına koşuşturan ayaklarının altında çatırdıyordu. Hava oyuna elverişliydi, ayakları balçığa gömülmüyordu, sadece bacaklarını kırma tehlikesi vardı. Kuru havada sert çomak darbeleri patlayan tabanca gibi ses çıkarıyordu. Kaslı eller çomakların sicim sarılı saplarını sıkıca kavrıyor, gövdenin tamamı bir öküzü yere serecek gibi ileri atılıyor; bu durum, ovanın bir başından bir başına hendeklerin, çitlerin, yollardaki tümseklerin, alçak bahçe duvarlarının üzerinden aşılarak saatlerdir sürüp gidiyordu. Bu iş için insanın körük gibi ciğerleri, çelik gibi bacak kasları olması gerekiyordu. Kazmacılar büyük bir şevkle, madenin uyuşukluğunu üzerlerinden atıyorlardı. Yirmi beş yaşında on fersahlık yol kat eden çılgınlar vardı. Kırk yaşına gelindiğinde vücutlar hantallaştığı için çomak oynanmaz oluyordu.</p>

    <p>Saat beşe geldiğinde, hava kararmaya başlamıştı. Kasketi ve fuları kimin kazanacağını belirlemek üzere Vandame Ormanı’na kadar bir parti daha yapılmasına karar verildi; Zacharie alaycı kayıtsızlığıyla siyasetle dalga geçiyordu: Orada toplantı yapmakta olan arkadaşların arasına düşmek çok eğlenceli olurdu. Jeanlin’e gelince, mahalleden çıktıklarından beri kırlarda dolaşırmış gibi yapıyor, aslında ormana gitmeyi planlıyordu. Korku ve vicdan azabıyla kıvranan Lydie, Voreux’ye dönüp hindiba toplamak istediğini söyleyince kızı öfkeyle azarladı: Toplantıya gitmeyecekler miydi? Büyüklerin neler söyleyeceğini öğrenmek istiyordu. Bébert’i o yöne doğru itekliyordu, ağaçlara kadar olan yolu eğlenceli kılmak için, Polonya’yı salıp ona taş atarak kovalamayı önerdi. Aslında aklından geçen hayvanı öldürmek, sonra da Réquillart’daki kovuğuna götürüp yemekti. Tavşan aşağı sarkmış kulakları, oynatıp durduğu burnuyla tekrar koşmaya başladı. Taşın biri sırtını sıyırırken, diğeri kuyruğunu yaraladı, giderek kararan havaya rağmen veletler bir açıklığın ortasında dikilen Étienne ve Maheu’yü fark etmeseler, hayvan orada ölüp gidecekti. Paniğe kapılarak hayvanın üzerine atılıp onu yeniden sepete soktular. Tam o sırada, son vuruşlarını yapan Zacharie, Mouquet ve diğer iki oyuncu son vuruşu yapmışlar, top Étienne’le Maheu’nün durduğu açıklığın birkaç metre berisine yuvarlanmıştı. Şimdi hepsi toplantı yerinde buluşmuştu.</p>

    <p>Karanlık bastırdığından beridir bölgenin yollarında, düz ovanın patikalarında tek ya da toplu halde yürüyen sessiz insan gölgeleri ormanın mora çalan ulu ağaçlarına doğru sel gibi akmaktaydılar. Mahalleler boşalıyor, çocuklar ve kadınlar bile bulutsuz gökyüzünün altında gezintiye çıkmış gibi toplantıya gidiyorlardı. Artık iyice karanlığa gömülen yollarda aynı hedefe doğru yürüyen bu kalabalığı seçebilmek mümkün değildi, yalnızca her yandan gelseler de tek yürek halinde ilerleyen ayakların sesleri duyuluyordu. Gecenin karanlığında çitlerin, çalıların arasından hafif sürtünme sesleri, belli belirsiz uğultular yükseliyordu.</p>

    <p>O sırada, kısrağına binmiş, evine dönmekte olan Mösyö Hennebeau, uzaktan gelen bu seslere kulak kabartmaktaydı. Yolda sevgililere, bu güzel kış akşamında gezintiye çıkmış, ağır ağır yürüyen insanlara rastlamıştı. Âşıklar dudak dudağa öpüşerek, yine duvar arkalarında sevişmeye gidiyorlardı. Hendeklerin dibinde sırtüstü yatan kızlar, hayatın hiçbir masrafı olmayan tek zevkini doyasıya yaşayan baldırı çıplaklar, bunlar her zaman karşılaştığı görüntüler değil miydi? Ve bu ahmaklar sevişmek demek olan yegâne mutluluğu doyasıya yaşadıkları halde hayatlarından şikâyet ediyorlardı! Taşlarının üzerinde kendini tüm bedeni ve ruhuyla ona veren bir kadınla hayata yeniden başlayacağını bilse, seve seve onlar gibi açlıktan ölmeye razı olurdu. Bahtsızlığının tesellisi yoktu, bu yoksul insanlara imreniyordu. Karanlık kırların derinliklerinde yitip giden ve sadece öpüşme seslerini algılayabildiği bu ardı arkası kesilmeyen gürültüler arasında umutsuzluğa kapılmış bir halde, başı önde, atını ağır ağır sürerek eve dönüyordu.</p>
  </div>
</body>
</html>
