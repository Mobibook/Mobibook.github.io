<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">II</h1>

    <p>Buğday ve pancar tarlalarının ortasındaki İki Yüz Kırklar madenci mahallesi karanlık gecede uykuya dalmıştı. Sırt sırta vermiş küçük evlerden oluşan ve kışla ya da hastane blokları gibi geometrik biçimli ve birbirine paralel dört geniş blok ile bu blokları ayıran, eşit büyüklükteki bahçelere bölünmüş üç geniş ağaçlıklı yol belli belirsiz seçilebiliyordu. Issız ovada yalnızca, tahta perdelerin yerinden sökülmüş kısımları arasında dolaşan rüzgârın uğultusu duyuluyordu.</p>

    <p>İkinci blokun 16 numarasında oturan Maheulerin evinde hiç kıpırtı yoktu. İlk katın tek odası zifirî karanlığa boğulmuştu; balık istifi gibi, ağızları açık, yorgunluktan bitmiş halde uyudukları hissedilen insanlar bu karanlığın altında eziliyordu sanki. Dışarıdaki keskin soğuğa rağmen, odadaki ağır havada canlı bir sıcaklık, insanın hayvani kokusunun sindiği en derli toplu koğuşlara özgü o sıcak boğuculuk vardı.</p>

    <p>Zemin kattaki salonun guguklu saati dördü vurduğunda evde hiçbir hareketlenme olmadı, hafif solukların ıslığına iki gürültülü horultu eşlik ediyordu hâlâ. Ve birden Catherine uyandı. Yorgunluğu arasında alışkanlıkla, saatin döşeme tahtasını aşıp gelen dört vuruşunu saymış, ama tam olarak ayılamamıştı henüz. Sonra, bacaklarını yorganın dışına çıkarıp, el yordamıyla bir kibrit buldu ve mumu yaktı. Ama oturduğu yerde öylece kalakaldı, ağırlaşan başı arkaya doğru gidiyordu, yastığına geri dönmenin karşı konulmaz ihtiyacına boyun eğdi sonunda.</p>

    <p>Şimdi mum, içinde üç yatağın bulunduğu, iki pencereli, kare biçimindeki odayı aydınlatıyordu. Odada bir giysi dolabı, bir masa ve ceviz ağacından iki eski iskemle vardı, iskemlelerin isli rengi açık sarıya boyanmış duvarlarda belirgin lekeler oluşturuyordu. Ortalıkta çivilere asılmış pılı pırtılardan, döşemenin üzerine bırakılmış bir testiden, banyo leğeni olarak kullanılan toprak çömlekten başka bir şey yoktu. Soldaki yatakta yirmi bir yaşındaki büyük oğlan Zacharie, on birini bitiren kardeşi Jeanlin ile yatmıştı; sağdaki yatakta ise biri altı, diğeri dört yaşındaki iki ufaklık Lénore ve Henri koyun koyuna uyuyorlardı. Catherine ise üçüncü yatağı kız kardeşi Alzire ile paylaşıyordu, Alzire dokuz yaşına göre bir hayli cılızdı, sakat yavrucağın kamburu böğrüne dayanmasa, ablası yanında yattığını bile fark etmeyecekti. Açık duran camlı kapıdan, dehlize benzeyen sahanlık koridoru görünüyordu; bu koridordaki dördüncü yatakta anne ve baba yatıyordu, kendi yataklarının yanına daha üç aylık olan son çocukları Estelle’in beşiğini yerleştirmek zorunda kalmışlardı.</p>

    <p>Catherine yine de umutsuz bir hamle yaptı. Geriniyor, ellerini götürüp, alnına ve ensesine dökülmüş darmadağın kızıl saçlarını karıştırıyordu. On beş yaş için biraz zayıftı; daracık geceliğinden yalnızca, kömürle dövmelenmişçesine morarmış ayakları ve sürekli kara sabunla yıkadığı için şimdiden bozulmuş solgun yüzüyle tezat oluşturan süt beyazı, narin kolları görünüyordu. Son bir esnemeyle ağzı kocaman açıldığında, kansız diş etlerinin solgunluğunda inci gibi parlayan dişleri ortaya çıktı. Uykuyla savaşan yaşarmış gri gözlerinde, tüm bedeninin yorgunluktan tükendiğini belli eden kederli ve yılgın bir ifade vardı.</p>

    <p>Ama sahanlıktan bir homurtu geldi, Maheu peltek bir sesle bir şeyler geveliyordu:</p>

    <p>“Lanet olsun! Kalkma zamanı gelmiş... Mumu sen mi yaktın Catherine?”</p>

    <p>“Evet, baba, aşağıdaki saat dördü vurdu.”</p>

    <p>“O zaman çabuk olsana miskin! Pazar günü, yani dün o kadar dans etmeseydin, bizi daha erken kaldırırdın... İşte tembellik buna denir!”</p>

    <p>Söylenmeye devam etti, ama uykunun ağır basmasıyla paylamaları yeni bir horultu arasında yitip gitti.</p>

    <p>Genç kız üstünde gecelikle, yalınayak odada gidip geliyordu. Henri ve Lénore’un yattıkları yatağın yanından geçerken yana kaymış yorganı üzerlerine örttü, çocukluğa özgü derin bir uykuya dalmış olan yumurcaklar uyanmadı. Gözlerini açan Alzire hiçbir şey söylemeden dönerek yatağın, ablasının sıcak bıraktığı tarafına kaymıştı.</p>

    <p>“Hadi Zacharie kalk artık! Sen de Jeanlin!” deyip duruyordu Catherine, yüzükoyun vaziyette, burunlarını yastığa gömmüş uyumakta olan kardeşlerinin başında dikilerek..</p>

    <p>Büyük olanı omuzlarından tutup sarsması gerekti; oğlan sövüp sayarken yorganı çekip üstlerini açtı. İki oğlanın çıplak bacaklarıyla tepinmeleri Catherine’in komiğine gitti ve gülmeye başladı.</p>

    <p>“Bu hiç de hoş değil, beni rahat bırak!” diye hiddetle homurdandı yatağının üzerinde doğrulan Zacharie. “Böyle şakaları hiç sevmem... Vay canına! Kalkma zamanı gelmiş!”</p>

    <p>Zayıf, sarsak görünümlü bir gençti, seyrek birkaç sakalın gölgelediği uzun bir yüzü, sarı saçları ve tüm aile fertlerinde olduğu gibi solgun bir teni vardı. Karnına kadar sıyrılmış gömleğini utandığından değil de üşüdüğü için aşağı çekti.</p>

    <p>“Aşağıda saat çaldı bile,” diye tekrarlıyordu Catherine. “Hadi, hop! Babam kızmaya başladı.”</p>

    <p>Dizlerini karnına çekerek tortop olan Jeanlin yeniden gözlerini kaparken:</p>

    <p>“Çekil git başımdan, uyuyorum!” dedi.</p>

    <p>Catherine yine sevecen bir ifadeyle güldü. Çocuk incecik kolları ve bacakları, sıraca hastalığının etkisiyle irileşmiş eklemleriyle o kadar sıskaydı ki, ablası onu kollarının arasına aldı. Ama iki delik gibi görünen yeşil gözleri, kepçe kulakları, kıvırcık saçlarıyla solgun suratı bir maymunu andıran oğlan debeleniyor, gücü yetmediği için öfkelenip benzi daha da soluyordu. Sonunda hiç ses çıkarmadan kızın sağ memesini ısırdı.</p>

    <p>“Lanet yumurcak!” diye mırıldandı Catherine çığlığı basarak ve çocuğu yere bıraktı.</p>

    <p>Yorganını çenesine kadar çekip sessizce bekleyen Alzire yeniden uykuya dalamamıştı. Sakatlara özgü o kavrayışlı bakışlarıyla, şimdi giyinmeye başlamış olan ablasını ve erkek kardeşlerini izliyordu. Toprak çömleğin önünde yeni bir kavga patlak verdi, oğlanlar yıkanması uzun süren genç kızı itip kakıyorlardı. Gecelikler havaya kalkıyor, yüzleri gözleri uykudan şişmiş bir halde, tuvalet ihtiyaçlarını birlikte büyümüş köpek yavruları gibi hiç sıkılmadan birbirlerinin yanında gideriyorlardı. İlk hazırlanan Catherine oldu. Madenci pantolonunu giydi, ince kumaştan ceketini üstüne geçirdi, mavi başlığının uçlarını topuzunun altından bağladı. Bu temiz pazartesi giysileri içinde ufak tefek bir delikanlıya benziyor, kalçalarının hafif salınımları dışında hiçbir şey cinsiyetini ele vermiyordu.</p>

    <p>“İhtiyar döndüğünde,” dedi Zacharie hınzırca, “yatağı yapılmamış bulduğuna çok sevinecek... Sorumlusunun sen olduğunu söyleyeceğim.”</p>

    <p>İhtiyar dediği, büyükbaba Bonnemort’du. Gece çalışıp gündüz uyuduğu için yatak hiç soğumuyor ve içinde her zaman horlayan biri oluyordu.</p>

    <p>Catherine hiç yanıt vermeden yorganı çekip yatağı düzeltti. Ama bir süredir duvarın ardındaki komşu evden gürültüler geliyordu. İşletmenin ucuza mal ederek yaptırdığı bu tuğla binaların duvarları öyle inceydi ki, soluk alınsa yan taraftan duyuluyordu. Adeta iç içe yaşayan bu insanların özel hayatları, çocuklar da dahil olmak üzere herkes tarafından biliniyordu. Merdiveni sarsan hantal bir ayak sesinin ardından cansız bir düşme sesini andıran bir gürültü ve huzurlu bir iç çekiş duyuldu.</p>

    <p>“Tamam!” dedi Catherine, “Levaque aşağı iniyor, birazdan Bouteloup, Madam Levaque’ına kavuşacak.”</p>

    <p>Jeanlin bıyık altından güldü, Alzire’in gözleri parladı. Her sabah komşularının bu üçlü yaşamıyla dalga geçerlerdi. Bir kazmacı, bir tesviyeciyi kira karşılığı evine almış, böylece kadının gece ve gündüz için iki ayrı erkeği olmuştu.</p>

    <p>“Philomène öksürüyor,” dedi Catherine kulak kabartarak.</p>

    <p>Levaqueların on dokuz yaşındaki büyük kızlarından söz ediyordu. Zacharie’nin sevgilisi olan bu kız daha şimdiden ondan iki çocuk yapmıştı, ciğerlerinin zayıflığından dolayı ocağın içinde çalışamıyor, yukarıda ayıklama işi görüyordu.</p>

    <p>“Evet ya! Philomène!” diye karşılık verdi Zacharie, “Hiçbir şeye aldırmadan uyuyor!.. Saat altıya kadar da uyunur mu!”</p>

    <p>Pantolonunu giyerken aklına gelen ani bir düşünceyle pencereyi açtı. Dışarıda, karanlıklar içindeki madenci mahallesi uyanıyor, kepenklerin arasından teker teker ışıklar beliriyordu. Derken yeni bir münakaşa başladı: Zacharie, Pierron’un karısıyla yatmakla suçlanan Voreux’nün başçavuşunun, Pierronların karşıdaki evlerinden çıkıp çıkmayacağını görebilmek için pencereden aşağıya eğiliyor; kız kardeşi de bağıra çağıra, Pierron’un dünden beri yükleme bölümünde gündüz vardiyasına geçtiğini, bu yüzden de Dansaert’in o gece orada kalmasının mümkün olmadığını söylüyordu. İki kardeş kendi bilgilerinin doğruluğu hakkında tartışırken, buz gibi bir hava içeri doluyordu; birden çığlıklar ve ağlama sesleri duyuldu. Bu, beşiğinde soğuktan rahatsız olan Estelle’in sesiydi.</p>

    <p>Maheu hemen uyandı. Ona neler oluyordu böyle? İşe yaramazın teki gibi uyuyakalmıştı yine. O sırada savurduğu okkalı küfürler yüzünden yan taraftaki çocukların sesi soluğu kesilmişti. Zacharie ve Jeanlin daha sabahın bu saatinde üzerlerine çöken bezginliğin etkisiyle ağır ağır yıkandılar. Gözlerini dört açmış olan Alzire onları izlemeye devam ediyordu. Koyun koyuna yatan ve ahenk içinde hafif hafif soluyan iki yumurcak Lénore ve Henri, bu gürültü patırtıya rağmen yataklarında kıpırdamadılar bile.</p>

    <p>“Catherine, bana mumu getir!” diye bağırdı Maheu.</p>

    <p>Genç kız ceketinin düğmelerini ilikledikten sonra mumu yan odaya götürdü, kardeşleri kapıdan sızan azıcık ışıkta giysilerini aramak zorunda kaldılar. Babası yataktan kalkıyordu. Ama Catherine hiç beklemeden, ayağında kalın yün çorapları, sağı solu eliyle yoklayarak aşağı indi, kahve pişirmek üzere salonda yeni bir mum yaktı. Ev halkının bütün nalınları yemek dolabının altındaydı.</p>

    <p>“Kes sesini piç kurusu!” diye bağırdı, Estelle’in ardı arkası gelmeyen çığlıklarına öfkelenen Maheu.</p>

    <p>Tıpkı ihtiyar Bonnemort gibi kısa boyluydu; şişman bedeni, iri kafası, ablak ve soluk suratı, kısacık kesilmiş sarı saçlarıyla babasına benziyordu. Üzerinde sallanan bu iri, boğumlu kollardan korkan bebek daha fazla yaygara koparmaya başladı.</p>

    <p>“Kendi haline bırak, biliyorsun ki susmaya niyeti yok,” dedi karısı yatağın ortasına doğru uzanarak.</p>

    <p>O da uyanmıştı ve bir geceyi bile uykusu bölünmeden geçiremediğinden yakınıyordu. Sessizce çıkıp gidemezler miydi? Altına gömüldüğü yorganından yalnızca, kaba bir güzelliği yansıtan, otuz dokuz yaşında olmasına rağmen yedi çocuğa annelik etmekle geçen yoksul bir yaşamın şimdiden yıprattığı, derin çizgilerle kaplı uzun yüzü gözüküyordu. Kocası giyinirken, gözlerini tavana dikmiş, ağır ağır konuşuyordu. İkisi de katıla katıla ağlayan bebeğe kulak vermiyorlardı artık.</p>

    <p>“Biliyor musun bende metelik kalmadı ve bugün daha pazartesi, on beş günlük maaşını almana altı gün var... Bu böyle gitmez. Hepiniz topu topu dokuz frank getiriyorsunuz. Bu parayla on kişilik bir evi nasıl çekip çevirebilirim?”</p>

    <p>“Ne! dokuz frank mı!” diye haykırdı Maheu. “Ben ve Zacharie üçer frank alıyoruz, altı frank eder... Catherine ve babamınki ikişer franktan dört eder, dört altı daha on... Jeanlin’in aldığı bir frangı da eklersek on bir frank yapar.”</p>

    <p>“Evet, on bir, ama pazarları ve işin olmadığı günleri de hesaba katarsak elimize dokuz franktan fazla geçmiyor, anlıyor musun?”</p>

    <p>Maheu yanıt vermedi, yerde deri kemerini arıyordu. Sonra doğrularak şöyle dedi:</p>

    <p>“Bu kadar yakınmak doğru değil. Gücüm kuvvetim yerinde. Kırk iki yaşında çalışamayacak hale gelmiş pek çok işçi var.”</p>

    <p>“Olabilir canım, ama bu, karın doyurmuyor... Ben ne halt edeyim, onu söyle. Sende hiç para yok mu?”</p>

    <p>“İki meteliğim var.”</p>

    <p>“Kalsın, onunla bira içersin... Tanrım! Ben ne halt edeceğim şimdi? Altı gün geçmek bilmez. Önceki gün bana kapıyı gösteren Maigrat’ya altmış frank borcumuz var. Yine de bir kez daha onunla görüşmeyi deneyeceğim. Ama vermem diye inat ederse...”</p>

    <p>Ve kadın mumun kasvetli ışığında ara sıra gözlerini yumup başını hiç kımıldatmadan endişeli bir ses tonuyla devam etti. Yemek dolabının bomboş olduğunu, çocukların reçelli ekmek istediğini, kahvenin bile tükendiğini, suyun mide ağrısı yaptığını ve günler boyunca açlıklarını bastırmak için haşlanmış lahana yaprağıyla idare ettiklerini anlatıyordu. Estelle’in viyaklamaları sözlerinin duyulmasına engel olduğu için yavaş yavaş ses tonunu yükseltmek zorunda kaldı. Bu viyaklamalar giderek katlanılmaz hale geliyordu. Maheu bu çığlıkların aniden farkına vardı sanki, gözü dönerek bebeği beşiğinden kaptığı gibi annesinin yatağına fırlattı; öfkeyle söylenmeye başladı:</p>

    <p>“Al şunu! Yoksa ayağımın altına alacağım... Lanet olası velet! Hiçbir şeyi eksik değil, memesini emdiği halde ötekilerden daha fazla yakınıyor!”</p>

    <p>Estelle gerçekten de annesinin memesini emmeye başlamıştı. Yorganın altına gömülmüş, yatağın ılıklığıyla yatışmıştı, yalnızca memeyi oburca emen dudaklarının hafif şapırtısı duyuluyordu.</p>

    <p>“Piolain’deki burjuvalar gelip kendilerini görmeni söylememişler miydi sana?” dedi baba bir süre sessiz kaldıktan sonra.</p>

    <p>Anne yılgın ve tereddütlü bir ifadeyle dudaklarını büzdü.</p>

    <p>“Evet, yolda karşılaşmıştık, yoksul çocuklara giyecek veriyorlar... Bu sabah Lénore ve Henri ile onlara gideceğim. Bana yüz metelik olsun verseler...”</p>

    <p>Odaya yeniden sessizlik çöktü. Maheu hazırlanmıştı. Bir an hareketsiz kaldıktan sonra boğuk bir sesle konuşmayı sonlandırdı:</p>

    <p>“Ne bekliyorsun ki? Elden gelen bu, akşama en azından bir çorba yapmaya çalış... Konuşmayla hiçbir şey hallolmuyor, en iyisi madene inip çalışmak.”</p>

    <p>“Elbette,” diye karşılık verdi karısı. “Mumu söndür, düşüncelerimin rengini görmeye ihtiyacım yok.”</p>

    <p>Maheu mumu söndürdü. Zacharie ve Jeanlin aşağı iniyorlardı bile, o da peşlerine takıldı; tahta merdiven yün çoraplı, hantal ayaklarının altında gıcırdıyordu. Arkalarında bıraktıkları oda ve sahanlık yeniden karanlığa gömülmüştü. Çocuklar uyuyorlardı, Alzire’in gözleri bile kapalıydı. Ama şimdi anneleri, gözleri açık vaziyette karanlıkta uzanıyor, Estelle ise yıpranmış kadının pörsük memelerini çekiştirirken yavru bir kedi gibi mırıldıyordu.</p>

    <p>Catherine aşağıda ilk iş olarak, ortasında bir ızgarayla iki yanında da birer fırın bulunan ve içinde sürekli taşkömürü yanan ocağın ateşiyle ilgilenmişti. İşletme aydan aya her aileye damarların yan duvarlarından toplanan sert kömürden sekiz yüz kilo veriyordu. Bu kömür biraz zor yandığından genç kız her akşam ateşi külle örtüyor ve sabah ocağın küllerini eşeleyip özenle ayıklanmış yumuşak, küçük kömür parçaları ekliyordu. Sonra, ızgaranın üzerine ibriği koyup yemek dolabının önüne çömeliyordu.</p>

    <p>Tüm zemin katı kaplayan bu yeterince geniş salonun duvarları elma yeşili renginde boyanmıştı, bol suyla yıkandıktan sonra beyaz kum serpilmiş olan döşeme taşlarıyla tertemiz bir Flaman evini andırıyordu. Köknar ağacından cilalı büfenin dışında, mobilya olarak yine aynı ağaçtan bir masa ve iskemleler vardı. Duvarlardaki göz alıcı süslemeler, İmparator’un ve İmparatoriçe’nin işletme tarafından dağıtılan portreleri, yaldızlı çerçeveleri içinde bazı asker ve ermiş resimleri odanın duru çıplaklığıyla çiğ bir tezat oluşturuyordu. Süs eşyası niyetine, yemek dolabının üzerindeki pembe kartondan bir kutu ve tiktaklarıyla tavan boşluğunu dolduruyormuş duygusu veren, kadranı çiğ renklerle bezenmiş guguklu saatten başka bir şey yoktu. Merdiven kapısının yanındaki diğer bir kapı mahzene açılıyordu. Etraf tertemiz olsa da, hiç eksik olmayan keskin kömür kokusu ve bir gün öncesinden sinen pişmiş soğan kokusu bu sıcak ve ağır havayı katlanılmaz kılıyordu.</p>

    <p>Catherine açık dolabın önünde ne yapacağını düşünüyordu. Bir parça ekmek, yetecek kadar beyazpeynir ama azıcık tereyağı vardı ve dört kişi için tereyağlı ekmek hazırlaması gerekiyordu. Sonunda kararını verip dilimleri kesti bazılarına beyazpeynir, diğerlerine tereyağı sürüp sandviç oluşturacak şekilde üst üste kapattı, bu her gün madene götürdükleri yemekleriydi. Kısa süre sonra, babanın aslan payından Jeanlin’in küçük payına kadar dört sandviç de büyük bir hakkaniyetle paylaştırılmış ve masaya dizilmişti.</p>

    <p>Kendini tamamıyla işine vermiş gibi görünse de, Catherine’in zihni hâlâ Zacharie’nin maden başçavuşu ve Pierron’un karısına dair anlattıklarıyla meşgul olmalıydı, çünkü sokak kapısını aralamış ve dışarıya bir göz atmıştı. Rüzgâr esmeye devam ediyor, madenci mahallesinin basık evlerinden daha fazla ışık sızıyor, uykudan uyananların belli belirsiz koşuşturmaları duyuluyordu. Kapılar açılıp kapanıyor, işçilerin sıra sıra karaltıları karanlıkta uzaklaşıyordu. Yükleme görevlisi saat altıda işbaşı yapacağına göre daha uyuyor olmalıydı, öyleyse dışarıda durup üşümek aptallık değil miydi? Yine de Catherine kapının önünden ayrılamıyor, bahçelerin öte yanındaki evi gözlüyordu. Kapı açıldığında meraktan yerinde duramaz oldu. Ama dışarı çıkan, Pierronların, maden ocağına giden küçük kızları Lydie’den başkası değildi.</p>

    <p>Catherine buharın ıslığını duyunca arkasını döndü. Kapıyı kapatıp aceleyle koşturdu: Kaynayıp taşmaya başlayan su ateşi söndürmek üzereydi. Hiç kahve kalmadığından, suyu bir gün önceki günden kalan telvenin üzerine eklemek zorunda kaldı, ardından da cezveye ham şeker attı. O sırada babası ve iki erkek kardeşi aşağıya iniyordu.</p>

    <p>“Vay canına!” dedi burnunu fincanına uzatan Zacharie, “Bu kahve bizi ne ayıltır ya!”</p>

    <p>Maheu tevekküllü bir tavırla omuz silkti:</p>

    <p>“Olsun! Sıcak ya o da yeter.”</p>

    <p>Jeanlin topladığı ekmek kırıntılarını kahveye batırıyordu. Kahvesini içen Catherine cezvede kalanı teneke mataralara boşalttı. Dördü de, mumun solgun ışığında, ayakta alelacele atıştırıyorlardı.</p>

    <p>“Hâlâ bitiremediniz mi?” dedi baba. “Sanırsın ki ziyafet çekiyoruz!”</p>

    <p>Ama kapısını açık bıraktıkları merdivende bir ses yankılandı. Anne arkalarından sesleniyordu:</p>

    <p>“Ekmeğin hepsini alın, çocuklar için biraz şehriyem var!”</p>

    <p>“Tamam tamam,” diye karşılık verdi Catherine.</p>

    <p>Ateşin üzerini yeniden külle örten genç kız, saat altıda dönecek olan büyükbabanın artakalan çorbayı sıcak bulması için tencereyi ızgaranın bir köşesine koydu. Her biri pabucunu yemek dolabının altından alıp matarasının askısını omzuna geçirdi ve sandvicini sırt tarafına, gömleğiyle ceketinin arasına sokuşturdu. Erkekler önde, mumu söndürüp kapıyı kilitleyen kız arkada olmak üzere dışarı çıktılar. Ev yeniden karanlığa gömüldü.</p>

    <p>“Bak sen! Demek hep beraber çıkıyoruz,” dedi komşu evin kapısını kapatan adam.</p>

    <p>Bu Levaque’tı, yanında Jeanlin’in en iyi arkadaşı olan dokuz yaşındaki oğlu Bébert vardı. Şaşırıp, gülmemek için kendisini zor tutan Catherine, Zacharie’nin kulağına bir şeyler fısıldadı: Bu da neydi böyle? Bouteloup artık kocanın evden çıkmasını bile beklemiyordu demek!</p>

    <p>Şimdi, madenci mahallesinde ışıklar sönüyordu. Son kapı da kapandı, her şey yeniden uykuya daldı, kadınlar ve çocuklar daha bir yer açılan yataklarında uykularına geri döndüler. Işıkları sönen madenci mahallesinden soluk alıp veren Voreux’ye doğru, şiddetli rüzgâr altında bir karaltı akını başladı; omuzları sallanan, nereye koyacaklarını bilemedikleri için ellerini göğüslerinde kavuşturan kömür işçileri ağır adımlarla işlerinin başına gidiyorlardı; sırtlarında taşıdıkları azık birer kambur gibi durmaktaydı. Üzerlerindeki ince giysilerle soğuktan titreseler de acele etmiyorlar, bir koyun sürüsünün temposuyla ağır aksak ilerliyorlardı.</p>
  </div>
</body>
</html>
