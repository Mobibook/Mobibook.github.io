<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">III</h1>

    <p>Saat dörtte kuyuya iniş başladı. Bizzat lambahaneye gelip kayıt defterinin başına geçmiş olan Dansaert, gelen her işçiyi kaydedip, bir lamba verilmesini sağlıyordu. İlanda vaat edildiği üzere, herkesi hiç karşı çıkmadan içeri alıyordu. Yine de, Étienne’le Catherine’i görünce irkilerek kıpkırmızı kesildi, tam onları geri çevirmek üzere ağzını açmışken, karar değiştirip, alaycı bir tavır içinde zaferinin tadını çıkarmakla yetindi: Demek aslanların şahı dize gelmişti ha? Montsou’nun baş pehlivanı ekmek istemek için tekrar kapısına geldiği için, işletme şanslı sayılırdı. Étienne hiç sesini çıkarmadan lambasını alıp, Catherine’le birlikte kuyuya doğru yürüdü.</p>

    <p>Ama Catherine’in asıl korkusu, yükleme bölmesindeki arkadaşlarının hakaret dolu sözlerle kendilerine saldırmasıydı. Sahiden de daha girer girmez, yirmi kadar madencinin ortasında boş bir asansör bekleyen Chaval’i gördü. Chaval öfkeyle kızın üstüne yürürken Étienne’i fark edip durdu. Bunun üzerine, aşağılayıcı bir tavır takınmaya çalışıp omuz silkerek sırıttı. Demek bıraktığı sıcacık yeri hemen bir başkası doldurmuştu, iyi ya, umurunda değildi, hatta iyi olmuş, böylece bir baş belasından kurtulmuştu! Bu bey başkalarının artıklarına meraklıysa, kendi bileceği işti; bu küçümseme gösterisinin altında onu altüst eden bir kıskançlık yatıyor, gözleri kıvılcımlar saçıyordu. Diğer arkadaşları, başlarını öne eğmiş hiç kıpırdamadan sessizce duruyorlardı. Yeni gelenlere kaçamak bir bakış atmakla yetiniyorlar; ardından, lambaları ellerinde, geniş hangarın sürekli esintisi altında incecik ceketleriyle tir tir titreyerek, gözlerini tekrar kuyunun ağzına dikiyorlardı.</p>

    <p>Sonunda asansör gelip sürgülerin üzerine oturunca, binmeleri söylendi. Catherine’le Étienne, Pierron ve iki kazmacının girmiş olduğu bir vagona sıkıştılar. Yan vagondaki Chaval, Mouque Baba’ya yüksek sesle, idarenin nifak tohumları saçan pisliklerden kurtulmak için bu fırsatı değerlendirmemekle hata ettiğini söylüyordu; ama eski sinik köpek yaşantısına geri dönen ve çocuklarının ölümüne artık üzülmeyen yaşlı seyis, sadece boşver dercesine elini sallıyordu.</p>

    <p>Asansör hareket etti, karanlığa daldılar. Kimse konuşmuyordu. İnişin üçte ikisini tamamladıkları sırada, aniden korkunç bir sürtünme hissettiler. Demirler çatırdıyordu, işçiler birbirlerinin üstüne kapaklandılar.</p>

    <p>“Lanet olsun!” diye homurdandı Étienne, “Bizi yamyassı etmeye mi çalışıyorlar yoksa? Bu rezil kaplamaları yüzünden hepimiz geberip gideceğiz. Bir de onardıklarını söylüyorlar hâlâ!”</p>

    <p>Yine de kafes engeli aşmıştı. İşçilerin endişeyle kulak kabarttığı şiddetli bir sağanak altında inişine devam ediyordu. Direklerin bağlantı yerlerinde kuvvetli sızıntılar mı vardı yani?</p>

    <p>Günlerdir onarım çalışmalarıyla uğraşan Pierron kendisine yöneltilen sorular karşısında, idareyi çekiştirmek gibi algılanacağından çekinip korkusunu belli etmemeye çalışıyordu.</p>

    <p>“Hayır! Hiçbir tehlike yok! Hep böyle olur. Demek sızıntı yerlerini kapatacak vakit bulamadılar.”</p>

    <p>Tepelerinden gürül gürül sular boşalıyordu, tam bir sağanak altında dibe, son yükleme alanına ulaştılar. Çavuşlardan hiçbiri merdivenleri tırmanıp kaplamaların durumuna bakmayı akıl etmemişti. Pompa yeterli olurdu nasıl olsa, geceleyin de kalafatçılar bağlantı yerlerini elden geçirirlerdi. Galerilerde işlerin yeniden düzenlenmesi epeyi zorluk çıkarıyordu. Mühendis, kazmacıları kazı yerlerine yollamadan önce, tüm işçilerin ilk beş gün boyunca acilen payandaların onarılmasında çalışmasına karar vermişti. Her tarafta göçük tehlikesi vardı, galerilerin durumu öyle berbattı ki yüzlerce metre boyunca payandaların onarılması gerekiyordu. Aşağıda, her biri bir çavuşun yönetiminde on kişilik ekipler oluşturuluyor; sonra da bu ekipler en çok hasar gören yerlerde çalıştırılmaya başlanıyordu. İniş tamamlandığında, üç yüz yirmi iki madencinin kuyuya inmiş olduğu saptandı, bu sayı ocak tam kapasite faaliyet gösterdiğinde çalışan işçilerin yarısına tekabül ediyordu.</p>

    <p>Chaval tam da, Catherine’le Étienne’in bulunduğu ekibe düştü; bu bir tesadüf değildi, arkadaşlarının arkasına saklanmış, o ekibe girmek için çavuşu sıkıştırmıştı. Bu ekip, yaklaşık üç kilometre ötede, kuzey galerisinin ucunda bulunan ve On Sekiz Parmak damarındaki bir galeriyi tıkayan göçüğü temizlemeye gitti. Çökmüş kayalara kazma küreklerle giriştiler. Étienne, Chaval ve diğer beş işçi kazarak yolu açarken, Catherine ve iki çırak molozları vagonlara yükleyip asansörlerin oraya taşıyorlardı. Çavuş başlarından ayrılmadığı için pek konuşmuyorlardı. Yine de sürücü kızın iki âşığı az kalsın tekme tokat birbirlerine gireceklerdi. Homurdana homurdana artık o sürtüğü istemediğini söyleyen Chaval, yine de kızla uğraşıyor, onu sinsice itip kakıyordu; bunu fark eden Étienne eğer Catherine’i rahat bırakmazsa haddini bildireceğini söylemişti. Birbirlerine çiğ çiğ yiyecek gibi bakıyorlardı, diğerleri araya girmek zorunda kaldılar.</p>

    <p>Saat sekize doğru Dansaert, işe bir göz atmak için yanlarına geldi. Sinirli görünüyordu çavuşa çıkıştı: Hiçbir iş yolunda gitmiyordu, payandaların sırasıyla değiştirilmesi gerekiyordu, böyle iş mi olurdu! Mühendisle birlikte tekrar geleceğini söyleyerek çekip gitti. Sabahtan beri Négrel’i bekliyor, neden bu kadar geciktiğini anlamıyordu.</p>

    <p>Bir saat daha geçti. Çavuş toprak kaldırma çalışmalarını durdurmuş, bütün işçileri payandaları değiştirme işiyle görevlendirmişti. Catherine ve iki çırak da moloz taşımayı bırakmış, payanda direklerini hazırlayıp taşımaya başlamışlardı. Ocağın bir ucunda bulunan bu galerinin dibindeki ekip, adeta bir ileri karakolda çalışır gibiydi, diğer şantiyelerle hiçbir bağlantıları yoktu. Kulaklarına üç dört sefer garip gürültüler, uzaklardan gelen koşuşturma sesleri çalınan işçiler başlarını o tarafa doğru çevirdiler. Neler oluyordu? Sanki galeriler boşalıyor, arkadaşları koşa koşa yukarı çıkıyordu. Ama gürültüler kesilip ortalık yine derin bir sessizliğe gömülünce, çekiç takırtılarından sersemlemiş vaziyette tekrar payandaları çakmaya koyuldular. Bir süre sonra, toprak kaldırma işine geri döndüler, vagonlar yine sürülmeye başlandı.</p>

    <p>İlk seferden ürkmüş halde geri dönen Catherine, yükleme noktasında kimseyi göremediğini söyledi.</p>

    <p>“Seslendim, kimse yanıt vermedi. Herkes çekip gitmiş.”</p>

    <p>Öyle büyük bir şaşkınlık yaşandı ki on işçi aletlerini bir kenara atıp koşmaya başladı. Ocağın dibinde, yükleme alanına bu kadar uzak bir yerde yüzüstü bırakılmış olma düşüncesiyle çılgına dönüyorlardı. Erkekler, çocuklar ve vagon sürücü kız ellerinde yalnızca lambalarıyla art arda koşuyorlardı; çavuş da çılgına dönmüştü, ortalığı saran sessizlikten, alabildiğine uzanan galerilerin ıssızlığından gitgide daha çok ürkerek seslenip duruyordu. Ne olmuştu da tek bir kişiyi bile göremiyorlardı? Arkadaşlarının bu şekilde ortadan kaybolmalarına hangi tehlike yol açmış olabilirdi? Tehlikenin belirsizliği, ne olduğunu bilmedikleri halde hemen yanı başlarında hissettikleri bu tehdit, kapıldıkları dehşeti daha da artırıyordu.</p>

    <p>Yükleme alanına yaklaştıkları sırada sel olup akan su yollarını kesti. Bir anda dizlerine kadar suyun içinde kaldılar; artık koşamıyor, bir dakikalık gecikmenin bile ölmelerine neden olacağı düşüncesiyle suları zorlukla yarıyorlardı.</p>

    <p>“Lanet olsun! Kaplamalar patladı,” diye haykırdı Étienne. “Burada geberip gideceğimizi söylemiştim!”</p>

    <p>Aşağı indiklerinden beri Pierron, kuyudan inen suların giderek sağanağa dönüştüğünü kaygıyla izliyordu. İki işçiyle birlikte vagonları asansöre yüklerken başını kaldırıp yukarı baktığında yüzü gözü su içinde kalıyor, yukarıda gürüldeyen tufan yüzünden kulakları uğulduyordu. Ama özellikle, altındaki havuzun, on metre derinliğindeki o çamur çukurunun dolduğunu görünce ödü koptu: Sular şimdiden zemin kaplamalarını aşmış, dökme demirden döşemeye yayılmaya başlamıştı; pompanın sızan suları tahliye etmekte yetersiz kaldığını gösteriyordu bu. Yorgunluktan tekleyen pompanın çıkardığı zorlanma seslerini duyuyordu. Bunun üzerine Dansaert’i uyardı, ama öfkeli bir küfür savuran başçavuş mühendisi beklemeleri gerektiğini söyledi. Pierron Dansaert’i iki kez daha uyarsa da, berikinden gelen tek yanıt, öfkeli omuz silkişler oldu. Tamam, su yükseliyordu, ne yapsındı yani?</p>

    <p>O sırada, yanında isteksizce yürüyen Savaş’la birlikte Mouque göründü; uyuklayan yaşlı beygir başını çamur çukuruna doğru uzatıp acı acı kişneyerek aniden şaha kalkınca, Mouque iki eliyle onu dizginlemek zorunda kaldı.</p>

    <p>“Bilge dostum, neyin var senin? Seni endişelendiren de ne?.. Ha! Yağmur yağdığı için mi? Hadi gel, seni ne ilgilendirir ki?”</p>

    <p>Ama hayvanın tüyleri diken diken olmuştu, Mouque onu sürüklemek zorunda kaldı.</p>

    <p>Mouque ve Savaş’ın galerinin derinliklerinde gözden kayboldukları sırada, yukarıda bir çatırtı koptu, düşmekte olan bir şeyin gürültüsü duyuldu. Bu, kuyu duvarlarına çarpa çarpa yüz seksen metre yukarıdan düşen bir kaplama parçasıydı. Pierron ve diğer yüklemeciler kenara çekilmeye fırsat buldular, meşe kalas parçası sadece boş bir vagonu ezdi. O sırada, açılan gedikten sel gibi sular boşalmaya başladı. Yukarı çıkıp neler olup bittiğini görmek isteyen Dansaert yukarı çıkıp bakmak istedi; ama daha sözünü bitirmesine kalmadan ikinci bir kaplama parçası aşağı yuvarlandı. Bunun üzerine tehlikenin ciddiyetini anlayıp ürken başçavuş hiç duraksamadı, işçilerin hemen yukarı çıkarılması için talimat verdi, şantiyelerdeki adamlara haber versinler diye de çavuşları gönderdi.</p>

    <p>Ardından korkunç bir hengâme başladı. Bütün galerilerden koşa koşa işçiler geliyor, asansörlere binmek için saldırıyorlardı. Bir an önce yukarı çıkmak için itişip kakışıyor, birbirlerini eziyorlardı. Bazıları merdiven bacasından yukarı çıkmayı denedi, ama geçidin şimdiden tıkanmış olduğunu haber vererek gerisingeri döndüler. Asansör her yola çıktığında hepsi dehşete kapılıyordu: Bu sefer de geçmeyi başarmıştı, ama bir sonraki seferde, kuyuyu tıkayan engellere takılmayacağını kim bilebilirdi? Yukarıda çökme devam ediyor olmalıydı; peş peşe gelen boğuk patlamalar, kesilmek bilmeyen ve giderek şiddetlenen sağanağın gürlemesi arasında, yarılıp kırılan payandaların çatırtısı duyuluyordu. Çok geçmeden, kırılan kılavuz direklerinin arasında inip çıkamaz olan ve altı delinen asansör kafeslerinden biri kullanılmaz hale geldi. Bir diğeri, direklere öyle bir sürtünüyordu ki her an halat kopabilirdi. Aşağıda hâlâ yukarı çıkmayı bekleyen yüze yakın işçi vardı, hepsi kan ter içinde çırpınıyor, sırılsıklam vaziyette asansör kafesine yapışıyordu. Düşen kalaslar iki işçiyi öldürdü. Asansöre yapışan bir üçüncüsü ise elli metre yükseklikten düşerek çamur çukurunun içinde kayboldu.</p>

    <p>Dansaert sükûneti sağlamaya çalışıyordu. Eline bir kazma almış, dediklerine itaat etmeyenleri kafalarını yarmakla tehdit ediyordu; işçileri sıraya sokmak için uğraşıyor, yüklemecilerin, arkadaşlarını asansöre bindirdikten sonra en son çıkacaklarını söylüyordu. Kimsenin onu dinlediği yoktu, korkudan sapsarı kesilen ve herkesten önce asansöre binmek isteyen Pierron’u engellemişti. Her seferinde ona bir tokat atarak uzaklaştırmak zorunda kalıyordu. Ama burada bir dakika daha kalırsa sulara gömüleceğini düşündükçe onun da dişleri takırdıyordu: Yukarıda her şey yıkılıyor, sular taşkın bir ırmak gibi üstlerine çullanıyor, kalas parçaları ölümcül bir yağmur gibi tepelerine yağıyordu. Birkaç işçinin daha asansöre doğru koştuğunu görünce korkudan deliye dönmüş halde bir vagona atladı, Pierron’un da ardından atlamasına izin verdi. Asansör yukarıya çıkmaya başladı.</p>

    <p>O sırada, Étienne’le Chaval’in ekibi yükleme alanına ulaştı. Asansörün yukarı çıktığını görüp telaşla koştular; ama kaplamaların son ve kesinkes çöküşü üzerine geri çekilmek zorunda kaldılar: Kuyu tıkanmıştı, asansör bir daha aşağı inemeyecekti. Catherine hıçkıra hıçkıra ağlıyor, Chaval avaz avaz küfretmekten boğulacak gibi oluyordu. Yirmi kişi kadardılar, bu kahrolası şefler onları böyle yüzüstü mü bırakacaklardı? Mouque Baba, Savaş’ı telaşsızca oraya getirmiş, hâlâ yularından tutuyordu; hem ihtiyar hem de hayvan suların hızlı yükselişi karşısında donup kalmış gibiydiler. Sular şimdiden kalçalarına ulaşıyordu. Hiç sesini çıkarmadan dişlerini sıkan Étienne, Catherine’i kollarının arasına alarak yukarı kaldırdı. Yirmi kişi birden kafalarını yukarı kaldırmış, budalaca bir inatla kuyunun deliğine doğru bakıyorlardı, oysa üzerlerine bir nehir gibi su akıtan bu göçmüş delikten onlara hiçbir yardım gelemezdi artık.</p>

    <p>Yukarı çıkan Dansaert asansörden indiğinde, koşarak gelen Négrel’i gördü. İşe bakın ki o sabah Madam Hennebeau yataktan kalkar kalkmaz, kataloglardan düğün sepetini seçmek üzere onu alıkoymuştu. Saat on olmuştu.</p>

    <p>“Neler oluyor?” diye haykırdı uzaktan.</p>

    <p>“Ocak hapı yuttu,” diye karşılık verdi başçavuş.</p>

    <p>Dili dolanarak yaşanan felaketi anlatırken, mühendis şüpheci bir tavırla omuz silkiyordu: Hadi canım! Kaplamalar bu şekilde göçer miydi? Kuşkusuz durumu abartıyorlardı, kendisinin görmesi gerekiyordu.</p>

    <p>“Aşağıda kimse kalmadı, değil mi?”</p>

    <p>Dansaert huzursuzlukla bocalıyordu. Hayır, kimse kalmamıştı, en azından bunu umuyordu. Yine de gecikmiş işçiler olabilirdi.</p>

    <p>“Allah kahretsin!” dedi Négrel, “O zaman siz neden yukarı çıktınız? İnsan adamlarını yüzüstü bırakır mı?”</p>

    <p>Hemen lambaların sayılması talimatını verdi. Sabah üç yüz yirmi iki lamba dağıtılmıştı; şu anda ise iki yüz elli beş lamba vardı, ama işçilerin birçoğu panik sırasında çıkan kargaşada lambalarını düşürdüklerini söylüyorlardı. Yoklama yapmaya çalıştılar ama kesin sayıyı bulmak mümkün değildi: Bazı işçiler yukarı çıkar çıkmaz kaçıp gitmişti, bazıları ise isimlerini duyamayacak haldeydiler. Kimse eksik olan arkadaşları hakkında net bir şey söyleyemiyordu. Belki yirmi, belki kırk kişiydiler. Ama mühendis tek bir konudan emindi: Aşağıda insanlar vardı; kuyunun ağzına doğru eğilince, çöken kaplamaların arasından, suyun gürültüsüne karışan haykırışları duyuluyordu.</p>

    <p>Négrel’in ilk işi, Mösyö Hennebeau’yu durumdan haberdar edip ocağın kapatılmasını istemek oldu. Ama artık çok geçti, kaplamaların çatırtısı arkalarından kovalıyormuş gibi İki Yüz Kırklar mahallesine koşan madenciler ortalığı ayağa kaldırmışlardı bile; kadını, yaşlısı, genci haykırıp ağlayarak aşağıya koşuyorlardı. Onları kuyuya yaklaştırmamak için gözetmenlerden bir kordon oluşturup önlerini kesmek gerekti, aksi takdirde kurtarma çalışmalarını zorlaştıracaklardı. Kuyudan çıkan işçilerin çoğu, üstlerini başlarını değiştirmeyi bile akıl edemeden, sersemlemiş bir halde öylece orada duruyor, az kalsın dibinde ölüp kalacakları bu ürkütücü deliğe korkudan büyülenmiş gözlerle bakıyorlardı. Akılları başlarından gitmiş kadınlar onların etraflarını sarmış, yalvarıp yakarıyor, birilerini sorup duruyorlardı. Falanca aşağıda mıydı? Peki ya filanca? Ya şu öteki? Kekeleyerek bilmediklerini söylüyorlar, tir tir titriyorlar, hâlâ canlılığını koruyan o korkunç görüntüleri zihinlerinden uzaklaştırmak istercesine çılgınlar gibi ellerini kollarını sallıyorlardı. Kalabalık hızla artıyor, yollardan ağlayıp inleme sesleri yükseliyordu. Ve yukarıda, Bonnemort Baba’nın, moloz tepeciğinin üzerindeki kulübesinde yere oturmuş bir adam vardı, oradan ayrılmamış olan Souvarine olayları izliyordu.</p>

    <p>“İsimler! İsimler açıklansın!” diye haykırıyordu kadınlar, ağlamaktan kısılan sesleriyle.</p>

    <p>Négrel ortaya çıkarak şöyle dedi:</p>

    <p>“İsimlerini öğrenir öğrenmez size açıklayacağız. Kimseye bir şey olmayacak, herkes kurtulacak, ben şimdi aşağı iniyorum.”</p>

    <p>Bunun üzerine kalabalık endişeli bir sessizlikle beklemeye başladı. Gerçekten de, mühendis, tam bir cesaret ve soğukkanlılıkla aşağı inmeye hazırlanıyordu. Asansörün sökülmesini, onun yerine halatın ucuna bir fıçı bağlanması söyledi; ayrıca suların lambasını söndürebileceğini düşünerek fıçının altına yedek bir lamba asılması talimatını verdi.</p>

    <p>Yüzleri kireç gibi ve allak bullak olmuş çavuşlar, tir tir titreyerek bu hazırlıklara yardım ediyorlardı.</p>

    <p>“Siz de benimle aşağı geleceksiniz Dansaert,” dedi Négrel kararlı bir ses tonuyla.</p>

    <p>Ama bütün çavuşlar gibi başçavuşun da korkudan deliye dönmüş olduğunu ve neredeyse ayakta duramadığını görünce küçümseyen bir el hareketiyle onu kenara itti.</p>

    <p>“Yok, bana ayak bağı olursunuz, tek başıma insem daha iyi.”</p>

    <p>Halatın ucunda sallanan daracık fıçıya girmişti bile; bir eliyle lambasını, diğeriyle de işaret halatını tutarak makiniste seslendi:</p>

    <p>“Yavaşça indir!”</p>

    <p>Makine makaraları harekete geçirdi, Négrel aşağıdaki zavallıların çığlıklarının yükseldiği kuyuda gözden kayboldu.</p>

    <p>Üst taraflarda, hiçbir hasar yoktu. Kaplamalar gayet iyi durumdaydı. Fıçı kuyunun ortasında salınırken, Négrel bir sağa bir sola dönüyor, lambayı tutup kaplamaları inceliyordu: Bağlantı yerlerindeki sızıntılar o kadar hafifti ki lambasını bile etkilemiyordu. Ama üç yüz metre derine inip alt kaplamaya ulaştığında lambası tahmin ettiği gibi söndü, fışkıran sular fıçıyı doldurmaya başlamıştı. O andan itibaren etrafını, fıçının altına astırdığı ve karanlığa kendisinden önce dalan lamba sayesinde görebildi. Tüm gözüpekliğine rağmen felaketin ürkütücü boyutları karşısında ürperip sapsarı kesildi. Yalnızca birkaç kalas yerinde kalmış, diğerleri olduğu gibi kopup düşmüştü. Arkada açılan kocaman boşluklardan un inceliğindeki sarı kumlar yığınlar halinde akıyor, meçhul fırtına ve kazaların yatağı o yeraltı denizinin suları bir tesviye havuzundan boşalırcasına kuyuya doluyordu. Durmadan artan bu boşlukların ortasında, kırbaç gibi inen ve fıçıyı döndüren o sağanağın altında bir süre daha aşağı indi; fıçının altında kızıl bir yıldız gibi parlayan lamba o kadar az ışık veriyordu ki, çok uzaklarda, hareketli kocaman gölgeler arasında yıkık bir şehrin yollarını, kavşaklarını görür gibi oluyordu. Artık insanların elinden hiçbir şey gelmezdi burada. Négrel’in tek bir umudu vardı, ölüm tehlikesiyle burun buruna olan insanları kurtarmaya çalışmak. Aşağı indikçe çığlık seslerini daha net duyabiliyordu; ama bir süre sonra durmak zorunda kaldı, karşısına aşılmaz bir engel çıkmıştı; doğrama parçaları, kırılmış kılavuz direkleri, merdiven bacasının yarılmış duvar kaplamaları ve pompanın kopmuş boruları birbirine geçmiş vaziyette koca bir yığın oluşturmuş, kuyuyu tıkıyordu. Yüreği sıkışarak uzun uzun etrafı incelerken aşağıdan gelen sesler birdenbire kesildi. Hızla yükselen su karşısında, zavallı insanlar hâlâ boğulmadılarsa başka galerilere doğru kaçmış olmalıydılar.</p>

    <p>Négrel kendisini yukarı çekmeleri için işaret halatına asılmak zorunda kaldı. Ardından fıçıyı durdurmaları için halatı bir daha çekti. Onu hayrete düşüren tek bir şey vardı, nedenini anlayamadığı bu ani kaza kafasını kurcalıyordu. Neler olup bittiğini anlamak için hâlâ sağlam duran birkaç kaplama parçasını inceledi. Uzaktan baktığında gördüğü, tahtaların üzerindeki yarıklar, çentikler karşısında şaşırdı. Islanmış olan lambası neredeyse sönmek üzereydi, parmaklarıyla yokladığı kaplamalarda korkunç bir yıkım çalışmasının eseri olan testere izlerini ve matkap deliklerini açıkça hissetti. Belli ki birileri bu felaketi hazırlamıştı. Afallamış bir halde düşünürken, kaplama tahtaları çatırdadı, son bir kaymayla boşluğa yuvarlanırken az kalsın onu da beraberlerinde sürükleyeceklerdi. Négrel cesaretini kaybetmişti, bunu yapan adamı düşündükçe kötülük karşısında bir dindarın hissettiği korkuyla tüyleri diken diken oluyor, işlediği suç kadar büyük cüssesiyle adam hâlâ orada, karanlıklarda gizlenmişçesine, her yanı buz kesiyordu. Bağırarak, öfkeyle işaret halatına asıldı; üstelik tam zamanıydı, çünkü yüz metre yukarıda, üst taraftaki kaplamalarda da bir hareketlilik başladığını fark etti: Bağlantı yerleri açılıyor, kıtık dolgular dökülüyor, aralarından sular fışkırıyordu. Artık tüm kaplamaların düşmesi ve kuyunun göçmesi an meselesiydi.</p>

    <p>Yukarıda, Mösyö Hennebeau kaygıyla Négrel’i bekliyordu.</p>

    <p>“Ee! Neler oluyor?” diye sordu.</p>

    <p>Ama boğulacak gibi olan mühendis konuşmuyordu. Ha desen bayılacaktı.</p>

    <p>“Bu mümkün değil, böylesi daha önce hiç görülmedi... İnceleyebildin mi?”</p>

    <p>Négrel, başıyla evet diye karşılık verirken, çevresine kuşkulu gözlerle bakıyordu. Kendilerini dinleyen birkaç çavuşun önünde konuşmak istemediği için dayısını on metre ileriye götürdü, bu mesafenin de yeterli olmadığını düşünerek biraz daha uzaklaştı; sonra kulağına eğilerek alçak sesle bunun bir kundaklama olduğunu, kaplamaların birisi tarafından delinip kesildiğini, şahdamarına darbe yemiş olan ocağın can çekişmekte olduğunu anlattı. Sapsarı kesilen müdür, büyük suçların ve korkunç rezaletlerin duyulmasını istemeyen biri gibi, gayri ihtiyari sesini alçalttı. Montsoulu on bin işçinin önünde paniğe kapılmış görünmenin bir yararı yoktu; daha sonra, ne yapabileceklerini düşünürlerdi. Aşağı inip kendisini boşluğa sarkıtan, bu korkunç işi gerçekleştirmek için canını defalarca tehlikeye atan kişinin cüretkârlığı karşısında şakına dönmüş halde fısıldaşmaya devam ettiler. Yakıp yıkmak için gösterilen bu delice cesarete akıl sır erdiremiyorlar; her şey açık seçik ortada olsa da, otuz metre yükseklikteki pencerelerden kaçan mahkûmlarla ilgili o ünlü firar hikâyelerine olduğu gibi buna da inanmak istemiyorlardı.</p>

    <p>Mösyö Hennebeau çavuşların yanına gittiğinde, yüzü sinirden seğiriyordu. Elini umutsuzca sallayarak ocağın hemen boşaltılması talimatını verdi. İşçiler, adeta bir ölüyü toprağa verdikten sonra mezarlıktan çıkıyormuşçasına sessizce madenden ayrılırken dönüp dönüp, hâlâ ayakta duran ama artık hiçbir şeyin kurtaramayacağı büyük tuğla binalara bakıyorlardı.</p>

    <p>Kayıt odasından en son ayrılan müdür ve mühendisi kalabalığın ısrarlı haykırışı karşıladı.</p>

    <p>“İsimler! İsimler! İsimleri açıklayın!”</p>

    <p>Şimdi, Maheude de kadınların arasındaydı. Gece duyduğu gürültüyü hatırlıyordu, kızı ve kiracı evden birlikte çıkmış olmalıydılar, kuşkusuz kuyunun dibindeydiler; önce, oh oldu, o yüreksiz alçaklar orada geberip gitmeyi hak etti diye bağırmış, ama hemen arkasından ocağa koşup, endişeyle titreyerek en ön safta beklemeye başlamıştı. Artık etrafında konuşulan isimler nedeniyle umut beslemeye bile cesaret edemiyordu. Evet, Catherine de, Étienne de aşağıdaydı, arkadaşlarından biri onları görmüştü. Ama diğerleri konusunda fikir birliğine varılamıyordu. Hayır, o kişi falanca değildi, tersine filancaydı, belki Chaval olabilirdi bak, ama bir çırak Chaval’le birlikte yukarı çıktıklarına yemin ediyordu. Hiçbir yakınları tehlike altında olmamasına rağmen, Pierronne ve Levaque Kadın da yırtınıyor, diğerleri kadar yüksek sesle ağlayıp sızlıyorlardı. Kuyudan ilk çıkanlar arasında yer alan Zacharie her zamanki alaycılığına rağmen bu kez ağlayarak annesine ve karısına sarılmıştı; annesinin yanında durmuş, onunla birlikte tir tir titriyor, kız kardeşi için beklenmedik biçimde taşkın bir sevgi gösterisinde bulunarak, yöneticiler resmî bir açıklama yapmadan onun aşağıda olduğuna inanmayacağını söylüyordu.</p>

    <p>“İsimler! İsimler! Ne olur isimleri açıklayın!”</p>

    <p>Sinirlenen Négrel gözetmenlere bağırdı:</p>

    <p>“Susturun şunları! İnsanın yüreği sızlıyor. Biz de isimleri bilmiyoruz.”</p>

    <p>Daha şimdiden iki saat geçmişti. İlk anların şaşkınlığı içinde kimsenin aklına Réquillart’daki eski kuyu gelmemişti. Mösyö Hennebeau kurtarma çalışmalarının oradan yürütüleceğini söylediği sırada ortalıkta bir söylenti dolaşmaya başladı: Beş işçi kullanım dışı olan eski merdiven bacasının çürümüş basamaklarını tırmanarak su baskınında boğulmaktan kurtulmuşlardı; bu arada, Mouque Baba’nın adının geçmesi herkesi şaşırtıyordu, kimse onun aşağıda olduğuna inanmıyordu. Ama kuyudan kurtulan beş kişinin anlattıkları gözyaşlarını sele dönüştürüyordu: Göçükler önlerini kestiği için yollarını şaşıran on beş arkadaşları kendilerini izleyememişti; artık onları kurtarmak mümkün değildi, çünkü Réquillart’da sular şimdiden on metreye yükselmişti bile. Artık bütün isimler biliniyordu, ortalık canhıraş feryatlarla inliyordu.</p>

    <p>“Şunları susturun!” diye tekrarladı Négrel öfke içinde. “Geri çekilsinler! Evet, evet, yüz metre geriye! Burası tehlikeli, itin hepsini.”</p>

    <p>Bu zavallı insanlarla boğuşmak gerekti. Daha da büyük felaketlerin söz konusu olduğunu, ölümleri gizlemek için kendilerini kovduklarını düşünüyorlardı, bunun üzerine çavuşlar kuyunun her an çöküp tüm ocağı yutabileceğini açıklamak zorunda kaldılar. Tam bir şok yaşayan insanların sesi soluğu kesildi, adım adım gerilemeye başladılar; ama yine de, kalabalığı zapteden bekçi sayısı artırılmak zorunda kalındı, çünkü insanlar, istemeden de olsa bir çekimin etkisindeymiş gibi hep o tarafa yöneliyordu. Bin kadar insan yolun üstünde itişip kakışmaktaydı, bütün işçi mahallelerinden, hatta Montsou’dan bile akın akın geliyorlardı. Yukarıda, moloz tepeciğinin üzerindeki o kız yüzlü sarışın adam sabırsızlığını bastırmak üzere peş peşe sigara yakıyor, parlayan gözlerini ocaktan ayırmıyordu.</p>

    <p>Böylece bekleyiş başladı. Öğlen olmuş, kimse bir şey yememişti, hiçbiri oradan ayrılmıyordu. Kurşuni ve puslu gökyüzünde pas renkli bulutlar yavaşça süzülüyordu. Rasseneur’ün bahçe çitinin arkasında iri bir köpek, kaynaşan kalabalıktan rahatsız olmuş, hiç durmadan havlıyordu. Yavaş yavaş çevre arazilere yayılan bu kalabalık yüz metre mesafede ocağı çepeçevre kuşatmıştı. Büyük boşluğun ortasında Voreux yükselmekteydi. İçerde ne bir insan ne bir ses vardı, ortalık çöl gibi ıssızdı; açık kalmış kapı ve pencereler binaların terk edilmiş olduğunu gösteriyordu, orada unutulmuş kızıl tüylü bir kedi bu ıssızlıkta tehlike kokusu alarak bir merdivenden atlayıp gözden kayboldu. Belli ki jeneratör kazanları yeni yeni sönmekteydi, çünkü uzun tuğla bacadan kopkoyu bulutlara doğru ince dumanlar yükseliyordu; yakında yıkılıp gidecek olan bu koskoca binalardan tek bir ses geliyor, gözetleme kulesinin rüzgârgülü acı bir iniltiyle kederli kederli gıcırdıyordu.</p>

    <p>Saat ikide, hiçbir gelişme yaşanmamıştı. Mösyö Hennebeau, Négrel ve koşup gelen diğer mühendislerin oluşturduğu uzun ceketli ve şapkalı bir grup kalabalığın biraz önünde duruyordu; bacakları yorgunluktan tükenmiş olduğu halde hummalı bir bekleyişle onlar da hiçbir yere ayrılmıyorlardı, böyle bir felaket karşısında ellerinden hiçbir şey gelmediği için büyük bir sıkıntı içindeydiler, adeta can çekişen bir hastanın başucunda beklermiş gibi, ara sıra fısıltıyla konuşuyorlardı. Üst kaplamalar da çöküyor olmalıydı; ani çatırtıların, derin bir boşluğa yuvarlanan kütlelerin çıkardığı kesik kesik gümbürtülerin ardından ortalığa tekrar büyük bir sessizlik çöküyordu. Yara giderek büyüyordu: Aşağıdan başlayan çöküntü yukarıya doğru çıkıyor, yüzeye yaklaşıyordu. Négrel sinirli bir sabırsızlık içindeydi, neler olup bittiğini öğrenmek istiyordu, bu ürkütücü boşlukta tek başına ilerlemeye başlamıştı ki omuzlarına yapışıp onu engellediler. Neye yarardı ki? Elinden bir şey gelmezdi. O sırada, bekçileri atlatan yaşlı bir madenci barakaya doğru koştu; ama sakin sakin geri döndü, pabuçlarını almaya gitmişti.</p>

    <p>Saat üç oldu. Hâlâ hiçbir değişiklik yoktu. Kalabalık sağanak yağmur altında sırılsıklam olmuş, yine de bir adım bile gerilememişti. Rasseneur’ün köpeği yeniden havlamaya başladı. Nihayet üçü yirmi geçe ilk sarsıntıyla toprak sallandı. Voreux sarsılmış, yine de hâlâ sağlam ve ayakta duruyordu. Ama çok geçmeden ikinci bir sarsıntı oldu, kocaman açılan ağızlardan uzun bir çığlık koptu: Katranla sıvalı ayıklama hangarı iki kere sallandıktan sonra korkunç bir gümbürtüyle çökmüştü. Müthiş basınç altında kalaslar kırılıyor, birbirlerine öyle bir sürtünüyorlardı ki etrafa kıvılcımlar saçılıyordu. O andan itibaren yer sürekli sallandı, arka arkaya sarsıntılar oluyor, yeraltında meydana gelen göçükler yüzünden toprak, püskürmekte olan bir volkan gibi gümbürdüyordu. Uzaktaki köpek artık havlamaz olmuştu, sadece önceden hissettiği sarsıntıları haber verircesine inleyerek uluyordu; kadını, çoluk çocuğuyla olup bitenleri seyreden tüm bu halk, kendilerini havaya sıçratan her sarsıntıda acıyla haykırıyorlardı. On dakika geçmeden, gözetleme kulesinin arduvaz çatısı çöktü, yükleme hangarıyla makine dairesinin çatlayan duvarlarında büyük gedikler açıldı. Ardından, sarsıntılar kesildi, çöküş durdu, ortalığa yeniden büyük bir sessizlik hâkim oldu.</p>

    <p>Voreux, barbar ordularının bombardımanına uğramış gibi, bir saat boyunca yarı yıkık vaziyette öylece kaldı. Artık kimse haykırmıyor, çemberi genişleten izleyiciler sadece seyretmekle yetiniyordu. Çöken ayıklama hangarının kiriş yığınları altında parçalanmış tumbalar, eğilip bükülmüş elekler göze çarpıyordu. Ama asıl yıkıntı yükleme hangarındaydı, tuğlalar yağmur gibi yağmış, koca koca duvarlar moloz yığını haline gelmişti. Dişli çarkları taşıyan demir iskelet eğrilmiş, yarı yarıya kuyuya gömülmüştü; bir asansör kafesi havada asılı kalmış, kopmuş bir halat ucu sallanıp duruyordu; kömür vagonları, demir döşeme parçaları, merdiven basamakları koca bir yığın halinde birbirine geçmişti. Tesadüf eseri ayakta kalan lambahanenin solunda düzenli bir şekilde sıralanmış küçük lambalar duruyordu. Duvarı yarılan makine dairesinin dibinde, geniş tabanının üzerine sağlamca oturan makine görünmekteydi: Bakır aksamı parıldıyor, büyük çelik bölümleri güçlü ve alt edilmez kasları andırıyor; yukarı doğru kıvrılmış devasa hareket kolu, uzanıp yatmış, gücünden emin bir devin güçlü dizine benziyordu.</p>

    <p>Bu bir saatlik sessizlikten sonra, Mösyö Hennebeau yeniden umutlanmaya başlamıştı. Yer sarsıntıları bitmiş olmalıydı, makineyi ve kalan binaları kurtarabilirlerdi belki. Ama kimsenin yaklaşmasına hâlâ izin vermiyor, yarım saat daha sabretmek gerektiğini söylüyordu. Bekleyiş katlanılmaz bir hal aldı, umut kaygıyı daha da artırıyor, tüm yürekler küt küt atıyordu. Ufukta büyüyen kapkara bir bulut havanın kararmasını çabuklaştırıyor, yeraltı kasırgalarının meydana getirdiği enkazın üzerine uğursuz bir karanlık çöküyordu. Sabah yediden beri hiç kımıldamadan, hiçbir şey yemeden orada bekliyorlardı.</p>

    <p>Tam mühendisler temkinli bir şekilde ilerlerken, korkunç bir yer sarsıntısıyla kaçışmaya başladılar. Ocak ağır toplarla dövülüyormuş gibi, yeraltından korkunç patlama sesleri geliyordu. Yukarıdaki son binalar da yıkılıyor, birbirinin üzerine devriliyordu. Önce, ayıklama hangarıyla yükleme hangarının kalıntıları bir burgaca kapılarak sürüklendi. Ardından kazan dairesi çöküp yok oldu. Derken içinde tahliye pompasının bulunduğu kare şeklindeki küçük kule, top güllesi isabet etmiş bir insan gibi öne doğru devrildi. O sırada, korkunç bir şey oldu, tabanından ayrılan makinenin, kolunu bacağını sallayarak adeta ölümle mücadele ettiği görüldü: İlerledi, ayağa kalkmak ister gibi hareket kolunu, o kocaman dizini uzattı; ama artık can çekişiyordu, yere yığılıp son nefesini verdi. Sadece otuz metre yüksekliğindeki baca yerinde duruyor, kasırgadaki bir gemi direği gibi sarsılıyordu. Herkes un ufak olup havaya savrulacağını sanırken, koca kütlesiyle çöküverdi, adeta devasa bir mum gibi eriyip toprak tarafından yutuldu; yer seviyesinde hiçbir parçası, hatta paratonerinin ucu bile görünmüyordu. İşi bitmişti, bu çukura çöreklenmiş, midesi tıka basa insan etiyle dolu canavarın o derin ve uzun solukları artık kesilmişti. Voreux, olduğu gibi, dipsiz derinliklere gömülmüştü.</p>

    <p>Kalabalık haykırarak kaçışmaya başladı. Kadınlar gözlerini kapayarak koşuyordu. Dehşet, erkekleri bir kuru yaprak yığını gibi önüne katıp sürükledi. Bağırmak istemiyorlar, ama açılan bu devasa çukur karşısında ellerini kollarını sallayarak, boğazlarını patlatırcasına bağırıyorlardı. On beş metre derinliğindeki bu sönmüş volkan ağzı, en az kırk metre genişliğinde bir hat boyunca yoldan kanala kadar uzanıyordu. Binalardan sonra devasa destek ayakları, raylarıyla beraber asma köprüleri, üç vagonlu katarıyla tüm ocak bu çukura gömülmüş; istiflenmiş kalaslar, yığın halindeki tomruklar saman çöpleri gibi yutulmuştu. Çukurun dibinde, kalas, tuğla, demir ve alçıdan oluşan karmakarışık bir yığından, unufak olup birbirine geçmiş leş gibi molozlardan başka bir şey görünmüyordu. Üstelik çukur giderek büyüyor, kenarlardaki çatlaklar tarlaları kat ederek ta uzaklara kadar yayılıyordu. Bir çatlak, Rasseneur’ün ön cephesi yıkılan meyhanesine kadar uzanıyordu. Mahalle de göçecek miydi yoksa? Bu uğursuz günün bitiminde, dünyayı ezmek istercesine kurşun gibi üzerlerine çöken bulutların altında, güvenlikte olabilmek için nereye kadar kaçabilirlerdi?</p>

    <p>Négrel acı bir çığlık attı. Daha da geri giden Mösyö Hennebeau ağlıyordu. Felaket henüz bitmemişti, kanal kıyısındaki duvar çöktü, köpüren sular bir anda çatlaklardan birine hücüm etti. Derin bir vadiye dökülen çağlayanlar gibi akıp gözden kayboluyordu. Ocak bu nehri emiyor, galeriler yıllarca su altında kalacak kadar suyla doluyordu. Çok geçmeden volkanın ağzı dolmuştu, bir zamanlar Voreux’nün bulunduğu bu yerde, şimdi çamurlu bir göl, altlarında lanetli şehirlerin yattığı şu göllerden biri vardı. Etrafı dehşet verici bir sessizlik kaplamıştı, toprağın derinliklerine doğru dökülen bu suyun yeraltında gürüldeyişinden başka bir şey işitilmiyordu.</p>

    <p>Bunun üzerine, sarsılan moloz tepeciğinin üzerindeki Souvarine ayağa kalktı. Yerin altında can çekişen zavallıların tepesine olanca ağırlığıyla çöken bu yıkıntının karşısında hıçkırıklara boğulmuş Maheude ve Zacharie’yi tanımıştı. İçtiği son sigarasını da yere atıp, bir kez olsun arkasına bakmadan gecenin karanlığında oradan uzaklaştı. Gölgesi giderek küçüldü, karanlığa karıştı. Uzaklara, meçhule doğru gidiyordu. Her zamanki soğukkanlılığıyla yürüyor, dinamitin bulunduğu her yerde insanları ve şehirleri havaya uçurmaya, her şeyin kökünü kazımaya gidiyordu. Can çekişen burjuvazi, attığı her adımda altındaki toprağın havaya uçtuğunu gördüğünde, bu işi yapmış olan kesinlikle Souvarine olacaktı.</p>
  </div>
</body>
</html>
