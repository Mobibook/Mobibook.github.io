<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Germinal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="baslik1">III</h1>

    <p>Sabah, daha gün doğmadan, madenci mahallelerinde bir hareketlilik baş göstermişti, kır yollarına, tüm ovaya yayılan bir çalkalanmaydı bu. Ama önceden kararlaştırıldığı gibi yola çıkılamamıştı; ortalıkta bir söylenti dolaşıyordu, süvari birliği ve jandarmalar ovada kol geziyorlardı. Gece Douai’den geldikleri söyleniyor; Rasseneur, Mösyö Hennebeau’yu durumdan haberdar ettiği için arkadaşlarını satmakla suçlanıyordu, hatta vagon sürücü kızlardan biri uşağı telgraf çekmek için postaneye giderken gördüğüne yeminler ediyordu. Madenciler yumruklarını sıkıyor, sabahın alacakaranlığında kepenklerin gerisinden askerlerin yolunu gözlüyorlardı.</p>

    <p>Saat yedi buçuğa doğru, güneş doğarken, sabırsızların yüreğine su serpen başka bir söylenti yayıldı. Haberin aslı astarı yoktu, grev başladığından beri Lille valisinin isteği üzerine ara sıra askerlerini yollayıp basit bir teftiş yaptıran general o gün yine bir devriye çıkartmıştı. Grevciler, arabuluculuk edeceği sözü vermesine rağmen her hafta gözlerini korkutmak üzere Montsou’ya birlikler gönderen bu validen nefret ediyorlardı. Süvariler ve jandarmalar sertleşmiş toprak üzerinde nalları çın çın öten atlarıyla mahallelerin arasından geçip sakince Marchiennes yoluna girdiklerinde, madenciler bu bön valiyle dalga geçmeye başladılar, tam işlerin kızışacağı bir sırada askerler çekip gitmişti. Saat dokuza kadar sükûnetlerini koruyarak evlerinin önünde beklerken, son jandarmaların kalenderce uzaklaşmasını izlediler. Montsoulu burjuvalar geniş yataklarında başlarını kuştüyü yastıklara gömmüş, uyumaya devam ediyorlardı. Müdüriyet konağında Madam Hennebeau’nun arabaya binip gittiğini görmüşlerdi, Mösyö Hennebeau çalışıyor olmalıydı, çünkü kapı ve pencereleri kapalı olan konak ölüm sessizliğine bürünmüştü. Ocaklardan hiçbiri askerî kordon altına alınmamıştı, bu durum olayların nasıl gelişeceğini kestirmesi gereken bir hükümetin tehlikeler karşısında nasıl öngörüsüz, nasıl basiretsiz davranabileceğinin bir göstergesiydi. Saat dokuza gelince, madenciler, bir gün önce ormanda kararlaştırdıkları buluşmaya gitmek üzere Vandame’a doğru yola koyuldular.</p>

    <p>Aslında Étienne, güvendiği üç bin arkadaşın hepsini Jean-Bart’da bulamayacağını hemen anlamıştı. Birçoğu gösterinin ertelendiğini sanıyordu; daha da kötüsü, çoktan yola koyulmuş olan birkaç kafile, kendisi gidip hemen başlarına geçmezse, davayı tehlikeye düşürebilirdi. Gün doğmadan yola çıkan yüz kadar işçi ormandaki gürgenlerin altında diğerlerini bekliyor olmalıydılar. Étienne’ in akıl danışmak üzere yanına uğradığı Souvarine omuz silkti: Azimli ve gözüpek on adam bu kalabalıktan çok daha fazlasını yapabilirdi; onlara eşlik etmeyeceğini söyleyerek önünde açık duran kitabı okumaya devam etti. Montsou’yu ateşe verip sorunu kolayca halletmek varken, işi yine duygusallığa döküyorlardı. Étienne bahçe yolundan çıkarken dökme ocağın önünde sapsarı bir suratla oturan Rasseneur’ü fark etti; üzerinden hiç çıkarmadığı o siyah elbisesiyle daha da heybetli görünen karısı ise, tatlı sert sözlerle onu azarlıyordu.</p>

    <p>Maheu, verilen söz tutulmalı diyordu. Böyle bir buluşma kutsaldı. Ancak, gece hepsinin heyecanını yatıştırmıştı; şimdi Maheu, bir felaket yaşanmasından korkuyor, arkadaşlarını doğru yolda tutmak için oraya gitmenin bir görev olduğunu söylüyordu. Maheude başıyla onayladı. Étienne kibarca, kimsenin hayatını tehlikeye atmadan devrimci bir tavır sergilemeleri gerektiğini tekrarlayıp duruyordu. Yola çıkmadan önce, evvelki gün kendisine ayrılan ekmeği yemedi, ama soğuktan etkilenmemek için peş peşe üç kadeh ardıç likörü içti, hatta ağzına kadar dolu bir matarayı da yanına aldı. Alzire çocuklarla birlikte evde kalacaktı. Dün çok koşturduğu için bacakları tutulan ihtiyar Bonnemort yatağından çıkamamıştı.</p>

    <p>Tedbirli davranarak ayrı yollardan gittiler. Jeanlin uzun zamandır ortada yoktu. Maheu ve Maheude, Montsou yoluna saparken, Étienne arkadaşlarıyla buluşmak üzere ormana yöneldi. Yolda, aralarında Yanık ve Levaque Kadın’ın da bulunduğu bir grup kadınla karşılaştı: Yürürken Mouquette’in getirdiği kestaneleri yiyor, karınlarını tok tutması için kabuklarıyla birlikte yutuyorlardı. Ama Étienne ormanda kimseyi bulamadı, arkadaşları çoktan Jean-Bart’a gitmişlerdi. Bunun üzerine koşmaya başladı, tam Levaque ve yüz kadar işçi avluya girerken, kendisi de ocağa vardı. Dört bir yandan madenciler sökün ediyordu, Maheuler ana yoldan, kadınlar tarlalardan geliyorlardı; başlarında önder, ellerinde silah olmayan darmadağınık kafileler halindeydiler, taşkın suyun yamaçlardan inişi gibi doğal bir akış içinde ilerliyorlardı. Étienne, gösteri izlemeye hazırlanır gibi bir asma köprünün üzerine çıkıp oturmuş olan Jeanlin’i fark etti. Daha hızlı koşarak en öndekilerle birlikte içeri girdi. Olsa olsa üç yüz kişiydiler.</p>

    <p>Kayıt bürosuna giden merdivenin tepesinde Deneulin görününce bir duraksama yaşandı.</p>

    <p>“Ne istiyorsunuz?” diye sordu Deneulin, sert bir sesle.</p>

    <p>Kızlarının gülerek kendisine el salladıkları araba gözden kaybolunca, tekrar huzursuzlanıp ocağa geri dönmüştü. Ama her şey yolundaydı, işçiler kuyuya inmiş, ocak faaliyete geçmişti, bunu görünce içine bir kez daha su serpilmişti; grevcilerin yaklaştığını haber aldığında başçavuşla konuşuyordu. Hemen ayıklama hangarının penceresine koşmuş, avluyu dolduran ve giderek artan kalabalığı gördüğünde kendi çaresizliğinin farkına varmıştı. Dört bir yanı açık bu binaları nasıl savunacaktı? Kendi işçilerinden olsa olsa yirmi kadarını çevresinde toplayabilirdi. Hapı yutmuştu.</p>

    <p>“Ne istiyorsunuz?” diye tekrarladı; bastırmaya çalıştığı öfkesiyle sapsarı kesilmişti, felaketini cesaretle karşılamaya gayret ediyordu.</p>

    <p>Hareketlenen kalabalıktan homurtular yükseldi. Étienne öne çıkarak konuşmaya başladı:</p>

    <p>“Beyefendi, buraya size zarar vermek için gelmedik. Ama işin her yerde durdurulması gerek.”</p>

    <p>Deneulin onu açıkça ahmak yerine koydu.</p>

    <p>“Ocağımda işi durdurarak bana iyilik yapacağınızı mı sanıyorsunuz? Silahı çekip beni sırtımdan vurmanızdan bir farkı yok bunun... Evet, adamlarım aşağıda ve yukarı çıkmayacaklar, ya da önce cesedimi çiğnemeniz gerekecek!”</p>

    <p>Bu sert çıkış bir uğultuya yol açtı. Maheu tehditler savurarak saldırmaya çalışan Levaque’ı zaptetmek zorunda kaldı, Étienne devrimci eylemlerinin meşruiyeti konusunda Deneulin’i ikna etmek için dil döküp duruyordu. Ama Deneulin karşılık olarak, çalışma hakkını öne sürmekteydi. Zaten böyle saçma sapan konularda tartışmayacağını, kendi ocağında kendi bildiği gibi davranacağını söylüyordu. Pişmanlık duyduğu tek şey, bu çapulcu sürüsünü dağıtmak için orada birkaç jandarma bulundurmayışıydı.</p>

    <p>“Tamamıyla benim hatam, başıma geleni hak ettim ben. Sizin gibi adamlar ancak zorbalıktan anlar. Hükümet de aynı hatayı yaparak sizi tavizlerle kandıracağını sanıyor. Elinize silah geçirmeyegörün, hükümeti alaşağı edersiniz siz, bütün derdiniz de bu zaten.”</p>

    <p>Étienne sinirden titriyor, ama hâlâ kendisini tutuyordu. Sesini alçalttı.</p>

    <p>“Beyefendi, sizden işçilerinizin yukarı çıkması için talimat vermenizi rica ediyorum. Arkadaşlarımın tepkilerinin önüne geçemeyebilirim. Bir felaketi önleyebilirsiniz.”</p>

    <p>“Hayır, gidin başımdan! Sizi tanıyor muyum? Benim işletmemde çalışmıyorsunuz, benimle tartışacak hiçbir şeyiniz olamaz... Ancak eşkıyalar bu şekilde yol kesip tehditler savururlar.”</p>

    <p>Şimdi bağırış çağırışlar Deneulin’in sesini bastırıyor, özellikle kadınlar ona hakaretler yağdırıyorlardı. O ise grevcilere kafa tutmaya devam ediyor, dediğim dedik kişiliğiyle içindekileri olduğu gibi boşaltarak rahatladığını hissediyordu. Nasıl olsa varını yoğunu yitireceğine göre, yararsız yaltaklanmaları ödleklik sayıyordu. Ama kalabalık giderek artıyordu, şimdiden sayıları neredeyse beş yüzü bulan işçiler kapıya doğru saldırdılar; Deneulin ezilmek üzereyken başçavuş onu sertçe geriye çekti.</p>

    <p>“Lütfen yapmayın efendim!.. Bir katliam yaşanacak. İnsanların bir hiç uğruna ölmeleri neye yarar ki?”</p>

    <p>Deneulin çırpınarak direniyordu, kalabalığa doğru son bir kez haykırdı.</p>

    <p>“Haydut sürüsü, tekrar eski gücümüze kavuştuğumuzda gününüzü göreceksiniz!”</p>

    <p>Adamları Deneulin’i çekip götürdüler; çıkan kargaşalıkta ön sıralarda bulunanlar merdivene doğru sürüklendiler, korkuluklar yıkıldı. Kadınlar ciyak ciyak bağırıyor, erkekleri kışkırtarak öne doğru itiyorlardı. Kilitli olmayan kapı kolayca açıldı. Ama merdivenler çok dardı, izdiham yaşanıyordu, en gerideki işgalciler diğer girişleri kullanmayı akıl etmeseler, içeri girmeleri çok uzun zaman alacaktı. Baraka, ayıklama hangarı, kazan dairesi, her taraf insanlarla dolup taştı. Beş dakika içinde bütün ocağı ele geçirmişler, üç katı da işgal etmişlerdi; kendilerine direnen bu patrona karşı kazandıkları zaferin coşkusuyla çılgınca yumruk sallıyor, avaz avaz bağırıyorlardı.</p>

    <p>Korkuya kapılan Maheu, saldırıya geçen ilk grubun arasına dalmaya çalışarak Étienne’e seslendi:</p>

    <p>“Adamı öldürmeye kalkmasınlar da!”</p>

    <p>Étienne de zaten o tarafa koşuyordu, Deneulin’in çavuşların odasına sığındığını anlayınca yanıt verdi:</p>

    <p>“Eee? Kabahat bizim mi olur yani? Adam kaçığın teki!”</p>

    <p>Aslında çok endişeli ve bu öfke patlamasına ayak uyduramayacak kadar da sakindi. Üstelik, kalabalığın dizginlerini elinden kaçırdığını, kendisinin daha önce düşünmüş olduğu gibi halkın iradesi doğrultusunda soğukkanlılıkla hareket etmeyip kudurganca davrandıklarını görünce önderlik gururu incinmişti. Boş yere onları sükûnete davet ediyor, gereksiz şiddet eylemleriyle düşmanlarının eline koz vermemeleri gerektiğini haykırıyordu.</p>

    <p>“Kazanlara!” diye bağırıyordu Yanık Kadın. “Ateşleri söndürelim.”</p>

    <p>Eline geçirdiği eğeyi hançer gibi sallayan Levaque, korkunç bir haykırışla kalabalığın uğultusunu bastırdı:</p>

    <p>“Halatları keselim! Halatları keselim!”</p>

    <p>Çok geçmeden hepsi aynı sözü yineliyordu; sadece, afallamış olan Étienne ve Maheu karşı çıkıyor, hengâmenin ortasında dil döküp sessizliği sağlamaya çalışıyorlardı. Sonunda genç adam sesini duyurabildi:</p>

    <p>“Ama arkadaşlar, aşağıda insanlar var!”</p>

    <p>Curcuna giderek artıyor, her kafadan bir ses çıkıyordu.</p>

    <p>“Ne yapalım! İnmemeleri gerekiyordu!.. Oh olsun hainlere!.. Evet ya, orada kalsınlar!.. Hem merdivenler var!”</p>

    <p>Merdivenleri düşünererek işi iyice inada bindirdiklerinde, Étienne boyun eğmesi gerektiğini anladı. Daha büyük bir felaketin meydana gelmesinden korkarak makine dairesine koştu; kuyunun üzerindeki halatlar kesilince, aşağı düşüp korkunç ağırlıklarıyla asansörleri ezebilirdi, hiç değilse bunu önlemek için asansörleri yukarı çekmek istiyordu. Makinist ve birkaç gündüz işçisi ortadan kaybolmuşlardı; Levaque ve iki arkadaşı dişli çarkın bulunduğu demir çatıya tırmanırlarken, Étienne hareket koluna yapışıp çekti. Asansörler sürgülerine henüz oturmuşlardı ki, çelik halatları kesmekte olan eğenin keskin sesi duyuldu. Ortalığa büyük bir sessizlik çökmüştü, eğenin çıkardığı ses tüm ocağı dolduruyordu adeta. Herkes başını kaldırmış, heyecan içinde bakıyor, bu sese kulak kabartıyordu. İlk sırada duran Maheu içinin vahşi bir sevinçle dolduğunu hissetti; sanki eğenin dişleri, bir daha inmek zorunda kalmayacakları bu sefalet çukurlarından birinin halatlarını keserek onları çileli hayatlarından kurtaracaktı.</p>

    <p>O sırada Yanık Kadın, barakanın merdivenlerinde gözden kaybolurken avaz avaz bağırıyordu:</p>

    <p>“Kazanlara! Kazanlara! Ateşleri söndürelim!”</p>

    <p>Kadınlar peşinden gidiyorlardı. Maheude, tıpkı arkadaşlarını sağduyuya davet eden kocası gibi, etrafı kırıp dökmelerine engel olmak için o tarafa koşturdu. İçlerinde en sakinleri oydu, haklarını kimseye zarar vermeden savunabileceklerine inanıyordu. Kazan dairesine girdiğinde, kadınlar iki ateşçiyi çoktan dışarı atmışlardı; eline büyük bir kürek geçirmiş olan Yanık Kadın ocaklardan birinin önüne çömelmiş, akkor halindeki kömürleri hırsla tuğla kaplı döşemeye boşaltıyor, kömürler siyah bir duman çıkararak orada yanmaya devam ediyordu. Beş jeneratörü çalıştıran on ocak vardı. Çok geçmeden diğer kadınlar da işe giriştiler, Levaque Kadın küreğine iki eliyle yapışmış, Mouquette alev almasın diye eteğini kalçalarına kadar sıvamıştı; hepsinin suratı bu cehennem alevlerinin yansımasıyla kıpkırmızı kesilmiş, kan ter içinde, saç baş darmadağınık. uğraşıp duruyorlardı. Döşemenin üzerindeki kömür yığını yükseliyor, kızgın sıcaklık yüzünden geniş kazan dairesinin tavanında çatlaklar meydana geliyordu.</p>

    <p>“Yeter artık!” diye haykırdı Maheude. “Yangın çıkacak.”</p>

    <p>“İyi ya!” diye karşılık verdi Yanık Kadın. “Eğrisi doğrusuna varır... Ah lanet olasıcalar! Kocamın ölümünü onlara ödeteceğimi söylemiştim!”</p>

    <p>O sırada, Jeanlin’in tiz sesi duyuldu.</p>

    <p>“Dikkat edin! Ateşleri söndürüyorum! Buharı olduğu gibi salacağım!”</p>

    <p>İçeri ilk girenlerden biri olan Jeanlin, kalabalığa karışmış, ortalık birbirine girince keyiften dört köşe olarak nasıl bir kötülük yapabileceğini düşünmeye başlamıştı; sonunda aklına buharı salmak için boşaltma musluklarını açmak gelmişti. Buhar bir patlama şiddetiyle fışkırırken, beş kazan kulakları sağır eden gök gürültüsü gibi bir ıslıkla boşalıverdi. Buhardan göz gözü görmez olmuş, zeminde yanmaya devam eden kömürler sönmeye yüz tutmuş, kadınlar kukla gibi kesik kesik hareket eden gölgelere dönüşmüşlerdi. Beyaz buhar burgaçların gerisinde, sadece galerinin tepesine çıkmış olan çocuk seçilmekteydi, halinden çok memnun görünüyordu, bu kasırgayı yaratmış olmanın sevinciyle ağzı kulaklarındaydı.</p>

    <p>Bu karmaşa yaklaşık on beş dakika sürdü. Tamamen sönmeleri için kömür yığınlarının üzerine birkaç kova su dökmüşler, böylece yangın ihtimalini ortadan kaldırmışlardı. Ama kalabalığın öfkesi yatışacağı yerde iyice kabarıyordu. Erkekler çekiçleri kapmış, kadınlar da ellerine birer demir çubuk geçirmiş, aşağı iniyorlardı; jeneratörleri kırmaktan, makineleri parçalamaktan, ocağı yerle bir etmekten söz ediyorlardı.</p>

    <p>Durumu haber alan Étienne, Maheu ile birlikte olay yerine koştu. O bile intikam taşkınlığına kapılıp kendini kaybetmeye başlamıştı. Yine de mücadeleyi elden bırakmıyor; artık halatların kesildiğini, ateşlerin söndüğünü, kazanların boşaldığını, yani çalışmanın mümkün olmadığını söyleyerek sakin olmaları için yalvarıyordu. Ama kimsenin dinlediği yoktu, bir kez daha onu ezip geçeceklerdi; tam o sırada dışarıda, merdiven bacasına açılan alçak kapının önünde yuhalama sesleri yükseldi.</p>

    <p>“Kahrolsun hainler!.. Rezil ödlekler sizi!.. Hepiniz kahrolun!”</p>

    <p>Kuyudaki işçiler yukarı çıkmaya başlamışlardı. Gözleri gün ışığından kamaşan ilk çıkanlar, öylece durup gözlerini kırpıştırıyorlardı. Ardından, peş peşe direnişçi işçilerin önünden geçtiler, anayola ulaşıp kaçmaya çalışıyorlardı.</p>

    <p>“Kahrolsun alçaklar! Kahrolsun sahte kardeşler!”</p>

    <p>Grevcilerin hepsi oraya koşmuştu. Üç dakika geçmeden, binalarda kimse kalmadı; Beş yüz Montsoulu işçi iki sıra halinde dizilerek, aşağı inen Vandamelı hainleri aralarından geçmeye zorluyorlardı. Paçavrayı andıran giysileri, çamurdan kapkara olmuş suratıyla merdivenin başında beliren her işçi yuhalamalara, çirkin şakalara maruz kalıyordu: Şuna bakın, bir karış boyu var, götten bacağın teki! Şurdakinin burnunu <em>Volkan</em>’daki şıllıklar yemiş! Ya şuna ne demeli, gözündeki çapaklarla on katedralin mum ihtiyacı karşılanır! Şu kıçı dümdüz olana bakın, fasulye sırığı mübarek! Yuvarlana yuvarlana yukarı çıkan, memeleri karnına, karnı kıçına sarkmış tostoparlak bir vagon sürücü kız çılgınca kahkahalara yol açtı. Ona el atmaya çalışıyorlar, alayların dozu kaçıyor, giderek acımasızlaşıyordu, neredeyse kuyudan çıkanlara sille tokat girişeceklerdi; o zavallılar ise her an inebilecek olan darbeyi göz ucuyla kollayarak hakaretleri sineye çekiyor, tir tir titreyerek sessizce grevcilerin önünden geçiyor, nihayet ocak sınırları dışına çıkabildiklerinde kurtulmanın sevinciyle hızlı bir koşu tutturuyorlardı.</p>

    <p>“Vay canına, içerde kaç kişiymişler böyle?” dedi Étienne.</p>

    <p>Çıkanların ardı arkası kesilmediği için hayret ediyor, çalışanların açlık korkusuyla ya da çavuşların tehdidiyle aşağı inen üç beş işçiden ibaret olmadıklarını düşününce öfkeleniyordu. Demek ormanda kendisine yalan söylenmişti! Neredeyse Jean-Bart’ın tamamı kuyuya inmişti. Ama Chaval’in kapı eşiğinde dikildiğini görünce kendini tutamayıp üzerine yürüdü.</p>

    <p>“Lanet olasıca! Bize verdiğin buluşma sözü bu muydu?”</p>

    <p>Küfürler yağmaya başladı, hainin üzerine çullanmak isteyenler itişip kakışıyorlardı. Nasıl olurdu? Daha bir gün önce kendilerine yemin etmişti, oysa şimdi diğerleriyle birlikte kuyudan çıkıyordu. Herkesle dalga geçiyordu anlaşılan!</p>

    <p>“Tutun şunu! Kuyuya atalım! Kuyuya atalım!”</p>

    <p>Korkudan sapsarı kesilen Chaval, kekeleyerek bahaneler bulmaya çalışıyordu. Ama kalabalığın öfkesi Étienne’e de bulaşmıştı, gözü dönmüş bir halde Chaval’in lafını kesti.</p>

    <p>“Bizimle olmayı kendin istemiştin; madem öyle, ol bakalım... Yürüsene öküz herif!”</p>

    <p>Başka bir bağırtı Étienne’in sesini bastırdı. Şimdi de kapıda Catherine görünmüştü, parlak güneş ışığı gözlerini kamaştırmış, kendisini bu vahşilerin ortasında buluverince korkuya kapılmıştı. Yüz iki merdiveni tırmandıktan sonra bacakları tutmaz olmuş, avuçları kan içinde kalmıştı, soluk soluğaydı; onu gören Maheude elini kaldırıp üzerine atıldı.</p>

    <p>“Seni kaltak seni, demek sen de aşağı indin ha!.. Annen burada açlıktan geberirken, sen o pezevengin için ona ihanet ediyorsun ha!”</p>

    <p>Maheu onun kolunu tutup tokat atmasını engelledi. Ama o da kızını tartaklıyor, tıpkı karısı gibi o da kızıp köpürüyordu, ikisi de kendilerini kaybederek herkesten çok haykırmaya başlamışlardı.</p>

    <p>Catherine’i görmek Étienne’i iyice çileden çıkarmıştı.</p>

    <p>“Hadi yürüyün arkadaşlar! Diğer ocaklara gidiyoruz! Sen de bizimle geliyorsun pis domuz!” deyip duruyordu.</p>

    <p>Chaval barakadan pabuçlarını alıp, yün kazağını donmuş omuzlarına atacak zamanı ancak buldu. Hepsi onu itip kakıyor, ortalarından koşmaya zorluyorlardı. Paniğe kapılan Catherine de pabuçlarını ayağına geçirip, soğuklar başladığından beri üzerinden çıkarmadığı eski erkek ceketinin düğmelerini ilikledi ve sevgilisinin peşinden koşmaya başladı, Chaval’in yanından ayrılmak istemiyordu, onu öldüreceklerine inanmıştı.</p>

    <p>Jean-Bart iki dakika içinde boşalmıştı. Jeanlin eline bir toplanma borusu geçirmiş, sanki bir sığır sürüsünü toplamaya çalışır gibi boğuk sesler çıkararak üflüyordu. Yanık, Levaque Kadın, Mouquette ve diğer kadınlar rahat koşabilmek için eteklerini toplamışlardı; Levaque elindeki baltayı bando şefinin çubuğu gibi sallıyordu. Dört bir yandan kendilerine katılan işçilerle birlikte sayıları bine yaklaşmıştı, bir kez daha taşkın bir sel gibi yollara dökülmüş, düzensiz bir şekilde ilerliyorlardı.</p>

    <p>Çıkış yolu çok dar olduğu için tahtaperdeleri yıkıp geçtiler.</p>

    <p>“Ocaklara! Kahrolsun hainler! Çalışmaya son!”</p>

    <p>Jean-Bart aniden derin bir sessizliğe gömüldü. Ocakta ne bir ses, ne bir nefes vardı. Deneulin çavuşların odasından çıktı, bir el işaretiyle kendisini izlemelerini engelleyerek tek başına madeni dolaşmaya başladı. Yüzü solgun olsa da kendisi sakindi. Önce kuyunun önünde durdu, başını yukarı kaldırarak kesilmiş halatlara baktı: Çelik uçlar işe yaramaz halde öylece sallanıyordu, eğenin sürtündüğü yerler, siyah yağ lekelerinin ortasında pırıl pırıl parlayan açık yaralar gibiydi. Ardından, makine dairesine çıktı, felç olmuş devasa bir uzvun eklem yeri gibi hareketsiz duran kola baktı, soğumuş metale dokunduğunda bir ölüye değmiş gibi ürperdi. Sonra kazan dairesine indi, kapakları ardına dek açık, suyla dolu, sönmüş ocakların önünde ağır ağır yürüdü, jeneratörlere ayağının ucuyla vurdu, kof bir tıngırtı çıktı. Evet, işi bitmiş, mahvolmuştu! Halatları onarıp, kazanları yeniden yaksa bile çalışacak işçiyi nereden bulacaktı? Grev on beş gün daha sürecek olsa iflası kaçınılmazdı. Bu kesinleşmiş felaket karşısında, Montsoulu haydutlara kin duymuyordu artık, bunun yüzlerce yıl öncesine dayanan ortak bir hatanın sonucu olduğunu, bu işte herkesin suçu bulunduğunu hissediyordu. Onların vahşi olduklarından şüphesi yoktu ama bu vahşiler okuma yazma bilmiyor, açlıktan kırılıyorlardı.</p>
  </div>
</body>
</html>
