<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/Stylesheet.css" type="text/css" rel="stylesheet"/>
</head>
<body>
<h2>KAZA ANILAR</h2>
<p class="left3"><i>Burcu Günüşen’e,</i></p>
<p class="left3"><i>Esaslı bir kız olduğu için.</i></p>
<p><br/></p>
<p>Saat çaldı</p>
<p>Tepesine vurdum, bugün de kelek çıkmıştı </p>
<p>Kan kırmızı günler azdı.</p>
<p>Yan yatmış çerçevesi kırık bir fotoğrafta uyukluyordun. </p>
<p>Bir kaza anında kırmıştım.</p>
<p>Tekerlek havada dönüyordu</p>
<p>Kedi kuyruğunun etrafında</p>
<p>Telefon parazit yapıyor</p>
<p>Ve kurt düşüyordu içime tüm seslerden</p>
<p>Muhtemelen bizi dinliyorlardı.</p>
<p><br/></p>
<p>Akşam hatıraların yaşlı patronuydum.</p>
<p>Son hatırladığım buydu.</p>
<p>İtirafın dibine de vurmuş olabilirdim</p>
<p>Galiba sosyal fıstıkların oturduğu bir yan masa da vardı.</p>
<p>Taksici ile kavga etmiş de olabilirdim galiba</p>
<p>Allahım bu yastığın ne güçlü pazuları vardı</p>
<p>Başım yine yarım kalmıştı.</p>
<p><br/></p>
<p>Şiirin yankısı yoktu, gelip çarpıyordu sabah sabah </p>
<p>Kurşun dökülse bile</p>
<p>Göz boncukları parçalanıyordu hayatıma yakın bir yerlerde </p>
<p>Hiçbir örgüt üstlenmiyordu saldırıyı.</p>
<p>Kendimi okutmaktı en iyisi </p>
<p>En iyisi üfürmeye inanmaktı.</p>
<p>En iyisi bir kazazede gibi aciz gelmelerini beklemekti </p>
<p>Ekmek kırıkları gibi taşırken ayaklarımı karıncalar.</p>
<p>Boş kâğıdın başına kim oturacaktı benden sonra.</p>
<p>Kaç kadın gelmişti, kaç kadın geçecekti.</p>
<p>Bıkmıştım artık bu kahraman kadınlardan </p>
<p>Hepsinin kahraman olması şart mıydı yani.</p>
<p>Biri olsun şiirinin kadını olamaz mıydı?</p>
<p>Ve sevgililer gününde kızgın bir suratla </p>
<p>Hareket çekerken çekilmiş fotoğrafımla </p>
<p>Şantaj yapıyordu bu kadınlar bana.</p>
<p>Kahretsindi onları Allah.</p>
<p>Boş ol. Boş ol. Boş ol.</p>
<p>En azından dört kadın alırdı şiirim daha.</p>
<p><br/></p>
<p>Havla havla açılırsın dedim içimde akşamdan kalmış köpeğe </p>
<p>Hayli içip Burcu ile akşam</p>
<p>Haddini bilmeyenlere haddini bildirme örgütünü kurmaya karar vermiştik.</p>
<p>HGB olacaktı kısaltılmış ismimiz</p>
<p>Çünkü sarhoştuk ve hadlerle ilgili sorunları olanlar</p>
<p>En nihayetinde verem olurdu.</p>
<p>Çeşitli sloganlar bulduk tanıtım faaliyetlerimiz için </p>
<p>Serhat haddimiz değildir, ilk aşkımızın adıdır.</p>
<p>Haddi müdafaa yoktur zatı müdafaa vardır...</p>
<p>Sonra peçetelere yazdığımız sloganlarımızla ilk pullama çalışmasını yaptık.</p>
<p><br/></p>
<p>Bir yığın kaza anılarım vardı.</p>
<p>Gözlerim durmadan batıyordu kazayla </p>
<p>Titanik değildi, balıkçı sandalı en fazla </p>
<p>Lenslerimi çıkarıp kedimi taktım.</p>
<p>Şimdi daha iyiydi, sanki halktan biriymişim gibi.</p>
<p>2.75 miyoptum ve çizdirmeye de hiç niyetim yoktu.</p>
<p>Göz görmeyince gönül kanatlanırdı insanlığa doğru.</p>
<p>Dev ekrandaki mariah karey bacaklarını sallıyordu</p>
<p>Olmamıştı, yakışmamıştı, ayıp etmişti</p>
<p>Neredeydi romantizm, alay mı ediyordu bu kadın bizimle yani?</p>
<p><br/></p>
<p>Sabahları suratımızda ateşi sirkeli suyla düşürülmüş bir ifade olurdu </p>
<p>Ne zaman gizlemeye niyetlensem kendimi </p>
<p>İtirafın dibine vuruyordum.</p>
<p>Ne zaman yazmaktan kaçsam </p>
<p>Banyoyu kireç çözücüye buluyordum.</p>
<p>Yazmaktan kaçtığımda mavi sular köpürüyordu kirli fayans aralarında </p>
<p>Allahım yaratıcı olmazdı bu kadar da insan</p>
<p><br/></p>
<p>Burcu "niza çıkarmaktan" korkmazdı</p>
<p>İkimiz bir partinin niza çıkarmaktan korkmayan hizbiydik</p>
<p>Ayağımızı sürüyerek girdiğimiz bütün boş barlar doluyordu.</p>
<p>Sağ omuz meleğimde ağrı vardı.</p>
<p>Sol omuz meleğim kanatları ile kulağımı gıdıklıyordu </p>
<p>Kabul günlerinde keklediler annelerimizi dedim Burcu’ya </p>
<p>Ve onları kısırlaştırdılar.</p>
<p>Az önce dolmuş boş bir bar için dandik bir konuydu </p>
<p>Burcu ters ters baktı.</p>
<p>Piton Pakize nerde peki o zaman?</p>
<p>Burcu yine ters ters baktı.</p>
<p>Önceki hayatımda cennette selpak satan bir cenin miydim acaba? </p>
<p>Acaba niye ters ters bakıyordu bu kız bana?</p>
<p>Gençken bira içerken ikide bir tuvalete gitmem gerekmiyordu</p>
<p>Çünkü içerken çok ağlıyordum</p>
<p>Biralar gözlerimden fışkırıyordu</p>
<p>Yaşlanınca ben de, biralar da doğru yolu buldu.</p>
<p>Topuklu ayakkabıyı ararken kapılarda aceleyle </p>
<p>Burcu’nun gülümsediğini gördü ardımdaki gözlerim </p>
<p>Bu kadar soytarılıktan sonra gülsündü tabii biraz</p>
<p><br/></p>
<p>Burcu’nun mektubunu nerede okumalıydım </p>
<p>Evde mi, yolda mı?</p>
<p>Eriyen merdivenlerde mi?</p>
<p>Şairle olan husumetim bitmemişti.</p>
<p>Her yerde okuyabilirdi bırakılırsa mektubu bu çatlak kadın</p>
<p>- Şiirlerde mektup okunmamalıdır.</p>
<p>- Okunabilir!</p>
<p>- Okunmaz bence</p>
<p>- Karakter atıcam çekil istersen bu sayfadan çarpmasın </p>
<p>- "Bütün kötü şairler kendilerini özgür zannedenlerden çıkar"</p>
<p>- Doğmuş olmanın sakıncasından bahsedip bahsedip </p>
<p> Sonra doksanında alzaymırdan öldü onu söyleyen adam</p>
<p>- Bence yine de şiirde mektup okunmaz</p>
<p>- Okunabilir!</p>
<p>- Neden?</p>
<p>- Farzı mahal bir okuma önerisi olarak sunuyorum okuruma.</p>
<p>- Hadiii leeeynnn. Okurunu yiyim. Çok okuyolar da</p>
<p><br/></p>
<p>Burcu’nun mektubunu okudu hakikaten</p>
<p>Yanağına yapışmış bir deniz anası</p>
<p>Başında çamurlu yosunlarla</p>
<p>Nefes nefese fırladı beyaz bir kâğıdın boşluğuna</p>
<p><br/></p>
<p class="p0">"Bu akşam Pulbiber Mahallesinin şarkılarıyla uyuyacağım. Acılı ama nikbin şarkılar... Ümitvar olmamak nikbinliğe engel olamamış. Şiirle ne yapılır, bu konuda kural koyucular var mıdır bilmem ama, ben senin şiirlerini; taşıtlara binerken, giderken, gelirken, en çok korktuğumda, en çok endişelendiğimde, uykudan önce, tutuklamalardan sonra mırıldanacağım, acısını yemeklerime katacağım, üstüne tatlı yiyip içimi bayıltacağım. Sonra yeniden okuyacağım. Çok sağol...</p>
<p class="p0">Burcu“</p>
<p><br/></p>
<p>Dönüşte mahallede kavga vardı.</p>
<p>Ne var be! Ne var!</p>
<p>İn aşağı zilli!</p>
<p>İnmiyorum polis çağır!</p>
<p>Şahit yazarlar diye korkmadan izledim kavgayı </p>
<p>Ben doğuştan şahidim.</p>
<p>Sivilceden fışkıran irin gibi aniden anlatırım her şeyi </p>
<p>Kim ne derse desindi</p>
<p>Sağ omuz meleğimin kendi kaderini tayin hakkı vardı.</p>
<p><br/></p>
<p>Ortalık ay çekirdeği cesetleri ile kaplıydı.</p>
<p>Kadınlar çay ve kavga ile sarhoş devam ediyorlardı. </p>
<p>Çıt-çık-orospu-çıt-çık-pezevenk-çıt-çık...</p>
<p><br/></p>
<p>Erimiş bir merdivene oturup dinledim.</p>
<p>Benimki düzyazıya kaçmıştı</p>
<p>İlk defa dizelerimin kaç santim olduğunu düşünmek zorunda kalmıştım. </p>
<p>Sersemce işlevden söz etmek için de geç bir saatti </p>
<p>Çıtçık-akıllanmayan karıyı şeetsin mahalle muhtarı-çıtçık.</p>
<p>Bu erimiş merdivenlerde oturarak ne yapmaya çalışıyordum. </p>
<p>Ellerimi kot montumun ceplerine sokup dalgın dalgın bakınca </p>
<p>Ne olmuş oluyordu yani.</p>
<p>Terk edilmiştim. Bu kesindi.</p>
<p>Şimdi geriye gözleri ketılın ışığı gibi yanıp sönen kediler kalmıştı.</p>
<p>Bir farkla ki kediler su kaynatmazdı </p>
<p>Ve kediler insanı yarı yolda bırakmazdı.</p>
<p>Kurumuş biber dizileri balkonlarda tuhaf sesler çıkarıyordu.</p>
<p>Acı sesleri seviyordum bu kesindi.</p>
<p>Boynuma biber iskeletleri takıp çıplak dolaşan bir vahşi olacaktım</p>
<p>Soluk aldık sıra boğazıma kaçan gölgeleri dışarı üflüyordum</p>
<p>Tanrılar ruh üfler şairler gölge</p>
<p>Bak işte bunu hemen yazmalıydım</p>
<p>Heyhaaaat diye bağırıp enselenmenin de âlemi yoktu</p>
<p><br/></p>
<p>Başka biri oluyordu,</p>
<p>Erimiş merdivenlerde oturan başka biri</p>
<p>Bu başka biri kulaktan kulağa oynuyordu hayatımla</p>
<p>Ya da sessiz sinema</p>
<p>Uzun zaman valizleriyle yaşamıştı.</p>
<p>Toplamış tekrar yerleştirmiş tekrar boşaltmış </p>
<p>Hiçbir yere sığmayan dizeler buruşmuştu valizlerde </p>
<p>Eşyaları toplarken ağlamalıydı.</p>
<p>Toplanırken ağlamalıydı eşyalar da </p>
<p>En çok şiirlerde ağlardı eşyalar.</p>
<p>Eski sandalyeler en iyi şiirde gıcırdardı </p>
<p>Kertenkele masal torbasından çıkmıştı </p>
<p>Bu olmuştu çocukluğumda </p>
<p>Kuyruğu da kopmuştu.</p>
<p>Kazaya imanım tamdı, müşriktim kadere karşı </p>
<p>Eşyalar için en çok şairler ağlardı.</p>
<p>Anısı olan bir yüzüğü</p>
<p>Ancak şiir takabilirdi tombul dize parmaklarına </p>
<p>Dişleyebilirdi şiir bir el bombasını keyifle elma </p>
<p>Armut dersem zaten </p>
<p>Hiç.</p>
<p>Çıkmazdı şair sığınılan bu çürük diş kovuğundan</p>
<p>Başka biri oluyordu</p>
<p>Bakır cezveleri ocakta unutup yakan,</p>
<p>Evde aniden peydahlanan kahverengi kelebeğin </p>
<p>Tanrının gönderdiği bir müfettiş olduğuna inanan </p>
<p>Saç diplerinde naftalin, saç diplerinde sıcak kum şiirin </p>
<p>Çözülmeyecekti neşenin kepek sorunu artık hiç.</p>
<p>Hiçbiri "buzdan anahtarları" kapı açılmadan eriyen. </p>
<p>Turistlere inançsız dönen dervişler </p>
<p>Dönen dönsün benim başım dönüyor </p>
<p>Hıçk.</p>
<p><br/></p>
<p>Başka biri oluyordu</p>
<p>Boğazı düğümlenmiş prezervatif acılar çekiyordu insanlar. </p>
<p>Hayatımla kulaktan kulağa oynayan bir şair </p>
<p>Konserve açarken yaralanıyordu.</p>
<p>Şair seyahatlerinde pegasusu tercih etmektedir </p>
<p>Şiirde sanal reklam uygulaması başlattık </p>
<p>Nasıl olsa kimse izlemez </p>
<p>Karnımdaki otuzyedi ekran televizyonu hiç </p>
<p>İncinmiyordu başka biri.</p>
<p>Bana ilk komployu hiç komplo teorisi olmayanınız kursun </p>
<p>Nasıl yanak ama ha?</p>
<p>- Ne onbir eylülü baba ya yoksa on ikimiydi</p>
<p>- Dolaştırıyorsun sen beni</p>
<p>- Dolaştırmıyorum abla</p>
<p>- Şikâyet etcem seni şoförler odasına...</p>
<p>Tutunamayanları okuduğu için tutunamayan olmayacağını sanan ahmak</p>
<p>- Buyur abla?</p>
<p>-Yok bişey. Dolaştırıyorsun sen beni</p>
<p>- Dolaştırmıyorum abla</p>
<p><br/></p>
<p>Başka biri oluyordu</p>
<p>Kaza anlarında bir elmayı ısırırken patlatan biri</p>
<p><br/></p>
<p>Barbunya kokulu bir tetanos mu olmalıydı şairin sonu? </p>
<p>Hiç.</p>
<p>Böğrümde bir parmak Tarzan, Ceyn,Tarzan, Ceyn</p>
<p>Ehlileşmek istemiyorum mu sanki</p>
<p>Hiç</p>
<p>Dizlerimi döve döve yazmak istiyorum mu artık </p>
<p>Hiç</p>
<p>Ağlayarak yazmak istiyorum mu artık </p>
<p>Hiç</p>
<p>Yas pastasından düşen büyük dilimi avuçlayıp</p>
<p>Yüzüne fırlattı mı onu</p>
<p>Hiç.</p>
<p>Tırnaklarını saklayan bir kedi patisiyle</p>
<p>Dokundu mu gözyaşlarına</p>
<p>Hiç</p>
<p>Ruh mübadelesinde albino bir kraliçeye sürüldünüz mü </p>
<p>Hiç</p>
<p>"Kalbi kırık öleceğim" mi sanıyorsunuz </p>
<p>Hiç</p>
<p>Hayatıma patates baskısı bir son istiyorum mu </p>
<p>Hiç</p>
<p>Bir olmayacağız HİÇ</p>
<p><br/></p>
<p>Az sonra yol soran cesetlerin morgda mesaisi başlardı </p>
<p>İç sıkıntısı mesaisi</p>
<p>Parlak kravatları ile boyun yaralarına kompres yaparlardı </p>
<p>Yüzleri günlük gazete adamlarla karşılıklı gidilen mesai </p>
<p>Evrak çantası nasırını dişleyerek koparan </p>
<p>Çekmecelerde ceset mühürlü kâğıtlar yatardı.</p>
<p>Şairi kin ve düşmanlığa teşvikten.</p>
<p><br/></p>
<p>Kindar develer gibi baktım ona formaldehit kokarak</p>
<p>Gözlerimdeki ateşli silah yarasıyla kırmızı baktım</p>
<p>Hatıralarımın patronuna son kez baktım</p>
<p>Kesici delici alet yarasıyla kırmızı</p>
<p>Elinde sıktığı taş kadar katı baktım</p>
<p>Ona, ona çarpan şey kadar yakın</p>
<p>Buğulanmayan bir ayna arayarak soluğunda</p>
<p>Albino kraliçeme ve kılıcına baktım</p>
<p>Pelerininden sökülmüş yamalarına dokundum tırnaklarımı saklayarak</p>
<p>Teşhis ettim onu benekli derisinden</p>
<p>Göbek deliği</p>
<p>Hiç.</p>
<p>Yoktu.</p>
<p>Kapanmıştı.</p>
<p>Sanki</p>
<p>Hiç.</p>
<p>olmamıştı.</p>
<p><br/></p>
</body>
</html>