<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/Stylesheet.css" type="text/css" rel="stylesheet"/>
</head>
<body>
<h2>PULBİBER MAHALLESİ TARİHİ</h2>
<p>Mahallemizde fazla aşk, fazla kediyi,</p>
<p class="left3">fazla kedi fazla felaketi kovalardı.</p>
<p>Havaya ateş eden tabancalardı isli binalar.</p>
<p>Herkes şiir kişisiydi, Zeyna<a id="footnote1"></a><a href="../Text/dipnotlar.html#bookmark1"><sup>[1]</sup></a> şiir kedisi </p>
<p>Gözleri fotoğraflarda kırmızı çıkan bir albino </p>
<p>Herkesin badiresi vardı, herkesin felaketi </p>
<p>Alışverişlerde bir badireye iki felaket trampa.</p>
<p><br/></p>
<p>Bir deliydi mahallemiz ilaçlarını içmeyi unutmuş </p>
<p>Mahallenin sapığı mantosunun önünü açıp </p>
<p>Düşlerinin pul pul dökülen derisini gösterirdi </p>
<p>Leman’a Minör hayatların majör depresyonu,</p>
<p>Eklem yerlerinde iyileşmezdi egzama.</p>
<p>Ay sedefe yakalanmış yüzüyle</p>
<p>Saklanırdı bulutların arasında</p>
<p>Aniden açılan bir bavuldan</p>
<p>Sokağın ortasına, tekerlenerek çıkardı sonra.</p>
<p><br/></p>
<p>Fazla sıkmaktan kopmuş diş telleri sarkardı ağzımızdan </p>
<p>Dükkân çoktan senindi bizde ahenk kalmış olsa. </p>
<p>Komşulaar... Komşular! Yetişin ritmimi bozdular.</p>
<p>"Sus kıııızz somyanın yayı mı fırladı bir tarafına..."</p>
<p><br/></p>
<p>Mahallemizde her şey grafiti sanatına hizmet ediyordu </p>
<p>Sprey boya kusardı duvarlarımız sabahları </p>
<p>"Çöp tenikesini orozpu karı gibi gezdirme lan"</p>
<p><br/></p>
<p>Şiir şiir olalı böyle şiirsizlik görmemişti.</p>
<p><br/></p>
<p>Acılarınızın karnı bahar olmuş madam dedi Zeyna! </p>
<p>Kelimeler içimde film çeviriyorlardı </p>
<p>Karnımdan şarkılar çıkacak Zeyna dedim </p>
<p>Karnımdan ışıklar...</p>
<p>Karnım otuz yedi ekran bir televizyona dönüşecek </p>
<p>Ve izlenme oranı yüksek bir paranoyak gibi,</p>
<p>Güneş sisteminden uzaklaşan bir gezegen gibi </p>
<p>Karnımdan çıkan şiirleri yazacağım.</p>
<p>Ve sonra göbek deliğime basıp şiiri kapatacağım.</p>
<p><br/></p>
<p>Bu son derece acıklı durum için ne yapabiliriz Zeyna? </p>
<p>Elleri titreyen Türkan Şoray için ne yapabiliriz, </p>
<p>Leğende çırpınıp duran balıklar için?</p>
<p>Ay böyle tencere kapağı gibi yuvarlanırken sokakta </p>
<p>Ortalığa çeki düzen verecek bir kadın lazım </p>
<p>Önce acısını almak,</p>
<p>Şerit şerit soymak, sonra bekletmek biraz tuzlu suda... </p>
<p>Kara sularını akıtmak lazım.</p>
<p>Bunlar bizim tariflerimiz, mahallemizin </p>
<p>Kim koklasa hayat pişirmiş bu kızları der.</p>
<p>Dünyaya bir kadının eli değse Zeyna!</p>
<p>Şöyle ağır bir halı gibi çırpılsa </p>
<p>Tozlar havalansa...</p>
<p><br/></p>
<p>Senin için iyilik melekleri kopyalasın hayat!</p>
<p>Şeytan yapıştırırsın inşallah hayat sayfanın ortasına!</p>
<p>Bu davada maykıl ceksın gibi aklanırsın inşallah!</p>
<p>Ekmek fırınları gibi maya kokasın, teknelerden taşasın...</p>
<p><br/></p>
<p>İnsanlar için dualar ve beddualar icat etmekten başka </p>
<p>Ne yapabiliriz Zeyna?</p>
<p><br/></p>
<p>Mahallemizde her kalpten bir ok fırlıyordu </p>
<p>Hatıra defteri sanatına doğru.</p>
<p><br/></p>
<p>Leman’la Taksim’deki banklara oturup iğrenç yedik. </p>
<p>Tespihimi çekiyordum.</p>
<p>Tırnak etlerimi koparmamak için, cumartesiydi. </p>
<p>Kadınlar paskalya yumurtaları gibi süslüydü.</p>
<p>Her şeyin kırığının alındığı </p>
<p>Voltajı düşük fakirhaneler gibiydik.</p>
<p>Kırık pirinç, kırık yumurta... Semt pazarından ucuza. </p>
<p>Kalbin kırığından söz etmeye sıra bile gelmiyordu.</p>
<p><br/></p>
<p>Beklemek üzerine felsefe kitabıydık</p>
<p>Her şeyi bekliyoruz diyorduk</p>
<p>Hayattan ne beklediğimizi soranlara</p>
<p>"Her şeyi" deyip iğrençlerimizi dişliyor</p>
<p>Tespihimiz şeytan tırnaklarından eşiklere takılıyor</p>
<p>Takılıp tökezliyordu ara ara.</p>
<p>Hayat gözlerini yummuş soruyordu durmadan </p>
<p>El el üstünde kimin eli var?</p>
<p>Şapkadan tavşan çıkaran şairler okulundan atılmış </p>
<p>Kol manşetinden şiir çıkaranlara intisap etmiştik. </p>
<p>Acaip dalgalar geçiyordu üstümüzden.</p>
<p><br/></p>
<p>Rutubetten akmayan tuzluklardan farkımız yoktu</p>
<p>Biraz pirinç atmak lazımdı bana</p>
<p>Kıçına vurarak şiir ekeledim ortalığa</p>
<p>Aranıyor ilanlarındaki resmi de benzemiyordu kendine</p>
<p>Kayıp bir şiir çıkardım</p>
<p>Aaaaa dedi Leman şaşırdı.</p>
<p>Dizelerden birini düşürmüş ve sonra bulamamıştım. </p>
<p>Haytalığa gitmiş olabilirdi ya da sinemaya.</p>
<p>Tabelamı astım:</p>
<p>Bu şiirde asgari sanat tarifesi uygulanmaktadır!</p>
<p>Sonra bağırdım:</p>
<p>Bul karoyu al parayı!</p>
<p>Bizi ancak dili ile sinek avlayan kurbağalar paklardı</p>
<p><br/></p>
<p>Karasevda AŞ’nin hissedarları</p>
<p>Kuruyup bir kabuktan ibaret kalmış karafatmalar</p>
<p>Siğil gibi yapışanlar ve derbeder olanlar</p>
<p>Halka açılıp hisseleri elinde patlayanlar</p>
<p>Fonları düşük yapanlar aşktan</p>
<p>Vareste tutulanlar hayattan</p>
<p>Pulbiber Mahallesinin sakin olamayanları</p>
<p>Bağbozumu olanlar, kayatuzundan turşu kurulanlar</p>
<p>Zaman zaman merdiven başlarının</p>
<p>Örümcek ağlarından saçlarını okşayarak</p>
<p>Anlatacaklarım bu kadar!</p>
<p><br/></p>
<p>Değildi</p>
<p><br/></p>
<p>Kuşbazların güvercin kavgalarını dinledim </p>
<p>Bir kuşbaz emaneti diğerinin kalbine saplamış </p>
<p>Uçmak kelimesi ölmüştü.</p>
<p>Artık, kuşların kanat çırpmaları işte,</p>
<p>Hah işte o, evet evet o, denilebilecekti.</p>
<p>Havada süzülmek yani, hani o boşlukta </p>
<p>Hani bulutların arasında.</p>
<p>Bu tarifler mahallemizin tarifleriydi, bize aitti </p>
<p>Tariflerimizden saçılan kokuları kim duysa </p>
<p>Bu kızlar hayatın içinde pişmiş derdi.</p>
<p><br/></p>
<p>Başka kavgalarda, başka kelimeler ölmesin diledim.</p>
<p>Pandorayı bir kumaş cinsi sanırdım çocukken.</p>
<p>Annemi ziyaretten dönerken</p>
<p>Sarılık olurdu esmer kardeşim, sarışın oldum diyerek.</p>
<p>Ben de sarılayım, sarışın olayım isterdim.</p>
<p>Annesi ölmüş çocuklardan tarifler bulaştı bana.</p>
<p>Kelimeler ölsün istemem bu yüzden </p>
<p>Tarifler sırasında beklerken İstemem içimde ezilsinler.</p>
<p><br/></p>
<p>Apoletleri sökülecek kelimeleri seçiyorum </p>
<p>Kel farelere peruk olarak satılacak </p>
<p>Lağımlarda büyümüş karanlık yiyerek.</p>
<p><br/></p>
<p>Takatim yok o kadar Kelimeler ölsün istemem.</p>
<p>İsterim ki kelimeler bahçe havuzumda kırmızı balıklar gibi yüzsünler </p>
<p>Defterlerimi bu sene annem kaplasın.</p>
<p>İçimi ezmesin isterim tren sesleri.</p>
<p>Taş olsa dayanmazdı denir bazı acılara </p>
<p>Kaç zamandır şarapnel demek isterim </p>
<p>Şarapnel şarapnel şarapnel...</p>
<p>Niye demek isterim bilmeden.</p>
<p>Çapaklı kelimeler ayıklarım gözlerimden sabahları </p>
<p>Racon hışırdatırım kaçsın diye kolay kuşlar balkondan </p>
<p>Kaç zamandır ha bitirim, şimdi bitirim diye diye </p>
<p>Kaç zamandır bir tren tarifesini şiir diye yazarım</p>
<p><br/></p>
<p>Kelimeler birer birer ölüyor,</p>
<p>Kalem büyüsünü kaybediyor </p>
<p>Bense mausa hakim olamıyordum.</p>
<p>Ellerime hayretle baktım.</p>
<p>Tariflere, tarifelere bulaşmıştı </p>
<p>İki elim tariflerde yazıyordum.</p>
<p>Ölü kelimelere minik mezarlar kazıyor </p>
<p>Ağlayarak gömüyor</p>
<p>Kibrit çöplerine taktığım mezar kâğıtlarına </p>
<p>Burada yatıyor yazıyordum.</p>
<p>Kelimelerin mezarlığında gece bekçisiydim. </p>
<p>Dirilecekleri günü bekledim.</p>
<p><br/></p>
</body>
</html>