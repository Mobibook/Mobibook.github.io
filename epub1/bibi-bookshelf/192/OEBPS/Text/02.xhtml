<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>CİNSEL bakımdan çıplak maymunun bugün içinde bulunduğu durum biraz karışık görünmektedir. Primat geçmişi onu bir yana, sonradan katıldığı et yiyiciler kategorisi başka yana çeker, uygar bir toplumun üyesi bulunması ise büsbütün ayrı bir yana.</p>

  <p>Her şeyden önce, çıplak maymunun belli başlı cinsel niteliklerini, ormanda yaşayan yemiş yiyici atalarına borçlu olduğunu belirtelim. Bu niteliklerin, sonraları düzlüklerde avlanarak sürdürdüğü hayat biçimine uyabilmek için büyük değişiklik geçirmesi gerekmiştir. Ve sanki bu yeterince sarsıcı olmamış gibi, kültürün etkisiyle gittikçe daha karmaşık bir biçim alan bir toplumsal yapının hızlı gelişimine ayak uydurmak zorunda kalmıştır.</p>

  <p>Bu değişikliklerden birincisi, yani yemiş toplayıcı maymunun avcı maymuna dönüşümü sırasında cinsel niteliklerinin getirdiği değişiklikler, oldukça uzun bir zaman içinde, başarıyla gerçekleşmiştir. Oysa, ikinci değişimin aynı derecede başarılı olduğunu söyleyemeyeceğiz. Kısa zamanda oluşması ve doğal ayıklanma kuralına dayanan biyolojik değişmelerden çok, zekâ ve öğrenilmiş baskıların uygulanması yoluyla gerçekleştirilmesi, başarıyı kısıtlamıştır. Diyebiliriz ki uygarlığın gelişimi, çağdaş cinsel davranışlarımıza biçim verecek yerde, cinsel davranışlarımız, uygarlığımızı biçimlendirmektedir. Bu iddia biraz aceleci bir genelleme gibi gelebilir birden, ama izin verin, ben görüşümü açıklayayım; bölüm sonunda tartışmaları yeniden ele alırız.</p>

  <p>En başta bugünkü çıplak maymunun kendini cinsel faaliyetlere kaptırdığında nasıl davrandığını kesinlikle belirtmek gerekecek. Bu pek kolay olmayacak, zira cinsel faaliyetler gerek toplum içinde, gerekse toplumlar arasında büyük farklılıklar gösterirler. En uygun yöntem, en başarılı toplumları temsil eden çeşitli örneklerle yapılan araştırma sonuçlarının ortalamasını almaktır. Geri kalmış, başarısız küçük toplumları rahatlıkla hesap dışı bırakabiliriz. Bunların birtakım garip ve göz alıcı cinsel görenekleri olabilir, ama biyolojik anlamda evrimin temel akımını temsil edecek nitelikleri kalmamıştır artık. Dahası, cinsel davranışlardaki bu gariplik, bir sosyal grup olarak biyolojik geri kalmışlıklarının başlıca nedeni olabilir.</p>

  <p>Elimizdeki ayrıntılı bilgilerden çoğu son yıllarda Amerika'da yapılmış olan ve genellikle bu ülkenin kültürünü esas alan birtakım ciddi incelemelere dayanmaktadır, tyi bir rastlantı sonucu biyolojik anlamda çok başarılı olmuş, büyük bir çoğunluğu kapsayan bu kültürün çağdaş çıplak maymunu tam olarak temsil ettiğini, herhangi bir biçim bozukluğu korkusuna kapılmadan söyleyebiliriz.</p>

  <p>Türümüzde cinsel davranışın üç karakteristik dönemi vardır: Çiftin kuruluşu, çiftleşme öncesi faaliyet ve çiftleşme. Yalnız bu sıra hep aynı düzende olmayabilir. Dişi-erkek çiftinin kuruluşu, yani genel olarak kur yapma olarak adlandırılan dönem, diğer hayvanlara kıyasla daha uzun sürer, haftalarca, aylarca uzadığı olur. Diğer hayvan türlerinde olduğu gibi, bu dönemin başlıca niteliği korku ve saldırganlık duygularıyla cinsel çekiciliğin çatışma halinde olması sonucu çekimser, yersiz birtakım davranışları kapsamasıdır. İki kişi arasındaki karşılıklı cinsel çağrı işaretleri güçlendiği oranda bu sinirlilik ve kararsızlık hali de yavaş yavaş azalır. Bu işaretler birtakım karmaşık yüz ifadeleri, sesli işaretler ve vücut hareketlerinden meydana gelir. Uzmanlaşma sonucu elde edilmiş ve sembolik anlam taşıyan sesli işaretlerin en az içeriği kadar önemli olan diğer niteliği de karşı cinsten kişi önünde kullanılan özel ses tonudur. Birbirlerine kur yapan bir çift için çoğu kez, "Kuşlar gibi cıvıldaşıyorlar" deriz. Bu deyim de ses tonunun, söylenen sözlerin anlamından daha önemli olduğunu açıkça ortaya koymaktadır.</p>

  <p>Başlangıçtaki görsel ve sesli işaretlerden sonra sıra basit temaslara gelir. Bu temaslar genellikle yürüme sırasında olur ki, artık çift bir araya geldiğinde sık sık birlikte yürümektedir. El ele, kol kola temasları, dudaktan yüze ve dudaktan dudağa temaslar izler. Yürüme sırasında olduğu kadar, dururken de çift artık kucaklaşmaya başlamıştır. Ani koşma, kovalama, zıplama ve dans etme gibi hareketler görülebilir, çocukça oyunlara başvurulduğu da olur.</p>

  <p>Çift kurma dönemi faaliyetlerinin büyük bir kısmı, herkesin gözü önünde cereyan eder. Ama, çiftleşme öncesi dönemine gelince, çift yalnız kalmanın yollarını arar ve aşağıda açıklayacağımız davranışları mümkün olduğu kadar başkalarının gözünden uzakta uygulamaya çalışır. Çiftleşme öncesi döneminde yatay bir pozisyona geçme eğilimi, gittikçe daha çok kendini gösterir. Vücut vücuda temasın hem şiddeti artmış, hem de süresi uzamıştır. Yan yana hareketsiz duruşların yerini yüz yüze, daha şiddetli temaslar alır. Bu pozisyonda bazen dakikalarca, hatta saatlerce kalınır. Bu sırada, sesli ve görsel işaretler gittikçe önemini yitirir ve yerlerini dokunuşsal işaretlere bırakır. Bu işaretler birtakım küçük hareketler ve vücudun çeşitli kesimleri üzerindeki basınçlarla kendini gösterir. Bu kesimlerin başta gelenleri parmaklar, eller, dudaklar ve dildir. Elbiseler ya kısmen ya da büsbütün çıkarılır ve derinin deriye değmesiyle uyarma, elde olduğu kadar büyük bir yüzeye yayılır.</p>

  <p>Ağız ağıza olan temaslar, bu dönemde sıklık ve süreklilik bakımından en yüksek noktaya erişir. Dudaklar yoluyla yapılan basınç en hafifinden en şiddetlisine kadar değişik değerlerde olur. Şiddet çok arttığında dudaklar açılır, dil eşin ağzına sokulur ve ağız içindeki hassas zarı uyarmak için hareket ettirilir. Dudaklar ve dil, eşin başka yerlerinde, özellikle kulak memelerinde, boynunda ve cinsel organında da gezdirilir. Erkek, dişinin göğüslerine ve meme başlarına özel bir önem verir ve dil ve dudak temasları daha özenli bir yalama ve emme şeklini alır. Temas bir kere kurulduktan sonra eşin cinsel organları da bu çeşit sürekli hareketlere hedef olur. Bu duruma gelinince, erkek hareketlerini daha çok klitoris üzerinde, kadın da penis üzerinde yoğunlaştırırlar. Bu arada her ikisi de başka bölgelere el atmaktan geri kalmazlar.</p>

  <p>Ağız; öpüşme, yalama ve emme dışında vücudun çeşitli yerlerinde değişik şiddetlerde ısırmalar için de kullanılır. Bu ısırmalar, genellikle deriyi hafifçe dişlemekten ileri geçmezse de arada şiddetli ve can yakıcı olabilir.</p>

  <p>Eşi uyarmak için ağız yoluyla girişilen bu saldırıların yanı sıra çoğu kez eller de deriyi ellemek ve okşamakta kullanılır. Parmaklar ve eller vücudun her tarafında gezdirilir, özellikle yüzde ve faaliyet yoğunlaştığında kaba etlerle cinsel organlar üzerinde ısrarla durulur. Erkek, ağıza yapılan temaslarda olduğu gibi, bunda da kadının göğüslerine ve meme uçlarına büyük önem verir. Parmaklar durmaksızın okşar, sıkıştırır. Arada bir büyük bir güçle deriyi kavrar, tırnaklar ete geçer. Dişi, erkeğin cinsel organını avucuna alıp, onu çiftleşme temposunu andıran ritmik hareketlerle okşar. Erkekse, aynı şekilde kadının cinsel organını ve özellikle klitorisi gene ritmik hareketlerle uyarmaya çalışır.</p>

  <p>Çiftleşme öncesi faaliyet yoğunlaştığında, bu el ve vücut temaslarının yanı sıra cinsel organları eşin vücuduna ritmik olarak sürtmek eğilimi de görülür. Yine kol ve bacakların birbirine sıkıca sarıldığı, adalelerin zaman zaman şiddetle kasıldığı da olur. Böylece, vücutta sarılma sırasında kasılma ve bunu izleyen gevşeme hareketlerine tanık oluruz.</p>

  <p>İşte, çiftleşme öncesinde uygulanan ve çiftleşmenin gerçekleşmesi için eşi yeterince uyarmaya yarayan cinsel temaslar bunlardan ibarettir. Çiftleşme, erkeğin cinsel organının kadının dişilik organına sokulmasıyla başlar. Bu işlem genellikle bir çift yüz yüze, erkek kadının üstünde, ikisi de uzanmış ve bacaklarını ayırmış durumda iken olur. Daha sonra da göreceğimiz gibi bu pozisyonun birçok değişik biçimleri de vardır, ama en basit ve tipik olanı budur. Erkek bundan sonra kalçasını ritmik olarak ileri geri oynatmaya başlar. Bu gidiş gelişlerin gücü ve hızı değişik olabilir, ama herhangi bir engelle karşılaşmamışsa, genel olarak, oldukça hızlı ve derindir. Çiftleşme faaliyeti ilerlediği oranda, ağız ve eller yoluyla olan temasın azalma eğilimini gösterdiği ya da hiç olmazsa, artık baştaki kadar ince ve ustalıklı olmadığı görülür. Yine de artık ilk önemini yitirmiş olan bu karşılıklı uyarıların bir ölçüde sürdürüldüğü durumlar da az değildir.</p>

  <p>Çiftleşme dönemi genellikle, çiftleşme öncesi dönemden çok daha kısa sürer. Erkek, isteyerek geciktirmek taktiğine başvurmamışsa, birkaç dakika içinde tohumlarını fışkırtır. Diğer primatlarda, dişinin cinsel temas sonunda, orgazm haline geldiği sanılmamaktadır. Ama, çıplak maymun bu bakımdan da bir değişiklik gösterir. Erkek, çiftleşmeyi daha uzun sürdürebilirse, kadın da aynı sonuca varabilecektir. Bu, tıpkı erkeğinki gibi güçlü ve kurtarıcı bir orgazm duygusudur ve biyolojik açıdan -tohum fışkırtma dışında- erkeğinkinden hiçbir farkı yoktur. Bazı dişiler bu noktaya çok çabuk varır, bazıları ise hiç varamazlar. Ama ortalama olarak çiftleşmenin başlangıcından on ya da yirmi dakika sonra elde edildiği söylenebilir.</p>

  <p>Orgazma ve boşalma haline varmak için gereken zaman konusunda, kadınla erkek arasında böyle bir farklılık bulunması oldukça gariptir. Bu sorunu ileride, çeşitli biçimdeki cinsel faaliyetlerin, işlevsel anlamlarını incelediğimiz zaman daha enine boyuna tartışacağız. Şimdilik, erkeğin "zaman unsuru"na hâkim olabileceğini söylemekle yetinelim. Bunun da çeşitli yolları vardır: Çiftleşme öncesi faaliyetlerin süresini uzatmak ve şiddetini arttırmak. Böylelikle, dişi, henüz erkek uzvunun hazneye (döl yolu) girişinden önce kuvvetle uyarılmış olur. Çiftleşme sırasında orgazmını geciktirmek için kendini dizginlemesi. Fışkırmadan hemen sonra, ereksiyon henüz sona ermeden, çiftleşme hareketini sürdürmek. Kısa bir süre dinlenip, ikinci kez çiftleşmeye geçmek. Bu son durumda, erkeğin isteğinin azalması, otomatik olarak orgazma daha geç varmasını sağlayacak ve bu hal de kadına, orgazma erişmek için gerekli zamanı bırakacaktır.</p>

  <p>Eşler orgazma vardıktan sonra normal olarak derin bir yorgunluk, gevşeme, rahatlık duyar ve çoğu kez uyurlar.</p>

  <p>Cinsel uyarılardan sonra, cinsel tepkileri ele alalım. Vücudumuz bu şiddetli uyarılar karşısında ne gibi bir tepki göstermektedir? Her iki cinste de nabız atışlarının, kan basıncının ve solunum temposunun belli oranda arttığım görmekteyiz. Çiftleşme öncesinde belirmeye başlayan bu değişiklikler, orgazm sırasında doruğa erişir. Normal olarak dakikada 70-80 atan nabız, cinsel uyarının başlamasıyla birlikte 100'e çıkar, şiddetlenmesiyle 130'a yükselir ve orgazm anında 150'yi bulur. Kan basıncı 120'den 200'e, hatta 250'ye çıkabilir. Solunum, uyarı yoğunlaştığı oranda daha derin, daha hızlı olur ve orgazm yaklaştıkça bunun yanı sıra ritmik inlemeler ve hırıltılar da görülür. Orgazm anında yüzün kasıldığı, ağzın açıldığı, burun kanatlarının genişlediği de vakidir: Tıpkı, gücünün son damlasını harcamakta olan bir atlette ya da nefes alamayan bir insanda olduğu gibi.</p>

  <p>Cinsel uyarı sırasında kendini gösteren başka bir önemli değişiklik de kan dağılımının vücudun derinliklerinden yüzeyine çıkmasıdır. Deri tabakalarına doğru püskürtülen kanın artması, çok ilginç sonuçlar doğurur. Yalnız vücut daha ısınmakla -cinsel bir ateşle yanıp tutuşmakla- kalmaz, ayrıca birtakım belirli bölgelerde özel değişikliklere de yol açar. Uyarı şiddetlendiğinde, vücutta karakteristik bir cinsel kızartı görülür. Bu kızartı, kadınlarda genellikle ilk önce, mide ve karın üstü bölgelerde başlar, arkadan göğüslerin üst kısmında, gövdenin yukarısında, sonra böğürlerde ve göğüslerin ortasında, en sonra da memelerin ait yüzünde belirir. Kızartının yüze ve boyna yayıldığı da olur. Daha şiddetli tepki gösteren kadınlarda karnın alt kısmını, omuzları, dirsekleri kaplar ve orgazmla birlikte butlara, kaba etlere ve sırta da yayılır. Bazı hallerde, hemen hemen bütün vücudu sardığı da olur. Bu kızartı, kızamık benzeri bir döküntü olarak tarif edilir ve bir çeşit görsel cinsel işarettir. Aynı hal, daha hafif olarak, erkeklerde de görülmektedir. Onlarda da karnın üst kısmından başlayarak göğse doğru yayılır, sonra boyna ve yüze doğru uzanır. Omuzları, ön kolları ve butları da kaplar. Orgazma vardıktan sonra ise, bu cinsel kızartı çabucak ve başladığı sırayı tersinden izleyerek silinip gider.</p>

  <p>Bu genel cinsel kızartının ve damar genişlemesinin yanı sıra, şişme yeteneği olan organlarda kan toplanması görülür. Bunun nedeni, atardamarların bu organlara, toplardamarların çekebileceğinden daha çok kan pompalamasıdır. Bu halin oldukça uzun sürmesi de mümkündür. Zira, bu organlardaki kan damarlarının boğulması, kanın akmak istediği toplardamarların tıkanıklığına yardım eder. Bu durum, dudaklarda, burunda, kulak memelerinde, meme başlarında, eşlerin cinsel organlarında ve kadının göğüslerinde kendini gösterir. Dudaklar şişer, kızarır ve daha belirginleşir. Burnun yumuşak kısımları şişer, burun kanatları genişler. Kulak memeleri de kalınlaşıp şişer. Meme başları, kadında daha çok olmak üzere, büyüyüp sertleşir (Bu yalnız kanın toplanmasında değil, meme kaslarının gerilmesine de bağlıdır). Kadında meme başının boyu, bazı durumlarda bir santim, çapı ise yarım santim kadar büyür. Meme başının çevresindeki koyu renkli kısım da daha şişkinleşir ve rengi erkekte değil ama, kadında daha koyulaşır. Kadının göğsü hissedilir derecede büyür. Orgazma varıldığı anda, kadının memesi, çoğu kez, normal boyunun yüzde 25'i kadar daha büyümüş, daha sert, yuvarlak ve kabarık bir şekil almıştır.</p>

  <p>Uyarılma süresi uzadıkça, her iki cinsin cinsel organlarında önemli değişiklikler görülür. Kadında, hazne kenarları kuvvetli bir kan akımına uğrar ve hazne, kaygan bir sıvı ile kaplanır. Bazı durumlarda, bu olay çiftleşme öncesi faaliyetin başlangıcından hemen birkaç saniye sonra ortaya çıkar. Aynı zamanda, haznenin rahme yakın kısmının üçte ikisinde uzama ve gerilme de görülür ki, cinsel uyarının en yüksek noktasında hazne, toplam olarak on santim kadar uzamıştır. Orgazm yaklaştıkça, hazne kanalının, dış üçte birinin şiştiği ve tam orgazm anında buradaki adalelerin iki ile dört saniye süreyle kasıldığı, bundan sonra bir saniyenin onda sekizi kadar aralıklarla ritmik olarak kasılıp gevşediği görülür. Her orgazmda üçle on beş arasında ritmik kasılma-gevşeme hareketi olur.</p>

  <p>Uyarı süresince, kadının dış cinsel organları önemli derecede kabarır ve şişer. Büyük dudaklar açılır, şişer ve bazı hallerde normal ölçülerinin iki ya da üç katma varan bir büyüme gösterirler. Küçük dudaklar da normal çaplarının iki üç katına varıncaya kadar gerilir ve hazne kanalının toplam uzunluğunu bir santim kadar daha uzatacak şekilde, büyük dudakların koruyucu perdesinden dışarı taşarlar. Uyarı arttıkça, küçük dudaklarda, Önemli bir değişiklik daha görülür. Kan toplanmasından dolayı daha belirgin bir biçim aldıktan başka, renkleri de değişmiş ve kıpkırmızı olmuştur.</p>

  <p>Erkeğin penisinin kadındaki karşılığı olan klitoris de, cinsel uyarı başlar başlamaz daha genişleyip kabarır. Ama, uyarı yoğunlaştıkça dudakların şişkinliği bu değişikliği örtmeye başlar ve klitoris, koruyucu başlığın altına çekilir. Bu durumda erkeğin penisinin klitorisi doğrudan doğruya uyarmasına imkân yoktur. Ancak, klitorisin içinde bulunduğu kan birikmesi ve duyarlılık hali, erkeğin bu bölge üzerinde gidip gelerek yaptığı ritmik baskıdan dolaylı olarak etkilenmesini sağlar.</p>

  <p>Cinsel uyarı arttığı oranda, erkeğin penisi göze çarpan bir gelişme gösterir. Normal halde gevşek ve yumuşak olan penis şişer, sertleşir ve şiddetli bir kan toplanması sonucu dikilme durumuna gelir. Aşağı yukarı dokuz santim uzunluğunda iken, yedi sekiz santim daha büyür. Çapı da önemli bir ölçüde genişler. Primatlar arasında en büyük penisin çıplak maymunda bulunduğu böylece anlaşılır.</p>

  <p>Erkekte orgazm anında penisin kasları çok güçlü şekilde kasılır ve hazne kanalına tohum taşıyan sıvıyı fışkırtır. Bu kasılmalardan en kuvvetlisi baştakilerdir. Saniyenin onda sekizi kadar aralıklı, yani orgazm sırasında, kadının haznesinde (döl yolunda) görülen kasılmalara eşit bir ritim içinde gelişirler.</p>

  <p>Uyarı sırasında, erbezi zarı gerilir ve erbezlerinin oynaklığı azalır. Soğukta, korku ya da kızgınlık zamanlarında olduğu gibi, spermatik kordon kasılır ve erbezlerini vücuda yapıştırır. Bu bölgede de kan toplanması olduğundan, erbezlerinin boyu, aşağı yukarı, yüzde 50 ile 100 arasında büyür.</p>

  <p>Cinsel faaliyet sırasında kadının ve erkeğin vücutlarında görülen tepkilerin başlıcaları bunlardır. Orgazma varıldıktan sonra bütün bu saydığımız değişiklikler ortadan kaybolur ve çiftleşmeden sonra durulan eşler kısa sürede normal fizyolojik duruma dönerler. Ancak, orgazm sonrasında olagelen son bir tepkiye de değinmeden geçemeyiz. Orgazmdan hemen sonra kadında olsun, erkekte olsun, büyük bir terleme görülür, bu olayın cinsel faaliyet sırasında harcanan fiziki çabanın az ya da çok olmasıyla ilgisi yoktur; orgazmın şiddet derecesine bağlıdır. Ter tabakası sırtta, butlarda ve gövdenin üst kesiminde kendini gösterir. Ter, bazen koltuk altlarından akar. Şiddetli vakalarda, omuzdan butlara kadar bütün gövdenin ter içinde kaldığı olur. Avuç içleri ile ayak tabanları da terler. Yüzde cinsel kızartıların belirdiği durumlarda, alnın ve üst dudağın terlediği de görülür.</p>

  <p>Buraya kadar, türümüzdeki cinsel uyarılarla sebep oldukları tepkileri kısaca özetlemiş olduk. Şimdi buna dayanarak cinsel davranışımızın kökenlerimiz ve genel yaşayışımız açısından ne anlam taşıdığını tartışabiliriz. Yalnız şunu söyleyelim ki, söz konusu bütün uyarı ve tepkiler her zaman aynı olağanlıkla kendini göstermemektedir. Bu olaylardan birtakımı, bir erkekle bir dişinin cinsel faaliyette bulunmak amacıyla karşı karşıya geldikleri her durumda ortaya çıkmakta, birtakımı ise, ancak bazı koşullar altında görülebilmektedir. Yine de olağanlık dereceleri oldukça yüksek olduğu için bunlara "türümüze özgü nitelikler" gözüyle bakmamızda bir sakınca yoktur. Vücudun tepkilerini göz önüne alırsak, cinsel kızartının kadınlarda yüzde 75, erkeklerde aşağı yukarı yüzde 25 oranında geliştiğini görürüz. Meme başlarının dikleşmesi her kadında görülen, erkeklerde ise sadece yüzde 60 oranında rastlanan bir şeydir. Orgazmdan sonra aşırı terleme, gerek kadınların, gerekse erkeklerin yüzde 33'ünde görülür. Bu birkaç özel durum dışında, saydığımız diğer bütün tepkiler, süre ve şiddetleri yer yer değişik olmakla beraber, her zaman aynı şekilde beliren hallerdir.</p>

  <p>Bu cinsel faaliyetlerin, kişinin hayatına nasıl dağıldığı da ayrıca belirtilmesi gereken bir noktadır. Doğduktan sonraki ilk on yıl içinde ne kızlarda, ne de olgunlarda herhangi bir cinsel faaliyete rastlanır. Küçük çocuklarda "seks oyunu" denilebilecek birtakım davranışlar görüldüğü doğru ise de, fonksiyonel seks hayatının, kızlarda yumurtlama ve oğlanlarda fışkırtma döneminden önce geliştiğini söyleyemeyiz. Bir kısım kızlarda âdet kanamalarının on yaşında başladığı olur; on dört yaşlarında genç dişilerin yüzde 80'i, normal olarak âdet görürler. On dokuz yaşına varınca âdet görmeyen kız kalmaz. Dişilik organı çevresinin kıllanması, kalçaların büyümesi, göğüslerin şişmesi de bunun yanı sıra, hatta biraz daha önce, ortaya çıkan hallerdir. Vücudun genel gelişimi ise, daha yavaş bir şekilde sürüp gider ve yirmi iki yaşına varınca durur.</p>

  <p>Oğlanlarda da ilk fışkırtma, genellikle on bir yaşından önce olmaz. Demek ki, cinsel anlamda işe kızlardan daha geç başlamaktadırlar (En erken, sekiz yaşında bir oğlan çocukta fışkırtma olayına rastlanmışsa da bu çok az görülen bir durumdur. Oğlanların yüzde 25*i on iki, yüzde 80'i ise on dört yaşında fışkırtmayı görmüşlerdir (Demek ki, bu dönemde kızlarla arayı kapatmış oluyorlar). İlk fışkırtma için yaş ortalaması on üç yıl on aydır. Oğlanlarda da kızlardaki gibi bu olayın yanı sıra birtakım değişiklikler ortaya çıkar. Vücutta, özellikle apış arasında ve yüzde kıllanma başlar. Bu kıllanma, genellikle şu sırayı izler: Apış arası, koltuk altları, üst dudak, yanaklar, çene. Arkadan da göğüs ve vücudun diğer yerleri. Oğlanlarda kalça değil, omuzlar genişler ve ses, daha kaim, daha boğuk çıkar. Bu sonuncu değişmeye, çok daha belirsiz olarak, kızlarda da rastlanır. Her iki cinste de asıl cinsel organın hızla geliştiği görülür.</p>

  <p>Orgazm sıklığını, bir cinsel tepki ölçüsü olarak alırsak, erkeklerin en yüksek noktaya kızlardan daha erken ulaşmaları ilginçtir. Erkekler, ergenlik çağma kızlardan bir yıl sonra girmelerine rağmen, daha yirmi yaşına varmadan en yüksek orgazm noktasına erişirler, kızlarda ise, bu ancak yirmi beş yaşlarında, hatta bazı defa da otuzunu geçtikten sonra olur. Aslında, türümüzün dişileri, on beş yaşındaki bir erkeğin orgazm sayısına ancak yirmi dokuz yaşında erişebilmektedirler. On beş yaşındaki dişilerden sadece yüzde 23'ü orgazmı tatmışlardır; yirmi yaşında bu sayı, yüzde 53'e yükselir ve ancak otuz beş yaşında yüzde 90'ı bulur.</p>

  <p>Yetişkin bir erkek ortalama olarak, haftada üç orgazm elde eder. Erkeklerin yüzde yedisi her gün ya da günde birkaç defa orgazma varmaktadır. Erkeklerde orgazmın en sık olduğu dönem, on beşle otuz yaş çırasıdır; otuzdan sonra ihtiyarlığına kadar gittikçe düşer. Üst üste fışkırtma olanağı azaldığı gibi, penisin dikleşme açısı da küçülür. On sekiz, yirmi yaşlarına doğru penis, ortalama olarak bir saat dik tutulabilir, ama yetmiş yaşında bu dört dakikadan ileri geçemez. Yine de, erkeklerin yüzde 70'i, cinsel faaliyetlerini yetmiş yaşma kadar sürdürebilirler. Yaş ilerledikçe cinsel faaliyetin azalması olayının benzeri bir duruma dişilerde de rastlanır. Ölçümüzü geniş tutarsak, kadınlarda elli yaşlarına doğru meydana gelen âdetten kesilme olayının, cinsel tepkiyi fazla etkilemediğini görürüz. Yine de bu olayın cinsel davranış üzerindeki etkisi kişiden kişiye değişir.</p>

  <p>Sözünü ettiğimiz çiftleşme faaliyetlerinin büyük bir kısmı, iki kişi bir çift kuracak şekilde bir araya geldikleri zaman yapılır. Bu birleşme resmen tescil edilmiş bir evlenme ya da herhangi bir bağlantı biçiminde olabilir. Evlenme dışı birleşmelerin var olması, yan yana gelen her erkekle dişinin çiftleşmeye hazır olduğu anlamına gelmez. Bu çeşit bağlantılar pek uzun sürmese bile, yine belirli bir kur döneminden ve çift kurma hazırlığından geçmesi gerekir. Batı ülkelerinde, halkın aşağı yukarı yüzde 90'ı resmen evlidir. Ama, kadınların yüzde 50'si, erkeklerin ise yüzde 84'ü evlilikten önce cinsel ilişki kurmuşlardır. Kırk yaşında, evli kadınların yüzde 26'sı, erkeklerin de yüzde 50'si evlilik dışı çiftleşmeyi denemiş bulunmaktadırlar. Birçok hallerde, resmi evliliklerin bozulduğu ve çiftlerin ayrıldığı da olur (Örneğin, Amerika'da 1965'te bu, yüzde 0.9 oranında olmuştur). Türümüzde, çift kurma mekanizması, çok güçlü olsa bile tam başarıya ulaşmış olmaktan uzaktır.</p>

  <p>Şimdi bütün bu gördüklerimizden sonra, kendi kendimize birtakım sorular sormaya başlayabiliriz. Cinsel alandaki davranışımızın, yaşamımızı sürdürmeye ne gibi bir yardımı olmaktadır? Niye bu şekilde değil de şu şekilde davranmaktayız? Bu soruların cevaplandırılması, ortaya başka bir soru atmakla belki daha kolaylaşmış olacaktır: Bizim cinsel davranışımızla, öteki primatların davranışlarını nasıl kıyaslayabiliriz?</p>

  <p>Her şeyden önce, türümüzde cinsel faaliyetlerin, bize en yakın olanlar da dahil, diğer primatlara kıyasla çok daha yoğun olduğunu görürüz. Öteki primatlarda öyle uzun boylu kur yapma dönemi yoktur. Maymunlar arasında uzun süren karı kocalık durumuna rastlanmaz. Çiftleşme öncesi gösteriler çok kısa sürer ve birkaç yüz ve ses ifadesiyle sınırlı kalır. Çiftleşmenin kendisi de çok kısa sürer (Örneğin, şebeklerde, erkeğin dişiye binmesiyle fışkırtma arasındaki zaman ancak yedi, sekiz saniyedir. Ritmik kalça hareketleri ise, on beş kadar, bazen de daha az olur). Dişinin orgazma vardığını gösteren hiçbir belirti yoktur. Böyle bir şey duyuyorsa bile, bunun türümüzün dişilerine kıyasla, pek belli belirsiz bir tepki olması gerekir.</p>

  <p>Dişi maymunun "cinsel alıcılık" süresi de daha sınırlıdır. Bir aylık âdet dönemi içinde ancak bir hafta kadar. Aşağı kademelerdeki memeli hayvanlarda, bu sürenin sadece gerçek yumurtlama dönemiyle sınırlı olduğuna bakılırsa, maymunların bu konuda yine de ileride olduğu görülür. Ama, primatların daha uzun bir alıcılık dönemine eğilimi, türümüzde öyle ileri bir noktaya varmıştır ki, dişinin her an alıcı durumda olduğunu söyleyebiliriz. Dişi maymun gebe kaldığı anda ya da yavrusunu emzirdiği sürece her türlü cinsel faaliyetten kesilir. Oysa türümüzün cinsel faaliyeti bu dönemlere de uzanmaktadır. Öyle ki, çiftleşmenin gerçekten sınırlı olduğu biricik dönem, o da pek kısa olarak, yalnız doğum öncesiyle doğum sonrasından ibarettir.</p>

  <p>Besbelli, çıplak maymun, yaşayan bütün primatlar arasında cinsel yaşantısı en yoğun olanıdır. Bunun nedenlerini bulmak için, köklerine inmemiz gerekir. Ne olmuştur acaba? İlk önce, yaşayabilmek için avlanmak zorunda kalmıştır, İkincisi, avcılıktaki zayıf yanlarını örtebilmek için beynini daha geliştirmesi gerekmiştir. Üçüncüsü, beynini ve eğitimini geliştirebilmesi için daha uzun bir çocukluk dönemine ihtiyacı olmuştur. Dördüncüsü, erkekler ava giderken dişiler, çocuklarına bakmak için yerlerinden ayrılmamak zorunda kalmışlardır. Beşincisi, erkeklerin av sırasında işbirliği etmeleri gerekmiştir. Altıncısı da, avdan eli boş dönmemek için art ayakları üstünde durmak ve silah kullanmak zorunluluğunu duymuşlardır. Bütün bu değişiklikler bu sırayı izleyerek olmuştur demek istemiyorum. Tersine, hiç şüphe yok ki, bir değişiklik bir başkasının doğmasına yardım etmiş ve bunlar ağır ağır ve atbaşı gelişmişlerdir. Ben sadece, avcı maymunun gelişimi sırasında ortaya çıkan, altı köklü değişikliği incelemekle yetineceğim. Bana kalırsa, bu değişiklikler, bugünkü cinsel davranışlarımızdaki karmaşıklığı açıklığa kavuşturacak olan bütün unsurları kapsamaktadır.</p>

  <p>En başta, erkeklerin ava giderken geride bıraktıkları dişilerin kendilerine sadık kalacaklarından emin olmaları gerekiyordu. Bunun için dişilerde, çift halinde yaşama yatkınlığının oluşması gerekti. Arkadan, daha zayıf erkeklerin de ava katılması isteniyorsa onlara daha fazla cinsel avantaj tanımak gerekti. Dişileri daha iyi paylaşmak, daha demokratça, daha hoşgörülü bir cinsel örgütlenme gerekti. Her erkeğin bir dişi ile birleşik bir çift kurmak eğilimini duyması şarttı. Üstelik, erkeklerin elinde bulunan öldürücü silahlar cinsel rekabeti daha tehlikeli bir hale sokabilirdi: Bu da bir erkeğin bir dişi ile yetinmesi için ayrı bir nedendi. Bütün bunlardan başka, bir de ana-baba için, ağır gelişen çocukların bakımının doğurduğu yükler vardı. Babaca davranmayı öğrenmek ve ana-babanın görevleri paylaşması zorunluydu: Sağlam bir çift kurmaya yardımcı olacak bir neden daha.</p>

  <p>Bu durumu başlangıç noktası olarak alırsak, arkasını çıkartabiliriz. Çıplak maymun âşık olmak, cinsel bakımdan bir tek eşe bağlanmak ve sağlam bir çift kurmak özelliklerini kazanmış olacaktı. Bu nasıl olmuş, ona kim, ne yardım etmişti? Henüz primat dönemindeyken birkaç saat, bazen de birkaç gün süren beraberlikler kurmaya yatkınlığı vardı. Ama bunları daha da yoğunlaştırması, uzatması gerekecekti. Ona bu konuda yardımcı olan bir unsur, uzun süren çocukluğu idi. Büyümenin sürüp gittiği uzun yıllarda ana-babasıyla köklü kişisel bağlar kurabilecekti ki, bu bağlar yavru bir maymununkinden çok daha güçlü ve sürekliydi. Büyüyünce ve bu aile bağı kopup, serbest kalınca bir çeşit "ilişki boşluğu" çıkıyordu ortaya. Bu boşluğu doldurmak lazımdı. Demek ki, bu kaybolan ilişkilerin yerini dolduracak güçte yeni bağlar kurmaya hazır duruma gelmişti.</p>

  <p>Bu, çift kurması için yeterli bir neden olabilirdi ama, çiftin bir arada kalmasını sağlamak için başka bir yardımcı unsur gerekiyordu. Çift uzun süre beraberliğini sürdürmeliydi ki, aile oluşturmak gibi zaman isteyen bir işi başarabilsin. Çıplak maymun, âşık olmakla yetinmeyip, bu aşkı körüklemek, söndürmemek zorundaydı. İlk koşulun yerine getirilmesi, uzun ve uyarıcı bir kur dönemi sayesinde kolay oluyor, ama ikinci koşul için daha başka bir şey gerekiyordu. Bunun da en basit ve dolaysız yolu, çiftin bir arada yaptıkları işi daha karmaşık ve daha zevkli bir duruma getirmekti. Yani, yasak meyvenin daha tatlı olması.</p>

  <p>Bu nasıl sağlandı? Cevap, olsa olsa, "her çareye başvurarak"tır. Bugünkü çıplak maymunun davranışlarından bu şemanın nasıl çizildiğini çıkartabiliriz. Kadının "alıcılığının" bu derece çoğalmasının nedeni sadece doğum oranını artırmak olamaz. Evet, dişi çıplak maymunun daha çocuğunu emzirirken bile, çiftleşmeye hazır olması doğum oranını yükseltecektir. Zaten, çocuk yetiştirme döneminin uzunluğu göz önünde tutularsa görülür ki aksi halde soyumuz kolayca tükenirdi. Ama, bu da dişinin aylık dönemlerinin her birinde erkeği kabul etmeye ve cinsel anlamda uyarılmaya neden hazır bulunduğunu açıklamaya yetmemektedir. Dişi, bu dönemin sadece belirli bir noktasında yumurta saldığı için, bunun dışındaki çiftleşmelerin hiçbir "üretici" niteliği olmadığı da ortadadır. Türümüzün gösterdiği geniş cinsel faaliyetin amacı, belli ki, nesil üretmek değil, iki tarafın birbirine sağladığı hazlar yoluyla çiftler arasındaki bağları daha da sağlamlaştırmaktır. Demek ki, çiftler arasında cinsel ilişkinin sık sık tekrarlanması, çağdaş uygarlığın doğurduğu bir çeşit yapmacık değil, türümüzün gelişmesi bakımından çok haklı ve sağlam biyolojik nedenlere dayanan köklü bir eğilimdir.</p>

  <p>Dişi âdetten kesildiği -yani gebe kaldığı- zamanlarda bile erkeğe karşı ilgisini sürdürür. Bunun da büyük bir önemi vardır. Zira, "bir erkeğe bir dişi" sistemi ile, erkeği hakkı olan şeylerden uzun süre yoksun bırakmak doğru olmazdı. Böyle bir durum, çiftin birliğini tehlikeye atabilirdi.</p>

  <p>Bir yanda, cinsel faaliyetlerin uygulanabileceği süre artarken, öte yandan, bu faaliyetler daha karmaşık bir şekil kazanmıştır. Derimizin çıplaklaşmasına ve ellerimizin daha da hassaslaşmasına yol açan avcılık, bedensel temas halinde daha büyük bir cinsel duyarlık elde etmemizi sağlamıştır. Derinin ve ellerin, çiftleşme öncesi döneminde önemli bir rol oynadığını gördük. Çıplak maymun, bütün öteki primatlardan fazla koklaşmakta, sürtüşmekte, okşamakta, sıkıştırmaktadır. Bundan başka dudaklar, kulak memeleri, meme başları, göğüsler ve cinsel organlar; dokunma yoluyla yapılan cinsel uyarılar karşısında çok duyarlı sinir uçlarıyla bezenmiştir.</p>

  <p>Kulak memeleri sadece bu iş için ortaya çıkmışa benzer. Anatomi bilginleri burada çok defa hiçbir nedene dayanmayan bir ek parça ya da "hiçbir yararı olmayan, fazladan bir yağ büyümesi" diye nitelerler. Kulak memelerinin varlığı, genellikle, eskiden sahip olduğumuz büyük kulakların bir kalıntısı olarak açıklanır. Oysa, öteki primat türlerine bakıldığı zaman, onlarda böyle etli bir kulak memesinin varlığına rastlanmamaktadır. Kulak memesi, bir kalıntı olmak şöyle dursun, cinsel uyarma etkisiyle kızardığı, şiştiği ve aşırı derecede hassaslaştığı göz önüne alınırsa, sadece yeni bir şehvet merkezi yaratmak amacıyla gelişmiş gibi görünmektedir (Bu küçük et parçasının oynadığı rolün şimdiye kadar bu açıdan pek önemsenmemiş olması şaşılacak bir şeydir. Oysa, kadın olsun, erkek olsun çok kişinin sadece kulak memesinin uyarılması sonucu orgazma vardıklarını unutmamalıyız). Öte yandan, anatomi bilginlerinin türümüze özgü olan o garip, çıkık ve etli burnun sırrını çözememiş olmaları da oldukça ilginçtir. Bir anatomi bilgini, insan burnunun "herhangi bir fonksiyonel anlamı olmayan basit bir çıkıntı" olduğunu söyler. Bir primat türünde, bu kadar açık ve belirli bir "uzantı"nın hiçbir görevi olmadan geliştiğine inanmak zordur. Burnun yan duvarlarının içinde bulunan, süngere benzer, büyüyebilir dokunun cinsel uyarma anında kan damarlarının genişlemesi sonucu, burun deliği kanallarının genişlemesine yol açtığını öğrendikten sonra, sanırım aklımıza birtakım sorular gelecektir.</p>

  <p>Dokunma repertuvarının böylece genişlemesinin yanı sıra, sadece bizim türümüze özgü birtakım görsel gelişmelere de tamik oluyoruz. Karmaşık yüz ifadeleri, başka durumlarda sadece karşılıklı anlaşmaya yardımcı bir faktör oldukları halde, bu konuda özel önem taşır. Yüz adalelerimizin yapısı, bütün öteki primatlardan daha karmaşık ve gelişmiş durumdadır. Daha doğrusu, yüzümüzün ifadesi bütün canlı hayvanlarınkinden daha ince, daha anlamlıdır. Ağız, burun, gözler, kaşlar ve alın çevresindeki etleri belli belirsiz hareket ettirmek ve bu hareketleri çeşitli şekillerde bir arada kullanmak yoluyla, içinde bulunduğumuz karmaşık ruh hallerini yansıtmayı başarmaktayız. Bu ifadelerin önemi, cinsel karşılaşmalarda, özellikle kur döneminin başlangıcında, daha da artar (Bu ifadelerin aldıkları şekilleri ileride ayrıntılı olarak inceleyeceğiz). Cinsel uyarı sırasında gözbebeğinin de büyüdüğü görülür. Bu, ufak bir değişikliktir, ama belki de farkına vardığımızdan büyük bir tepki gösteririz. Ayrıca, göz yüzeyi de parlamaya başlar.</p>

  <p>Kulak memelerimiz ve çıkık burnumuz gibi, dudaklarımızın biçimi de, başka primatlarda rastlanmayacak derecede değişiktir. Bütün primatların dudakları vardır kuşkusuz. Ama, hiçbirininki bizimkiler gibi dışa dönük değildir. Şempanzelerin somurtma ifadesi, dudaklarını ileri uzatıp dışa döndürmektir. Böylece, normal olarak ağzın içinde kalan dudak zarını göstermiş olurlar. Ama, bu durumda dudaklar ancak kısa bir süre için ortaya çıkar, surat, kısa zamanda "kapalı dudaklı" normal ifadesini alır. Buna karşılık, bizim dudaklarımız sürekli olarak devrik ve dışarıya dönüktür. Şempanzeler sürekli surat astığımızı düşünürler herhalde. Sizi seven bir şempanzenin boynunuza kondurduğu öpücük hiç şüphesiz dudaklarıyla dokusal bir işaret verebilme yeteneğine sahip olduğunu gösterir. Şempanze için bu öpücük cinsel olmaktan çok, bir selam işaretidir. Oysa, insanlar öpüşmeyi, her iki anlamda da kullanırlar. Özellikle, çiftleşme öncesi dönemde öpücük daha sık ve daha uzun olur. Bu durumda, ağız çevresindeki adalelerin boyuna gergin halde kalmamaları için, hassas zarın her zaman dışarıda olması daha uygun düşerdi. Ama, dahası var. Sözünü ettiğim mukoza kaplı dudakların kesin çizgili, karakteristik bir biçimleri vardır. Çevrelerindeki yüz derisinden keskin, belirli bir kenar çizgisi ile ayrılmış olduklarından, önemli bir görsel işaret niteliğini kazanmışlardır. Cinsel uyarının dudakların kırmızılaşmasına ve şişmesine yol açtığını görmüştük. Dudak bölgesinin kesin bir çizgiyle ayrılmış olması, oluşan belli belirsiz değişikliklerin bile, kolayca algılanmasını sağlamaktır. Aslında, böyle bir uyarı olmadığı zaman bile dudakların yüzün başka taraflarından daha kırmızı olması, dikkati üzerlerine çekmekte ve onlar da böylece, fizyolojik bir değişiklik belirtisi göstermeseler bile, sırf bu nitelikleri yüzünden, orada bir cinsel dokunma alanı olduğunu ilan eder gibi durmaktadır.</p>

  <p>Anatomi bilginleri, başkalarına benzemeyen bu dışa dönük mukoza kaplı dudakları incelerken, nasıl geliştiklerinin "henüz tam olarak anlaşılmadığını" belirtmişler ve bunun süt emen bir bebeğin sürekli emme ihtiyacından ileri gelebileceği ihtimali üzerinde durmuşlardır. Oysa, şempanze yavrusu da uzun uzun meme emmekte ve adaleli dudakları, bu yapışma hareketi için daha elverişli görünmektedir. Üstelik bu, dudaklarla yüz derisi arasındaki kesin ayrılığı açıklayabilecek bir neden de değildir. Ayrıca, açık ve koyu renkli ırkların dudakları arasındaki farklılığı da bu yolla izah edemeyiz. Ama, eğer dudakların, görsel işaretleşme araçları olduklarını kabul edersek, bu farklılık daha kolay anlaşılacaktır. İklim şartları daha koyu bir deri gerektiriyorsa, bu durum dudakların renk karşıtlığını azaltarak gözle görünür bir işaret olmak niteliklerini önleyecektir. Eğer dudaklar gerçekten önemli görsel bir işaretleşme aracıysalar, o zaman bu eksikliği kapatacak bir gelişme beklenir. Bu çeşit bir gelişme ortaya çıkmıştır. Zencilerin dudakları daha büyük ve daha belirgin bir biçim almakla, göze batıcı niteliklerini korumuş, böylece renk alanındaki kayıplarını boy ve biçim yoluyla kapatmışlardır. Bundan başka, zencilerin bu nitelikleri bir ilkellik olarak değil, tersine, dudakla ilgili uzmanlaşmanın attığı olumlu bir adım olarak görülebilir.</p>

  <p>Görsel cinsel işaretler, bu kadarla kalmaz. Daha önce de söylediğim gibi, ergenlik çağında tam verimli bir üretici durumuna geçiş, özellikle cinsel organlar çevresiyle koltuk altlarında ve erkeklerin yüzünde görülen kıllarla ortaya çıkar. Dişilerde, göğsün hızla geliştiği görülür. Vücudun biçimi de değişir. Erkeğin omuzları, kadının kalçaları genişler. Bu değişiklikler, cinsel olgunluğa ermiş bir kişiyi henüz bu olgunluğa ermemiş birisinden ayırmakla kalmaz. Çoğu, olgun bir erkekle olgun bir kadını birbirinden ayırt etmeye de yarar. Bunlar, sadece cinsel sistemin işler hale gelmiş olduğunu açığa çıkaran işaretler değil, aynı zamanda dişilik ya da erkeklik belirtileridir.</p>

  <p>Genellikle, kadınların göğüslerinin büyümesinin cinsel olmaktan çok, analıkla ilgili bir gelişme olduğu ileri sürülür, ama ortada bunu ispatlamaya yeterli kanıt yoktur. Daha başka primat türleri, çocuklarını beslemeye bol bol yetecek kadar süt verdikleri halde, göğüsleri, öyle belirli ve yuvarlak biçimde gelişmiş değildir. Türümüzün dişisi, bu bakımdan, öteki primatlardan kesin olarak ayrılır. Memelerin böylesine belirli bir biçimde dışarı fırlamış olması, yine bir cinsel işaretleşme örneğinden başka bir şey değildir. Bunu mümkün kılan ve kolaylaştıran da, derimizin çıplaklığı olmuştur. Vücudu kılla kaplı bir hayvanın memeleri büyük de olsa, göze çarpmaz ama, kıllar yok edilecek olursa, açıkça ortaya çıkar. Memeler, ilgi çekici biçimlerinden ayrı olarak, gözlerin dikkatini meme başları üzerinde de toplar. Böylelikle, cinsel uyarı sırasında, meme başlarının dikleşmesi, derhal göze çarpar. Meme başlarını çevreleyen ve cinsel uyarı anlarında daha koyulaşan renkli doku da bu konuda yardımcı olmaktadır.</p>

  <p>Derinin çıplak oluşu, renk değiştirerek işaret verme olanağını da kolaylaştırır. Renk değiştirerek işaret vermeye, derileri kısmen çıplak olan hayvanlarda da rastlanır. Ama bizim türümüzde olduğu kadar önemli değildir. Cinsel davranışın ilk aşamalarında (kur aşamasında) deri, göze batacak şekilde kızarır, hele bundan sonraki daha şiddetli uyarma aşamalarında bu kızarıklık, pençe pençe vücudu kaplar (Bu da, cinsel işaretleşmenin başka bir biçimidir. Koyu derili ırklar, iklim koşulları dolayısıyla bundan yoksun kalmışlardır. Ama, bu ırkların da aynı değişiklikleri gösterdiklerini biliyoruz. Zira, renkteki değişiklik, gözle görülecek kadar belli olmasa bile, dikkatle bakılınca, deri dokusunun önemli değişmelere uğradığı görülmektedir).</p>

  <p>Görsel cinsel işaretlerle ilgili bu konuyu kapamadan önce, olağandışı evrimsel niteliklerine de bir göz atmamız gerekir. Bunun için de aşağı kademelerdeki bazı maymun kuzenlerimizin vücutlarında görülen, birtakım garip gelişmeleri kısaca inceleyeceğiz. Alman bilginlerinin son araştırmaları, bazı türlerin kendi kendilerini taklit ettiklerini ortaya çıkarmıştır. Bu olaya en çok, <i>mandrilla'larla gelada</i>'larda rastlanmaktadır. Erkek <i>mandrilla</i>'da penis kıpkırmızı ve iki yanındaki erbezi torbaları da mavidir. Bu renk düzeni, olduğu gibi, suratında da tekrarlanmıştır: Burnu kırmızı, tüysüz yanakları koyu mavidir, sanki hayvanın yüzü, cinsel organlarıyla aynı görüntüsel işaretleri vererek çağrıda bulunmaktadır. Erkek <i>mandrilla</i>, başka bir hayvana yaklaştığı zaman, vücudunun duruşu dolayısıyla cinsel organları görünmeyecek bile olsa, o yine suratındaki "tenasüli" görünüş yoluyla, gerekli mesajı yollayabilecektir. Dişi <i>gelada</i> da buna benzer bir kendi kendini taklit usulü kullanır. Cinsel organlarının çevresinde kırmızı bir deri ile kaplı kenarı beyaz pütürüklerle çevrili bir bölge vardır. Bu bölgenin ortasında bulunan dudaklar çok daha koyu kırmızı renktedir. Bu renk kompozisyonu, göğüs bölgesinde de aynen tekrar edilmiştir. Göğüsteki çıplak ve kırmızı deri parçasının çevresi de beyaz pütürüklerle donanmıştır. Tam ortadaki kırmızı memecikler birbirine öylesine yakın oturtulmuşlardır ki, tıpkı cinsel organın dudaklarını andırır (Gerçekten de o kadar yakındırlar ki, maymunun yavrusu iki memeyi birden emer). Göğüsteki bu lekede de, tıpkı dişilik organının kendisinde olduğu gibi aylık cinsel dönemin çeşitli dönemlerine uygun olarak rengin koyulaştığı ya da açıldığı görülür.</p>

  <p>Bunun tek açıklaması, <i>mandrilla</i> ile <i>gelada</i>'nın bir nedenle, cinsel organıyla verdikleri işaretleri önden görülecek bir duruma getirdikleridir. <i>Mandrilla</i>'ların doğal yaşayışları üzerinde fazla bilgimiz olmadığı için, bu garip olayın neden özellikle bu türde ortaya çıktığı konusunda varsayımlar öne sürecek durumda değiliz. Ama, buna karşılık, yabani <i>gelada</i>'ların öteki maymun türlerinin aksine, çoğu zaman dikey biçimde oturduklarını biliyoruz. Eğer, <i>gelada</i>'lar sık sık böyle oturuyorlarsa, göğüslerindeki bu cinsel işaretleri diğer grup üyelerine daha kolay ulaştırabiliyorlar demektir; yalnızca vücutlarının alt kısmı ile işaretleşmeleri çok daha güç olurdu. Primat türlerinin çoğunda, böyle çiğ renkli cinsel organlara rastlanır, ama önden görünecek şekilde "kendi kendini taklit" olayları oldukça az görülür bir şeydir.</p>

  <p>Bizim türümüz de, asıl duruş biçimini temelinden değiştirmiştir. Biz de, <i>gelada</i>'lar gibi, zamanımızın büyük bir kısmını dikey durumda oturarak geçiririz. Toplumsal temaslarımızı genellikle ayakta ve yüz yüze bakarak yaparız. Acaba biz de böyle birtakım "kendi kendini taklit" oyunlarına mı başvurmaktayız? Bizim dikey durumumuz da acaba cinsel işaretlerimizi etkilemiş midir? Soruyu bu şekilde sorarsak cevabı kuşkusuz "evet" olur. Primatların tipik çiftleşme biçimi, erkeğin dişiye arkadan yaklaşması şeklindedir. Dişi, kıçını kaldırır ve erkeğe domalır. Dişilik organı, erkeğe arkadan görünüşüyle arzedilmiştir, erkek bunu görür, yaklaşır ve dişiye arkadan biner. Çiftleşme sırasında, yüz yüze bir temas yoktur. Erkeğin cinsel organları, dişinin arka kısmına dayanmıştır. Türümüzde ise, durum bambaşkadır. Çiftleşme öncesi faaliyetin, uzun süre yüz yüze olması bir yana, çiftleşmenin kendisi de, genellikle yüz yüze yapılan bir iştir.</p>

  <p>Bu son nokta epeyce tartışılmıştır. Yüz yüze çiftleşmenin türümüz için tek doğal pozisyon olduğu öteden beri ileri sürülen bir fikirdir. Bundan çıkan anlam, bütün diğer pozisyonların yapmacık, uydurma, özenti olduklarıdır. Son çalışmalar bu kanı üzerinde tartışmalara yol açmış ve bazı araştırıcılar, türümüz için temel pozisyon diye bir şeyin var olmadığını ileri sürmüşlerdir. Bunlara göre, iki vücudun, ne şekilde olursa olsun, bir araya gelişi, cinsel değirmeni döndürmeye başlatacak güçtedir ve yeni buluşlara meraklı bir tür olduğumuzdan hoşumuza giden her pozisyonu denememiz de doğal sayılmalıdır. Bunlar ne kadar çok olursa o kadar iyidir, zira duruşların çeşitliliği cinsel işlemin karmaşıklığını, tadını artırır ve uzun süredir birlikte bulunan çiftlerin birbirinden bıkmasını önler. Bu araştırıcıların ileri sürdükleri fikir, sunuluş biçimi içinde doğru görünse de, görüşlerini kabul ettirmek için biraz fazla ileri gitmişlerdir. Aslında bunlar, temel pozisyon dışındaki bütün duruşların günah olduğu düşüncesine karşı çıkıyorlardı. Bu önyargıyla savaşmak için de haklı olarak değişik pozisyonların değerini ortaya koymuşlardır. Bir çiftin her iki üyesi de duydukları cinsel hazlar arttığı oranda birbirlerine daha çok bağlanacaklardır. Şu halde, bu değişik pozisyonlar, türümüz için hiç de zararlı bir şey olmamalı. Ancak araştırmacılar, bu görüşü savunurken türümüz için her şeye rağmen normal ve doğal bir pozisyonun, yüz yüze duruşun, varlığını unutmuş gibidirler. Gerçekten, bütün cinsel işaretler, şehvet kaynağı bölgeler, vücudun ön tarafında yer almıştır: Yüz ifadeleri, dudaklar, sakallar, dişinin göğüsleri, (meme uçları ve bunları çevreleyen renkli haleler) apış arası kılları, belli başlı cinsel kızarma bölgeleri ve nihayet cinsel organların kendileri. Ama, şöyle de düşünülebilir: Bu işaretler, iki tarafın yüz yüze bulunduğu başlangıç aşamasında çok işe yarayabilirler ama, sıra çiftleşmeye gelince, yani erkek de, dişi de önden gördükleriyle iyice uyarıldıktan sonra, erkeğin dişiye arkadan yanaşması ya da dilediği herhangi bir pozisyonu seçmesi pekâlâ kabildir. Böyle bir şey, çiftleşmenin biçimini yenilemesi bakımından mümkün ve doğrudur, ama birtakım sakıncaları vardır, ilk önce, bizim gibi çift kurmaya dönük türlerde, cinsel ilişkide bulunulan kişinin kimliği büyük rol oynar. Birbirine önden yaklaşma, cinsel çağrılarla cinsel ödüllerin kimlik belirten işaretlerle sıkıca bağlı olduğu anlamına gelir. Karşı karşıya sevişme "kişileştirilmiş sevişme"dir. Ayrıca, cinsel uyarıya cevap veren bölgelerin, vücudun ön tarafında toplanmış olmaları, çiftleşme yüz yüze olduğu zaman bu bölgelerde duyulan dokunsal hazzın çiftleşme sırasında da sürdürülmesine imkân verecektir. Başka pozisyonlarda, bu hazlardan birçoğu kaybolabilir. Dahası, önden yaklaşma halinde, erkeğin ritmik kalça hareketiyle dişinin klitorisini uyarması daha kolay olacaktır. Erkeğin kadına nazaran duruşu ne olursa olsun, klitorisin bu hareketler sırasında çekilerek, pasif şekilde etkilendiği doğrudur. Ama, yüz yüze sevişmede, erkeğin cinsel organlarının, klitoris üzerinde doğrudan doğruya yapacağı basınç, bu uyarıyı çok daha güçlendirecektir. Ve son olarak, dişinin döl yolu anatomisini de göz önüne almak gerekir. Başka memelilerle kıyaslanınca, bu kanalın öne doğru eğildiği görülmektedir. Dikey duran bir türe dönüşmemiz sonucu denilemeyecek kadar fazla öne gelmiştir âdeta. Hiç kuşkusuz, türümüzün dişisi için cinsel organlarının erkeğin arkadan binmesine yarayacak şekilde olması bir önem taşısaydı, doğal ayıklanma kuralı bu eğilimi teşvik eder ve bugün dişilerin dölyolu çok daha belirgin şekilde geriye yönelmiş olurdu.</p>

  <p>Bu durumda, türümüz için yüz yüze çiftleşmenin esas olduğunu düşünmek daha doğru geliyor. Tabii, yüz yüze pozisyonun birtakım çeşitleri de yok değildir: Erkeğin ya da dişinin üstte olması, yan dönmüş, çömelmiş ya da ayakta bulunmaları gibi. Ama, en geçerli ve yaygın pozisyon, her ikisinin de yatar durumda ve erkeğin, kadının üstünde bulunduğu pozisyondur. Amerika'da yapılan araştırmalar, bu ülkede halkın yüzde 70'inin bu pozisyonu kullandığını ortaya koymuştur. Birtakım değişikliklere başvuranlar bile, temel pozisyonu kullanmaya devam etmektedirler. Arkadan binmeyi deneyenlerin oranı yüzde 10'un altındadır. Dünya yüzünde iki yüze yakın değişik toplum üzerinde yapılan incelemeler, bunlardan hiçbirinde erkeğin kadına arkadan yaklaşmasının temel pozisyon haline gelmediğini ortaya çıkarmıştır.</p>

  <p>Bu durumu böylece kabul edersek, yeniden asıl konumuza, cinsel anlamda kendi kendini taklit konusuna dönebiliriz. Türümüz dişisinin, erkeğin ilgisini ön tarafına çekmeyi başarması gerekseydi, evrim de bu bölgeyi daha çekici kılmak için yardımcı olurdu, kuşkusuz. Uzun geçmişimizde, erkeğin dişiye arkadan yaklaştığı bir dönem olmuş olmalı. Diyelim ki dişi, erkeği çekmek için o yuvarlak ve dolgun kalçaları (böyle bir şeyin öteki primatlarda olmadığını da belirtelim) ve kıpkırmızı "dudaklarımla arkadan birtakım cinsel işaretler gönderecek duruma gelmiştir. Evrimin bu döneminde, türün gittikçe daha dikey bir duruma geçtiğini ve toplumsal temaslarını yüz yüze yapmaya yöneldiğini de göz önünde tutalım. Bu duruma göre, <i>gelada</i>'larda gördüğümüz gibi, bir çeşit "önden kendi kendini taklit" olayının doğuşunu bekleyebilirdik. Türümüz dişilerinin yüzden görünen bölgelerini incelersek, yuvarlak kaba etlerin ve dudakların görüntüsünü taklit eden bir yapı biçimine rastlar mıyız? Bu sorunun cevabı, dişinin memeleri kadar açık olarak göze çarpmaktadır. Kadın göğsünün bu yarım yuvarlak çıkıntıları, hiç kuşkusuz kaba etlerin bir kopyasıdır. Ağzı çevreleyen kesin çizgili dudakların, dölyolu dudaklarının kopyası olması gibi (Şiddetli bir cinsel uyarı sırasında gerek ağız, gerek cinsel organ dudaklarının şiştiğini ve daha koyu bir renk aldığını hatırlatmak yerinde olur. Öyle ki, bunlar sadece birbirine benzemekle kalmamakta, cinsel uyarma sırasında benzer değişikliklere uğramaktadırlar). Türümüzün erkeği, bu işaretler arkadan göründüğü zaman onlara cinsel tepki göstermeyi öğrenmiş idiyse, aynı işaretler dişinin ön yüzünde göründükleri zaman da içinde aynı duygular uyanacaktır. Gerçekten de ön tarafında yedek bir çift kalça ile "dudak" taşıyan kadının karşısında erkeğin tepkisi budur (Bu sırada akla hemen dudak boyası ve sütyen geliyor; ama bu ayrıntılara daha sonra, çağdaş uygarlığa özgü cinsel teknikleri incelediğimiz zaman değineceğiz).</p>

  <p>Birtakım önemli görsel işaretlerin yanı sıra, bazı kokular da cinsel bir rol oynar. Koku alma duyumuz, evrim boyunca hayli zayıflamış olsa bile, yeterince faaldir ve cinsel davranışlarımızı sanıldığından daha çok etkiler. Vücut kokuları bakımından iki cins arasında bazı farklar olduğu ve çift kurma -yani, âşık olma- sürecinin karşı tarafın kişisel ve özel ten kokusundan etkilenme ile bir arada yürüdüğü bilinmektedir. Buna, şaşırtıcı bir buluşu da eklememiz gerekir: Ergenlik çağma gelince, sevdiğimiz kokularda belirli bir değişiklik olmaktadır. Ergenlik öncesinde tatlı ve meyve kökenli kokulardan hoşlandığımız halde, cinsel ergenlikten sonra bu tepki kaybolmakta ve çiçeksel, yağlı, miski andırır kokuları tercih etmeye başlamaktayız. Bu olay her iki cins için de geçerli olmakla beraber, misk kokusuna karşı olumlu tepki göstermek, dişiden çok erkekte görülür. Yetişkin yaşlarda, havada sekiz milyonda bir oranında bile olsa, misk kokusunu alabildiğimiz ileri sürülmektedir. Birçok memeli hayvanın özel koku bezlerinden üretilen bu madde, bu hayvanların koku ile işaretleşme sistemlerinde önemli bir rol oynar. Bizim koku yapan büyük salgı bezlerimiz yoktur ama, yine de bu işi gören birtakım küçük bezlerimiz vardır. Bunlar, bildiğimiz ter çıkaran bezlerle aynı cinstendirler, ancak salgılarındaki katı cisim oranı daha yüksektir. Vücudumuzun her tarafına yayılmakla beraber, en çok koltuk altlarında ve cinsel organlar civarında yoğunlaşmışlardır. Bu bölgelerdeki kıllar, şüphesiz, önemli koku tuzaklarıdır. Cinsel uyarılma sırasında, bu bölgelerde daha büyük bir koku üretimi olduğu ileri sürülmüşse de, bu olay henüz ayrıntılı olarak incelenmiş değildir. Yine de, türümüzün dişisinde bu salgı bezlerinin erkeğe oranla yüzde 75 daha fazla bulunduğunu biliyoruz. Bu arada, aşağı kademelerdeki memeli hayvanların cinsel karşılaşmalarında daha çok, erkeğin dişiyi kokladığı da hatırlamamız gereken ilginç bir olaydır.</p>

  <p>Özellikle koku üretmekle görevli bölgelerin vücuda dağılış biçimi de cinsel yaklaşmaların yüz yüze yapılması yolunda atılmış yeni bir adım gibi görünür. Cinsel organlar bölgesinde bir koku merkezi bulunması, diğer memelilerle paylaştığımız bir niteliktir. Ama, koltuk altlarında bu denli yoğun olmaları şaşırtıcı bir şeydir. Bu, türümüzdeki, vücudun ön tarafında yeni birtakım cinsel uyarı merkezleri yaratma eğilimini kanıtlamaktadır âdeta. Zira, böylece çiftleşme öncesinde ya da sırasında, eşlerin her ikisinin de burnu birbirlerinin önemli bir koku merkezinin hemen yakınında bulunabilecektir.</p>

  <p>Buraya kadar, türümüzde cinsel istekle ilgili davranışların nasıl geliştiğini inceledik ve bunun sonucu olarak eşlerin temaslarında gittikçe daha memnunluk duyduklarını, aralarındaki bağın gittikçe daha güçlenip sağlamlaştığını gördük. Ancak, istek, sonunda doyurucu bir harekete yol açacağından bu konuda da bazı düzeltmeler gerekecekti. Bir an için primatların eski sistemini göz önüne getirelim. Yetişkin erkekler, fışkırmayı izleyen dönem dışında hemen her zaman cinsel faaliyet halindedirler. Tek bir doyurucu orgazmla yetinebilirler, zira cinsel gerilimleri giderilmiştir ve tohum depolamak üzere bir süre sakin kalabilirler. Dişilere gelince, bunlar ancak yumurtlama dönemleri civarında belirli bir süre içinde cinsel faaliyet gösterirler. Bu süre içinde herhangi bir erkeği kabule hazır bulunurlar. Döl verme şansları, ne kadar çok çiftleşirlerse o kadar çoğalır. Bu dişiler, cinsel ihtiyaçlarını yatıştıracak orgazmı tanımadıkları için cinsel doymuşluk nedir bilmezler. Kızıştılar mı bir kere, kaybedecek zamanları yoktur artık, durmadan iş görmeleri şarttır. Eğer şiddetli bir orgazm tatmış olsalar, çiftleşme zevki uğruna kıymetli bir zamanı kaybederlerdi. Çiftleşme sona erdiğinde, yani erkek işini görüp çekilince, dişi maymun hiçbir heyecan belirtisi göstermez ve genellikle, sanki hiçbir şey olmamış gibi, alır başını gider.</p>

  <p>Ancak, bizimki gibi çift kurma eğilimi gösteren bir türde durum bambaşkadır. En başta, her dişi için tek bir erkek söz konusu olduğuna göre erkeğin cinsel anlamda tükendiği an, dişinin cinsel tepki göstermeye devam etmesi bir avantaj sağlamaz. Demek oluyor ki, dişinin orgazma varmasına bir engel yoktur. Bunu destekleyen iki unsur da vardır ayrıca: Birincisi, orgazmın, seçilmiş olan bir eşle girişilen cinsel işbirliğine kattığı büyük bir hoşnutluk duygusu. Cinsiyet alanındaki diğer bütün olumlu gelişimler gibi bu da bir çift arasındaki bağları güçlendirecek ve aile birliğini koruyacaktır, İkincisi de, orgazmın, döllenme şansını geniş ölçüde artırmasıdır. Bunu daha iyi anlamak için yine primat kuzenlerimize geri dönmek gerekecek. Dişi maymun, bir erkek tarafından döllendikten sonra rahatça çekip gidebilir. Döl tohum sıvısı, döl yolunun derinliklerinde yerleştiği için onu kaybetmek korkusu yoktur. Dört ayak üstünde yürüdüğünden, döl yolunun açısı aşağı yukarı yatay yöndedir. Bizim türümüzden bir dişi, çiftleşme sonunda, hemen kalkıp işine gücüne bakacak kadar az etkilenmiş bile olsa durum yine de değişik olacaktır. Zira, iki ayak üzerinde hareket etmekte ve yürüdüğü zaman döl yolunun açısı hemen hemen dikey durumda bulunmaktadır. Sadece yerçekiminin etkisiyle tohum sıvısı dölyolundan dışarı sızacak ve büyük bir kısmı kaybolup gidecektir. Erkek, fışkırtmasını yapıp da çiftleşme son bulduktan sonra kadım yatay vaziyette bırakan bir tepkinin ne kadar ilginç olduğu, böylece anlaşılır. Dişiyi doymuşluk ve cinsel bitkinlik durumuna sokan şiddetli orgazm, bu sonucu doğurması bakımından, ayrıca ilgi çekicidir.</p>

  <p>Türümüzün dişilerinde görülen orgazm halinin başka primatlarda olmaması ve hemen hemen erkeğinkini andırır bir çizgi izlemesi, bunun evrim açısından "erkeksi" bir tepki olması ihtimalini akla getiriyor. Gerek dişilerin, gerek erkeklerin yapılarında, karşı cinse ait birtakım gizli elemanlar bulunmaktadır. Başka hayvan grupları üzerinde yapılan incelemelerden öğreniyoruz ki, evrim, gerekirse, bu gizli niteliklerden birini uyandırmakta ve (bir anlamda "yanlış" cinste) yeniden ön plana geçirmektedir. Türümüzün dişisinin, klitorisin cinsel anlamda uyarılmasından özellikle etkilendiğini biliyoruz. Bu organın, erkek penisinin bir benzeri ya da karşılığı olduğu hatırlanırsa şu sonuca varılabilir: Kadındaki orgazm hali, hiç olmazsa başlangıçta, erkekten "ödünç" alınmıştır.</p>

  <p>Erkeğin neden bütün öteki primatlardan daha büyük bir penise sahip olduğu da böylece açıklanabilir. Tam kalkma halinde çok uzaması bir yana, başka türlerinki ile kıyaslandığı zaman çok da kalın olduğu görülür (Örneğin, şempanzenin penisi bizimkine kıyasla kürdan gibi kahr). Penisin bu denli büyümesi, kadının dış cinsel organlarının erkeğin ritmik kalça hareketleri sırasında daha fazla çekilip itilmesine yol açacaktır. Penisin her ileri hareketiyle, klitoris bölgesi aşağıya doğru çekilmekte, sonra her geri çekilişte kısmen yukarı doğru çıkmaktadır. Buna bir de yüz yüze pozisyonda erkek cinsel bölgesinin klitoris bölgesi üzerine yaptığı basıncı eklerseniz, klitorisin sanki erkekte olduğu gibi, bir çeşit mastürbasyon hareketine uğradığı meydana çıkar.</p>

  <p>Özet olarak şöyle diyebiliriz: Gerek istek, gerek doyum alanında çıplak maymunun cinselliğini artırmak ve bu memeli hayvan grubunda, ötekilerde bulunmayan bir şeyi, yani çift kurma sürecini sağlamak amacıyla elde ne varsa yapılmıştır. Ama, bu yeni eğilimi yerleştirmek için uğranan zorluklar geçiştirilmiş değildir henüz. Beraberce yaşamayı, birlikte çocuk büyütmeyi başarıyla sürdüren bir çıplak maymun çiftini ele alırsak, her şey yolunda gibi görünür. Ama, çocuklar büyümektedirler, yakında ergenlik çağma geleceklerdir... O zaman ne olacak? Primatların eski şeması hâlâ geçerli olsaydı, yetişkin erkek, genç erkekleri kovmakta ve genç dişilerle çiftleşmekte gecikmezdi. Onlar da böylece annelerinin yanında ek dişiler olarak aile birliğine katılırlar ve başlangıç noktasına dönülmüş olurdu. Bundan başka, kovulan genç erkekler toplumdışı bir duruma düşerlerse -ki birçok primat topluluklarında böyle olmaktadır- o zaman erkeklerden kurulu avcı grupların işbirlikçi yapısı zedelenmiş olurdu.</p>

  <p>Demek ki üreme sisteminde bir değişiklik yapmak, bir aile dışı evlilik (egzogami) mekanizması kurmak gerekecekti. Birlik halinde bir çiftin devamlılığı için oğulların ve kızların kendilerine birer eş bulması lazımdır. Çift halinde yaşayan türler için olağanüstü bir şey değildir bu. Nitekim, aşağı memelilerde bunun örneğini görmek mümkündür. Ama, çoğu primatların toplumsal nitelikleri işi güçleştirmektedir. Çift kuran türlerin çoğunda çocuklar büyüyünce aile de dağılir. Çıplak maymun, işbirliğine dayanan toplumsal karakterinden dolayı bu dağılmaya izin vermez. Şu halde, soruna başka bir çözüm bulunması gerekmektedir. O da şöyle olur: Çift halinde yaşayan bütün hayvanlar gibi, ana-baba birbirini "kendi malı" olarak görmektedirler. Baba cinsel anlamda ananın "mal"ıdır, ana da babanın. Çocuklar ergenlik çağma gelip, kendileri de cinsel işaretler vermeye başladıkları zaman birer cinsel rakip kesilirler. Kız ananın, oğlan babanın rakibi olur. Artık onları baştan savmanın zamanı gelmiştir. Çocuklar da kendilerine özgü bir "yer"e sahip olmak ihtiyacını duymaya başlarlar. Kendilerine bir yuva kurmuş olduklarına göre ana-baba da aynı ihtiyacı duymuşlardı demek. Aynı süreç, tekrarlanacaktır. Gençler üslerini -anne ve babanın egemenliğindeki aile ocağını- kendileri için yeterli görmeyeceklerdir. Gerek bu yer, gerek içinde yaşayanlar; onların gözünde ana-babaya bağlayıcı birtakım işaretlerle yüklüdür. Ergenlik çağındaki çocuk bunları otomatik olarak reddedecek ve gidip kendine yeni bir üreme üssü arayacaktır. Toprağa bağlı (üslenmiş) genç et yiyiciler genellikle böyle davranırlar. Ama, primatların davranışı farklıdır. Çıplak maymun da temel davranışında gerekli olan bu değişikliği kabul etmek zorunda kalacaktır.</p>

  <p>Bu "aile-dışı birleşme" (egzogami) olayının "aile-içi zina"yı önlemek üzere konulmuş bir yasak (tabu) gibi gösterilmesi, belki de kötü olmuştur. Zira, böyle bir görüş bu olayın nispeten yeni ve kültürel bir kısıtlama olduğu sanısını uyandırır. Oysa, aslında çok daha eskiden biyolojik olarak gelişmiştir. Böyle olmasa, çıplak maymun türünün üreme sistemi primatlarınkinden kopamaz, aynı biçimde sürüp giderdi.</p>

  <p>Yalnız türümüze özgü gibi görünen başka bir nitelik de dişide kızlık zarının süregelmiş olmasıdır. Bu zara, aşağı memelilerde embriyon aşamasında, sidik ve dölyollarının gelişiminde rastlanır. Ancak çıplak maymunda, neoteni sonucu kalmıştır. Bu zarın varlığı, dişinin ilk çiftleşmesinde birtakım güçlüklerle karşılaşacağı anlamına gelmektedir. Evrimin ilk bakışta dişiyi cinsel bakımdan alabildiğine duyarlı kılmaya bu kadar uğraştığı halde, öte yandan onu âdeta çiftleşmeyi önleyici bir sistemle donatmış olması insana garip gelebilir. Ama durum, göründüğü kadar çelişik değildir. Bekâret zarı, ilk çiftleşme denemesini zor, hatta ıstıraplı kılmakla bu işin hafife alınmasını önlemektedir. Nasıl olsa dişi, ergenlik çağında, kendine uygun bir eş bulmak için birtakım cilve oyunlarına girişecektir. Genç erkeklerin bu oyunları çiftleşmeye kadar sürdürmek isteyecekleri de besbellidir. Ne var ki onlar, bu işin sonunda bir aile kurulamamışsa, kendilerini hiçbir şekilde bağlı hissetmeyecek ve uygun bir eş buluncaya kadar daha başka denemelere girişeceklerdir. Ama, genç dişiler aile kurmadan önce işi bu kadar ileri götürürlerse, kendilerine eşlik edecek birisini bulamadan çocuk sahibi olma durumuna düşerler. Kızlık zarı dişide bu eğilimi bir parça olsun frenlemekle, onun baştaki bu fizik rahatsızlığa aldırmayacak kadar güçlü bir bağlılık duymasına imkân hazırlamış olur.</p>

  <p>Burada monogami (tekeşlilik) ve poligami (çokeşlilik) konularına biraz değinmemiz gerekir. Bu türde çift kurma olayının gelişmesi, monogamiyi hiç şüphesiz teşvik eder, ama zorunlu kılmaz. Çetin bir avcılık yaşamı erkek sayısının kadın sayısına oranla azalmasına yol açarsa, hayatta kalan yetişkin erkekler birden fazla kadınla yaşamak eğilimini duyacaklardır. Bu tutum, ortada "fazla" dişi bırakmadan ve tehlikeli gerilimlere de yol açmadan, üreme oranını yükseltecektir. Çift kurma süreci, böyle bir olayı yasaklayacak kadar tekelci olsa, etkinlikten de uzaklaşırdı. Yine de dişilerin "sahip olma" nitelikleri ve cinsel rekabet dolayısıyla böyle bir gelişim pek kolay olmaz. Poligamiyi güçleştiren başka bir faktör de daha kalabalık bir aileye ve çoğalan çocuklara bakmanın ekonomik zorluğudur. Demek ki poligami, küçük bir ölçüde var olabilse bile, sınırlı kalmaktadır. Bugün birkaç önemsiz kültür içinde varlığını sürdürmekteyse de dünya nüfusunun çoğunluğunu teşkil eden bütün büyük toplumların monogam olduğunu görüyoruz. Poligami bunu hoş gören toplumlarda bile, ancak küçük bir erkek azınlığınca uygulanmaktadır. Büyük kültür gruplarında poligamiye yer verilmemiş olmasının, bunların bugün ulaşmış oldukları başarıda rol oynayıp oynamadığı da merak edilecek bir sorudur. Sonuç olarak şunu söyleyebiliriz: Bugün bazı geri kalmış kabilesel topluluklar dışında, türümüzün büyük çoğunluğu çift halinde yaşamak eğilimini en aşırı biçimde, yani uzun süreli monogam birleşmeler şeklinde ortaya koymaktadır.</p>

  <p>Demek, çıplak maymunu bütün erotik karmaşıklığı içinde şöyle tanımlayabiliriz: Çift halinde yaşayan, önemli cinsel güce sahip, başka hiçbir yerde rastlanmayan bir sürü karakteristikleri olan bir tür; primat geçmişli, et yiyiciye dönüşmenin izlerini taşıyan karmaşık bir bileşim. Bunlara, üçüncü ve sonuncu unsur olan çağdaş uygarlığı da eklememiz gerekir. Orman maymununun işbirlikçi avcı maymuna dönüşmesinin yanı sıra büyüyen beyni, birtakım teknik gelişmelerle uğraşmaya koyulmuştur. Kabilelerin küçük yerleşim alanları, köylere ve şehirlere dönüşmüştür. Yontma taş devri giderek uzay çağını doğurmuştur. Ama bu parlak başarıların, bu gösterişli ilerlemelerin türün cinsel sistemine ne katkısı olmuştur acaba? Görünüşe bakılırsa, pek az. Bütün bunlar, temel bir biyolojik ilerlemenin ortaya çıkmasına imkân vermeyecek kadar kısa zamanda olup bitmiştir. Dışarıdan bakılınca, böyle bir ilerleme <i>olmuş</i> gibi görünürse de, aslında bu, aldatıcı bir görünüşten ibarettir. Modern bir şehir hayatının dekoru arkasında yaşayan, bildiğimiz çıplak maymunun ta kendisidir. İsimler değişmiştir sadece: "Avlanmak" yerine "çalışmak", "av alanı" yerine "işyeri, "in" yerine "ev", "çift kurma" yerine "evlenme", "eş" yerine "zevce" demek gerekmektedir. O kadar. Yukarıda da söylediğim gibi, Amerika'da çağdaş cinsel âdetler üzerinde yapılan incelemeler, türümüzün fizyolojik ve anatomik donanımının bugün de tümüyle kullanıldığını ortaya koymuştur. Et yiyiciler ve öteki primatlarla ilgili kıyaslamadı verilere eklenen tarih öncesi kalıntılar, çıplak maymunun çok eski geçmişte cinsel donanımını ne şekilde kullandığını ve aşk hayatını nasıl düzenlediğini bize göstermektedir. Bugün elde edilen veriler de hemen hemen aynı tabloyu canlandırır gözümüzde; ahlak kaygısı ile sıvanmış koyu cila üzerinden kazınınca. Bu bölümün başında da söylediğim gibi, uygarlığın toplumsal yapısına şekil veren, hayvanın biyolojik niteliği olmuştur. Yoksa, toplumsal yapı hayvanın biyolojisini belirlemiş değildir.</p>

  <p>Yine de temelde cinsel sistem, oldukça ilkel şekliyle korunmuş olsa bile (toplulukların büyümesiyle beraber, seksin ortaklaştırılması gibi bir gelişmeye rastlanmamaktadır) küçük çapta bir sürü denetim ve kısıtlamalar çıkmıştır ortaya.</p>

  <p>Evrimimiz sırasında bizde meydana gelen cinsel tepki güçlenmesi nedeniyle, anatomik ve fizyolojik cinsel işaretleşme sisteminin büyümesi nedeniyle buna ihtiyaç görülmüştür. Bu kontroller bir kabile örgüsü içinde geçerli olarak düşünülmüştü, büyük bir şehir halkı için değil. Büyük şehirde, her an yüzlerce uyarıcı ya da uyarılabilecek yabancıyla karşı karşıya gelmekteyiz. Yeni önlemler gerektiren yeni bir olaydır bu.</p>

  <p>Aslına bakarsak, kültürel alandaki kısıtlamalar çok daha erken, henüz ortada yabancılar yokken başlamış olmalıdır. En küçük kabile topluluklarında bile, bir çiftin her iki üyesi için de başkalarının önünde cinsel işaretleşmeyi biraz olsun azaltmak gerekli olmuştur. Çiftin birliğini sürdürmek için cinsel gücünü artırmak gerekmiştir ama, buna karşılık eşler beraber olmadığı sürece, üçüncü kişiler üzerinde fazla bir uyarıya yol açmamak için azaltıcı birtakım önlemlere başvurulmuştur. Bir arada ve çift halinde yaşayan başka türlerde bu, özellikle saldırgan davranışlar yoluyla sağlanır. Ama bizimki gibi işbirlikçi bir toplumda daha az savaşçı yöntemler yeğlenmiştir. Gelişmiş beynimizin burada bize yardımı dokunur. Birçok sosyal ilişkide olduğu gibi, bu konuda da düşündüğünü sözle açıklayabilmenin önemli bir rolü vardır muhakkak ("Kocam bundan hoşlanmaz" gibi) ama bunun yanı sıra daha kesin birtakım önlemler de gereklidir.</p>

  <p>Bunların en basit örneği o ünlü kutsal asma yaprağıdır. Çıplak maymun, dikey duruşu yüzünden, kendi türünden başka birisine yaklaştığı vakit, ister istemez cinsel organlarını göstermek zorundadır. Dört ayak üzerinde yürüyen öteki primatlar için böyle bir sorun yoktur. Bize gelince, biz her an, ne yaparsak yapalım, hep bu sorunla karşı karşıya kalırız. Kültürümüzün ilk gelişmelerinden biri, muhakkak, cinsel organlarımızı bir şekilde saklamak olmuştur. Giysilerin soğuğa karşı koruyucu olarak kullanılmasının kökeni de buradadır sanırım. Ama bu, çok daha sonraları, türümüz daha elverişsiz iklimlere doğru uzandığı sıralarda olmuştur.</p>

  <p>Kültür koşullarının çeşitlenmesi ile, cinsellik karşıtı giysiler de değişik bir gelişim göstermiştir. Bazen göğüsler, dudaklar gibi ikinci derecede cinsel işaretlerin örtülmesine, gizlenmesine kadar yayılmıştır. Bazı aşırı hallerde, dişilerin cinsel organları sadece gizlenmekle kalmamış, erişilmez duruma da sokulmuştur. Bunun en önemli örneği de bekâret kemeridir ki, bu kemer, cinsel organları ve anüsü kapatır, yalnız dışkı ve salgıların dışarı çıkabileceği gibi delikleri olurdu. Genç kızların evlenmeden önce cinsel organlarının dikildiği, dudakların madeni halka ya da maşalarla kilitlendiği de görülmüştür. Daha yakın zamanlarda, bir erkeğin karısının dudaklarında delik açtığı ve her çiftleşmeden sonra cinsel organını kilitlediği de bilinmektedir. Bu gibi aşırı önlemlere pek az rastlanmakla birlikte, cinsel organların örtülüp bir elbise altında gizlenmesi, zamanımızda hemen hemen evrenselleşmiştir.</p>

  <p>Cinsel faaliyetler konusunda gizlilik kavramının ortaya çıkması da önemli bir gelişmedir. Cinsel organlar sadece gizli bir bölge olmakla kalmamış, bunları gizlilik içinde kullanmak da gerekmiştir. Böylece, çiftleşme ile uyku arasında belirli bir yaklaşıklık doğmuş, birisiyle yatmak, onunla çiftleşmekle aynı anlama gelir olmuştur. Sonuç olarak, cinsel faaliyetlerin büyük çoğunluğu, zamanımızda, gün boyunca yayılacak yerde, belirli bir zamana, gece vaktine sığdırılmıştır.</p>

  <p>Vücutların birbirine değmesi, önce de gördüğümüz gibi cinsel davranışlarda öylesine önemli bir rol oynar ki bunların da gündüzki normal yaşayış sırasında azaltılması gerekir, içinde yaşadığımız dar ve kalabalık yerlerde yabancılarla fizik teması önlemek lazım gelir. İnsanlar kaza ile bir yabancıyla sürtüşecek olurlarsa hemen birbirlerinden özür dilerler. Bu özrün yoğunluğu, vücudun dokunulan kısmının cinsellik derecesiyle orantılıdır. Bir sokakta ya da büyük bir binanın içinde yürüyen kalabalığın hızlı bir filmini çekecek olursanız, insanların birbirinin vücuduna değmemek için ne inanılmaz manevralara başvurduklarını açıkça görebilirsiniz.</p>

  <p>Yabancılarla olan temasın böylece sınırlanması ancak olağanüstü sıkışıklıklarda, bir de toplumdan "dokunma izni" almış berber, terzi, doktor gibi meslek adamları söz konusu olduğu hallerde ortadan kalkar. Yakın dostlar ve akrabalarla olan temaslar daha az yasağa tabi tutulmuştur. Bunların toplumsal rolü aslında cinsellik dışı olarak belirlendiğinden, tehlike o kadar büyük sayılmaz. Buna rağmen, selamlaşma merasimi de iyice biçimselleştirilmiştir. El sıkmanın, günümüzde, kesinlikle belirlenmiş bir düzeni vardır, insanların birbirleriyle "merhaba" anlamına öpüşmesi de bir ayin biçimine sokulmuştur. Dudak dudağa olan cinsel öpüşmeden ayrılması için dudaklar sadece yanağa değdirilir. Vücut pozisyonları da bazı bakımlardan, cinsellikten uzaklaştırılmıştır. Kadın, cinsel çağrı anlamına gelmesin diye, bacaklarını açarak oturmaktan kesin olarak kaçınır. Oturduğu zaman bacaklar ya birbirine sıkıca yapışmış ya da birbiri üstüne atılmıştır.</p>

  <p>Eğer ağız, cinsel bir tepkiyi andıracak bir mimik yapmak zorunda kalmışsa, elle kapatılır. Bazı gülüşler ve yüz ifadeleri vardır ki kur aşamasının niteliklerini taşıyabilir; bu durumlarda da el hemen kalkar ve ağız bölgesini gizler.</p>

  <p>Birçok toplumlarda erkekler sakallarını ve (ya da) bıyıklarını traş ederek dıştan görülebilen ikinci derecede cinsel karakterlerini yok ederler. Kadınlarsa, koltuk altlarını kazırlar. Giysileri bu bölgeyi açıkta bırakacak biçimde ise, birer koku tuzağı olan buradaki kılların yok edilmesi lazımdır. Cinsel organlar bölgesindeki kıllar her zaman iyice örtülü olduğu için bunlara aynı işlemin uygulanması gerekmez. Ama, çıplaklıklarının cinsellik taşımaması gereken ressam modellerinin çoğu kez buradaki kıllarını tıraş etmeleri de oldukça ilginç bir şeydir.</p>

  <p>Ayrıca, bütün vücudu kokudan arıtmaya da başvurulur. Vücut, normal sağlık kurallarının gerektirdiğinden çok daha fazla yıkanır, temizlenir. Vücut kokuları toplumsal olarak baskı altında tutulduğundan, bir sürü koku giderici kimyasal madde çıkmıştır piyasaya.</p>

  <p>Bu kontrollerin çoğunu sürdürebilmek için itiraz kabul etmeyen basit bir taktik uygulanır: Yasaklanması gereken durumlar hakkında bunların "iyi olmadığı", "yakışıksız olduğu" ya da "terbiyeye aykırı" olduğu söylenir. Bu yasakların cinsellik karşıtı niteliği pek az ağza alınmakta, hatta çoğunlukla akla bile getirilmemektedir. Daha kesin denetleme, cinsel yasalar ya da ahlak kuralları aracılığıyla yapılır. Bunlar her topluma göre değişik olmakla beraber, hepsinin temelinde şu tasa yatar: Yabancılardan gelecek cinsel uyarıyı önlemek ve çift dışında karşılıklı cinsel uyarıyı asgariye indirmek. En dindar toplulukların bile uygulamakta güçlük çektikleri bu işlemi kolaylaştırmak için birtakım "arındırıcı" usullere başvurulmuştur. Okullarda öğrencileri spora ve daha başka vücut çalışmalarına yöneltmekle cinsel ihtiyaçların azaltılabileceği sanılır. Bu düşünceyi ve uygulanışını incelediğimiz zaman» genellikle umut kırıcı bir başarısızlıkla sonuçlandıklarını görürüz. Sporcuların cinsel faaliyeti, başkalarından ne eksiktir, ne de fazla. Yorulmakla kaybettiklerini, fizik kondisyonla kazanır. Az çok olumlu sonuç veren tek yöntem, yine bildiğimiz eski ceza-ödül sistemidir. Cinsel arzuya kapıldın mı ceza, kendini tuttun mu ödül. Ve tabii, bu sistem de cinsel içgüdünün azaltılması değil, bastırılması sonucunu doğurur.</p>

  <p>Günümüzde anormal şekilde büyümüş olan şehirlerimizde bir arada yaşamaktan doğan ve cinsel faaliyetlerin çift çerçevesi dışında tehlikeli şekilde çoğalmasına yol açabilecek olan temasları önlemek için birtakım önlemlere başvurulması doğaldır. Ama, çıplak maymunun evrim sonucu cinsel gücü hayli arttığından, böyle bir kısıtlamaya ancak bir yere kadar boyun eğebilir. Biyolojik yapısı her an isyan halindedir. Herhangi bir yapay denetlemeye karşı, bunun etkisini azaltacak bir çare bulmakta ve sonunda çok kez gülünç denecek kadar çelişik birtakım durumlar ortaya çıkmaktadır.</p>

  <p>Dişi, göğsünü örter, ama memelerinin biçimini daha çok ortaya çıkarmak için sütyen takar. Bu cinsel işaret aracının içi ya şişirilmiştir ya da göğsü daha dik gösterecek biçimdedir. Öyle ki, gizlenmiş olan memeleri yeniden ortaya çıkarmakla kalmaz, cinsel uyarı sırasındaki biçimlerini taklit edercesine daha da şişkin gösterir. Bazı durumlarda, düşük memeli kadınlar estetik ameliyata bile başvurur, deri altına parafin enjeksiyonu yaptırarak, göğüslerini sürekli olarak dik tutmaya çalışırlar.</p>

  <p>Cinsel şişirme, vücudun başka taraflarında da uygulanır: Erkeklerin omuzlarına koydukları vatkaları, pantolonlarının önündeki pilileri, kadınların butlarını dışarı çıkaran korseleri göz önüne getirin. Günümüzde, bazı kültürlerde cılız kadınların "yalancı kıç" işini gören yastıklar kullandığını biliyoruz. Yüksek ökçelere gelince bunlar, normal yürüyüşün biçimini değiştirerek, vücudun alt kısmının çalkalanmasını sağlamaktadır.</p>

  <p>Kalçaların yastıklarla şişirilmesi de kadınların çeşitli dönemlerde uyguladıkları bir şeydir; beli sıkan kemerler kalçanın ve göğsün yuvarlaklığını meydana çıkarır. Bu yüzden kadınların ince belli olması her zaman tercih edilmiş ve beli sıkan korseler kullanılmıştır. Bu merak, bundan elli yıl önce "eşek arısı beli" adı altında doruğuna erişmişti. Bu dönemde kadınlar, bellerini daha ince göstermek için alt kaburga kemiklerinden birkaçını aldırtmaktan bile kaçınmamışlardır.</p>

  <p>Dudak boyası, makyaj ve parfümlerin de dudak, yüz kızarması ve vücut kokusu gibi şeyleri daha belirginleştirecek şekilde yaygın olarak kullanılması, başka bir çelişme örneğidir. Vücudunun normal biyolojik kokusunu gidermek için sık sık yıkanan dişi, bunun yerine piyasada satılan <i>"sexy"</i> parfümleri kullanır. Bu parfümler, bizimle hiç ilgisi olmayan, başka memeli hayvan türlerinin benzerlerinden çıkan kokulardan başka bir şey değildir.</p>

  <p>Bütün bu cinsel sınırlandırmalara ve bunlara karşı alınan önlemlere bakınca, insanın akima şu soru gelir: Sıfırdan başlamak daha doğru olmaz mıydı sanki? Arkadan ateş yakarak ısıtacak olduktan sonra ne diye bir odayı buz gibi soğutmalı? Daha önce söylediğim gibi, bu kısıtlamaların amacı oldukça açıktır: Çiftin birliğini tehlikeye sokacak yersiz bir uyarının önünü almaktan ibarettir mesele. Peki, yabancılar önünde topyekûn bir kısıtlamaya niye başvurulmuyor acaba? Doğal ya da yapay cinsel gösterilerin, yalnızca bir çiftin baş başa bulundukları zamana sığdırılması neden düşünülmüyor? Bu soruya, kısmen de olsa, şöyle cevap verebiliriz: Cinselliğimizin çok yüksek dozda olması, boyuna bir dışa vurmayı ve açığa çıkarmayı gerektirmektedir. Çiftin beraberliğini sağlamak için öngörülmüş olan bu aşırı cinsel güç, günümüzün karmaşık toplumunun uyarıcı ortamında, sadece çifte özgü olmayan durumlarda da boyuna ortaya dökülmektedir. Ama bu, cevabın ancak bir parçasıdır. Cinsellik, başka primat türlerinde de görüldüğü gibi, bir çeşit korunma aracı olarak da kullanılabilir. Dişi bir maymun, düşman bir erkeğe cinsel olmayan bir amaçla yaklaşmak isterse, ona karşı birtakım cinsel gösterilerde bulunabilir. Bunu da çiftleşmek istediği için değil, fakat onda düşmanlık duygularını yenmeye yetecek kadar, cinsel arzu uyandırmak istediği için yapar. Bu çeşit davranışlara "yeni amaç yaratmak" diyoruz. Dişi, erkekle yeni bir ruh hali yaratmak, onu cinsel olarak uyarmak yoluna gider. Buna, çiftleşmek istediğinden değil, erkekteki saldırganlığı bastırmak için başvurmaktadır. Türümüz de bu gibi metotları kullanmaktadır. Yapay cinsel işaretlerden yararlanmanın amacı da genellikle budur. Kişiler, karşı cinsten olanlara karşı çekici görünmek yoluyla, içinde yaşadıkları toplumun başka üyelerindeki düşmanlık duygusunu etkili bir şekilde azaltabilirler.</p>

  <p>Şüphe yok ki bu strateji, yaşamını çiftin birlik ve beraberliğine dayamış bir tür için tehlikelidir. Cinsel uyarıyı pek ileri götürmemek gerekir. Kültürün geliştirdiği temel cinsel kısıtlamalara uyarak bir yandan "Ben sizinle yatacak kadınlardan değilim" anlamına birtakım kesin işaretler vermek, bir yandan da "Ama yine de çok <i>sexy</i>'yimdir" demek kabildir. Bu son işaretler, aradaki düşmanlığı azaltacak, birinciler ise ipin ucunun büsbütün elden kaçmasını önleyecektir. Böylece, pastayı hem yiyebilir, hem de saklayabiliriz.</p>

  <p>Aslında bu iş kolaylıkla yapılabilmeliydi, ama ne yazık ki, bunu engelleyen birtakım etkenler vardır. Çift kurma mekanizması o kadar mükemmel işlemez. Bu mekanizma, primatların eski sistemi üstüne aşılanmıştır ve eskisi, altından hâlâ sırıtmaktadır. Bir çiftin durumunda herhangi bir aksaklık olduğu zaman, primatlara özgü eski içgüdüler yeniden su yüzüne çıkar. Çıplak maymunun evriminin önemli aşamalarından birinin de, araştırma ve merakın, çocukluktan yetişkinliğe kadar uzanması olduğunu düşünürsek, tehlikenin büyüklüğünü daha iyi anlarız.</p>

  <p>Sözünü ettiğimiz sistem, besbelli, dişinin dünyaya birçok yavru getirdiği ve erkeğin de öteki erkeklerle bir arada avlandığı bir durum için öngörülmüştü. Bu durum, aslında olduğu gibi kalmışsa da birtakım değişikliklere uğramıştır. Şimdi, yavruların sayısı yapay olarak kısıtlanmaktadır. Bu nedenle analık görevi, eskiden olduğu gibi dişinin bütün zamanını almamakta ve kadın, erkeği yanında bulunmadığı sürede cinsel faaliyete daha "elverişli" olmaktadır. Dişilerin çoğunda, avcı topluluğuna katılma eğilimi de görülmektedir. Bugün avlanmanın yerini "iş" almıştır ve her gün işyerlerine giden erkekler, sırf erkeklerden kurulu eski avcı sürüleri yerine, her iki cinsin karışımından meydana gelen gruplar içinde bulmaktadır kendilerini. Bu da, bir çiftin her iki üyesinin de ciddi bir sınav karşısında kalması demektir. Çok kere çift, bu baskıya dayanamayıp çöker (Hatırlanacağı gibi, Amerikan istatistikleri kırk yaşındaki evli erkeklerden yüzde ellisinin, kadınlardan ise yüzde yirmi altısının evlilik dışı ilişkiler kurduklarını gösteriyordu). Ama çoğunlukla asıl çift, bu gibi dış ilişkilerden kendini koruyacak ya da bunlar sona erdiği zaman eski sağlamlığını yeniden kazanacak kadar güçlü çıkmaktadır. Bir çiftin birbirinden tam ve kesin olarak ayrılması, çok daha az rastlanan bir olaydır.</p>

  <p>Ancak, bununla yetinmek, çiftin sağlamlığını fazlaca abartmak olur. Çift, çoğu zaman cinsel merakı yenecek durumda olsa da bunu büsbütün önleyecek kadar güçlü değildir. Çiftin her iki üyesi cinsel anlamda birbirlerini yakından tanımış, alışmış olmalarından ötürü bağlı kalsalar da, çift-dışı cinsel faaliyetlere duydukları ilgi büsbütün kaybolmaz. Çift-dışı faaliyetler çiftin beraberliğini zedeleyecek gibi bir çatışmaya yol açıyorsa, o zaman bunlara daha az zararlı bir "yedek" bulmak gerekir. Bunun çözümü, en geniş anlamıyla "röntgencilikle bulunmuştur ki bu bütün dünyada büyük ölçüde uygulanan bir olaydır. Dar anlamda "röntgencilik", başkalarının çiftleşmesini seyretmekten duyulan cinsel hazza denir. Ama bunu daha genişleterek herhangi bir cinsel faaliyete karşı, iştirak etmeksizin duyulan ilgiyi de bu arada sayabiliriz. Gerçekte, hepimiz "röntgenci"yizdir. Bakar, okur, dinleriz. Televizyon, radyo, sinema, tiyatro ve romanlardan meydana gelen koca yığın bu isteği karşılamaya yarar. Resimli dergilerin, gazetelerin ve konuşmaların da genellikle büyük bir payı vardır bunda. Röntgencilik isteğini karşılamak için büyük bir endüstri yaratılmıştır. Cinsel gözlemci, kendisi, bu gösterinin hiçbir anında hiçbir harekette bulunmaz. Her şey, onun yerine başka birisi tarafından yapılır. Bu istek zamanla öylesine güçlenmiştir ki, bunun için aktörler ve aktristlerden kurulu özel bir icracılar sınıfı yaratmak gerekmiş ve bunlar kendilerini gözleyebilmemiz için sözde sevişme sahneleri oynamakla görevlendirilmişlerdir. Bunlar birbirleriyle sevişir, evlenirler, sonra başka bir gün başka rollere çıkıp yine sevişir, evlenirler. Bu usul sayesinde "röntgenci"nin stoku da önemli ölçüde çoğalmış olur.</p>

  <p>Çeşitli hayvan türlerini şöyle bir gözden geçirecek olursak, türümüzdeki bu röntgencilik faaliyetinin biyolojik açıdan anormal olduğu sonucuna varırız. Oysa, aslında zararsız bir şeydir ve bir bakıma türümüze yardımı bile dokunur. Zira, cinsel merakımızın sürekli isteklerini, çifti tehlikeye sokacak yeni çiftleşme olanaklarına yol açmadan, bir ölçüde tatmin edebilmektedir.</p>

  <p>Fuhuş da aşağı yukarı aynı prensipler içinde oluşur. Bu durumda iştirak vardır, kuşkusuz. Ama, en tipik durumu ele alırsak, bunun olsa olsa çiftleşme aşamasında kaldığını görürüz. Kur dönemi, hatta çiftleşme öncesi faaliyetler, asgariye indirilmiştir. Aslında bunlar, çiftin kurulmaya başladığı dönemlerdir ki, fuhuşta kesinlikle bastırılmıştır. Bir erkek, cinsel yenilik ihtiyacını bir fahişeyle yatarak gidermeye kalktığı vakit, çiftin birliğine zarar verecek bir şey yapmamaktadır. Ama kendini, çiftleşmenin söz konusu olmadığı bir aşk macerasına kaptıracak olsa, tehlike daha büyük olurdu.</p>

  <p>İncelenmesi gereken başka bir cinsel faaliyet türü de, homoseksüel bağlantılardır. Cinsel davranışın en başta gelen fonksiyonu, türün üremesini sağlamaktır. Oysa, aynı cinsten kişilerin kurdukları çiftlerle bunu yapmaya imkân yoktur tabii. Burada ince bir ayırım yapmamız gerekiyor. Homoseksüel bir sözde çiftleşmenin, biyolojik anlamda hiçbir anormal yanı yoktur. Bu şekilde davranan birçok hayvan türü biliyoruz. Lâkin, homoseksüel bir çiftin kuruluşu, çocuk yetiştirmekle sonuçlanamayacağı ve iki yetişkin insanın üretme güçlerini boşu boşuna harcamalarına yol açacağı için, üretim açısından sakat bir davranıştır. Bunun nasıl ortaya çıkabildiğini anlamak için öteki türlere bir göz atmamızda fayda var.</p>

  <p>Dişinin, düşman bir erkekte "yeni amaç yaratmak" için nasıl cinsel işaretlere başvurduğunu daha önce açıklamıştım. Bu dişi, erkeği cinsel anlamda uyararak düşmanlığını giderir ve saldırıdan kendini kurtarır. Zayıf bir erkek de bunun gibi bir hileye başvurabilir. Genç erkek maymunlar çok kere dişiye özgü cinsel çağrı pozisyonlarına girer ve böyle yapmasa kendilerine saldıracak olan güçlü maymunlar da onlara binerler. Güçlü dişiler de aynı şekilde kendilerine boyun eğen dişilere binmektedirler. Cinsel olmayan durumlarda böyle cinsel bir tutum benimsenmesi, primat toplumlarında çok rastlanan bir olay haline gelmiş ve topluluk içinde uyumluluğun ve örgütlenmenin korunmasına büyük ölçüde yardımcı olmuştur. Sıkı bağlarla bağlanmış çiftler kurmayı bilmeyen bu primat türleri için, uzun süreli homoseksüel çiftlerin kurulması gibi bir toplumsal karışıklık söz konusu değildir. Sadece o anki üstünlük sorunu çözümlenmiş, ortaya uzun süreli bir cinsel ilişki sorunu çıkmamıştır.</p>

  <p>Homoseksüel davranışa, çevrede "ideal cinsel nesne" (yani karşı cinsten birisi) bulunmadığı zamanlarda da rastlanır. Birçok hayvan gruplarında görülen bir şeydir bu: Aynı cinsten biri, cinsel faaliyet konusunda geçici yedek gibi kullanılır. Büsbütün yalnız kalan hayvanlar daha aşırı çarelere başvururlar. Ya cansız cisimlerle çiftleşmeye ya da kendi kendilerini tatmin yoluna giderler. Kafese kapatılan bazı yırtıcı hayvanların yemek kapları ile çiftleşmeye kalktıkları görülmüştür. Maymunların sık sık başvurdukları, kendi kendilerini tatmin faaliyetine aslanlarda bile rastlanır. Yabancı türden bir hayvanla, aynı yere konulmuş hayvanların, bunlarla çiftleşmeyi denedikleri de olur. Ama bu faaliyetler, biyolojik anlamda uygun olan -kendi türünün karşı cinsinden- bir eş ortaya çıktığı anda kesinlikle ortadan kalkar.</p>

  <p>Bu gibi durumlara türümüzde de sık sık rastlanır ve hemen hemen aynı tepkiyi doğurur. Herhangi bir nedenle karşı cinsten bir eşle bir araya gelemeyen dişileri ya da erkekleri ele alalım: Başka şekilde bir cinsel boşalma yeri bulacaklardır kendilerine. Ya kendi cinslerinden, hatta başka türden birini kullanacaklar ya da mastürbasyonu deneyeceklerdir. Amerikalıların cinsel davranışları üzerine yapılan incelemeler, bu ülkede kırk beş yaşındaki erkeklerden yüzde 37'sinin, kadınlardan da yüzde 13'ünün orgazma kadar varan homoseksüel ilişkileri bulunduğunu ortaya koymuştur. Öteki hayvan türleriyle cinsel temas, daha az rastlanan bir şeydir (Bunun nedeni, kuşkusuz, uygun bir cinsel uyarma sağlayacak nitelikten yoksun olmalarıdır. Bu tür ilişkilerin oranı kadınlarda yüzde 3.6, erkeklerde yüzde 8'dir). Mastürbasyona gelince, "eş tarafından uyarılma" imkânını sağlamamakla beraber, uygulanması çok kolay olduğundan daha sık başvurulan bir yoldur. Tahminlere göre, dişilerin yüzde 58'i, erkeklerinse yüzde 92'si, hayatlarının herhangi bir döneminde cinsel isteklerini, mastürbasyon yoluyla gidermişlerdir.</p>

  <p>Üretim bakımından bir israftan başka bir şey olmayan bu çeşit faaliyetler, uzun hesapta ilgili kişilerin üretim güçlerini azaltmayacak nitelikte oldukları sürece, zararsız sayılabilir. Aslında, biyolojik anlamda yararlı olduklarını bile söyleyebiliriz. Zira, çeşitli biçimlerde toplumsal bir uyumsuzluğa varabilecek olan cinsel tedirginliği önlemeye yararlar. Ne var ki, bu faaliyetler, cinsel saplantı haline dönüştüğü takdirde sorun yaratırlar. Daha önce gördüğümüz gibi, günümüzde cinsel ilgimizi çeken kişiyle sağlam bağlar kurmak -âşık olmak- eğilimi oldukça güçlüdür. Bu birbirini cinsel açıdan etkileme eylemi, ana-baba için çok gerekli olan uzun süreli beraberliğe imkân sağlar. Arada ciddi cinsel ilişkiler kurulduktan sonra, ortaya çıkan bu karşılıklı etkilenme, alışma, bilinen sonuçlara kadar gider. Cinsel dikkatimizi üzerinde toplayan en eski nesne, giderek cinsel çekiciliği olan biricik nesne haline gelecektir. Bu etkilenme, bir çağrışımlar dizisini beraberinde getirir. Cinsel haz duygusuyla birlikte var olan birtakım temel uyarılar, bu duyguyla sıkı sıkı bağlı duruma gelir ve az sonra, bu uyarılar olmadan cinsel davranışın oluşması imkânsızlaşır. Toplumsal baskılarla, ilk cinsel hazlarımızı homoseksüellik ya da mastürbasyon yoluyla tatmaya zorlanmışsak, bu durumlara özgü bazı unsurların güçlü ve sürekli bir cinsel anlam kazanması gibi bir tehlike çıkar ortaya (Anormal, aşırı <i>fetişizm</i> biçimleri de aynı şekilde ortaya çıkar).</p>

  <p>Bu sapmaların çok üzücü durumlara yol açacağı akla gelebilirse de çoğunlukla iki unsur sayesinde önleri alınmıştır. Bunlardan birincisi, karşı cinsin gösterdiği belirli cinsel tepkilere karşı içgüdümüzle cevap vermeye hazır olmamızdır ki bu, benzeri işaretlerden yoksun olan bir nesneye kur yapmamızı önler. İkincisi ise, ilk cinsel temaslarımızın tamamen deneysel nitelikte olmasıdır. Başlangıçta, gönlümüzü çok çabuk kaptırır, çok çabuk bıkarız. Birbirini karşılıklı olarak tam etkileme sürecinin öteki cinsel gelişimlerden çok daha yavaş yol aldığını söyleyebiliriz. Bu "arama" dönemi sırasında genellikle bir sürü küçük "damgalanma"ların etkisinde kalırız. Bunlardan her biri, ondan sonra gelen tarafından silinir; ta ki en güçlü şekilde "damgalanma"ya hazır bir olgunluğa varıncaya kadar. O zamana dek, genellikle cinsel uyarının her çeşidini yeterince denemişizdir. Bu bakımdan, biyolojik anlamda bize en uygun geleni seçebilecek durumdayızdır. Çiftleşme, böylece, normal bir "karşı cinsle girişilen faaliyet" şeması içinde gelişir.</p>

  <p>Bu mekanizmayı, başka türlerde görülen durumlarla kıyaslayacak olursak, daha kolay kavrayabiliriz. Örneğin, çift halinde yaşayan sıcak iklim kuşları üreyebilecekleri yerlere göçer ve orada yuvalarını kurarlar. O zamana kadar çift halinde yaşamayan ve yetişkin olarak ilk uçuşlarını yapan genç kuşlar, tıpkı büyükleri gibi kendilerine üreyecek bir yer bulmak zorundadırlar. Bir yere konaklayınca yaptıkları ilk iş de bu olur. Genç kuşlar, eşlerini cinsel işaretlerine göre seçerler. Bu işaretlere karşı gösterdikleri tepki, doğuştan gelmedir. Birine yakınlık gösterdikten sonra, artık başkasına bakmazlar. Karşılıklı cinsel etkilemenin sonucudur bu. Çiftin kuruluşundan önceki kur dönemi başlar başlamaz, içgüdüsel cinsel ipuçları (ki bunlar bir türün bir cinsinden olan bütün hayvanlar için aynıdır) bireye özgü birtakım işaretlerle birleşir ve böylece, her kuşun yalnız kendi eşi tarafından etkilenmesi sağlanmış olur. Sevişme mevsimi sınırlı olduğundan, bütün bunların çok kısa zamanda oluşması gereklidir. Bu dönemin başında bir deneye başvurulacak ve aynı cinsten olan bütün kuşlar topluluktan çekilip alınacak olsa, ihtimal, kuşlar umutsuzlukla kendilerine uygun herhangi bir eş bulmaya kalkar ve böylece ortaya bir sürü homoseksüel çift çıkardı.</p>

  <p>Türümüzde bu süreç çok daha yavaş oluyor. Sevişme mevsimi sona ermeden bir şeyler yapmak zorunda değiliz. Bu da bize aramak için zaman sağlar. Uzun ergenlik yıllarımızda karşı cinsten kimselerle bir araya gelmek olanağından uzak kalsak bile, bu durum otomatik olarak, sürekli homoseksüel çiftler kurmaya sürükleyemez bizi. Yukarıda sözünü ettiğimiz kuşlar gibi olsaydık, örneğin yatılı bir okulda (ya da sadece aynı cinsten kişilerin bir arada bulunduğu herhangi bir çevrede) yaşayan bir genç, karşı cinsten biriyle çift kurma umudunu tümüyle yitirmiş olurdu. Bugünkü haliyle, bu gibi durumların çok zararlı olduklarını söyleyemeyiz! Çoğunlukla, üzerimizde kalan iz pek derin olmaz ve sonradan gelen güçlü etkilerle kolayca silinebilir.</p>

  <p>Yalnız, pek az da olsa, bazı hallerde zarar daha kalıcı olmaktadır. Birtakım unsurlar güçlü çağrışımlarla cinsel ifadenin ayrılmaz bir parçası haline gelir ve ilerde çift kurma durumları söz konusu olduğunda, aranılan gerekli nitelikler biçimini alırlar. Aynı cinsten bir eşin gönderdiği cinsel işaretler çok zayıf bile olsa, eski damgalanmadan dolayı, yine bir çağrışıma yol açar. Bir toplumun bu gibi tehlikeleri ne diye göze aldığı sorusu, haklı olarak, akla gelebilir. Bunun cevabı, olsa olsa, günümüzde kültürün gittikçe artan teknolojik isteklerini karşılamak üzere eğitim döneminin uzatılması zorunluluğudur. Genç erkek ve dişiler, biyolojik olanağa sahip olur olmaz çift kurmaya kalksalardı, eğitim için gerekli zamanın büyük bir kısmı ziyan olup gidecekti. Gençleri bundan alıkoymak için büyük bir baskı uygulanagelmektedir. Ne var ki, cinsel sistemin gelişimi, en sıkı önlemlerle bile felce uğratılamamakta ve normal yolunu izlemesini engellediğimiz anda, başka bir yol bulmaktadır.</p>

  <p>Homoseksüel eğilimleri teşvik edecek, oldukça önemli bir faktör daha vardır. Aile içinde anne, anormal şekilde egemen ve erkeksi; baba da anormal şekilde zayıf ve kadınsı olursa, bu durum büyük bir karışıklık çıkarabilir çocuğun karşısına. Davranışa bağlı çizgiler bir yönde, anatomiye bağlı çizgiler başka yönde gelişir. Erkek çocuklar cinsel olgunluğa eriştikleri zaman, anatomik bakımından değil de, davranış bakımından annelerine benzeyen bir eş aramaya başladıklarında, dişi yerine erkeklere yönelmeleri ihtimali ortaya çıkar. Buna benzer bir tehlike, ters yönde olarak, kızlar için de mevcuttur. Bu çeşit cinsel sorunların en kötü yanı, çocuğun ana-babaya muhtaç olduğu dönemin uzunluğu yüzünden, kuşaktan kuşağa aktarılması ve sürüp gitmesidir... Hiç şüphe yok ki, yukarıda sözünü ettiğimiz kadınsı baba da vaktiyle kendi ana-babasında anormal cinsel ilişkilere tanık olmuştur. Ondan öncekiler de öyle. Bu tür sorunlar uzun süre kuşaktan kuşağa yansıyıp gider, ya ortadan silininceye ya da üretimi büsbütün engelleyecek kadar şiddetli bir hal alıncaya kadar.</p>

  <p>Ben zoolog olduğum için, bu cinsel "özellikler"i ahlak açısından tartışacak değilim. İşi, olsa olsa, nüfusun başarısı ya da başarısızlığı açısından, yani biyolojik ahlak açısından ele alabilirim. Eğer birtakım cinsel davranışlar üretimin başarısına engel oluyorsa, o zaman bunları biyolojik anlamda "sağlıksız" sayabiliriz. Papazlar, rahibeler, evde kalmış kızlar ve müzmin bekârlarla homoseksüeller üretim açısından bir "sapıklar topluluğundan başka bir şey değildir. Toplum onları yükseklere çıkarmış, ama onlar asansörü aşağıya göndermeyi unutmuşlardır. Aslında aktif bir homoseksüel, üretim açısından, bir Katolik papazından daha sapık sayılamaz.</p>

  <p>Bundan başka, herhangi bir cinsel faaliyet biçimini, üretimin başarısına engel olmadığı sürece, biyolojik bakımdan iğrenç ya da uygunsuz diye eleştirmek de doğru değildir. Cinsel eylem birtakım garip ve aşırı inceliklerle uygulanmış olabilir. Ama bu, bir çiftin üyelerinde döllenmeyi sağlamaya ya da aralarındaki bağı güçlendirmeye yardımcı olmuşsa, o zaman üretim açısından rolünü layıkıyla oynamış olur ve biyolojik anlamda herhangi bir "uygun" cinsel davranış kadar kabule değer sayılır.</p>

  <p>Bunu böyle belirttikten sonra, kuralın bir istisnası olduğunu da söylemeden geçemeyeceğim. Yukarıda sözünü ettiğim "biyolojik ahlak" ilkesi, nüfus fazla çoğaldığı takdirde geçerli olmaktan çıkar. Nüfus fazlalaştığı zaman, kuralların tersini uygulamak gerekir. Başka türler üzerinde yapılan deneysel incelemelerden, nüfusun aşırı derecede çoğalmasının toplumun temelini sarsacak bazı sonuçlara yol açtığını öğrenmiş bulunuyoruz. Hayvanlar hastalığa tutulmakta, çocuklarını öldürmekte, birbirlerini sakatlamaktadır. Bütün davranışları anormal şekilde gelişmektedir. Sağlam hiçbir şey kalmamaktadır ortada. En sonda ölü sayısının çokluğu, nüfus yoğunluğunu azaltacak dereceye varır ve o zaman, üretime yeniden girişmek olanağı doğar. Ama, iş işten geçtikten sonra. Eğer nüfusun aşırı derecede arttığı baştan fark edilip, bir doğum kontrolü mekanizması kurabilmiş olsa, bu kargaşalık önlenebilir. Bu gibi koşullarda (yani, nüfus artışı aşırı dereceyi bulduğu ve ortada bunu hemen önleyecek bir önlem görülemediği hallerde) üretici olmayan cinsel ilişkileri de değişik bir açıdan değerlendirmek gerekir kuşkusuz.</p>

  <p>Türümüz de bugün böyle bir duruma doğru hızla yol almaktadır. Öyle bir noktaya gelmiş bulunuyoruz ki omuz silkip geçmeye hakkımız yok artık. Bir tek çözüm yolu var karşımızda: Doğum oranını mevcut sosyal yapıyı bozmayacak gibi düşürmek, nitelik bakımından artışı engellemeden, nicelik bakımından artışı durdurmak zorundayız. Doğumu önleyici yöntemlere başvurmamız gerekmektedir kuşkusuz. Ama bunun, ailenin temel yapısını zadeleyecek şekilde de olmaması lazımdır. Doğrusunu isterseniz, bu tehlike de o kadar büyük sayılmaz. Doğumu önleyici ilaçların aşırı ölçüde kullanılmasının rasgele cinsel ilişkileri artıracağı ileri sürülmüştür. Ama, biz buna da pek ihtimal vermiyoruz. Türümüzdeki çift kurma eğilimi, buna karşı koyacak kadar güçlüdür. Yalnız, çok sayıda çift, bu ilaçlan bir daha çocuk yapamayacak kadar çok kullanacak olursa, ortaya başka bir sorun çıkabilir. Bu gibi çiftler, aralarındaki bağı gerginleştirecek birtakım durumlara düşer ve giderek normal çocuk yetiştirmek isteyen başka çiftlerin başına bela kesilebilirler. Ama, doğumun böyle aşın derecede azaltılmasına da gerek yoktur. Her aile sadece iki çocuk yapacak olsa, her ana-baba kendi sayısına eşit olarak üreyecek ve nüfus da böylece çoğalmayacaktır. Hatta, erken ölümleri ve kazaları da hesaba katacak olursak, ortalama sayının biraz daha yüksek olmasını bile kabul edebiliriz. Bu şekilde, bütün tür için bir felaket halini alabilecek bir nüfus çoğalmasına yol açılmamış olur.</p>

  <p>Mekanik ya da kimyasal yollarla doğum kontrolünün cinsel açıdan gösterdiği tehlike, çok yeni olması ve birkaç kuşak sonra toplumun temel cinsel yapısı üzerinde ne gibi etkiler doğuracağının, ne gibi yeni gelenekler yaratacağının bilinememesidir. Doğum kontrolü, toplumsal-cinsel sistemimizde, önceden hesaplanamayacak bozukluklar, daha ötesi kesiklikler yaratabilir. Bunu ancak zaman gösterecektir.</p>

  <p>Ama, ne olursa olsun, insanların üremesi sınırlandırılmayacak olursa, çok daha korkunç durumlarla karşılaşmamız mümkündür.</p>

  <p>Bu aşırı kalabalıklaşma sorununu dikkate aldığımız sürece, üretim oranını düşürme zorunluğunun papazlar, rahibeler, ihtiyar kızlar, müzmin bekârlar ve homoseksüeller gibi gruplara karşı yöneltilen eleştirileri boşa çıkardığını düşünebiliriz. Bu, meseleye sadece üretim açısından bakıldığında, doğru bir düşüncedir. Oysa, birer azınlık üyesi olarak karşılaştıkları birtakım başka toplumsal sorunları da göz önüne almak gerekir. Yine de bu kimselerin, üretim hariç, toplumun normal birer üyesi olarak kaldıkları sürece, nüfus patlamasını önlemeye çalışanlara büyük ölçüde yardımcı olduklarını kabul etmeliyiz.</p>

  <p>Şimdi, cinsel tabloyu bütünüyle göz önüne alacak olursak, türümüzün, temel biyolojik içgüdülerine sanıldığından çok daha bağlı kalmış olduğunu görürüz. Et yiyicilik niteliklerinin eklenmesiyle değişen primat cinsel sistemi, teknolojik gelişmelere rağmen zamanımıza kadar erişebilmiştir. Bir kentin dış mahallerinde yaşayan yirmi aileyi alıp da, erkeklerin yiyecek sağlamak için avlanmak zorunda kalacakları yabani bir yere taşıyacak olsak, bu yeni kabilenin cinsel yapısında, hiç denecek kadar az bir değişiklik olacaktır. Aslında, büyük şehirlerde de böyle olmuştur. Orada oturanlar, avlanma (çalışma) tekniklerinde uzmanlaşmış, ama toplumsal cinsel sistemlerini, aşağı yukarı baştaki şekliyle korumuşlardı. Bilimkurgu romanlarının bize yansıttığı çocuk çiftlikleri, ortaklaşa sevişme, ayıklayarak kısırlaştırma, üretim görevlerinde devlet kontrolü altında iş bölümü yapılması gibi şeyler, gerçekleşmiş değildir. Çıplak uzay maymunu, aya doğru yol alırken, hâlâ karısının ve yavrularının resimlerini cebinde taşımaktadır. Çağdaş uygarlığın, eski cinsel sistemimize karşı giriştiği tek saldırı, doğumu genel olarak sınırlandırma alanında olmuştur. Doktorluk, operatörlük ve sağlık bilgileri sayesinde, çocuk büyütme konusunda inanılmayacak başarılara erişmiş bulunuyoruz. Ölümün kontrol altına alınmasını sağladıktan sonra, bunu dengelemek için doğum kontrolüne el atmak zorundayız. Önümüzdeki yüzyıl içinde cinsel alışkanlıklarımızda, nihayet bir değişiklik yapmak zorunluluğu doğacak gibi görünmektedir. Ama bu alışkanlıkların başarısızlığa uğramış olmasından değil de aksine, fazlasıyla başarılı olmasından dolayı yapacağız bunu.</p>
</body>
</html>
