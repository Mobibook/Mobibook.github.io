<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>HAYVANAT bahçesinde bir kafes, üzerinde şöyle bir yazı: "Bu hayvan, bilim için yenidir." Kafesin içinde küçük bir sincap var. Ayakları siyah renkte bir sincap; Afrika'dan gelme. Şimdiye kadar bu kıtada kara ayaklı bir sincaba rastlanmış değildi. Bu sincap üzerinde kimse bir şey bilmemektedir, adı da yoktur.</p>

  <p>Ani bir meydan okuma demektir bu bir zoolog için. Bu sincabın yaşayışında ne olmuş da, onu böyle başkalarına benzemez bir yaratık haline getirmiş? Nedir onu daha önceden bilinen, tanımlanmış öteki üç yüz altmış altı sincap türünden ayıran? Nasıl olmuşsa olmuş, sincap familyasının gelişimi sırasında belirli bir noktada bu hayvanın ataları, soydaşlarından ayrılarak bağımsız bir toplum kurmuş ve kendi aralarında üremişlerdir. Acaba çevrelerinde ne vardı ki, onların böyle bir kenara çekilip yeni bir hayat şekli geliştirmelerine yol açtı? Bu eğilim başlangıçta mütevazı bir biçimde kendini göstermiş olmalıydı. Herhangi bir bölgedeki bir sincap topluluğu küçük birtakım değişikliklere uğrar ve belirli bir yerin koşullarının kendisine daha uygun geldiğini görür. Bu aşamada daha yakınlarındaki akrabalarıyla çiftleşmek olanağına sahiptirler. Bu yeni tip sincaplar, yaşadıkları bölge içerisinde ufak bir üstünlük kazanmış, ama yine de her zaman asıl gövdeye bağlanabilecek bir dal olarak kalmışlardır. Ne var ki, zaman geçtikçe bu yeni sincaplar, çevrelerinin koşullarına daha çok uyarlarsa bir an gelecek ki, yakınlarıyla buluşmaktan kaçınmak, kendileri için daha yararlı olmaya başlayacaktır. Bu aşamada cinsel ve toplumsal davranışları, birtakım özel değişikliklere uğramış olabilir. Öyle ki, öteki sincap soylarıyla çiftleşmeleri, önce ihtimal dışına çıkar, sonunda da imkânsız hale gelir. Belki de başlangıçta anatomilerinde meydana gelen bir değişiklik, yalnız o bölgede bulunabilen birtakım yiyeceklerden, daha kolayca yararlanmak imkânı sağlamıştır. Ama arkadan, çiftleşme çağrılarının ve hareketlerinin de yalnız kendi cinslerinden arkadaşları çekecek biçimde değişmiş olacağı, akla yakın gelebilir. Böylece bir kenarda sessizce yeni bir tür, yeni bir hayat şekli gelişmiş ve üç yüz altmış yedinci sincap türü ortaya çıkmıştır.</p>

  <p>Bu kimliği bilinmeyen sincaba bakarken, ortaya ancak birtakım varsayımlar atabiliriz. Elimizdeki biricik kesin veri, kara ayaklarından dolayı yeni bir cinsin söz konusu olduğudur ama bu, basit bir belirti olmaktan öteye geçemez. Tıpkı vücuttaki kızartıların, bir hastalığın varlığını belirtmekten öteye geçemeyeceği gibi. Bu belirtiler, yeni türün ne olduğunu anlayabilmemiz için sadece bir çıkış noktasıdır, işte, en mütevazı yoldan, hayvana açık ve seçik bir ad takmakla başlayacağız, Kara Ayaklı Afrika Sincabı diyeceğiz ona. Arkadan öteki sincaplardan nerelerde ayrıldığını anlayabilmek için yapısının ve davranışlarının bütün görünüşlerini not etmemiz gerekecek. Böylece, yavaş yavaş onun geçmişini ortaya çıkarabiliriz.</p>

  <p>Böyle bir hayvanı incelerken, elimizdeki en önemli koz, kendimizin kara ayaklı bir sincap olmayışıdır. Bu tutum, her kendini bilen araştırıcıda bulunması gereken alçakgönüllülükten ayrılmamamızı sağlar. Yazık ki, insan denilen hayvanı incelemeye kalkınca, bu tutumumuza bağlı kalamayız. Öküzü öküz diye adlandırmaya alışmış olması gereken zoologlar bile, bu konuda içten gelen bir çeşit üstünlük duygusundan kurtulmakta güçlük çekerler. Bu engeli aşabilmenin tek yolu, insanoğluna bile sanki bizimle ilgisi olmayan bir türdenmiş gibi bakmaktır. Şimdi insanı, teşrih masasına upuzun uzanmış, incelenmeyi bekliyor varsayalım. Bakalım nereden başlayacağız?</p>

  <p>Sincap için yaptığımız gibi, ilkönce insanı sıkı ilişki halinde olduğu görülen, öteki türlerle kıyaslamakla işe girişebiliriz. Dişlerine, ellerine, gözlerine ve daha başka anatomik niteliklerine bakarsak, bunun besbelli üstün bir memeli hayvan, bir primat olduğu anlaşılır, ama oldukça acayip bir primat. Bu acayipliği şöyle açıklayabiliriz: Dünyada yaşayan yüz doksan iki cins maymunun postlarını yüzüp uzun bir sıra halinde yan yana dizdiğimizi, bu koleksiyonun arasına da bir insan derisi sokmayı denediğimizi farz edelim. Bunu nereye koyarsak koyalım, yerini bulmuş olmayacaktır. En sonunda sıranın ta ucuna, şempanze ve goril gibi büyük, kuyruksuz maymunların yanına koymak zorunda kalacağız. Ama orada da farklılığı hemen gözümüze çarpar. Bacakları fazla uzun, kolları fazla kısa, ayakları oldukça ilgi çekicidir. Bu primat türü kendine özgü öyle bir yürüme biçimi bulmuş olmalıdır ki, bunun sonucunda ayaklar böylesine bir değişikliğe uğramış olsun. Gözümüze çok batan başka bir nitelik de bu derinin hemen hemen tamamen çıplak olmasıdır. Başında, koltuk altında ve cinsel organının çevresindeki birkaç tutamdan başka, derinin üzerinde kıl namına bir şey yoktur. Öteki primat çeşitleriyle yaptığımız kıyaslamalarda, onlardan şaşılacak kadar ayrıldığını görürüz. Bazı maymun ve goril türlerinde kıçları, göğüsleri ya da yüzleri yer yer kılsız olanlara rastlanır. Ama bu yüz doksan iki türden hiçbirinde, insanın fizik görünüşüyle bir yakınlık bulunamaz. Bu durumda, araştırmamızı daha derinleştirmeden önce, bu yeni türe "Çıplak Maymun" demek doğru olur. Bu, sade olduğu kadar, niteleyici bir addır. Aynı zamanda herhangi bir özel varsayımın etkisinde kalmadan takılmış bir ad. Bu, belki bizim belirli bir ölçüyü elden bırakmamamızı ve tarafsızlıktan ayrılmamamızı sağlayacaktır.</p>

  <p>Bundan sonra zooloji bilgininin, birtakım kıyaslamalar yapması gerecektir. Böylesine çıplak başka yaratıklar da var mıdır? Dünya yüzünde yaşayan bütün memeli hayvanlar yelpazesini göz önüne getirdiğimiz zaman görürüz ki hepsi de koruyucu kürklerine sımsıkı sarılmışlardır. Bugün sayabildiğimiz 4237 çeşit arasında, bu kürkü sırtlarından atmış olanlar parmakla sayılacak kadar azdır. Gerçekten bu kalın, kıllı mantonun, sıcaklık kaybını önleme konusunda önemli bir rolü vardır. Ayrıca, şiddetli güneş altında vücudun fazla ısınmasını ve derinin güneş ışınlarının etkisiyle yanmasını da önler. Demek ki, bu kılların yok olması için çok önemli nedenler gerekmektedir. Birkaç istisna dışında, memeli hayvanların böyle bir fedakârlığa ancak büsbütün değişik bir ortama girdikleri zaman katlandıklarını görürüz. Yarasa gibi uçan memeli hayvanlar, kanatlarındaki kılları atmak zorunda kalmış olsalar bile, vücutlarının üst kısmındaki tüyleri muhafaza etmişlerdir. Bunları çıplak olarak sınıflandırmaya imkân yoktur. Balina, yunus, domuz balığı, suaygırı gibi suda yaşayan memeli hayvanlarsa daha keskin bir profil elde edebilmek için tüylerini dökmüşlerdir. Lâkin, karada yaşayan ve asıl türü temsil eden bütün memeliler, ister yerde zıplayan, ister ağaçlara tırmanan cinsten olsun, genel olarak sık tüylü hayvanlardır. Ama, kendilerine özgü birtakım ısınma ve soğuma sorunları olan, olağanüstü ağırlıktaki fil ve gergedan gibi devler bir yana bırakılırsa, çıplak maymun, karada yaşayan bütün öteki tüylü, kıllı ve kürklü hayvanlara kıyasla bambaşka bir yaratık olarak gözükür.</p>

  <p>Zoolog, bundan şu sonucu çıkaracaktır: Çıplak maymunun toprak altında ya da suda yaşayan bir memeli olması gerekir. Meğer ki, gelişimi sırasında eşine az rastlanır, hatta hiç rastlanmaz bir olay meydana gelmiş olsun. Demek bunu ortaya çıkarmak için geçmişini deşmek, en yakın atalarını büyük bir dikkatle incelemek gerekecektir. Ailesinden kopup ayrılan bu yeni tür primat hakkında, aydınlığa kavuşabilmek için belki de fosilleri ve başka kalıntıları gözden geçirmemiz, yakın akrabalarını incelememiz gerekecek. Ama yüzyıllardan beri büyük çalışmalar sonucu biriktirilmiş olan kanıtları burada yeniden sıralamak çok uzun sürer. Bunun için sadece paleontologlarla etnologların vermiş oldukları sonuçları özetlemekle yetineceğiz. Çıplak maymunun mensup olduğu primat grubu, aslında bir böcek yiyiciler ailesinden gelmiştir. Bu ilk memeliler, sürüngenlerin hayvanlar alemi üzerinde egemenliklerini sürdürdükleri dönemde, ormanların kuytuluklarında yaşayan, telaşla oraya buraya koşuşan önemsiz yaratıklardı. Ya seksen ya da elli milyon yıl kadar önce, büyük sürüngenler türünün çöküşünden sonra bu küçük böcek yiyiciler yeni birtakım alanlara yayılmaya başladılar. Burada dağılarak çeşitli garip biçimlere girdiler. Bir takımı ot yiyicilikte karar kılıp güvenlik nedeniyle toprak altına gömüldü. Diğer bir takımı düşmanlarından kaçabilmek için uzun bacaklar edindi; daha başkaları uzun dişli, sivri tırnaklı öldürücü hayvan niteliğine büründüler. Dev sürüngenlerin ortadan çekilmesine rağmen, açık arazi yine bir savaş alanına dönüştü.</p>

  <p>Yine de orman içlerinde birtakım hayvancıklar, hâlâ orman bitkilerinin güvenliğine sığınmış, yaşamlarını sürdürmekteydiler. Burada da bazı gelişmeler görülmekteydi. İlk böcek yiyiciler beslenme alanlarını genişletiyor ve bünyelerini, yemekten pek hoşlandıkları yemiş, ceviz, böğürtlen, tomurcuk ve yaprakları sindirmeye alıştırıyorlardı. Primatların en alt basamağına doğru yükseldikçe görüşleri daha kesinleşiyor; gözleri yüzlerinin ortasına doğru yaklaşıyor, elleri yiyeceği kavrayacak biçimde gelişiyordu. Üç boyutlu bir görüşe, kullanışlı el ve ayaklara, yavaş da olsa gelişim gösteren bir beyne kavuştukça, ağaçlıklı ortamlarına egemen olmaya başladılar.</p>

  <p>Bundan yirmi beş ya da otuz beş milyon yıl önceyse, bu maymun öncesi hayvanlar gerçek maymunlara dönüşmeye başlamışlardı bile. Kuyrukları yavaş yavaş denge sağlamaya yardımcı olacak biçimde uzuyor, boyları büyüyordu. Bazıları yalnız yaprak yiyerek besleniyor, ama çoğu karınlarını her çeşit yiyecekle doyuruyordu. Zaman ilerledikçe, bu maymun benzeri yaratıklardan bazıları daha büyümeye, ağırlaşmaya başladı. Artık yerde sıçrayıp zıplayacak yerde, bir o ellerini, bir öbür ellerini kullanarak dallarda sallanıyorlardı. Kuyrukları bir işe yaramaz olmuştu artık. Uzun boylu olmaları, ağaçlar arasında çeviklikle hareket etmelerini engellemekteydi, ama açık araziye doğru çıkışlar yapmalarını kolaylaştırıyordu.</p>

  <p>Bu dönemde (maymunluk döneminde), yiyecek bulma ve rahatlık bakımından cenneti andıran bu ormanlardan çıkıp rahat yaşamı elde etmek için milyonlarca yıl harcamışlardı. Şimdi kendi alanlarının dışına çıkarlarsa, düzlüklerde yaşayan gelişmiş ot yiyici, yırtıcı hayvanlarla egemenlik kavgasına girişmeleri gerekecekti. Onun için oldukları yerde kalıp rahat rahat yemişlerini gevelemeye ve keyiflerine bakmaya devam ettiler.</p>

  <p>Bu arada şunu da belirtelim ki, bu büyüme eğilimi, yalnız doğu yarımküresinin maymunlarına özgüdür. Maymun türü, her iki yarımkürede de ağaçlık yerlerde yaşayan ileri primat türleri olarak ortaya çıkmıştır. Ancak Amerikan maymunları hiçbir zaman irileşmemişlerdir. Buna karşılık, eski dünyada büyük maymunların ataları, Afrika'nın batısından Asya'nın güneydoğusuna kadar uzanan geniş bir ormanlık bölgede gelişmekteydiler. Bugün de Afrika'daki şempanzelerle gorillerde ve Asya'daki orangutanlarla, gibonlarda (uzun kollu küçük maymunlar) bu gelişmenin izlerini görebiliriz. Dünya üzerinde, bu iki uç arasında başka kıllı maymun türüne rastlanmaz. Eski zengin ormanlar kaybolup gitmiştir artık.</p>

  <p>Bu ilk büyük maymunların başına ne gelmiş olabilir? Bundan aşağı yukarı on beş milyon yıl önce iklimin, onların aleyhine döndüğünü biliyoruz. Bu yüzden, içine sığındıkları ormanlar adamakıllı azalmıştı. İlk maymunlar şu sorunla karşı karşıya kalmış bulunuyorlardı demek: Ya eski ormanlarından geriye ne kaldıysa ona yapışıp durmak ya da cennet bahçesinden kovulmayı göze almak. Şempanzeler, goriller, orangutanların ve gibonların ataları, oldukları yerde kalmış ve bu yüzden sayıları da giderek azalmaya yüz tutmuştur. Bunlar dışında kalan tek maymun türünün, çıplak maymunun, ataları ise ormanı bırakıp gitmişlerdir. Bunu yaparken, düzlükte yaşayan ve kendilerini buranın koşullarına uydurmuş olan öteki hayvanlarla çatışmayı da göze almışlardır. Bu, tehlikeli bir maceraya atılmak demekti. Ama gelişmelerindeki başarıyı göz önüne alacak olursak, sonunda kazançlı çıktıklarını kabul ederiz.</p>

  <p>Sonrası, herkesin bildiği bir şeydir, ama biz yine de kısaca özetleyelim. Zira, geçmişlerini bilmek, türlerin bugünkü davranışlarını daha kolay anlamamıza yardımcı olur.</p>

  <p>Atalarımız, bu yeni ortamda, pek cesaret verici bir durumla karşılaşmış değillerdir. Oralara daha önceden yerleşmiş, alışmış olan et yiyicilerden daha yırtıcı, ot yiyicilerden daha iyi otlayıcı olmaları gerekiyordu. Bugün biliyoruz ki, her iki alanda da büyük ilerleme kaydetmişlerdir. Ne var ki, tarımın ancak birkaç bin yıllık bir geçmişi vardır; oysa biz milyonlarca yıl öncesinden söz ediyoruz. Düzlüklerdeki bitkisel hayattan yararlanılması o gün için atalarımızın yetenekleri dışında kalmaktaydı; çağdaş dünyanın ileri teknikleri gelişinceye kadar da kalacaktı. Çimenli arazide bulunan yiyeceklerin dolaysız olarak ele geçirilmesi için, gerekli sindirim sistemi daha gelişmemişti. Ormanın kuruyemiş ve meyve rejimi, toprak yüzeyinde bir kök ve çiçek soğanı rejimine dönüştürülebilirdi belki ama, imkânlar çok sınırlıydı. Ormandayken olgun bir meyveyi, elini uzatınca rahatça koparabilen maymun; şimdi bir sebze kökü için katı toprağı eşeleyip kazmak, ihtiyacı olan yiyeceği bulup çıkarmak zorunda kalmıştı.</p>

  <p>Yine de bundan önceki yiyeceği, sadece kuruyemiş ve meyveden ibaret değildi. Şüphesiz hayvansal proteinlerin de maymun için büyük bir önemi olmuştu. Biliyoruz ki çok çok geride kalan ataları böcek yiyiciler cinsindendi; sonra yaşadıkları ormanlarda da bol bol ve çeşitli böcekler vardı. Ağustosböcekleri, yumurtalar, yavru kuşlar, ufak kurbağalar, küçük sürüngenler yediği şeyler arasındaydı. Üstelik bu yiyecek rejimi buna oldukça alışmış olan sindirim sistemini de rahatsız etmiyordu. Düzlüğe çıktıktan sonra da bu çeşit yiyecekleri bol bol bulabilecek ve besin rejimini bu yolda daha da geliştirebilecekti. Başlarda, avlanma konusunda ustalaşmış olan et yiyici hayvanlarla yarışacak güçte değildi. Kedi cinsinden büyük hayvanlar bir yana, irice fareler bile bu işi ondan daha iyi beceriyordu. Ama, ya kendini savunamayacak kadar güçsüz ya da hasta küçük hayvancıklar bulabilmekteydi. Bu yüzden, et yiyicilik yolundaki ilk adımları pek güçlük çekmeden atabildi. Oysa gerçekten değerli yiyeceklerin uzun uzun bacakları vardı ve en küçük bir tehlike işareti aldıklarında olağanüstü bir hızla koşup kaçmaktaydılar. Protein yüklü dört ayaklılara henüz el uzatamıyordu.</p>

  <p>Böylelikle, çıplak maymunun atalarının tarihinin son yıllarına (yani bundan bir milyon yıl kadar öncesine) ve hayli yıpratıcı ve dramatik birtakım gelişmelere varmış bulunuyoruz. Önemli olan, çeşitli gelişimlerin bir arada cereyan etmiş olmasıdır. Çoğu kez bir hikâye anlatırken, önemli gelişmeler birbiri ardına dizilir: Sanki biri biterken diğeri başlamış gibi. Bu, yanlış yorumlara yol açabilecek bir üsluptur. Genellikle sanılanın aksine, toprak üstünde yaşayan ilk maymunların beyinleri daha o zamanlar hayli gelişmişti. Gözleri kuvvetliydi, tuttuğunu koparabilen ellere sahiptiler. İleri bir hayvan türü olduklarından, toplumsal sayılabilecek bir düzenleri de vardı. Koşullar, onları et yiyicilik yeteneklerini geliştirmeye zorlayınca birtakım hayati değişikliklere uğramakta gecikmediler. Daha dikey, dolayısıyla daha hızlı ve iyi koşucular durumuna geçtiler. Elleri, artık yürümeyi sağlayan bir organ olmaktan çıkıp serbest kalınca, etkili ve güçlü silahlar taşır oldular. Beyinleri daha da gelişti; yavaş yavaş daha akıllandılar, daha çabuk karar vermeye başladılar. Bütün bu olaylar birbirini izleyen bir dizi şeklinde olmuyor, hepsi bir arada gelişiyordu. Önce bir alanda, sonra bir diğerinde beli belirsiz birtakım ilerlemeler kendini gösteriyor, her biri ötekinin gelişmesini zorunlu kılıyordu. Avcı ve öldürücü bir maymun türünün hazırlıkları yapılmaktaydı.</p>

  <p>Evrimin böylesine zor bir işe kalkacağı yerde, kedi ya da köpek benzeri bir öldürücü hayvan geliştirme yoluna gidebileceği, dişleri sivrilip, tırnakları pençeye dönüştürmekle bir çeşit kedi-maymun ya da köpek-maymun geliştireceği iddia edilebilir. Ne var ki, böyle bir gelişim toprak yüzünde yaşayan maymunu, zaten uzmanlaşmış olan kedi ya da köpek ailesinden öldürücü hayvanlarla doğrudan doğruya rekabete girmeye zorlayacaktı. Onlarla kendi alanlarında yarışmaya girmek zorunda kalacak ve sonuç da herhalde sözünü ettiğimiz primatların lehine olmayacaktı (Belki de böyle bir deneme gerçekten yapılmış ve öylesine kötü bir sonuç alınmıştır ki, bugün izine bile rastlanmamaktadır). Bunun yerine, yepyeni bir yol seçilmiş, doğal silahlara karşı, yapma silahlar kullanılmış ve çok başarılı bir sonuç elde edilmiştir.</p>

  <p>Bundan sonraki aşama, gereci kullanmaktan gereç yapmaya geçmek biçiminde olmuş ve bu gelişim yalnızca silah alanında değil, toplumsal işbirliği alanında da avlanma tekniğinin ilerlemesiyle birlikte yürümüştür. Avcı maymunlar sürü halinde avlanırlardı ve öldürme teknikleri geliştikçe, toplumsal örgütlenme metotları da gelişmekteydi. Sürü halindeki tilkiler yayılarak avlanırlar; oysa tilkiden çok daha gelişmiş bir beyne sahip olan avcı maymun, grup içi haberleşme ve işbirlikçilik gibi sorunları çözümleme yolundaydı. Gittikçe daha karmaşık manevralar uygulamakta, bu arada beyinleri de gelişmeye devam etmekteydi.</p>

  <p>Avcı grupları genellikle erkeklerden kurulu olurdu. Kadınlar çocuk büyütmekle uğraştıkları için av peşinde koşmakta, yakalamakta önemli bir rol oynamazlardı. Avlanma daha karmaşık bir hale gelip, akınlar uzun sürmeye başlayınca avcı maymunun atalarının göçebe yaşayışından vazgeçmesi gerekti. Ama bir üssü, yakaladığı avı getireceği belirli bir konak yeri olmalıydı. Kadınlarla çocuklar orada erkeklerini bekleyecekler, yiyeceği paylaşacaklardı. Dahası ilerdeki bölümlerde göreceğimiz gibi, bu durum, çağımızdaki en aydın çıplak maymunların bile davranışlarını derinden etkilemiştir. Böylece, avcı maymun, yeri yurdu belli maymuna dönüştü. Bu durum onun cinsel, toplumsal ve aile içi davranışlarının tümünü etkilemeye başladı. O eski, macera dolu, meyve toplamakla geçirilen avare günler, arkada kalmıştı. Birtakım sorumlulukları vardı artık. Tarih öncesi zamanlarda çamaşır makinesiyle buzdolabının karşılığı neyse, onlarla ilgilenmeye koyuldu. Konforlu bir yuva için gerekli şeyleri sağlamaya başladı. Yakacak, yiyecek stoku, kendi yaptığı barınaklar gibi. Ama biz kültür alanına girecek bu konuları bırakıp yine biyolojiye dönelim.</p>

  <p>İleriye doğru atılan bu adımların biyolojik temeli, büyük ve karmaşık bir beynin gelişimine bağlıdır ama, bu ilerlemelerin aldıkları biçimler, artık özel genetik denetimin dışına çıkmıştır. Orman maymunundan düzlük maymununa, düzlük maymunundan avcı maymuna, avcı maymundan toprağa bağlı maymuna, toprağa bağlı maymundan kültür sahibi maymuna dönüşmüştür. Şimdi burada durup bir soluk alalım.</p>

  <p>Şunu bir kere daha belirtelim ki, bu kitapta biz bugünkü çıplak maymunun, o kadar övündüğü büyük kültür aşamalarıyla (yarım milyon yıl gibi kısacık bir süre içinde onu, ateş üretiminden uzay aracı üretimine kadar getirmiş olan göz kamaştırıcı ilerlemesiyle) ilgilenecek değiliz. Bunun çok sürükleyici bir hikâye olduğunu biliyoruz. Ama, çıplak maymunun bu başarıdan başı dönüp, dışındaki parlak cilanın altında sadece üstün bir hayvan yattığını unutmasından korkulur. Bir uzay maymunu bile sıkışınca işemek zorundadır. Evrimsel tarihimizi burada çizilen anahatlar içinde kabul edecek olursak şunu açık olarak görürüz; ortaya çıkarken gösterdiğimiz başlıca nitelik, et yiyici bir primat oluşumuzdur. Bu niteliğimizden ötürü, bugün yaşayan maymunlarla goriller arasında özel bir yerimiz olmuştur. Ama başka hayvan gruplarında da benzer özelliklere rastlanmamış değildir. Himalaya ormanlarında yaşayan dev pandalar, bu değişikliği tam ters yönde geçirmiş bir grubun güzel bir örneğidir. Biz nasıl et yiyiciye dönüşmüş ot yiyiciysek, panda da sonradan ot yiyici olmuş bir et yiyicidir ve tıpkı bizim gibi birçok bakımdan olağanüstü, hatta eşsiz bir yaratıktır. Şunu da söyleyelim ki bu kadar önemli bir değişim, çifte kişiliği olan bir hayvanın türemesine yol açar. Bir durumdan öteki duruma geçer geçmez, yeni rolüne öylesine bir evrimsel güçle atılır ki eski niteliklerinin de birçoğunu beraberinde sürükler. Yeni niteliklerini çabucak sırtladığı sırada henüz eski niteliklerinden sıyrılacak zaman geçmiş değildir. Eskiden balıklar, kuru toprağa yayılmaya başladıkları zaman toprak üstü yaşama özgü birtakım özellikleri hızla gelişirken, su hayvanı özelliklerini büsbütün atamamışlardı. Tepeden tırnağa yeni bir hayvan modelinin ortaya çıkabilmesi milyonlarca yıla bağlı bir iştir. Bunun öncüleri, genellikle tuhaf bir karışım olarak görünürler. Çıplak maymunun durumu da böyledir. Vücudu ve yaşama biçimi orman koşullarına uyarlanmışken, birdenbire (evrimsel deyimle birdenbire) öylesine bir dünyaya atılmış oluyor ki, bu ortamda yaşamını sürdürebilmesi, adeta kurnaz ve eli silahlı bir kurt gibi yaşamayı becermesine bağlı. Şimdi kaderin bu cilvesinin onun yapısını, daha önemlisi, davranışlarını ne oranda etkilemiş olduğunu kesin olarak araştırmaya çalışalım, bu değişikliğin etkilerini bugün bile duymaktayız.</p>

  <p>Bunu en iyi "safkan" bir meyve yiyici primatla, yine "safkan" bir et yiyici primatın yapılarını, yaşayış düzenlerini kıyaslayarak anlayacağız. Bu iki grubun birbirinin karşıtı olan beslenme biçimlerindeki temel farkları kesin çizgilerle belirttikten sonra, çıplak maymunun bu karışımdan nasıl yararlandığını ele alacağız.</p>

  <p>Et yiyiciler âleminin en parlak yıldızları, bir yanda büyük kurtlar ve köpekler, öte yanda da kedi türünden büyük hayvanlardır; aslan, kaplan, pars gibi. Bunlar ileri bir mükemmelliğe erişmiş duyu organlarına sahip hayvanlardır. İşitme duyuları gayet keskindir, dışa dönük kulakları en hafif uğultuyu ya da solumayı algılayacak güçtedir. Gözleri, renkleri ve ayrıntıları pek seçemese de en ufak bir hareketi bile kaçırmazlar. Koku alma duyuları ise, aklımızın eremeyeceği kadar gelişmiştir. Önlerinde yayılmış geniş bir koku alanını girdisi çıktısı ile tarayabilecek güçtedir. Yalnız belirli bir kokuyu yanılmaz bir kesinlikle tanımakla kalmaz, karmaşık bir kokunun içindeki çeşitli kokuları da birbirinden ayırabilirler. 1953'te köpekler üzerinde yapılan deneyler, koku alma hislerinin bizimkinin bir milyonla bir milyar katı daha keskin olduğunu göstermiştir. Daha sonraları bu şaşırtıcı sonuçlar tartışma konusu olmuş ama, yine de en ihtiyatlı bir değerlendirmeyle köpeğin koku alma duyusunun bizimkinden hiç olmazsa yüz kat daha yüksek olduğu kabul edilmiştir. Kurtlarla büyük kedilerin bu üstün duyumsal nitelikleri yanı sıra, olağanüstü bir fizik yapıları da vardır. Kedigiller şimşek kadar hızlı kısa mesafe koşucuları, köpekler ise müthiş dayanıklı maratonculardır. Yakaladıklarını öldürecekleri zaman güçlü çeneleri, sivri ve sağlam dişleri derhal harekete geçer. Büyük kediler ise bu iş için ayrıca hançer gibi sivri pençeli adalelerinden, kuvvetli ön ayaklarından yararlanırlar.</p>

  <p>Bu çeşit hayvanlar için öldürmek başlı başına bir amaç, kişiliklerini ortaya koymaya yarayan bir meşgaleye dönüşmüştür. Gerçi hiç şüphesiz, boş yere öldürdüklerine pek rastlanmaz. Ama örneğin kafese kapatılmış bir et yiyiciyi canlı hayvan değil de, kesilmiş etle beslersek onun avlanma ihtiyacını gidermiş olmayız. Yine bir av köpeği, sahibiyle dışarda dolaşırken fırlatılan bir sopayı yakalayıp geri getirdiği vakit, bu onun içindeki avlanma özlemini, önüne sürülen yemekten çok daha fazla giderecektir. En besili ev kedisi bile geceleyin dışarda şöyle bir dolanmak, başına gelecekten habersiz bir kuşun üzerine atlamak imkânına sahip olmak ister.</p>

  <p>Et yiyicilerin mideleri, oldukça uzun bir zaman aç durup arkasından tıka basa doyuncaya kadar yemeye elverişlidir. Örneğin, bir kurt bir oturuşta kendi ağırlığının beşte biri kadar yemek yiyebilir. Bu hesapla, normal bir insanın on beş yirmi kilo eti bir oturuşta atıştırması gerekirdi. Yediklerinin besleme değeri yüksek olduğu için firesi de azdır. Buna karşılık, dışkıları pis ve kokuludur, dışkılama, özel davranış biçimleri içinde yapılır. Bazıları dışkılarını, büyük bir dikkatle toprağa gömerler; diğerleri, örneğin kurtlar, yaşadıkları yerden çok uzaklarda bağırsaklarını boşaltırlar. Kurt yavruları ini kirletecek olurlarsa anaları onların pisliklerini yiyerek, evin temiz durmasını sağlar.</p>

  <p>Yiyeceklerin, basit bir şekilde stok edildiği de görülür. Örneğin kediler ve köpekler, öldürdükleri avı ya da bir parçasını toprağa gömerler; leoparlar ise ağaç kovuklarında saklarlar.</p>

  <p>Et yiyiciler, sırasında son derece hareketli, sırasında gayet tembel ve gevşek olurlar. Ama "toplumsal" ilişkilerinde, en ufak bir çatışma halinde, o korkunç doğal silahlarını ortaya çıkarmakta gecikmezler, iki kurt ya da aslan birbirleri ile kavga edecek olsalar, ikisi de güçlü silahlara sahip oldukları için, bu kavganın bir iki saniye geçmeden ya sakatlık ya da ölümle sonuçlanacağı muhakkaktır. Böyle bir şey, giderek, türlerinin tükenmesine yol açacağı için, et yiyiciler savaşçı yönlerini geliştirdikçe, aralarında birtakım yasaklamalar zorunlu olmuş ve böylece silahlarını kendi türlerinden olan hayvanlara karşı kullanmaları önlenmiştir. Bu yasaklamalar genetik kökenlidir: Sonradan öğrenilemez. Güçlü durumdaki hayvanı otomatik olarak yatıştırmak ve saldırısını önlemek için birtakım özel "boyun eğme" duruşları gelişmiştir. Bu işaretler "safkan" et yiyicilerin hayat biçimleri içinde hayati önem taşırlar. Avlanma usulleri her türe göre başka başkadır. Leoparlar tek başlarına bir yerde gizlenip av bekler ve son anda üstüne sıçrarlar. Çitalar ise, avlarını bulmak için uzun zaman dolaşır ve görünce son hızla üzerine atılırlar. Aslanlar, genellikle toplu halde avlanırlar, içlerinden biri avı kovalayıp, saklanmış olan öteki aslanlara doğru sürer. Kurt sürüleri bazen bir kuşatma manevrasına başvururlar, arkasından da avı birlikte paralarlar. Afrika'da yaşayan yaban köpekleri amansız bir yarışa koşarlar avlarını. Her köpek, yorulan köpeğin yerini alarak yarışı sürdürür, ta ki avları kan kaybından güçsüz düşüp kalana kadar... Son zamanlarda Afrika'da yapılan araştırmalar, benekli sırtlanların da sanıldığı gibi leş yiyici değil, sürü halinde avlanan avcılar olduklarını ortaya çıkarmıştır. Bu yanlışın nedeni, sırtlanların sadece geceleri sürü halinde dolaşmaları ve gündüzleri tek tük de olsa leş yiyici faaliyetlerde bulunmalarıdır. Avcı gruplardaki sırtlan sayısının otuzu bulduğu vardır. Geceleri, gündüzün koştukları hızla yol almaktan çekinen zebralara ve ceylanlara kolaylıkla yetişebilmektedirler. Sırtlanlar avlarına yetiştiklerinde, derhal bacaklarına saldırmakta ve bu saldırıyı, hayvan güçten düşüp, kaçmakta olan sürüsünden geride kalana kadar tekrarlamaktadırlar.</p>

  <p>Hayvan türlerinin çoğunda, yiyecek paylaşma âdetinin olduğunu biliyoruz. Geniş çapta, verimli bir avlanma sonunda ortada herkese yetecek kadar et olduğu için fazla hırlaşma olmaz, ama bazı durumlarda "paylaşma"nın daha da ileri vardığı görülür. Örneğin, Afrika'daki yaban köpekleri av sonunda yediklerini kusup birbirlerine yedirirler. Bu uygulama bazı durumlarda o kadar ileri gitmiştir ki, "ortak mide" diye bir deyim ortaya çıkmıştır.</p>

  <p>Çocuklu et yiyiciler, onlara yiyecek sağlamak için büyük çabalara girişirler. Dişi aslan, yakaladığı avı ya inine kadar taşır ya da büyük parçalar halinde yutar ve ine döndüğünde kusarak yavrularını besler. Erkek aslanların da bu iş için dişilerine yardım ettikleri görülmüştür. Yalnız bu pek o kadar yaygın bir şey değildir. Buna karşılık, erkek kurtların, dişileri ile yavrularına yiyecek bulmak için yirmi beş kilometre yol katettikleri bilinmektedir. Uzmanlaşmış et yiyicilerin avlanma konusundaki niteliklerinden birkaçı bunlardır. Şimdi bu nitelikleri, yemiş yiyici olan maymun ve gorillerinkilerle karşılaştıralım.</p>

  <p>Üstün kademedeki primatlarda görme duyusu, koku alma duyusundan çok daha ileridir. Ağaçlık bir ormanda iyi koku almaktansa, iyi görebilmenin daha büyük bir önemi vardır. Bu yüzden, yüzün sivri kısmı, gözlere daha geniş bir görüş alanı sağlamak için küçülmüştür. Meyvelerin bulunması için en değerli belirti, renklerdir. Bu nedenle, primatlar renk ayrımı konusunda et yiyicilerden çok daha gelişmişlerdir. Gözleri, ayrıca hareketsiz ayrıntıları sökmeye de daha yatkındır; yiyecekleri hareketsiz olduğundandır bu da. Küçük hareketleri sezinlemektense, belli belirsiz biçim ve doku ayrıntılarını görmeleri onlar için daha önemlidir, işitme duyusu da önemlidir, ama yine de avlanmak zorunda olan et yiyiciler kadar değil. Primatların dış kulakları bu nedenle hem daha küçük, hem de et yiyicilerinkinden daha az oynaktır. Tat alma duyusu daha ince, yemek rejimi daha çeşitli ve daha zengindir. Özellikle, şekerli yiyeceklere eğilimleri vardır.</p>

  <p>Primatların fizik yapısı yükseklere çıkmaya, tırmanmaya elverişlidir, ama düzlükte hızlı koşmaya ya da uzun ve yorucu yürüyüşlere dayanmaz. Vücudu sağlam yapılı bir atletten çok, çevik bir cambazınkini andırır. Elleri, vurmak ya da parçalamak için değil, tutmak için yaratılmıştır. Çenelerinin ve dişlerinin gücü orta derecededir; et yiyicilerin kerpeten gibi sıkıştırıcı ve öğütücü korkunç çeneleriyle ilgisi yoktur. Arada sırada önemsiz küçük hayvanları avlamak büyük bir çaba istemez. Öldürmek için öldürmenin primatların hayatında önemli bir yeri yoktur.</p>

  <p>Karın doyurma, bütün gün boyunca uzayıp giden bir iştir. Maymunlarla goriller, uzun süre aç durup, sonra tıka basa yemek yerine, durmadan ağız oynatırlar, ömürleri hep bir şeyler gevelemekle geçer. Arada sırada, örneğin gün ortasında ve geceleyin, durdukları olur, ama yine de aradaki fark gözden kaçacak gibi değildir. Yiyecekleri her zaman yanı başlarında, koparılıp yenmeye hazır durumdadır. Beslenme konusunda bütün yaptıkları, ya zevkleri değiştiği ya da şu veya bu meyvenin mevsimi geldiği zaman yer değiştirmekten ibarettir. Bazı maymunların kısa bir süre için avurtlarına yemiş saklamaları dışında yiyecek stoku yaptıkları görülmüş değildir.</p>

  <p>Primatların dışkıları, et yiyicilerinkinden daha az fena kokar. Ağaçlardan yere, kendilerinden uzağa dışkıladıkları için bunları ortadan kaldırmakla ilgili herhangi bir özel davranış edinmiş değillerdir. Boyuna yer değiştirdiklerinden, öyle belirli bir yeri pis pis kokutup bulaştırmazlar. Gecelerini ağaç üstünde geçiren büyük maymunlar bile her gece başka bir yatakta uyudukları için, bu geçici sığınaklarının temizliğine pek aldırmazlar (Yine de Afrika'nın bir bölgesinde, gorillerin bırakıp gittikleri yuvaların yüzde doksan dokuzunun pislik içinde olduğu ve bu hayvanlardan yüzde yetmiş üçünün bu pisliğin üzerinde yatıp uyumuş olduğu keşfedilmiştir ki, bu da oldukça şaşılacak bir şeydir. Hastalık ihtimalini hayli artıran bu örnek, primatların dışkılarına karşı herhangi bir ilgi göstermediklerini açık olarak ortaya koymaktadır).</p>

  <p>Yiyeceklerinin bolluğu ve "durucu" niteliği dolayısıyla, herhangi bir primat topluluğu, yiyecek aramak için dağılmak zorunda değildir. Yer değiştirseler, kaçsalar, dinlenseler ya da uyusalar da bütün bunları birbirlerine iyice yakın olarak yapabilirler, içlerinden her biri bütün ötekilerin ne yaptığını, ne ettiğini görebilir. Bu da et yiyicilerinkinden çok başka olan bir yaşama düzenidir. Arada bir küçük gruplara bölünen primatlarda bile, bu birliklerin bir tek kişiye kadar indiği görülmüş değildir. Tek kalmış bir maymun ya da goril, savunmasız bir yaratıktır. Et yiyicilerin doğal, güçlü silahlarına sahip olmadığı için, çevresinde dolaşan yırtıcı hayvanlar karşısında kolay bir av durumuna düşüverir.</p>

  <p>Kurtlar örneğinde sürü halinde avlanan hayvanlarda görülen işbirliği ruhuna, primatlarda o kadar rastlanmaz. Onların uydukları başlıca kural, yarışma ve başkalarından üstün olma duygusudur. Toplum hiyerarşisinde üst basamaklara çıkma isteği, maymunlarda olduğu gibi kurtlarda da vardır. Ama işbirliği eyleminin bu konuda maymunlar üzerindeki etkisi daha zayıf kalır. Bu yüzden, yiyecek bulmak için düzenli ve karmaşık manevralara başvurmak ihtiyacını duymazlar. Primat, yalnızca yaşadığı günü, yaşadığı anı düşünür.</p>

  <p>Maymunun yiyecekleri hemen yakınında ve koparılmaya hazır olduğundan, uzun mesafeler aşmak zorunda değildir. Yaşayan primatların en irisi olan yaban gorillerinin davranışları yakından incelenmiş, yer değiştirmeleri izlenmiştir. Böylece, günde en çok beş yüz metreden biraz fazla yol aldıklarını öğrenmiş bulunuyoruz. Bunun otuz kırk metreye indiği de olur. Buna karşılık, et yiyiciler bir tek av seferinde kilometrelerce gitmek zorundadırlar. Çoğu kez, seksen kilometreden daha ötelerde avlandıkları ve üslerine günlerden sonra dönebildikleri görülmüştür. Bu, belirli bir üsse geri dönme durumu, maymunlarda daha az rastlanan bir şeydir. Primat topluluğunun oldukça belirli bir çevrede yaşadığı gerçekse de, akşam karanlık bastığı zaman, gündüzkü dolaşmalardan sonra nereye varmışlarsa orada geceledikleri de olur. Böylece, yaşadıkları bölge üzerinde bilgileri de artar, zira orasında burasında dolaşırken, neresini nasıl kullanabileceklerini de öğrenmeye başlamışlardır. Ayrıca, iki grup arasındaki ilişkiler de, et yiyicilere oranla, daha az düşmancadır. Belirli bir toprağa yerleşmiş bir grup, orayı savunmak, başkalarını sokmamak zorunda kalır. Oysa, primatların özelliklerinden biri de, belirli bir toprakta yaşayan bir hayvan olmamalarıdır.</p>

  <p>Önemsiz görünen, ama yine de burada belirtmemiz gereken bir nokta da, et yiyicilerin üzerinde pire bulunması, primatlarda ise olmamasıdır. Maymunların üzerinde kanlarını emen bitler ve daha bir sürü parazit bulunur, ama herkesin sandığının aksine, pire bulunmaz. Bunun nedenini anlamak için pirelerin nasıl doğup nasıl yaşadıklarını incelememiz gerekir. Bu böcek, yaşadığı vücudun üzerine değil de, onun yattığı yerdeki çöpler üzerine yumurtlar. Bu yumurtalar üç gün içinde açılarak dışarıya küçük kurtlar bırakır. Bu kurtçuklarsa kanla değil, ama yuvanın veya inin içinde birikmiş olan artıklarla beslenir. İki hafta geçince, bir koza örerler ve krizalitler oluşur. Bunlar da bu uyuklama halinde daha iki hafta kalırlar; sonra önlerine ilk rastlayan vücuda sıçramaya hazır, kozadan çıkarlar. Demek ki, hayatının ilk ayında, pire hiçbir yere bağlı olmadan yaşamaktadır. Böylece, maymunlar gibi göçebe memeli hayvanlara, pirelerin neden sataşmadığı da anlaşılmış oluyor. Rasgele birkaç pire bir maymunun vücuduna yerleşmiş ve orada çiftleşmiş olsa bile, primat topluluğu yer değiştirdiği vakit, yumurtalar olduğu yerde kalacak ve küçük kurtlar, böcek haline geldikleri zaman çevrelerinde ilişkilerini sürdürebilecekleri bir ev sahibi bulamayacaklardır. Bu durumda, pirelerin et yiyiciler gibi belirli üsleri olan hayvanlara özgü bir parazit olduğunu söyleyebiliriz. Bunun ne kadar önemli olduğu ileride görülecektir.</p>

  <p>Et yiyicilerle primatların yaşama düzenlerini karşılaştırırken, bir yanda düzlükte avlananları, diğer yanda da ağaçta yetişen meyveleri toplayarak yaşayanları ele aldık. Hiç şüphesiz, her iki grupta da, kural dışı ufak tefek istisnalar görülür. Ama, biz bunların arasında en önemlisini inceleyeceğiz: Çıplak maymunu. Bu hayvan nereye kadar yapısını değiştirebilmiş; soydan gelen meyve yiyicilikle, sonradan elde ettiği et yiyicilik niteliğini hangi ölçüde bağdaştırabilmiş; bu birleşim onu ne çeşit bir hayvana dönüştürmüştür?</p>

  <p>İlk önce, açık arazide yaşamak için gerekli duyu donanımına sahip olmadığını, göz önüne alalım. Koku alma duyusu çok zayıf olduktan başka, işitme duyusu da pek keskin değildi. Vücut yapısı ne dayanıklılık yarışlarına, ne de şimşek gibi fırlamalara uygun düşüyordu. Soy bakımından işbirlikçiden çok rekabetçi olduktan başka, plan yapmak, bir şey üstünde uzun boylu düşünmek yeteneğinden de yoksundu. Neyse ki, rakibi olan et yiyicilere kıyasla, genel zekâ bakımından onlardan çok daha üstün olan ilginç bir beyne sahip bulunuyordu. Vücudunu dikey duruma getirip, ellerini başka, ayaklarını başka türlü biçimlendirebilirse, kafasını da geliştirip olanca gücüyle çalıştırmayı başarabilirse, hayatta kalma şansını elde edebilirdi belki. Savaş adale kuvvetinden çok kafayla kazanılacağından, beynin gücünü büyük ölçüde artırmak için köklü bir gelişim yoluna başvurmak gerekiyordu. Bundan, ortaya çok ilginç bir olay çıktı: Avcı maymun, çocuksu bir maymun durumuna dönüştü. Evrimin bu hileye başvurduğu birçok başka örneklere rastlanır. Bu çocukluk ve ergenliğe özgü birtakım niteliklerin, olgunlaştıktan sonra da sürdürülmesi anlamına gelen ve <i>neoteni</i> olarak adlandırılan bir süreçtir (Bunun en bilinen örneği, bütün ömründe bir kurbağa yavrusu niteliğinde kalan ve bu halde de üreyebilen <i>aksolotl</i> adlı bir cins kentenkeledir).</p>

  <p>Doğmak üzere olan tipik bir maymun yavrusunu göz önüne alacak olursak, bu neoteni sürecinin bir primatın beynini geliştirmesine ne şekilde yardımcı olduğunu daha iyi anlarız. Maymunun beyni, daha ana rahmindeyken, yani doğuştan önce hızla gelişir. Hayvan dünyaya geldiği vakit, beyni, yetişkin çağdaki boyutlarının yüzde yetmişine varmıştır bile. Ve ilk altı ay içinde büyümesi tamamlanır, biter. Oysa, bizim beynimiz, doğuşta, büyüdüğümüz zaman varacağının yüzde yirmi beşini ancak bulur. Doğuştan sonraki altı yıl içinde hızlı bir büyüme görürüz, ama gelişme ancak yirmi üç yaşına doğru tamamlanır.</p>

  <p>Demek ki, sizin beyniniz, benim beynim; cinsel olgunluktan sonra on yıl kadar gelişmeye devam eder; oysa şempanze beyninin gelişmesi, hayvanın üretici duruma gelişinden altı yedi yıl önce durmuştur. İşte, çocuksu bir maymun olmuşuz denildiği zaman, bundan ne anladığımız böylece açıklanmış oluyor. Yine de, bu kavramı biraz daha belirlemek gerekecek. Biz (daha doğrusu, atalarımız olan avcı maymunlar) bir bakıma çocuklaşmışızdır, ama tümüyle değil. Çeşitli niteliklerimizin kendilerine özgü gelişme oranları uyumlu değildir:</p>

  <p>Üretim sistemimizin hızla yol almasına karşılık, beynimiz yavaş gelişmiştir. Yapımızda buna benzer başka durumlar da görülmekte, gelişmemizin bazı yönleri ötekilerden daha ağır yürümektedir. Bir başka deyimle, çeşitli bir çocuksuluktur bu. Bir kere bu yola girildi mi, doğal ayıklanma kuralları işe el koyacak ve hayvanın yabancı ve yeni ortamda yaşamını sürdürmesinde yardımcı olacak yapısal unsurların gelişimini yavaşlatacaktır. Vücudumuzun bu çeşit bir etki altında kalan parçası yalnız beynimiz değildir; vücudun duruşu da buna benzer bir etki görmüştür. Herhangi bir memeli hayvanda, dünyaya gelmeden önce, kafa ekseni vücuduna dikeydir. Bu biçimde doğacak olsa, dört ayak üstünde yürüdüğü zaman, kafası yere dönük kahrdı. Ama, doğmadan önce, baş arkaya doğru kalkmakta, kafa ekseniyle vücut ekseni aynı çizgiye gelmektedir. Böylece, doğduktan ve yürümeye başladıktan sonra, kafası gerektiği gibi ileriye dönük olur. Bu çeşit bir hayvan, dikey olarak art ayakları üzerinde yürümeye başlasa, kafası havaya yönelecekti. Demek ki, avcı maymun gibi dikey bir hayvan için, kafanın ana rahmindeki açısını, vücutla bir dik açı meydana getirecek duruşunu muhafaza etmenin önemi vardır. Olan da budur zaten ve bu da bir diğer neoteni örneğidir. Doğum öncesi bir nitelik, doğum sonrasında ve yetişkinlik çağında varlığını sürdürmüştür.</p>

  <p>Avcı maymuna özgü olan daha birçok fizik nitelikleri, bu yoldan açıklamak mümkün. Boynun uzun ve ince, yüzün basık oluşu, dişlerin ufaklığı ve geç çıkışı, kasların kalın olmayışı, ayak başparmağının her yöne dönmeyişi gibi. Böylece, embriyonda bulunan birçok niteliğin, avcı maymuna yeni rolünde yardımcı olması sayesinde, gelişmek için muhtaç olduğu şans kendisine tanınmıştır. Diyebiliriz ki, bir neoteni oyunuyla, bir yandan kendisine gerekli beyni, bir yandan da ona bağlı gelişen vücudu kazanmış oluyordu. Hem dikey olarak koşmayı ve ellerini silah tutacak şekilde serbest duruma geçirmeyi becermiş, hem de bu silahları yaratacak bir beyne sahip olmuştu. Daha güzeli, yalnız eşyayı evirip çevirmekle kalmamış, ana-babanın ve öteki yetişkinlerin bilgilerinden yararlanmak için gerekli zamanı da çocukluk döneminin uzaması yüzünden bulabilmiştir. Yavru maymunlarla küçük şempanzeler de oyuncu, meraklı ve yaratıcıdırlar, ama bu dönemleri pek uzun sürmez. Çıplak maymunun çocukluğu ise, bu bakımdan, cinsel olgunluğa eriştiği çağa kadar uzar. Böylece, kendinden önceki kuşakların bulup uyguladıkları teknikleri taklit etmeye, öğrenmeye bol bol vakit bulur. Avcılıktaki zayıflığı; zekâsı ve taklitçiliği sayesinde fazlasıyla giderilmiş olur. Çıplak maymun, büyüklerinin derslerinden yararlanabilecek durumdadır; oysa başka hayvanların böyle bir imkânı yoktur.</p>

  <p>Ama, öğretim yalnız başına yeterli olamazdı. Ayrıca genetik bir yardım da gerekiyordu. Avcı maymunun yapısını meydana getiren köklü biyolojik değişiklikler de bu sürece yoldaşlık edeceklerdi. Tipik bir yemiş yiyici orman primatını alıp büyük bir beyin ve avcı bir vücutla donatmak, diğer bazı değişiklikler yapılmadığı takdirde onu başarılı bir avcı maymuna dönüştürmeye yeterli olmayacaktır. Temel davranış biçimleri aykırı düşecektir her şeyden önce. Akıllıca düşünebilip, planlar yapabilmektedir belki, ama temel içgüdüsel dürtüleri onu yanlış yola sevkedecektir. Öğrendiği, doğal eğilimlerinin karşısında yer alacaktır. Ve bu yalnız beslenme konusunda değil, cinsel, toplumsal konularda, saldırganlık konusunda, kısacası primatlara özgü bütün davranış biçimlerinde böyle olacaktır. Eğer genetik denetim altında bu alanlarda da birtakım değişiklikler yapılmazsa, genç avcı maymunun yeni öğrenimi sarpa saracaktır. Kültürel eğitimle çok şeyler başarılır ama, beynin gelişmiş merkezleri ne kadar iyi çalışırsa çalışsın, daha basit merkezlerce desteklenmedikçe sonuç alınamaz.</p>

  <p>Şimdi "safkan" et yiyiciyle "safkan" primat arasındaki farkları ele alarak bu gelişimi izleyeceğiz. Gelişmiş et yiyicilerde yiyecek arama (avlanma ve öldürme) faaliyetleri yemek yeme faaliyetlerinden ayrılmıştır. Bunlar birbirine kısmen dayanan iki ayrı sisteme dönüşmüştür. Bunun nedeni, bu karakter dizisinin çok uzun ve yorucu olmasıdır. Beslenme meselesi o kadar uzun bir süre sonra halledilecektir ki, öldürmenin kendi başına bir ödülü olması gerekmektedir. Kedilerle yapılan araştırmalar, bu faaliyet dizisinin daha da bölündüğünü göstermektedir. Avın yakalanması, öldürülmesi, hazırlanması (yolunması) ve yenmesi faaliyetlerinin her biri yarı bağımsız birer güdücü sisteme dönüşmüştür. Bunlardan birinin tatmin edilmesi, diğerlerinin de otomatik olarak tatmin edilmesine yol açmaz.</p>

  <p>Meyve toplayıcı primat içinse durum bambaşkadır. Her yemek düzeni basit bir yiyecek arama ve bunu hemen izleyen yemek yeme faaliyetlerinden meydana gelmektedir. Avcı maymun öldürücü bir hayvan olduktan başka, yemek zamanlarında da değişiklik yapmak zorunda kaldı. Artık öyle rasgele bir şeyler atıştıramıyor, araları oldukça uzun zamanlarda karnını iyice doyurması gerekiyordu.</p>

  <p>Yiyeceklerini "depolama"ya başlamıştı. Belirli bir üsse dönmek eğilimi de davranış sistemi içinde yer almaya başladı. Yön bulma duyusunun geliştirilmesi gerekti. Dışkılamanın mekân yönünün düzenlenmesi zorunlu oldu. Primatlardaki gibi komünal bir faaliyet olmaktan çıkıp, et yiyicilerdeki gibi özel bir faaliyete dönüştü.</p>

  <p>Yukarıda, değişmez bir üsse yerleşmenin sonuçlarından birinin de pirelerin saldırısına uğramak olduğundan söz etmiştik. Et yiyicilerin pireli, primatların piresiz olduklarını da eklemiştik. Eğer çıplak maymun değişmez bir üsse sahip olan tek primatsa, kendisinde pire bulunacağı akla gelir ki gerçekten de bu böyledir. Bugün pirelerin vücutlarımızda yaşayabilen bir parazit olduğunu ve bizimle beraber gelişmiş, insana özgü bir pire türü bulunduğunu biliyoruz. Böyle bir türün gelişmesi için binler ve binlerce yıl istediğine göre, pirelerin daha ilk avcı maymunlara musallat olduğuna inanmamız gerekir.</p>

  <p>Avcı maymun, toplumsal alanda da benzerleriyle anlaşmak ve işbirliği yapmak zorunda kaldı. Yüz ve ses ifadeleri daha karmaşık bir biçim alıyordu. Kullanmaya başladığı yeni silahlarla, kendi topluluğu içinde saldırıları önleyecek etkili tedbirlere başvurması gerekecekti. Öte yandan, belirli bir üssü savunmak zorunda kaldığı için rakip gruplara karşı da daha saldırgan bir tavır benimseyecekti.</p>

  <p>Topluluktan hiçbir zaman ayrılmamak, primatlara özgü güçlü bir içgüdü olduğu halde, yeni hayat biçimi gereği bundan da vazgeçmek zorunda kalmıştır.</p>

  <p>Böceklerin nerede, ne zaman bulunacağı belli olmadığı ve topluluk içinde yeni yeni bir işbirlikçi anlayış belirmeye başladığı için, yemeğini ister istemez başkalarıyla paylaşmak zorunda kalmıştır. Erkek avcı maymunlar, yukarıda sözünü ettiğimiz kurtlar gibi, yiyeceklerini üsse taşımaya ve analık görevindeki dişileriyle ağır ağır büyüyen çocuklarını bunlarla beslemeye başlamışlardır. Böyle babaca bir davranış, primatların yaşayışlarında bir diğer değişiklik belirtisidir; zira bu türde besleyicilik rolü, genellikle yalnız anneye düşmekteydi (Primatlar arasında babasının beslediği tek tür, bu gelişmiş avcı maymun türüdür).</p>

  <p>Çocuklar, çok uzun zaman büyüklere muhtaç olduğu ve sürekli bakım istediği için dişi maymun üsten ayrılamaz olmuştu. Avcı maymunun yeni yaşama düzeninde bu bakımdan da, öteki "safkan" et yiyicilerde rastlamadığımız yeni bir sorun çıktı ortaya: Her iki cinsin rolleri birbirinden belirli olarak ayrıldı. "Safkan" et yiyicilerin aksine, avcı grupları sadece erkeklerden kuruluyordu. Oysa bu, primatların karakterine hiç de uymayan bir şeydi. Hiçbir erkek primat ava giderken çocuklarını, dişisini yalnız ve koruyucusuz bırakıp gelip geçen başka erkeklerin saldırısına uğramalarına razı olmazdı. "Kafası" ne kadar gelişmiş olursa olsun, kabul etmezdi bunu. Onun için, toplumsal davranışı kökünden değiştirmek gerekiyordu.</p>

  <p>Bu sorunun çözüm yolu, kadın erkek çiftini kurmakla bulundu. Dişi ve erkek avcı maymunlar âşık olacak ve birbirlerine bağlı kalacaklardı. Bu eğilim, başka hayvan gruplarında rastlanan, ama primatlarda pek az görülen bir şeydir. Böylece üç sorun birden çözülmüş oluyordu. Bir; dişi, erkeğe bağlanıyor ve erkek avda da olsa bu bağlılığını sürdürüyordu, iki, erkekler arasındaki cinsel rekabet azalıyor, bu da işbirlikçiliğin gelişmesini sağlıyordu. Bir arada avlanan her erkeğin, zayıf ya da güçlü, bir görevi olacak ve başka birçok primatlarda görüldüğü gibi, zayıflar toplumdışına sürülmeyecekti. Bundan başka, erkek avcı maymun, yeni ve korkunç yapma silahlarını kullanarak, kabile içindeki bütün anlaşmazlıkları bastırabilecek güçteydi. Üçüncüsü, bir erkek ve bir dişiden kurulu bir üretim ünitesinin gelişmesi, doğan çocukların da yararına oluyordu. Yavaş gelişen bir yavruyu büyütüp yetiştirmek gibi ağır bir çaba, ailenin birbirine bağlı olmasını gerektiriyordu da, bu iş ana-babadan birinin yalnız başına üstesinden gelemeyeceği kadar ağır olduğu durumlarda, üreme mevsimi boyunca, aralarında ikisini birleştiren güçlü bir bağlantı kurulduğu görülür. Avcı maymunlarda da böyle olmuştur.</p>

  <p>Böylece, dişiler erkeğin desteğine güveniyor ve kendilerini analık görevine verebiliyorlardı. Erkekler dişilerinin dürüstlüğünden şüphe etmiyor ve onları yalnız bırakıp ava gitmekten çekinmiyorlardı. Üstelik, yavrular en iyi şekilde bakılıyor, besleniyordu. Çok güzel bir çözüm yoluydu bu. Yalnız, güzelliğine güzeldi ama, primatların sosyo-cinsel yaşayışlarını kökünden altüst etmiş olmasa. Nitekim, ileride bu sürecin hiçbir zaman gerektiği gibi geliştirilmediğini göreceğiz. Türümüzün bugünkü davranışlarını göz önünde tutarsak, bu akımın ancak bir yere kadar gerçekleşmiş olduğunu ve primat dönemimize özgü eski içgüdülerimizin, biraz örtülü biçimde de olsa, bugün bile su yüzüne çıkmakta devam ettiğini görürüz.</p>

  <p>Avcı maymunun, tehlikeli bir et yiyici rolüne girmesi ve primat huylarını silip atması işte böyle oldu. Dikkat edilirse yalnız birtakım kültürel değişikliklerin değil, derin genetik değişimlerin söz konusu olduğu ve yeni türün huy bakımından başkalaştığı anlaşılır. Ama siz, bunun bir varsayımdan ileri gitmediğini söyleyebilir, değişmelerin eğitim ve yeni göreneklerin geliştirilmesi yoluyla da kolayca elde edilebileceğini ileri sürebilirsiniz. Zira, kültür yoluyla her şeyin yapılabileceği doktrini içimize köklü olarak yerleşmiştir. Ben buna pek inanmıyorum. Böyle olmadığını görmek için de türümüzün bugünkü davranışlarına bakmak yetecektir. Kültürel gelişim, hepsi birbirinden daha şaşırtıcı teknolojik ilerlemelere yol açmış, ama bu ilerlemelerin biyolojik karakterimizle çatıştığı her yerde, şiddetli bir tepkinin doğduğu görülmüştür. Daha, avcı bir maymundan başka bir şey olmadığımız uzak geçmişimizden kalma davranış biçimleri, bugün en soylu işlerimizde bile varlığını hissettirir. Beslenme, korku, saldırganlık, cinsel ve ana-babaca davranışlarımız gibi dünyevi faaliyetlerimiz sadece kültürel yollardan örgütlenmiş olsaydı, muhakkak ki bugün çok daha kolay denetlenebilir ve teknolojik ilerlemelerin gittikçe artan isteklerine göre eğilip bükülebilirdi. Ama durum böyle değildir. Tekrar tekrar hayvan yapımız önünde baş eğmiş ve içimizde uyanan karmaşık hayvanın varlığını, sessizce kabul etmek zorunda kalmışızdır. Açık konuşalım, bu huyu değiştirmek için milyonlarca yıl aynı tabiat kanununun, doğal ayıklanma sürecinin yeniden yaşanması gerekecektir. Ama o zamana kadar, uygarlıklarımızın gelişmesi de ancak hayvanca isteklerimize karşı çıkmamaya ve onları yok etmeye çalışmamaya bağlı olacaktır. Ne var ki, çok kere "düşünen" beynimizle "duyan" beynimiz bir uyuşmazlık içindedirler. Tarihimiz, nerelerde yanlış yola sapıldığını ve insan toplumlarının nasıl çöktüğünü ya da aptallaştığını gösteren örneklerle doludur. Bunun nasıl oluştuğunu ilerideki bölümlerde göreceğiz. Ancak her şeyden önce cevaplandırmamız gereken bir soru var: Bu bölümün başındaki soru. Bu acayip türle ilk karşılaştığımız zaman, ayırıcı bir niteliği olduğunu hemen görmüştük: Derisi. Bu yaratığı "çıplak maymun" diye adlandırmamızın nedeni de buydu. Ona oldukça uygun başka adlar verebileceğimizi de gördük: Dikey maymun, gereç yapıcı maymun, düşünen maymun, toprağa bağlı maymun gibi. Ama bunlardan hiçbiri ilk bakışta göze çarpan nitelikler değildi. Bu yaratığa bir zooloji müzesinde, öteki örnekler arasında rastlayacak olsak, bizi ilk şaşırtan şey, çıplaklığı olacaktı. Biz de hiç olmazsa öteki zooloji incelemelerinin genel çizgisine uydurmak düşüncesiyle, onu böylece adlandıracağız, iyi ama, bu garip niteliğin anlamı nedir, avcı maymun ne yüzden böyle çıplak maymun olup çıkmıştır acaba?</p>

  <p>Fosillerin, ne yazık ki, bu noktada bize hiçbir yardımı olmamakta ve bu önemli "tüy dökme" olayının hangi dönemde meydana geldiği bilinememektedir. Ama yaklaşık olarak atalarımızın ormanı terk etmeleriyle başladığını söyleyebiliriz. Ancak bu çıplaklaşma nasıl başlayıp ilerlemiş ve ormanından çıkmış olan maymunun yaşayışını sürdürebilmesinde ne gibi bir yardımı olmuştur?</p>

  <p>Bu sorun, uzmanları uzun süre ilgilendirmiştir. Bu olayın neoteni sürecine bağlı olduğu varsayımına, oldukça bel bağlanmıştır. Yeni doğmuş bir şempanze yavrusuna bakacak olursak, başının büyük bir kısmının kıllarla kaplı, ama vücudunun hemen hemen tümüyle çıplak olduğunu görürüz. Bu hal, neoteni yoluyla hayvanın ergenlik çağına kadar sürüp gidecek olsa, büyük bir şempanzenin derisi de tıpkı bizim derimize benzerdi.</p>

  <p>Bizim türümüzde kıllılaşmanın böyle bir neotenik yolla önlenmesinin tam anlamıyla gerçekleşmemesi de ilgi çekicidir, ana rahmindeki fetüs de, altıncı ve sekizinci ayları arasında, kürklü memeli hayvanlar gibi, tepeden tırnağa ince bir tüy tabakasıyla kaplıdır. Doğumdan çok az önce yok olan bu tüylü mantoya "lanugo" denir. Erken doğmuş çocuklar bazen bu lanugo ile doğar ve ana-babalarını korkuya düşürürler. Ama, birkaç istisna dışında, tüyler sonradan düşüp gider. Bildiğimiz kadarıyla, büyüdükleri halde tüylerini dökmeyip, bütün vücutları bir kürkle kaplı kalan vakalar otuzu geçmemektedir.</p>

  <p>Aslında, vücudumuz ergenlik çağında, yakın akrabamız şempanzelere kıyasla daha kıllıdır, ancak bu kıllar çok ince olduğundan gözükmez (Bu durumun bütün ırklarda aynı olmadığını da söylemeden geçmeyelim. Zenciler, kıllarını büsbütün kaybetmişlerdir). Bu nedenle, birtakım anatomi uzmanları, tüysüz ya da çıplak bir tür olmadığımızı ileri sürmüşlerse de bu iddia sağlam bir mantığa dayanmaktan uzaktır. Bir körün iki gözü olması, onun kör olmaması demek değildir. Vücut görevi açısından, çırılçıplak olduğumuz ve derimizin dış etkilere apaçık bulunduğu şüphe götürmez. Mesele, ancak mercekle görülebilen minicik kılları hesaba katmaktansa, bu durumun bir açıklamasını yapabilmektedir.</p>

  <p>Neoteni yoluyla açıklama, bize yalnız çıplaklığın ortaya çıkış biçimine dair bir ipucu vermekte, bu çıplaklığın çıplak maymunun tehlikelerle dolu yeni bir ortamda yaşamasını sürdürmesine ne ölçüde yardımcı olduğu konusunda hiçbir şey söylememektedir. Denebilir ki, kılların dökülmesi, çok daha önemli bir neotenik değişimin (beyin gelişmesi gibi) yan ürünüdür, başlı başına bir anlam ya da değer taşımaz. Ama daha önce de gördüğümüz gibi, neoteni gelişimle ilgili süreçlerde farklılıklar göstermektedir. Bazıları, diğerlerine kıyasla çok daha yavaşlamakta, büyüme hızları arasında bir uyumluluk söz konusu olmamaktadır. Bu nedenle, çıplaklık gibi çok tehlikeli bir çocuksu niteliğin, sırf yavaşlamakta olan diğerlerine ayak uydursun diye devam ettirileceği düşünülemez. Yeni tür için özellikle yararlı olmayacaksa, doğal ayıklanma dediğimiz tabiat kanunu, bunun derhal çaresine bakardı.</p>

  <p>Peki öyleyse, nedir çıplak derimizin yaşamı sürdürme çabamıza katkısı? Bir açıklamaya göre avcı maymun, göçebelikten vazgeçip belirli yuvalar edindiğinde oturduğu inler öyle bir bit, pire, güve saldırısına uğramıştı ki, yaşamak ona haram olmuştu. Sırtındaki kürkten kurtulmakla, bunlardan da büyük bir ölçüde kurtulmuş olacaktı.</p>

  <p>Bu açıklamada bir doğruluk payı bulunabilir, ama işte o kadar. Yuvalarda, inlerde yaşayan daha yüzlerce memeli hayvan türü vardı ki, hiçbiri bu yola başvurmuş değildir. Ama yine de, çıplak bir deri üzerinde bu parazitleri yakalamanın daha kolay olduğunu kabul etmek gerekir. Bugün kıllı primatlar, bitlerini ayıklamaya büyük zaman harcarlar.</p>

  <p>Aynı çizgide bir mantık yürütüp diyebiliriz ki, avcı maymunun yemek yiyişinin çok kaba oluşu, tüylerinin pislenmesine, tozlanmasına yol açıyor ve onu hastalık tehlikesiyle karşı karşıya bırakıyordu. Bu konuda, kafalarını, boyunlarını kanlı leşlere sokan akbabaların baş ve boyun tüylerini döktükleri ve benzeri bir gelişimin, avcı maymunun bütün vücuduna yayılabileceği ileri sürülmektedir. Ama, avını yakalamaya ve derisini yüzmeye yarayan gereçleri kullanmasını bilen bir yaratığın kendi kıllarını temizleyecek bir yol bulmaması da akla yakın bir yol değildir. Şempanzelerin bile, dışarı çıktıktan sonra temizlenmek için gerekirse, yaprakları tuvalet kâğıdı gibi kullandıklarını biliyoruz.</p>

  <p>Ateşin bulunmasının, kürkün ortadan kalkmasına yol açtığı da ileri sürülmüştür. Avcı maymunun yalnız geceleri soğuktan etkilendiği, ama ateşi yaktıktan ve karşısına geçip ısınmak olanağını elde ettikten sonra, sırtındaki kürke artık ihtiyaç duymadığı söylenir. Böylece, artık gündüzün sıcaklığına daha kolay dayanabilecekti.</p>

  <p>Daha parlak bir teoriye göre de maymun ilk başlarda, avcılığa atılmadan önce, uzun süre suda yaşayan bir yaratık döneminden geçmiştir. Sıcak denizlerin kıyılarında dolaşarak yiyecek aradığını göz önüne getirin. Buralarda, ovadaki yiyeceklerden daha bol miktarda kabuklu deniz hayvanları, böcekleri bulabiliyordu. Yavaş yavaş daha derin sularda yüzmeye ve yiyecek aramak için deniz dibine dalmaya girişecektir, iddiaya göre bu dönemde, birtakım başka memeli deniz hayvanları gibi kıllarını dökmüş olacaktır. Yalnız, sudan dışarıda kalan kafası, güneş ışınlarından korunmak için kıllı kalmıştır. Daha sonraları, (başlarda deniz kabuklarını açmak için bulup kullandığı) gereçler geliştikçe, kıyılardan uzaklaşmış ve açık düzlüklerde avlanmak için içerlere girmeyi göze almıştır.</p>

  <p>Bu teorinin, bugün kendimizi suda neden rahat hissettiğimizi de açıkladığı söylenir. Gerçekten de en yakın akrabamız şempanzeler, suya girince öylesine şaşırırlar ki çabucak boğulup giderler. Vücudumuzun kayıksı biçimini, hatta dikey duruşumuzu da açıklamaya yarar bu teori. Bu dikey duruşun, gittikçe daha derin sulara dalmasını öğrendiğimiz sıralarda elde edildiği öne sürülür. Ve giderek vücudumuzdaki kıllı bölgelerde görülen garip bir nitelik de bu yoldan açıklanmaktadır. Dikkatle bakılacak olursa, sırtımızı örten kılçıkların öteki maymunlarınkinden bambaşka bir yönde geliştiği görülür. Bu kıllar, sırt kemiğimizin iki yanında çapraz yönde biçimlenmiştir: Yüzerken vücuttan akıp giden suyun yönünde... Demek ki, tüylerimiz büsbütün dökülmeden önce, yüzme sırasında direnci azaltmak üzere bir değişikliğe uğramıştır. Primatlar arasında deri altında kalın bir yağ tabakası bulunmasının yalnız bizde rastlanan bir şey olduğuna ayrıca işaret edilir. Birtakım bilginler, bu yağ tabakasının, balinalarda ya da foklarda görüldüğü gibi, koruyucu ve ayırıcı bir görevi olduğunu ileri sürerler. İnsan anatomisinin bu özelliği şimdiye kadar açıklanabilmiş değildir. Bu bilginler, su içinde yaşama teorisine destek olarak ellerimizin hassaslığını da göstermektedirler. Henüz ilkel olan bir el, taş ya da sopa tutabilir, ama su içinde yiyecek bulabilmek için ince ve çok hassaslaşmış bir ele ihtiyaç vardır. Belki de karada yaşayan maymun, başlarda böylece "süper-el" sahibi olmuş ve sonra da bu eli hazır durumda avcı maymuna devretmiştir. Yine bu sudan geçme teorisi, geleneksel fosil arayıcılarını kışkırtmakta, geçmişimizin zincirinde eksik olan halkanın hâlâ bulunamamış olduğunu hatırlatarak, Afrika kıyılarında bir kazı yapmak zahmetine katlanacak olurlarsa belki de ilginç ipuçlarına rastlayacakları umudunu uyandırmaktadır.</p>

  <p>Ne yazık ki, bu kazılar henüz yapılmış değildir. Bu teori de onu dolaylı olarak destekleyen birtakım belirtilere rağmen, sağlam bir temele oturtulmuş olmaktan uzaktır. Birtakım özel nitelikleri, akıllıca bir çözüme bağlamakta, ama buna karşılık elimizde hiçbir izi bulunmayan bir "suda yaşama dönemi"ni varsaymamızı gerektirmektedir. Aslında, bu teori doğru olsa bile, kara maymununun avcı maymuna dönüşmesinin genel tablosuna aykırı düşmeyecektir. Teorinin tek ispatlayacağı şey, kara maymununun kendisi için yararlı sonuçlar verecek bir vaftiz töreni geçirmiş olmasından ibarettir. Bambaşka bir hareket noktasından kalkan bir diğer iddiaya göre de kıllarımızın yok olması, doğal çevreye bir tepkiden çok, sosyal bir nitelik taşımaktadır. Daha doğrusu, mekanik bir çözüm yolu değil, bir çeşit işaret olarak ortaya çıkmıştır. Bazı primatların derisi de yer yer çıplaktır. Bu çıplak deri birbirlerini tanımaya yarayan bir işarettir. Bir maymun bu işaretlere bakarak, başka bir maymunun kendi ailesinden mi, yoksa başka bir aileden mi olduğunu kestirir. Böyle düşünürsek, avcı maymunun tüylerini dökmesi de bir çeşit kimlik belgesi gibi oluyor. Haydi, bunun birbirini tanımayı kolaylaştırdığını kabul edelim. Peki, vücudu dış etkilerden koruyan böylesine değerli bir kürkü feda etmekten daha başka bir yol bulunamaz mıydı bu iş için?</p>

  <p>Buna benzer başka bir varsayım da, tüysüzleşmeyi cinsel işaretleşmenin bir gelişimi olarak görmektedir. Erkek memeli hayvanların genellikle dişilerden daha akıllı olduğunu ve bu farkı geliştirmekle, çıplak maymunun dişisinin kendini erkeği için daha çekici kılmayı başardığı söyleniyor. Kıldan arınma eğilimi erkekte de kendini göstermekteydi, ama daha az bir ölçüde. Öte yandan, vücudun bazı yerleri de öteki kısımların tersine, kıllı kalıyordu: Bıyık, sakal, gibi. Bu varsayım, kıllılık kılsızlık bakımından, cinsler arası farklılığı belki açıklamaktadır ama, burada da, yine kendini daha çekici bir biçime sokabilmek için koruyucu bir kürkü gözden çıkarmak pek kazançlı bir alışverişe benzemiyor; derialtı yağlarının bu koruyuculuk görevinin bir kısmını yüklendiğini hesaba katsak bile. Bu fikrin başka bir biçimi de şudur: Cinsel bakımdan önemli olan dış görünüş değil, dokunmaya karşı hassaslıktır. Gerçekten, cinsel karşılaşmaları sırasında çıplak derilerini birbirine sürten dişi ve erkek daha fazla heyecan duymaktadır. Çift kurma gibi bir yaşama eğilimine yönelen bir türde, bu durum cinsel faaliyetleri daha güçlendiriyor ve çiftleşmenin tadını artırmak yoluyla çiftler arasındaki bağı pekiştirmiş oluyordu.</p>

  <p>Bu "tüysüzleşme"yi açıklayan iddialar içinde en çok benimseneni, tüysüzleşmenin bir soğutucu araç olmasıdır. Avcı maymun, gölgelik ormanlardan çıktığı sırada, alışık olduğundan çok daha yüksek bir sıcaklıkla karşılaşmış ve sıcaktan bunalmamak için tüylerini dökmek zorunda kalmıştır. Pek derinine inmezsek, oldukça akla yakın bir açıklama. Biz bile, yakıcı yaz günlerinde ceketimizi çıkarmaz mıyız? Yalnız, bu açıklama dikkatli bir incelemeye tutulduğunda açık vermeye başlıyor. Her şeyden önce, düz ovada yaşayan ve (aşağı yukarı bizimle aynı boyda olan) hayvanlardan hiçbiri böyle bir gelişim göstermiş değildir. Mesele bu kadar basit olsaydı, aslanlarla çakalların da çırılçıplak hale gelmesi gerekirdi. Oysa, bu hayvanların kısa da olsa, sert ve sık tüyleri vardır. Derinin havayla çıplak olarak temasa geçmesinin sıcaklık kaybına yol açtığı doğrudur, ama öte yandan ısınmayı da artırır. Güneş ışınlarının vücutta sebep olduğu yaraları yazın güneş banyosu yapanlar pek iyi bilirler. Çölde yapılan deneyler, ince elbiselerin suyun buharlaşmasını önleyerek sıcaklık kaybını azalttığını, ama dışarıdan alınan sıcaklığı da, tam çıplaklığa kıyasla yüzde elli beşe kadar indirdiğini göstermiştir. Isınmanın daha yüksek olduğu durumlarda, Arap ülkelerinde giyilen daha kalın ve bol elbiseler en iyi koruyucudur. Bunlar hem sıcağın etkisini azaltır, hem de havanın vücut çevresinde dolaşımını sağlar. Terin böylece buhar haline gelmesi de vücudu serinletmeyi sağlar. Nereden bakarsak bakalım, durum sanıldığı kadar basit görünmemektedir.</p>

  <p>Bunda, çevrenin kesin gerçek ısı düzeyi kadar, güneş ışınlarının doğrudan doğruya vücut üstündeki etkisinin de büyük rolü vardır, iklimin tüylerin dökülmesine uygun, yani orta sıcaklıkta, olduğunu kabul etsek bile, bu işin bütün et yiyiciler arasında, niçin sadece çıplak maymunun başına geldiğini açıklamakta güçlük çekeriz.</p>

  <p>Şimdiye kadar bu soruya bulunan en iyi cevap, avcı maymunun fizik bakımından ne avının üzerine atlamaya, ne de onu uzun uzun kovalamaya uygun olduğu nedenine dayanır. Sadece daha gelişmiş bir beyne sahip olduğu için bu durumu kabul edip başarıya ulaşabilmiştir. Akıllıca manevralara girişmeyi, öldürücü silahları kullanmayı başarmıştır, ama bu onu fiziksel olarak yıpratmıştır. Av peşine düşüp kovalamanın, avcı maymun için çok büyük bir önemi vardı, bu yüzden vücudunun büyük ölçüde ısınmasını göze almak zorunda kalıyordu. Doğal ayıklanma kuralı, bu ısınmayı azaltmak yolunda büyük bir baskı yapmış ve bu yönde her ilerleme, başka alanlarda birtakım kayıplara yol açacak nitelikte bile olsa, uygun karşılanmıştır. Nedeni de çıplak maymunun hayatta kalabilmesinin buna bağlı olmasıdır. Bize kalırsa, kıllı maymunun çıplak maymuna dönüşmesinde rol oynayan en belli başlı faktör, bu olmuştur. Sırtındaki ağır postu atan çıplak maymunun bir yandan da vücudundaki ter bezlerinin sayısı artmış, -her zaman değilse de büyük bir gerilim altında olduğu durumlarda- vücut yüzeyinde bir ter tabakası oluşmuş ve buharlaşma sonucu, havayla temas eden uzuvları, rahatlatıcı bir serinliğe kavuşmuştur.</p>

  <p>Bu değişiklik, ancak ne çok sıcak, ne de çok soğuk olan bir ortamda başarılı olabilirdi. Bundan dolayı, bu gelişimin yanı sıra deri altında da bir yağ tabakası oluşmaya başladı.</p>

  <p>Bu da vücut sıcaklığının, gerektiğinde, belirli bir derecede tutulmasını zorunlu kılıyordu. Böyle bir yağ tabakası edinmekle, dökülen kılların yerine başka bir şey getirilmiş gibi gözükürse de deri altı yağlarının soğukta vücudu korumakla beraber, ne terin uçmasını, ne de ısınmayı engellediği unutulmamalıdır. Avlanmanın, ilk atalarımızın yaşayışında ne büyük bir önemi olduğu düşünülürse, tüylerin azalmasının yanı sıra ter bezlerinin çoğalmasının ve derialtı bir yağ tabakası üremesinin, tam kendilerine gerekli olan niteliği kazandırmış bulunduğu görülür.</p>

  <p>İşte; dikey duruşlu, avcı, silah kullanır, düzlükte yaşar, neotenik, düşünür, doğuştan primat, sonradan et yiyici çıplak maymunumuz dünyayı fethe hazırdır artık. Ama, bu maymun, gelişim süreci içinde yepyeni bir olay, bir prototiptir. Yeni modellerse çoğunlukla her yanlarıyla eksiksiz olamazlar. Çıplak maymunun karşılaşacağı belli başlı güçlükler de kültürel alandaki şaşırtıcı ilerlemeleriyle bunların yanında çok ağır kalan genetik gelişimi arasındaki aykırılıktan doğacaktır, Katılımsa] nitelikleri peşini bırakmayacak ve çevresini yeni baştan biçimlendirmek için ne yaparsa yapsın, yine de bir çıplak maymundan başka bir şey olmadığı, boyuna başına kakılacaktır.</p>

  <p>Artık çıplak maymunun geçmişini karıştırmaktan vazgeçip bugünkü durumunu ele alabiliriz. Çağımızdaki çıplak maymunun davranışı nasıldır acaba? Binlerce yıllık beslenme, dövüşme ve çiftleşme sorunlarını nasıl bir çözüme bağlamıştır? Elektronik hesap makinesi misali beyni, memeli hayvan içgüdülerini ne ölçüde düzene sokabilmiştir? Sakın, itiraf etmek istediğinden daha çok ödün vermek zorunda kalmış olmasın? İşte incelememizin konusu...</p>
</body>
</html>
