<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>BURAYA kadar çıplak maymunun kendi kendisine ve kendi türünden olanlara karşı nasıl davrandığını ele aldık, yani tür-içi davranışlarını. Şimdi de diğer hayvanlarla olan ilişkilerini, türler arası davranışlarını inceleyelim.</p>

  <p>Üst kademedeki bütün hayvanlar çevrelerini paylaştıkları diğer türleri tanırlar. Onları beş gruba ayırarak sınıflandırmışlardır: Av, ortak, rakip, parazit ve saldırgan. Bizim türümüzde ise bu beş kategori "ekonomik" olarak değerlendirilip tek bir sınıf halinde birleştirilir ve buna estetik, bilimsel ve sembolik değerlerine göre kategorilere ayrılmış hayvanlar eklenir. Bu çok yönlü değerlendirmeden de anlaşılacağı gibi, çeşitli çıkarlar söz konusu olduğundan bizler için türler arası ilişkilerin özel bir durumu vardır. Bu ilişkileri çözüp kavrayabilmek için teker teker ele almamız gerekecek.</p>

  <p>Araştırıcı ve maceracı yapısından ötürü çıplak maymunun yemek listesinde yer alan türlerin sayısı hayli kabarıktır. Değişik zamanlarda, değişik yerlerde bilinen hemen her hayvan türünü öldürüp yemiştir. Tarih öncesi kalıntılar üzerine yapılan bir araştırma, yarım milyon yıl kadar önce, tek bir yerleşim bölgesinde, bizon, at, gergedan, ceylan, ayı, koyun, mamut, deve, devekuşu, manda, yabandomuzu ve sırtlan yemiş olduğunu göstermiştir. Daha yakın çağlar için bir "av türleri yemek listesi" yapmanın anlamı yok; ancak yırtıcı hayvan davranışlarımızdan bir tanesi, av hayvanı kategorisine giren bazı türleri evcilleştirme eğilimimiz, üzerinde durmaya değer. Böylece, gereğince yenilebilir hemen her şeyi yediğimiz halde, beslenmemizin temelini teşkil eden besin çeşidini, birkaç ana hayvan türüyle sınırlamışızdır.</p>

  <p>Avı denetim altında tutmayı ve ayıklayarak üretmeyi de kapsayan evcilleştirme işleminin en az on bin yıllık, bazı durumlarda daha da eski bir geçmişi olduğunu biliyoruz. Keçi, koyun ve rengeyiklerinin bu kadere boyun eğmek zorunda kalan ilk türler oldukları sanılmaktadır. Daha sonraları, yerleşik tarımcı toplumların gelişmesiyle, domuz ve sığır -Asya mandası ve yak (tüylü Tibet sığırı) da dahil- bu listeye eklendiler. Dört bin yıl önce, çeşitli sığır cinsleri üretiminin iyice gelişmiş olduğu bilinmekte. Keçi, koyun ve rengeyiklerinin doğrudan doğruya av hayvanından av sürüsüne dönüştürülmelerine karşılık, domuz ve sığırın bizim türümüzle yakın bir ilişkiye geçmelerine "ekin hırsızlığı" yapmalarının sebep olduğu tahmin edilmektedir. Ekinler olgunlaşıp yenilir hale geldiklerinde, bu zengin ve yeni besinden paylarını almaya koşan bu hayvanların ilk çiftçilerin eline geçtikleri ve evcilleştirildikleri sanılır.</p>

  <p>Uzun bir evcilleşme döneminden geçen, biricik memeli küçük hayvan türü tavşandır. Ve bu yeni sayılabilecek kadar geç kalmış bir gelişimdir. Kuşlar arasında, binlerce yıl önce evcilleştirilmiş önemli av hayvanı türlerinin başında tavuk, kaz, ördek gelir. Daha sonraları bunlara sülün, Afrika-hindisi, bıldırcın ve hindi eklenmiştir. Evcilleştirilmiş av balıklarının en eskileriyse, yılan, sazan ve mercan balıklarıdır. Balıkların evcilleştirilmesi son iki bin yıl içinde gelişmiş ve örgütlenmiştir. Et yiyiciliğimizin genel tablosu içinde önemli bir yer tutmaz.</p>

  <p>Türler arası ilişkiler listemizin ikinci kategorisini ortaklar meydana getiriyor. Ortaklık burada iki ayrı türün karşılıklı çıkarları olduğu için birleşmeleri anlamına gelmektedir. Hayvanlar dünyasında bunun birçok örneği vardır ve en ünlüleri de kene yiyen kuşlarla, gergedan, zürafa ve sığır gibi büyük hayvanlar arasındaki ortaklıktır. Kuşlar, bu hayvanların derilerindeki parazitleri temizleyerek, sağlıklı ve temiz kalmalarına olanak hazırlarken, büyük hayvanlar da kuşlar için değerli bir gıda kaynağı sağlarlar.</p>

  <p>Bizler için türler arası ortaklığın söz konusu olduğu durumlarda hemen her zaman bizim çıkarımız, ortağımıza kıyasla daha büyük olsa da bu ilişki, av-avcı ilişkilerinden ayrı, başlı başına bir kategoriye dahildir. Her şeyden önce, diğer türden hayvanın öldürülmesi söz konusu değildir. Onları sömürürüz kuşkusuz, ama karşılık olarak da besler, bakarız. Tarafgir bir ortaklıktır bu, çünkü bizler denetleme yeteneğine sahibizdir; oysa, ortağımızın seçim hakkı yoktur.</p>

  <p>Eski ortağımız köpektir. Atalarımızın bu değerli hayvanı ne zaman evcilleştirmeye başladığını bilmesek de, bu ortaklığın en az on bin yıllık bir geçmişi olmalıdır. Hikâyesi de çok ilginçtir üstelik. Evcil köpeğin vahşi, kurt-benzeri ataları, avcı atalarımızın ciddi rakipleriydiler herhalde. Her ikisi de işbirlikçi ve sürü halinde büyük avlar peşinde koşan türler olduklarına göre, başlangıçta birbirlerine pek sevimli gelmiş olmasalar gerek. Ama bu vahşi köpekler, bizim avcılarda bulunmayan bazı inceliklere sahiptirler. Avlanma manevralarında avlarını sıkıştırıp, sürmeyi çok iyi başarmakta ve bunu büyük bir hızla yapmaktaydılar. Koku alma ve işitme duyuları da çok gelişmişti. Eğer bu nitelikler, avdan bir pay vermek karşılığı sömürülebilirse, pazarlıkta uyuşabilirdik pekâlâ. Bir şekilde -ne şekilde pek bilmiyoruz- bu ortaklık gerçekleştirildi ve iki tür arasında bir anlaşma yapıldı. Belki de küçük köpek yavruları atalarımız tarafından üsse getirilmiş, besin olmak üzere semirtilmeye başlanmıştı. Bu yaratıkların bekçi olarak olağanüstü uyanık davranmaları, daha başlangıçta iyi bir not almalarına yol açmış olabilir. Böylelikle, yaşamalarına ve ava çıkan erkeklere eşlik etmelerine izin verilen bu evcil hayvanlar, avın bulunması konusunda da ne denli yararlı olabileceklerini göstermişlerdir. Bu köpekler, kendilerini ellerinde büyüdükleri çıplak maymun sürüsünün bir üyesi olarak görmeye başlayacaklarından, içgüdüsel olarak grubun liderine karşı işbirlikçi bir tavır benimseyeceklerdi.</p>

  <p>Seçilerek üretilmeleri birkaç kuşak içinde, belalıların savuşturulmasına ve gittikçe daha uysal ve itaatkâr bir evcil av köpeği cinsinin ortaya çıkmasına yol açacaktı.</p>

  <p>Dört ayaklı büyükbaş hayvanları evcilleştirmemize köpeklerle olan bu ilişkimizin önayak olduğu ileri sürülür. Keçi, koyun ve rengeyikleri gerçek toplumsal dönemden önce, bir dereceye kadar da olsa, denetimimiz altına girmiş bulunuyorlardı. Bu hayvanların sürü haline getirilmesinde evcil köpeğin büyük yardımı dokunmuş olmalıdır. Bugünkü çoban köpekleriyle yabani kurtların "güdücü" davranışları üzerine yapılan incelemeler, aralarında büyük teknik benzerlikler bulunduğunu göstermektedir ki, bu da yukarıdaki açıklamanın doğruluğunu kanıtlar.</p>

  <p>Daha yakın zamanlarda seçerek üretme faaliyetlerinin daha da artmasıyla, uzmanlaşmış ortak-köpek cinsleri ortaya çıkmıştır. İlkel, her işe yarayan av köpeğinin bütün faaliyetlerde yardımcı olmasına karşılık, daha sonraki kuşaklar, bu davranışlar dizisini meydana getiren aşamalardan sadece birine hizmet etmek üzere yetiştirilmeye başlandı. Yetenekleri belirli bir konuda gelişmiş köpekleri, sadece bu yönde uzmanlaştırma yoluna gidildi. Daha önce de gördüğümüz gibi, manevra yeteneği yüksek olan köpekler, evcilleştirilen av hayvanlarının sürü halinde güdülmesinde kullanıldı (çoban köpekleri). Koku alma duyuları olağanüstü gelişmiş olanlar, avı koklayarak izlemek üzere yetiştirildi. Atletik bir yapıya sahip olan tazılar, avı gördükten sonra sürüp yakalamaya koşuldular. Bir diğer grubun, avı görünce "donup kalma" niteliklerinden yararlanıldı ve "av bulucu" olarak kullanıldılar (setterler, puanterler). Bir diğerinin ise, vurulmuş avı bulup getirme yetenekleri geliştirildi. Teriye gibi küçük cinsler haşarat öldürmek üzere yetiştirildi. İlkel bekçi köpeklerinin genetik bir ayıklama sonucu bu nitelikleri daha da geliştirildi.</p>

  <p>Bu çeşitli yararlanma biçimlerinin yanı sıra, alışılmışın dışında görevler yüklenen cinsler de üretilmiştir. Bunların en garip örneği, Amerika'daki Kızılderililerin tüysüz köpekleridir. Derilerinin ısısı anormal derecede yüksek olan bu çıplak cins, yatakları ısıtan birer ilkel sıcak su torbası vazifesi görürdü. Daha yakın çağlarda ortak-köpek, taşıyıcı olarak da görevlendirilmeye başlanmıştır. Kızak ve iki tekerlekli yük arabaları çekmekte, savaş sırasında haberci ya da maden dedektörleri taşıyıcısı olarak, kurtarma faaliyetlerinde, kar altında kalmış dağcıları aramak üzere, suçluları bulmak ve yakalamak üzere polis köpeği olarak, körlere eşlik eden izci köpekler olarak kullanılmışlar ve nihayet astronotların yerine uzaya yollanmışlardır.</p>

  <p>Diğer ortaklarımız arasında, köpek kadar çeşitli ve karmaşık hizmetler yüklenen hiçbir tür yoktur. Bugün bile, bütün teknolojik ilerlemelere rağmen, köpek bütün bu rollerinde aktif olarak görevine devam etmektedir. Yüzlerce cinsin birçoğu sadece süs köpeği niteliğindeyse de ciddi görev sahibi köpeğin işi daha bitmemiştir ve daha uzun süre biteceğe de benzemez.</p>

  <p>Köpek, av arkadaşı olarak öylesine başarı göstermiştir ki, diğer türden hayvanlarla da benzer bir ortaklığa girmek için teşebbüslerde bulunulmuştur. Şahin, doğan, atmaca gibi birkaç av kuşu ile çıta dışında ayıklayarak üretme bir yana, üretimi denetlemek bile mümkün olmamış, teker teker eğitilmeleri gerekmiştir. Asya'ya özgü bir kuş olan karabatak, dalıcı niteliğinden ötürü balık avında çıplak maymuna yardımcı olmuştur. Karabatakların yumurtaları alınarak evcil tavuklar bunların üzerinde kuluçkaya oturtulur. Yumurtalardan çıkan bu yavru, deniz kuşları ile beslenerek büyütülür ve oltanın ucundaki balığı yakalamak üzere eğitilir. Sonra balıklar sandala alınır ve kuşların ağzından kurtarılır. Eğitim süresince karabatakların boyunlarına, yakaladıkları balıkları yutmalarını engelleyecek gibi tasmalar takılır. Ama bu örnekte de cinsi ayıklayarak üretme yoluna gidilmemiştir.</p>

  <p>Hayvanlardan yararlanma metotlarının çok eskilerinden biri de küçük et yiyicilerin bitkilere dadanan kemiricileri yok etmekte kullanılmasıdır. Bu akım, tarımsal döneme geçişimizden sonra önem kazanmıştır. Büyük çapta ekin depolarının söz konusu olmasıyla, kemirciler önemli bir sorun haline gelmiş ve kemiricilerin öldürülmesi teşvik edilmeye başlanmıştır. Kedi, dağ gelinciği ve firavun faresi bu alanda yardımımıza koşmuşlar ve bunlardan ilk iki tür tamamen evcilleştirilip ayıklanarak üretilmeye başlanmıştır.</p>

  <p>En önemli ortaklık biçiminin büyükbaş hayvanların taşıyıcı olarak kullanılmaları olduğunu söyleyebiliriz. Atlar, Asya yaban eşekleri, Afrika yaban eşekleri, katırlar, su mandası ve yak (tüylü Tibet sığırı) da dahil olmak üzere sığırlar, rengeyiği, deve, lama ve fillerden bu alanda önemli ölçüde yararlanılmıştır. Çoğu yabani hayvan titiz bir ayıklanmaya tabi tutularak üretilmiş ve "geliştirilmiştir"; filler ve Asya yaban eşekleri bu kuralın dışında kalır. Asya yaban eşeği, dört bin yıl kadar önce Sümerler tarafından yük hayvanı olarak kullanılmaktaydı, ancak çok daha kolay denetlenebilen bir tür olan attan yararlanılmaya başlanınca gözden düştü. Fil, hâlâ işe koşulmasına rağmen, üreticilerin karşısına her zaman zorluklar çıkarmış, ayıklayarak üretme çabaları karşısında direnmiştir.</p>

  <p>Ürün almak üzere evcilleştirilen türler de başka bir kategori teşkil eder. Bu hayvanlar öldürülmediklerinden, bu rollerinden ötürü av hayvanları kategorisine girmezler. Sadece ürünlerinden yararlanılır: inek ve keçilerin sütünden; koyun ve alpakanın yününden; tavuk ve ördeklerin yumurtasından; arıların balından; ipekböceğinin ipeğinden.</p>

  <p>Av arkadaşı, kemiricileri yok edici, yük hayvanı ve ürün kaynağı kategorilerinden başka, bazı hayvanlar bizim türümüzde daha özel ve garip ortaklıklara da girişmişlerdir. Güvercin, haberci olarak yararlanılmak amacıyla evcilleştirilir. Bu kuşun yön bulmadaki olağanüstü yeteneğinden, binlerce yıldır faydalanmaktayız. Bu ilişki, savaş sıralarında öyle bir değer kazanmaktadır ki son çağlarda bir karşı-ortaklık kurulmuş, haberci güvercinleri yakalamak üzere atmacalar eğitilmeye başlanmıştır. Bambaşka bir alanda, Siyamlı dövüşçü balıklarla dövüş horozları, uzun süren bir ayıklayıcı üretim sonucu kumar araçları olarak kullanılırlar. Tıp alanında ise Hint horozu ve beyaz fareye laboratuvar deneylerinde "canlı deney malzemesi" görevi yüklenmiştir.</p>

  <p>İşte bizim türümüzle ortaklık kurmaya zorlanan hayvanlardan belli başlıları bunlardır. Onların bu ortaklıktaki çıkarı, artık düşmanımız olmayışlarıdır. Sayıca büyük bir artış gösterirler. Dünya nüfuslarına kıyasla çok başarılı olduklarını söyleyebiliriz. Ancak bu şartlı bir başarıdır. Karşılığını, evrimsel özgürlüklerinden vazgeçmekle ödemişlerdir. Genetik bağımsızlıklarını kaybetmiş; iyi beslenip bakılmalarına karşılık, kaprislerimize boyun eğmek, dileğimizce üremeye razı olmak zorunda kalmışlardır.</p>

  <p>Hayvanlarla olan ilişkilerimizde av ve ortaklıktan sonra gelen üçüncü kategori rakiplerdir. Bizim türümüzle besin kaynağı ya da mekân konusunda rekabete giren ya da hayatımızın dilediğimiz yönde akışını engelleyen her hayvan türüne karşı amansız bir savaş açıp yok ederiz. Bu türlerin bir listesini yapmak gereğini duymuyorum. Eti yenmeyen ve bir ortaklığa gitmekte yarar görmediğimiz bir hayvana saldırır, kökünü kuruturuz. Bu işlem bugün bile dünyanın her yanında sürdürülmektedir. Küçük rakiplerimizin sonu biraz da talihlerine bağlıdır, ama ciddi rakiplere pek şans tanınmaz. Geçmişte en zorlu rakiplerimiz, en yakın primat akrabalarımız olmuştur ve bugün ailemiz içinde yaşamını sürdüren biricik tür olmamız elbette ki, bir rastlantı sonucu değildir. Büyük et yiyiciler ikinci ciddi rakiplerimizdi ve onlar da nüfus yoğunluğunun belli bir düzeyi aştığı her yerde yok edilmişlerdir. Örneğin, Avrupa'da bugün, çıplak maymun kalabalığı dışında hemen hiçbir hayvan kalmamıştır.</p>

  <p>Bundan sonraki kategoriyi meydana getiren parazitlerin istikbali ise hiç mi hiç parlak görünmemektedir. Bu alandaki savaş gün geçtikçe şiddetlenmektedir ve sevimli bir boğaz düşmanımızı kaybettiğimizde bir iki damla yaş döksek bile nesli tükenen bir sineğin arkasından ağlayan olmayacaktır.</p>

  <p>Tıp ilerledikçe, parazitlerin yaşama alanı daralmaktadır. Bu gelişimin son hesapta diğer türlere de zararı dokunabilir, zira, parazitlerin yok olması ve dolayısıyla sağlığımızın daha da sağlama bağlanması, nüfusumuzun bugünkünden de öte bir hızla artmasına, giderek, ikinci derecedeki rakipleri ortadan kaldırmaya başlayacağımıza işaret etmektedir.</p>

  <p>Beşinci kategoriyi meydana getiren yırtıcı hayvanların da nesilleri tükenmektedir. Bildiğimiz kadarıyla tarihin hiçbir döneminde yırtıcı hayvanlar, türümüze musallat olup sayıca azaltmamış ve çıplak maymun belirli bir türün av listesinde baş yemek yerini almamıştır. Ancak büyük kediler ve yaban köpekleri gibi büyük et yiyiciler, timsah ailesinin büyükleri, köpek balıkları ve büyük av kuşları ara sıra tadımıza bakmışlardır, ama günleri sayılıdır bu türlerin. Garip olanı, parazitler hariç, en çok çıplak maymun öldürme rekorunu elinde tutan, bu değerli besini yiyemeyecek bir türdür. Bu can düşmanımız zehirli yılandır ve ileride göreceğimiz gibi, üst kademedeki hayvanların en çok nefret ettiği yaratıktır.</p>

  <p>Bu beş kategori -av, ortak, rakip, parazit ve saldırgan hayvanlar- iki hayvan türü arasında var olabilecek bütün ilişkileri içine alır. Bu bakımdan, bizim türümüzün özel bir durumu yoktur. Diğer türlere kıyasla bu ilişkileri biraz daha ileri götürmüşsek de temelde pek fark bulunmaz. Daha önce de belirttiğimiz gibi beşi tek bir grup halinde, hayvanların ekonomik açıdan değerlendirilişi olarak birleştirilebilir. Bunların yanı sıra bize özgü birtakım özel değerlendirme biçimleri vardır: Bunlar biçimsel, estetik ve sembolik olarak üç gruba ayrılır.</p>

  <p>Bilimsel ve estetik değerler, araştırıcı niteliğimizin uzantılarıdır. Merakımız, doğayı her yönüyle araştırıp incelemeye iter bizi ve hayvanlar âlemine karşı büyük ilgi duyarız tabii. Bir zoolog için her hayvan aynı derecede ilginçtir ya da olmalıdır, iyi ya da kötü türler diye bir ayrım yapamaz. Her türü inceler ve çalışmasını o türü tanımak, öğrenmek amacıyla sürdürür. Hayvanların estetik açıdan değerlendirilmeleri de aynı araştırıcı temele dayanır, ancak arada bir fark vardır: Hayvanların biçim, renk, doku ve hareket çeşitliliği, incelenecek bir sistem olarak değil de bir güzellik unsuru olarak değerlendirilir.</p>

  <p>Sembolik değer ise, tamamen farklıdır. Burada ne ekonomik, ne de araştırıcı nitelikler rol oynar. Hayvanlar, kavramlara nesnel bir biçim vermek için kullanılır. Ürkütücü bir görünüşe sahip olan tür savaş sembolü olur, beceriksiz sokulgan türler çocuğu temsil ederler. Gerçekten ürkütücü ya da sokulgan olup olmamaları önemli değildir. Gerçek kişiliği araştırılmaz, çünkü bu, bilimsel bir değerlendirme değildir. Sokulgan hayvanın bıçak gibi keskin dişleri olabilir, belki de saldırgan bir yaratıktır. Ancak görünüşü sokulgansa ve gerçek niteliklerini yansıtmıyorsa, çocuk sembolü olmasında hiçbir sakınca görülmez. Sembolik hayvanın seçiminde hak aranmaz, seçimin haklı görünmesi yeterlidir.</p>

  <p>Hayvanları sembolik olarak değerlendirme, başlangıçta "antropoidomorfik" (insanı andırır) yaklaşım kolarak adlandırılmıştır. Bereket, bu çetrefil deyim biraz olsun değiştirilmiştir. Bugün, "antropomorfik" değerlendirme olarak bilinir. Bilim adamları için bu deyim küçümseyici bir anlam taşır ve bu tutumu hor görmekte kendi açılarından haklıdırlar. Hayvanlar âleminde anlamlı bir araştırma yapabilmek için her ne pahasına olursa olsun objektif kalmaya mecburdurlar. Bu, göründüğü kadar kolay olmasa bile.</p>

  <p>Hayvan şekillerinin bilinçli olarak "idol" (put), tanrı ve arma olarak kullanılmaları dışında onları kendimizin birer karikatürü gibi görmeye zorlayan bazı gizli etkenler de vardır. En aydın bilim adamının bile köpeğini "Merhaba, ahbap!" diye selamlaması mümkündür. Hayvanın bu sözlerden bir şey anlamayacağını bildiği halde, elinde değildir, dayanamaz, söyler. Bu antropomorfik baskıların kökeni nedir, onlara karşı koymakta niye güçlük çekeriz? Niye bazı hayvanlardan hoşlanır, diğerlerinden iğreniriz? Bu önemsiz bir sorun değildir. Kendi kültürümüzle öteki hayvan türleri arasındaki ilişkide büyük rol oynar. Bazı hayvanları delice sever, bazılarına karşı güçlü bir nefret duyarız. Bu duyguları ekonomik ya da araştırıcı niteliğimizle ilgili nedenlere bağlamak olanaksızdır. Besbelli, bazı işaretleri algıladığımızda kesin, basit, güçlü birtakım duygular uyanmaktadır içimizde. Hayvana hayvanca tepki gösterdiğimizi söyleyerek kendimizi aldatmaya çalışırız. Çok şirin, çekici ya da iğrenç bulduğumuzu söyleriz. Ama niye öyledir bu hayvanlar?</p>

  <p>Bu soruya cevap verebilmek için önce bazı gerçeklere bir göz atmak zorundayız. Kültürümüzde sevilen ve nefret edilen hayvanlar hangileridir ve bunlar yaşa ve cinsiyete göre nasıl değişir? Bu konuda güvenilebilir bir yargıya varmak için büyük bir tarama sonucu elde edilmiş belgelere ihtiyacımız olacak. Bu belgeler dört ile on dört yaşları arasında 80.000 İngiliz çocuğuyla yapılan bir araştırmayla sağlanmıştır. Hayvanat bahçesini konu alan bir televizyon programında şu basit sorular soruldu: "En çok hangi hayvanı seversiniz?" ve "En çok hangi hayvandan nefret edersiniz?" Gelen 80.000 cevaptan rasgele 12.000 tanesi ayrılarak incelendi.</p>

  <p>Önce türler arası "sevgi"leri ele alalım... Bu konuda hayvanlar nasıl değerlendirilmişlerdi? Bütün çocukların % 97.15'inin en sevdiği hayvan bir memeli hayvandı. Geri kalanlardan % 1.6'sı kuşları, % l'i sürüngenleri, % 0.1'i balıkları, % 0.1'i vertebrasızları (omurgasızları), % 0.05'i amfibyaları (hem karada, hem de suda yaşayanları) seviyordu. Memeli hayvanların bir özelliği olduğu besbelliydi.</p>

  <p>(Bir noktayı açıklayalım. Cevaplar sözlü değil, yazılıydı. Bu nedenle ve özellikle küçük çocuklar söz konusu olduğundan hayvanları, onlara verilen adlara göre sınıflandırmak biraz zor bir işti. <i>Töpet, kebelek, manyun, kuju, çiçan</i> ve <i>çekiyi</i> sökmek kolaydı ama, <i>pıpırkanatlar, zıpzıp böcekler, tekerlenkeler</i> ve <i>gazoz hayvanları</i>nın hangi türden oldukları hakkında kesin karara varmak imkansızdı. Bu ilginç yaratıklar hakkında çocukların besledikleri duygular araştırmaya dahil edilmemiştir).</p>

  <p>Şimdi, görüş açısını biraz daha daraltıp "en sevilen on hayvan" listesine bir göz atalım: 1. Şempanze (% 13.5), 2. Maymun (% 13), 3. At (% 9), 4. Galago (% 8), 5. Panda (%7,5), 6. Ayı (% 7), 7. Fil (% 6), 8. Arslan (% 5), 9. Köpek (%4), 10. Zürafa (% 2.5).</p>

  <p>Bu tercihlerin ekonomik ya da estetik etkilenme sonucu yapılmadığı ortadadır. Ekonomik çıkarlar açısından en yararlı on hayvanın bir listesi yapılsa, çok başka olurdu. Öte yandan, çocukların seçtikleri hayvanlar özellikle canlı renklere sahip ya da zarif hayvanlar değildir. Aksine, sakar, kocaman, donuk renkli hayvanlardır çoğu. Ancak, birtakım antropomorfik (insanı andırır) nitelikleri vardır ve çocukların seçimini etkileyen de bu nitelikleri olmuştur. Bu, bilinçli bir seçim değildir. Listedeki bütün türler bizim türümüze özgü bazı karakteristikleri yansıtırlar ve bunlara, farkında olmaksızın, neden çekici bulduğumuzu bilmeksizin, tepki gösteririz. İlk on hayvanın en önemli antropomorfik karakteristiklerini şöyle sıralayabiliriz.</p>

  <p>1. Hepsi kıllıdırlar (tüylü ya da pullu değildirler).</p>

  <p>2. Yuvarlak hatları vardır (Şempanze, maymun, galago, panda, ayı, fil).</p>

  <p>3. Düz (yassı basık) yüzlüdürler (şempanze, maymun, galago, ayı, panda arslan).</p>

  <p>4. Yüz ifadeleri vardır (şempanze, maymun at, arslan, köpek).</p>

  <p>5. Küçük nesneleri evirip çevirebilirler (şempanze, maymun, galago, panda, fil).</p>

  <p>6. Duruşları bazen, bir anlamda, dikeye yakındır, (şempanze, maymun, galago, panda, ayı, zürafa).</p>

  <p>Hayvan bu karakteristiklerden ne kadar çoğuna sahipse ilk on arasında o kadar yükselmektedir. Memeli olmayan hayvanlarda bu karakteristikler bulunmadığından ya da zayıf olduğundan listeye girememektedirler. Kuşlar arasında en sevilenler, penguen (% 0.8) ve papağan (% 0.2) olmuştur. Penguenin en sevilen kuş olması, kuşlar arasında en dikey pozisyona sahip olmasından geliyor. Papağan da diğer kuşlara kıyasla tüneğinde hayli dik durur ve bunun yanı sıra başka özellikleri de vardır. Gagasının biçiminden ötürü yüzü bir kuş için hayli yassıdır. Yemek yeme biçimi de gariptir, başını eğmek yerine, yiyeceğini ayağıyla ağzına götürür. Ve tabii bir de bizim çıkardığımız sesleri taklit etme yeteneğine sahiptir. Bir tek kusuru, yürürken vücudunun yatay bir pozisyona geçmesidir ki, bu nedenle dikey yürüyen penguene puan kaptırmıştır.</p>

  <p>En sevilen memelilerin özellikleri üzerinde duralım biraz da. Örneğin, büyük kediler arasında neden yalnızca arslan listeye girebilmiştir? Bunun cevabı, erkek arslanların yegâne yeleli hayvanlar olmasıyla ilgilidir, kanımızca. Yele, yüze basık bir görünüş kazandırmakta (bu, özellikle çocukların yaptığı resimlerde belli oluyor) ve bu açıdan tür olarak arslan yüksek puan almaktadır.</p>

  <p>Yüz ifadeleri de daha önceki bölümlerde gördüğümüz gibi türümüzün görsel haberleşme biçimleriyle ilgili olduklarından, önemlidir. Bu ifadelerin evrimsel gelişim sonucu karmaşık bir biçim kazandıkları, ancak birkaç memeli hayvan türünde -üst kademelerdeki primatlarda, atlarda, kedilerde ve köpeklerde- görülür. En sevilen on hayvan listesine dahil beş türün bu özelliğe sahip olması bir rastlantıdan ibaret değildir. Yüz ifadelerindeki değişikliklerle çeşitli ruh halleri bildirilir ve bu da hayvanla aramızda sıkı bir bağ kurulmasına yol açar: İfadenin gerçek anlamını her zaman doğru yorumlamasak bile.</p>

  <p>Evirip çevirme yeteneğine gelince, bu özellik sadece pandayla file özgüdür. Panda evrimsel gelişimi sonucu sahip olduğu uzun bilek kemiği sayesinde, besin maddesi olan ince bambu saplarını avuçlayarak ağzına götürür. Bu biçim bir yapısal gelişime hayvanlar âleminin başka hiçbir yerinde rastlanmaz. Böylelikle, düztaban panda, dikey olarak oturup eliyle tuttuğu küçük nesneleri ağzına götürme olanağına sahip olmuştur. Antropomorfik açıdan bakıldığında, bu yeteneğinin neden onu en sevilen on hayvandan biri haline getirdiğini hemen görürüz. Fil ise, hortumu sayesinde (ki bu da yalnız filin sahip olduğu yapısal bir özelliktir) küçük nesneleri "evirip çevirmek" ve ağzına götürmek olanağını kazanmıştır.</p>

  <p>Türümüzün en önemli özelliklerinden olan dikey pozisyon, bu pozisyona geçme yeteneğine sahip her hayvana derhal antropomorfik bir avantaj sağlar. En sevilen on hayvan listesindeki primatlarla, ayı ve panda sık sık dikey otururlar. Bazen daha da ileri gider, dikey pozisyonda ayağa kalkar, hatta birkaç sarsak adım bile atarlar. Zürafa, vücudunun alışılmadık orantılarından ötürü zaten hep dikey oturuyormuş gibi görünür. Toplumsal davranışlarından ötürü antropomorfik değeri hayli yüksek olan köpek, oldum olası pozisyon bakımından bizi hayal kırıklığına uğratmıştır. Onarılmaz bir yataylığı vardır köpeğin. Bu konuda yenilgiyi kabul etmemekte direnmiş ve köpeğe art ayakları üzerine kalkıp dilenmeyi öğretmişizdir. Hayvancağızın antropomorfik değerinin daha da artması için burada da durmamış, kendimiz kuyruksuz yaratıklar olduğumuzdan, soyunu denetim altına aldığımız köpeğin kuyruğunu da yavaş yavaş kırpmaya koyulmuşuzdur. Hatta daha da ileri gidip, yüzüne bize benzer bir basıklık vermek için son ayıklayarak ürettiğimiz köpek cinslerinde burun çıkıntısını meydana getiren kemik yapısını değiştirmeye çalışmışızdır. Bunun sonucu, bugün birçok köpek cinsi anormal basık suratlı olmuştur. Antropomorfik isteklerimiz o denli güçlüdür ki, hayvanların çene ve diş yapısını bozmak pahasına da olsa, tatmin edilmesi gerekir. Ancak şunu da unutmayalım ki hayvanları bu açıdan ele almak, bencillikten başka bir şey değildir. Onları hayvan olarak değil, kendimizin yansımaları olarak görmekteyiz. Aynadaki görüntü çok aykırıysa, onu da düzeltir ya da kaldırıp atarız. Buraya kadar, dört ile on dört yaşları arasındaki çocukların hayvan sevgisini ele aldık. Şimdi, en sevilen hayvanları yaş gruplarına göre ayırırsak, önemli farklılaşmalar göreceğiz. Çocukların yaşı büyüdükçe bazı hayvanlara karşı besledikleri duygular da değişmektedir. Bazıları daha fazla sevilmekte, buna karşılık diğerleri gözden düşmektedir.</p>

  <p>Çocukların yaş gruplarına ayrılmaları, yaş ile hayvanların belirli bir özelliği ve boyutları arasında beklenmedik bir ilişki olduğunu ortaya çıkarmıştır: Küçük çocuklar büyük, büyük çocuklarsa küçük hayvanları daha çok sevmektedirler. Bu noktayı açıklamak için en sevilen on hayvan listesinde yer alan en büyük iki hayvanla (fil ve zürafa) en küçük iki hayvanı (galago ve köpek) ele alalım. Sonuçlara göre, ortalama olarak çocukların %6'sı tarafından sevilen fil, dört yaşındaki çocukların %15'inin, buna karşılık, on dört yaşındaki çocukların sadece %3'ünün sevgilisiydi. Zürafaya olan rağbet de aynı şekilde %10'dan %1'e düşmektedir. Ote yandan galago, dört yaşmdakilerin %4.5'unun kalbini çalmayı başarabilmiştir, ama on dört yaşındakiler için bu oran %11'e kadar yükselir. Köpeğe olan sevgi de %0.5'ten %6.5'a çıkmıştır. Listedeki orta boy hayvanlarla çocukların yaşı arasında böyle bir ilişki görülmemektedir.</p>

  <p>Buraya kadar elde edilen bulguları, şu iki temel kuralla özetleyebiliriz. Hayvansal çekiciliğin birinci kuralı şudur, "Bir hayvanın sevilmesi, sahip olduğu antropomorfik özelliklerin sayısıyla doğru Orantılıdır." Hayvansal çekiciliğin ikinci kuralıysa şöyle der: "Çocuğun yaşıyla en sevdiği hayvanın boyutları ters orantılıdır."</p>

  <p>Bu ikinci kuralı nasıl açıklayabiliriz? Tercihin sembolik bir eşitleme üzerine kurulduğunu göz önüne alırsak, en basit açıklama, hayvanların, küçük çocukların gözünde ana-babanın, büyük çocukların gözünde de kendi çocuklarının yerini tuttuğudur. Hayvanın bizim türümüzü hatırlatan bir niteliği olması yeterli değildir, türümüzün özel bir kategorisini de akla getirmelidir. Çocuk çok küçükken ana-baba en önemli koruyucu kişilerdir. Çocuğun çevresindekileri fark etmesinde, bilinçlenmesinde önemli rol oynarlar. Büyük, dost hayvanlardırlar ve bu nedenle büyük dost hayvanlar küçük çocuklarda ana-babayla ilgili çağrışımlar yapar. Çocuk büyüdükçe kendi kişiliğini ispat etmeye çalışacak, ana-babasıyla rekabete girişecektir. Kendini duruma hâkim görmektedir, ama bir fil ya da zürafaya hâkim olmak kolay olmayacaktır. Bu nedenle, en sevilen hayvanın boyutlarının da ele gelecek gibi küçülmesi gerekecektir. Çocuk garip bir erken gelişme göstererek, kendini ana (ya da baba) olarak görmeye başlar. Hayvan kendi çocuğunu sembolize eder. Gerçek çocuk, gerçek bir ana (ya da baba) olamayacak kadar küçüktür, sembolik bir ana (ya da baba) olmakla yetinecektir şimdilik. Bir hayvan sahibi olmak önem kazanmaya başlar; evde hayvan beslemek "çocuksu ana-babalık" oyununun bir biçimidir. Galago adıyla bilinen ve egzotik bir evcil hayvan olarak rağbeti gittikçe artan maymunun, son zamanlarda orman bebeği (bushbaby) olarak adlandırılması bir rastlantıdan ibaret değildir (Ana babalar evde hayvan beslemek isteğinin çocuklarda hayli geç ortaya çıktığını unutmamalıdırlar. Evdeki hayvanlara, içi açılıp araştırılacak bir nesne ya da baş belası gözüyle bakan çok küçük çocuklara evcil hayvan sevgisi aşılamaya kalkışmak büyük bir yanlıştır).</p>

  <p>Hayvan çekiciliğinin ikinci kuralının tek bir istisnası vardır ki, o da atla ilgilidir. Bu hayvana gösterilen tepki iki bakımdan alışılmışın dışındadır. Çocukların yaşları büyüdükçe at karşısındaki tepkilerinin grafiği önceleri yumuşak bir çıkış ve bir noktadan sonra da yumuşak bir iniş çizmektedir. Doruk noktası ergenliğin başlangıcına rastlar. Çocukların cinsiyetleriyle karşılaştırıldığında ise, kızlarda at sevgisinin erkeklerden üç kat daha fazla olduğu meydana çıkmıştır. Başka hiçbir hayvanda bu denli büyük bir cinsiyete dayanan tercih farklılığı görülmemiştir. Demek ki, ata karşı gösterilen tepkinin, üzerinde durulmaya değer özel bir durumu vardır.</p>

  <p>Yukarıdaki çerçeve içinde atın özelliği, binilen ve güdülen bir nesne oluşudur. Diğer en sevilen on hayvanın hiçbiri bu niteliğe sahip değildir. Bu izlenime en çok ergenlik çağı başlangıcında sevildiğini ve çekiciliğinin cinsiyete göre değiştiğini de eklersek, ata gösterilen tepkinin güçlü bir cinsel unsura bağlı olduğu sonucuna varırız. Eğer ata binmekle, cinsel anlamda "binmek" arasında bir benzerlik kurulmaktaysa, bu hayvanın, kızlar için daha çekici olması ilk bakışta şaşırtıcı gelebilir. Ancak atın güçlü yapılı ve hâkim bir hayvan olduğunu, dolayısıyla erkek rolüne daha yakıştığını unutmayalım. Objektif olarak bakarsak, ata binmek eylemi bacakların açılması ve hayvanın vücuduyla yakın temas halindeyken seri ritmik hareketlerin yapılmasından meydana gelir. Kızlar için daha çekici olması da, "erkekçe" görünüşüyle, sırlındayken yapılan hareketlerin ve alman pozisyonun bir bileşimine bağlı gözükmektedir (Burada, çocuk nüfusunun bir bütün olarak ele alındığına bir daha dikkati çekelim. Sonuçlar her on bir çocuktan birinin en sevdiği hayvanın at olduğunu göstermektedir. Bunlar arasında gerçekten bir midilli ya da bir ata sahip olanların yüzdesi çok küçüktür. Sahip olanlar ise, kısa zamanda ata binmekten başka zevkler bulunduğunu fark ederler. Bu yetenekleri sonuca at binmeyi bir tutku haline getirmiş olmalarını, cinsel bir anlama bağlamak doğru olmaz).</p>

  <p>Şimdi sıra, ergenlikten sonra at sevgisinin azalmasını açıklamaya geldi. Normal olarak cinsel gelişimle birlikte bu sevgisinin azalması değil, artması beklenirdi. Bunun cevabı, at sevgisi grafiğiyle çocukların "seks oyunu" grafiğini karşılaştırdığımızda ortaya çıkıyor. Bu iki eğri hemen hemen birbirinin aynıdır. Anlaşılan, cinsel bilinçlenmenin ve ergenlik öncesi cinsel duyguların başlıca karakteristiği olan yalnızlık arama ihtiyacının artmasıyla, ata olan sevgi de çocuksu seks oyunları ve itiş-kakış ihtiyacıyla birlikte gözden düşüyor. Aynı dönemde maymunlara olan sevgide de benzer bir düşüş görüldüğüne işaret edelim. Maymunların çoğu, özellikle belirgin cinsel organlara, büyük pembe cinsel çıkıntılara sahiptirler. Küçük çocuklar için bunlar bir anlam taşımaz, dolayısıyla maymunun diğer antropomorfik karakteristiklerinin etkilerini azaltmaz. Oysa, daha büyük çocuklar için böylesine belirgin cinsel organlar bir utanç kaynağı olduğundan, bu hayvanlar da gözden düşmeye başlarlar.</p>

  <p>Çocuklarda hayvan sevgisi işte böyle bir görünüş arz ediyor. Büyüklere gelince, tepkiler çok daha çeşitli nitelikler ve incelik kazanmıştır, ama temel antropomorfik etkiler aynı çizgide işlemektedir.</p>

  <p>Madalyonun öbür yüzüne -nefret edilen hayvanlara- göz atmadan önce bir eleştiriye cevap verelim. Yukarıda sözü edilen sonuçların tamamen kültürel bir nitelik taşıdıkları, türümüz için genel olarak hiçbir anlamları olmadığı iddia edilebilir. Araştırma, hayvanların gerçek kimlikleriyle ilgili olsaydı, bu iddia doğru olurdu. Bir pandaya karşı tepki göstermek için her şeyden önce varlığından haberdar olmak, öğrenmek gerekir. Doğuştan bilinmez pandaya gösterilecek tepki. Ama bizim sorunumuz bu değil. Pandanın tercih edilmesi kültüre bağlı olabilir, ancak bu tercihin nedenleri daha derinlerde yatan biyolojik bir temele dayanır. Eğer bu araştırma başka bir kültürde tekrarlansaydı, en sevilen hayvan türleri başka olacaktı kuşkusuz, ama gene de bu seçim temel sembolik ihtiyaçlarımıza dayanacaktı. Hayvan çekiciliğinin birinci ve ikinci kuralı gene geçerli olacaktı.</p>

  <p>Şimdi, nefret edilen hayvanları ele alıp, sonuçları yukarıdakine benzer bir değerlendirmeden geçirelim. En nefret edilen on hayvan şöyle sıralanmıştır: 1. Yılan (%27), 2. Örümcek (% 9.5), 3. Timsah (% 4.5), 4. Arslan (%4.5), 5. Sıçan (% 4), 6. Kokarca (% 3), 7. Goril (% 3), 8. Gergedan (% 3), 9. Suaygırı (% 2.5), 10. Kaplan (% 2.5).</p>

  <p>Bu hayvanların en önemli ortak nitelikleri tehlikeli olmalarıdır. Timsah, arslan ve kaplan öldürücü et yiyicilerdir. Goril, gergedan ve suaygırı, en küçük bir kışkırtmayla karşılarındakini kolayca öldürebilirler. Kokarca amansız bir kimyasal savaş açmaya her zaman hazırdır. Sıçan, hastalık taşıyan bir beladır. Yılanlar ve örümcekler arasında zehirli olanlar vardır.</p>

  <p>Bu yaratıkların çoğunun ikinci bir ortak özelliği de en sevilen on hayvanda bulunan antropomorfik niteliklerden yoksun olmalarıdır. Arslan ve goril bunun dışında kalırlar. Arslan her iki listeye giren tek hayvandır. Bu hayvanın her iki aşırı uçta da tepki görmesini türüne özgü bir niteliğe, kimliğinin hem antropomorfik karakteristikler, hem de yırtıcı davranışlarla belirlenmesine bağlıyoruz. Goril ise, etkili antropomorfik karakteristiklere sahip olmasına rağmen, ne yazık ki yüzünün yapısından ötürü, sürekli olarak saldırgan ve ürkütücü bir ifadeyle dolaşır. Bu, kemik yapısına bağlı, tamamen rastlantısal bir gelişimdir ve gerçek (oldukça yumuşak) kişiliğiyle bir ilişkisi yoktur. Ancak sahip olduğu fizik güç de bu ifadeye eklenince vahşi bir saldırganlık sembolü olmaktan kurtulamaz.</p>

  <p>En nefret edilen on hayvan listesinin en ilginç yönü, yılan ve örümceğe gösterilen büyük tepkidir. Bunun sadece tehlikeli hayvan türleri olmalarına bağlamamız yeterli bir açıklama olmayacak. Birtakım başka etkenler de söz konusu olmalıdır. Bu hayvanlardan nefret etme nedenleriyle ilgili cevaplar, yılanların "kaygan ve pis", örümceklerin de "kıllı ve ürpertici" oldukları için sevilmediklerini göstermiştir. Bu da demek oluyor ki, ya bu hayvanların güçlü sembolik bir özellikleri vardır ya da onlardan uzak durmak için doğuştan bir tepkiye sahibizdir.</p>

  <p>Yılanın eskiden beri, erkeklik organının sembolü olduğu düşünülür. Hele zehirli bir erkeklik organı hoş karşılanmayacak bir cinselliği simgeleyeceğine göre, bu sevimsizliğini kısmen açıklar ama burada bitmez. Dört-on dört yaş arasındaki çocukların yılandan nefret derecelerini incelersek görürüz ki bu nefret hayli erken, ergenlikten çok önce doruğa varmaktadır. Dört yaşındakilerde bile hayli yüksektir -%30 kadar- ve biraz daha artarak altı yaş civarında en yüksek noktasına varır. Bundan sonra da yumuşak bir inişle on dört yaşında % 20'ye kadar düşer. Cinsiyet önemli bir fark yaratmamakla birlikte, kızların tepkisi oğlanlara oranla biraz daha şiddetlidir. Ergenlik çağına girilmesinin her iki cinsin yılana gösterdiği tepkiye bir etkisi olmamaktadır.</p>

  <p>Bu verilere dayanarak yılanın sadece önemli bir cinsel sembol olduğunu söylemek pek mümkün değildir. Bizim türümüzde yılan benzeri biçimlere karşı doğuştan itici bir tepkinin var olduğunu söylemek daha yerinde olacak. Böylelikle, yalnız tepkinin neden bu kadar erken geliştiğini değil, diğer hayvan türlerine duyulan sevgi ya da nefrete kıyasla neden bu derece şiddetli olduğunu da açıklamış oluyoruz. Bu açıklama bugün dünyadaki en yakın akrabalarımız olan şempanze, goril ve orangutanlar hakkında bildiklerimizle de uyuşmaktadır. Bu hayvanlar da yılandan çok korkarlar ve bu korku çok genç yaşta kendini belli eder. Çok küçük maymunlarda görülmese de annelerinin koruyucu kucağından kısa süre ayrılma cesareti göstermeye başlayan maymun yavrularında kesinlikle ortaya çıkar. İtici tepki göstermek bu hayvanlar için hayati değer taşır ki, bizim atalarımız için de aynı şey söz konusuydu kuşkusuz. Buna rağmen, yılana karşı gösterilen tepkinin doğuştan değil, bireysel öğrenim sonucu sonradan kazanılmış kültürel bir oluşum olduğu iddia edilmektedir. Tecrit edilerek doğadışı koşullar altında yetiştirilen genç şempanzelerin yılanla ilk karşılaştıklarında korku tepkisi göstermedikleri ileri sürülür. Ancak bu deneyler inandırıcı olmaktan uzaktır. Bazı deneylerde kullanılan şempanzeler daha çok küçük yaştaydılar. Birkaç yıl sonra aynı hayvanlarla ikinci bir deney yapılsa, beklenen tepki ortaya çıkmış olabilirdi. Öte yandan, öylesine yalnız büyütülmüşlerdi ki bu genç hayvanlar, kelimenin tam anlamıyla geri zekâlıydılar. Bu gibi deneyler doğuştan sahip olunan tepkiler hakkında yanlış bir görüşe dayanılarak yürütülmektedir. Bu tepkiler, sanıldığı gibi, çevre koşullarından etkilenmeyen bir kutu içinde olgunlaşmazlar, doğuştan sahip olduğumuz eğilimler olarak düşünülmeleri daha doğru olur. Yılana gösterilen tepki örneğinde de, şempanze yavrusunun ya da çocuğun daha önceleri çeşitli korkutucu nesnelerle karşılaşıp bunlara olumsuz tepki göstermeyi öğrenmesi gerekebilir. Ancak bundan sonra yılan örneğindeki "doğuştan" unsur ortaya çıkacak ve ötekilere kıyasla çok daha şiddetli bir tepki gösterilmesine yol açacaktır. Yılan korkusu diğer korkulardan çok daha fazla olacak ve aradaki orantısızlık da "doğuştan" olmaklığıyla açıklanacaktır. Normal genç şempanzelerin yılan gördüklerinde kapıldıkları dehşetin ve bizim türümüzdeki şiddetli yılan nefretinin başka bir yoldan açıklanabileceğini sanmıyorum.</p>

  <p>Çocukların örümcek karşısında gösterdikleri tepki ise bambaşka bir çizgide gelişmiştir. Burada cinsiyet büyük bir farklılığa sebep olmaktadır. Erkek çocuklarda dört yaştan on dört yaşa doğru örümceğe duyulan nefret yavaş yavaş artmaktadır. Kız çocuklar da aynı artış çizgisini izlerler, ancak ergenlik döneminde büyük bir değişiklik gösterirler, öyle ki, on dört yaşındaki kızların duyduğu nefret aynı yaştaki oğlanlarınkinin iki katına çıkar. Burada önemli bir sembolik unsurun rol oynaması büyük bir olasılıktır. Evrimsel açıdan, zehirli örümcekler erkekler için de dişiler için olduğu kadar tehlikelidirler. Her iki cins de bu yaratıklara karşı doğuştan bir tepkiye sahip olabilir ya da olmayabilirler, ama bu, dişinin ergenlik dönemindeki ani tepki artışını açıklamaya yeterli değildir. Elimizdeki tek ipucu, dişilerin tekrar tekrar örümcekleri, kötü kıllı şeyler olarak nitelemeleridir. Bilindiği gibi, ergenlik döneminde gerek kız, gerekse oğlanlarda vücudun belirli yöreleri kıllanmaya başlar. Çocuklar açısından kıllanma erkeklikle ilgili bir karakteristik niteliğinde olmalıdır. Bu nedenle vücudunda kılların çıkmaya başlaması, bir genç kız için bilinçsiz de olsa, oğlanlara kıyasla çok daha tedirgin edici bir önem taşır. Örümceğin uzun bacakları, sinek gibi diğer küçük yaratıklara kıyasla daha kıllıdır. Ve bunun sonucu olarak da ideal bir sembol niteliği kazanmıştır.</p>

  <p>Diğer hayvan türlerine duyduğumuz sevgi ve nefret ile ilgili olarak söyleyeceklerimiz bundan ibaret. Bu duygular ekonomik, bilimsel ve estetik çıkarlarımızla birleştiklerinde karmaşık nitelikteki türler arası ilişkiler' düzenine katkıda bulunmakta ve yaşlandıkça değişmektedir. Özet olarak türler arası tepkileri "yedi çağ"a ayırabiliriz. Bunlardan ilki olan <i>bebeklik çağı</i>'nda tamamen ana-babamıza bağlıyızdır ve ana-baba sembolü olarak gördüğümüz çok büyük hayvanlara şiddetli tepki gösteririz. İkincisi, <i>bebek ana-babalık çağı</i> 'dır. Bu dönemde, ana-babamızla yarışmaya, çocuk yerini tutan küçük hayvanlara ilgi göstermeye başlarız. Hayvan besleme çağıdır bu. Üçüncüsü <i>objektif yetişkinlik-öncesi çağ,</i> gerek estetik, gerekse bilimsel araştırıcı ilgilerin uyanmaya başladığı ve sembolik ilgilere ağır bastığı dönemdir. Böcek avcılığı, mikroskop, kelebek koleksiyonculuğu ve akvaryumlar hayatımıza hâkim olur. Dördüncüsü olan <i>genç yetişkinlik çağı'</i>nda en önemli hayvanlar kendi türümüzdeki karşı cinse mensup olanlardır. Ticari ve ekonomik nedenler dışında, diğer türlerden hiçbiriyle ilgilenmeyiz. Beşincisi, <i>yetişkin ana-babalık çağı</i>'dır. Burada sembolik hayvanlar yeniden hayatımıza girerler, ancak bu kez çocuklarımızın besledikleri hayvanlar olarak. Altıncısı, <i>ana-babalık sonrası çağ,</i> çocuklarımızı kaybettiğimiz ve bir kez daha çocukların yerini tutmaları ümidiyle hayvanlara döndüğümüz çağdır (Çocuksuz yetişkinlerde, hayvanlara kendi çocuğu gibi davranma eğilimi daha erken başlar). Ve nihayet yedinci çağa <i>yaşlılık çağı</i> ha varırız. Bu dönemde, hayvan nesillerinin korunması ve sürdürülmesine duyduğumuz ilgi olağanüstü artar. Dikkatimiz özellikle yok olma tehlikesiyle karşı karşıya olan türler üzerinde toplanmıştır. Diğer açılardan çekici ya da itici, yararlı ya da yararsız olup olmamaları bir önem taşımaz; mühim olan, sayıca gittikçe azalmakta olmalarıdır. Örneğin soyları tükenmekte olan, çocukların nefret ettikleri goril ve gergedan, bu dönemimizde bizden büyük ilgi görürler. "Kurtarılmaları" şarttır. Buradaki eşleme açık olarak görülmektedir. Yaşlanmış kişinin kendisi yok olmak üzeredir ve soyu tükenmekte olan hayvanlar, yaklaşmakta olan kendi sonunu temsil etmektedirler. Onları yok olmaktan kurtarmakla bu denli ilgilenmesi kendi yaşamını sürdürmek isteğinin bir yansıma biçimidir.</p>

  <p>Son yıllarda hayvan türlerini yaşatmaya duyulan ilgi daha genç yaştakilere kadar yayılmıştır. Bunun nedenini öldürücü nükleer silahların geliştirilmesine bağlamak doğru olur. Bu silahların öldürücü güçleri karşısında, yaşımız ne olursa olsun, korku duymakta, türümüzün bir anda kendi kendini yok etmesinden ürkmekteyiz. Ve bu yüzden de soyun tükenmesini sembolize eden hayvanlara duygusal bir ilgi göstermekteyiz.</p>

  <p>Bu izlenim, yaban hayvanlarının korunmasıyla ilgilenmenin tek nedeni budur şeklinde yorumlanmamalıdır. Başarısız türlere yardımcı olmamız için daha birçok geçerli bilimsel ve estetik neden vardır. Eğer hayvan dünyasının zengin çeşitliliğinden yararlanmaya ve yaban hayvanlarını estetik ve bilimsel araştırmalarımızda kullanmaya devam etmek niyetindeysek, onlara yardım elimizi uzatmamız gerekecektir.</p>

  <p>Eğer yok olmalarına göz yumarsak, çevremizi en bahtsız biçimde basitleştirmiş olacağız. Olağanüstü bir araştırıcı niteliği olan türümüz böylesine değerli bir malzeme kaynağını kaybetmeyi göze alamaz.</p>

  <p>Hayvan türlerinin korunması sorunuyla ilgili tartışmalarda bazen ekonomik faktörlerden söz edildiği de olur. Yaban hayvanlarının akıllıca korunmasının ve denetim altında kesiminin, dünyanın çeşitli bölgelerinde protein eksikliği çeken topluluklara et sağlamak bakımından yararlı olacağına işaret edilmiştir. Bu öneri, kısa vadeli olarak, çok yerinde gibi görünse de, uzun hesapta görünüş pek iç açıcı olmamaktadır. Eğer türümüzün sayıca artışı bugünkü ürkütücü hızla devam ederse, sorun zamanla bizler ya da onlar arasında bir seçim yapılmasını gerektirecektir.</p>

  <p>Sembolik, bilimsel ya da estetik açıdan ne kadar değerli olurlarsa olsunlar, ekonomik gereksinimler ağır basacaktır. Gerçek, bütün çıplaklığıyla ortada: Bizim türümüz belirli bir nüfus yoğunluğu düzeyine eriştikten sonra başka hayvanlara yer kalmayacaktır yeryüzünde. Temel bir yiyecek kaynağı oldukları iddiası da pek o kadar ciddiye alınamaz. Zira, bitkileri hayvan etine dönüştürdükten sonra, hayvanları kesip yemektense, doğrudan doğruya bitkileri yemek, daha kestirme bir yoldur. Yaşama alanına olan ihtiyaç çoğaldıkça, giderek daha kesin önlemlere başvurmak, yiyeceklerimizi kimyasal bileşimler haline getirmek zorunda kalacağız. Diğer gezegenleri büyük çapta kolonileştirme faaliyetine girişip yükü paylaştırmadığımız ya da herhangi bir şekilde nüfus artışını önleyemediğimiz takdirde, çok uzak olmayan bir gelecekte dünya yüzündeki bütün diğer canlıları yok etmemiz gerekecektir.</p>

  <p>Bu sözler, ilk ağızda size biraz melodramatik gelebilir. Ancak sayıya vurulunca hiç de böyle olmadığı görülecektir. XVII. yüzyıl sonunda, dünya çıplak maymun nüfusu sadece 500 milyondu. Bu sayı bugün üç milyarı bulmuştur. Ve her 24 saatte 150.000 çıplak maymun eklenmektedir bu sayıya (Gezegenler arası göçmen bürolarını yıldıracak bir artış oranıdır bu). 260 yıl sonra, eğer bu oran aynı kalırsa (ki mümkün görünmemektedir, daha da artması beklenir), dünya yüzünü 400 milyarlık bir çıplak maymun kalabalığı kaplayacaktır. Böylece, var olan kara parçalarının her kilometrekaresine 28.500 kişi düşecektir. Bir başka açıdan bakarsak, dünya yüzünün en ücra köşeleri bile belli başlı şehirlerin bugün olduğu kadar kalabalıklaşacaktır. Bunun her çeşit yabani hayat için ne gibi sonuçlar doğuracağı açıktır. Bu durumun türümüz üzerindeki etkisi de herhalde daha iç açıcı olmayacak.</p>

  <p>Bu kâbus üzerinde daha fazla durmanın âlemi yok: Bir gerçek haline gelmesi hayli uzak bir olasılık. Bu kitap boyunca sık sık belirttiğim gibi, bütün büyük teknolojik ilerlemeler bir yana, aslında basit biyolojik bir olaydır var oluşumuz. Dâhiyane fikirlerimize, aşırı kendini beğenmişliğimize rağmen, hayvansal davranış kuralları içinde hareket eden basit hayvanlarız biz. Nüfusumuz, yukarıda öne sürülen düzeylere varmadan, biyolojik yapımızı yöneten kurallardan birçoğuna aykırı hareket etmemiz, yüzünden, egemen tür olmak niteliğimizi çoktan yitirmiş olacağız. Garip bir tutkuyla böyle bir şeyin olmayacağına, bizlerin çok özel bir durumu olduğuna, her nasılsa biyolojik denetimin ötesinde olduğumuza inanırız. Ama, gerçek bu değildir. Geçmişte birçok ilgi çekici tür yok olmuştur; bizim istisna teşkil etmemize sebep yoktur. Yakın ya da uzak bir gelecekte çekilip gideceğiz ve yerimizi başkalarına bırakacağız. Eğer bu yakın değil de uzak bir gelecekte olacaksa, kendimizi birer biyolojik örnek olarak uzun uzun tartıp biçmek ve sınırlılıklarımızı anlamak zorundayız. Bu kitabı yazmamın ve bizlere, burnumuzu yere sürtmemiz için bile bile, <i>çıplak maymun</i> adını vermemin nedeni de budur. Yoksa, alıştığımız diğer adlardan herhangi birini rahatlıkla kullanabilirdim. Bu adlandırmanın soruna daha "kıyaslamak" bir açıdan bakmamıza, yüzeysel hayatımızın altında var olan temel akışı göz önüne almamıza yardımcı olacağını düşündüm. Heyecanım, belki de görüş açımı abartmama yol açtı. Övgüler yazıp, türküler çağırmam, duyulmadık başarıları dile getirmem de mümkündü. Bu yola başvurmamakla kaçınılmaz olarak sorunu tek taraflı anlattım. Olağanüstü bir türe mensubuz kuşkusuz; bu gerçeği ne inkâr etmek, ne de küçümsemek niyetindeyim. Ama bütün bunlar o kadar çok söylendi ki atılan paraların hep tura düştüğünü görüp madalyonun bir de tersini çevirmek zamanı geldi diye düşündüm. Diğer hayvanlara kıyasla o denli güçlü, o denli başarılıyız ki geriye, alçakgönüllü kökenlerimize göz atmaktan utanç duyuyoruz adeta. Bu nedenle, yaptığım işe karşılık teşekkür beklemiyorum. Başa geçmemiz, tam bir sonradan görme zengin hikâyesine benzer ve bütün sonradan görmeler gibi biz de geçmişimiz konusunda duyarlıyızdır. Ayrıca, sürekli olarak geçmişimize ihanet etme tehlikesi söz konusudur.</p>

  <p>Evrim sonucu, yüksek bir zekâ düzeyine eriştiğimiz ve güçlü bir icat ve yaratıcılık güdüsü kazandığımıza inananlar oldukça iyimserdirler bu konuda: Herhangi bir durumu kendi lehimize çevirebileceğimize; olağanüstü esnekliğimizin, hayatımızı, gittikçe yükselmekte olan "türler arası statümüzün" bütün yeni gereklerine uyacak biçime sokmakta bize yardımcı olacağına; nüfus artışı sonucu kişisel dokunulmazlığın ve hareket özgürlüğünün yok olması sorunlarına zamanı gelince bir çözüm bulabileceğimize; davranış biçimlerimizi yeni bir şekilde yoğurup dev karıncalar gibi yaşayabileceğimize; saldırganlık ve mülkiyet duygularımızı, cinsel güdülerimizi, ana-babalık eğilimlerimizi denetleyebileceğimize; gerekirse kuluçka makinesinden çıkma civciv-maymunlara dönüşebileceğimize; güçlü zekâmızın temel biyolojik güdülerimizi egemenliği altına alabileceğine inanırlar. Bana kalırsa bütün bunlar fasa fisodan ibarettir. Kaba hayvan yapımız hiçbir zaman böyle bir şeye izin vermeyecektir. Yeni durumlara kendimizi uydurduğumuz doğrudur. Davranış açısından, fırsatları kolladığımız ve onlardan yararlandığımız da doğrudur; ancak, bu fırsatçıların da belirli bir sınırı vardır elbette.</p>

  <p>Bu kitapta, biyolojik niteliklerimiz üzerinde durmakla bu sınırlılıkları göstermeye çalıştım. Bunları bilmek ve bunlara boyun eğmek bize yaşamımızı sürdürme olanağı sağlayacaktır. tikel bir "doğaya dönüş" değildir önerilen. Kısaca, atılımlarımızı, temel davranış gereklerine uydurmak zorunluluğu üzerinde durmaktayım. Bir yolunu bulup nicelik değil, nitelik alanında bir atılım yapmak zorundayız. Eğer bunu başarırsak evrimsel mirasımızı inkâr etmeden, teknolojik adanda heyecan verici adımlar atmaya devam edebiliriz. Eğer beceremezsek, baskı altında tuttuğumuz biyolojik içgüdüler birikecek, birikecek, sonunda baraj çatlayacak ve oymadı, kalkmalı varlığımızı sel alıp götürecektir.</p>
</body>
</html>
