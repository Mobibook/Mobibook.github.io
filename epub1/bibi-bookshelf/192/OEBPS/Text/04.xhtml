<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>BÜTÜN memeli hayvanlar, araştırmaya, keşfetmeye kuvvetli bir içgüdü ile itilirler; ancak bu, bazıları için çok daha kesin bir önem taşır. Bu, o hayvan türünün evrimi sırasındaki uzmanlaşma derecesi ile ilgilidir. Eğer bütün evrimsel çabaları yaşamlarını sürdürmek için gerekli tek bir taktiği geliştirmeye yönelmişse, çevrelerindeki karmaşık düzenle fazla ilgilenmeleri gerekmez. Karıncayiyen karınca, koala ayısı da zamk ağacı yaprağı bulduğu sürece, keyifleri yerinde demektir, başka tasaları da yoktur. Oysa, uzmanlaşmamış olanlar (hayvanlar dünyasının maceraperestleri) hiç de öyle kolay kolay rahat edemezler. Yarınki yemeklerini nerede bulacaklarını bilmezler; her kovuk, her yarık bilinmeli, her imkân denenmeli, bütün rastlantılar değerlendirilmelidir. Araştırmaları, durup dinlenmeksizin gerekmektedir. Tecrübe dozunu her zaman yüksek tutmak zorundadırlar.</p>

  <p>Yalnız beslenme sorunu değildir söz konusu olan. Kendilerini savunmak için de gereklidir bu. Kirpiler, kokarcalar, düşmanlarına aldırmaksızın, istedikleri gibi gürültü ederek dolaşabilirler, ama benzer silahlardan yoksun bir memeli hayvan her zaman tetikte olmak zorundadır. Tehlike işaretlerini algılayabilmesi, kaçış yollarını bilmesi gereklidir. Yaşamını sürdürebilmek için yuvasının çevresini en ufak ayrıntısına kadar ezbere bilmelidir.</p>

  <p>Bu açıdan bakıldığında, uzmanlaşmamış olmak bir yetersizlik olarak gözükebilir. Öyleyse, maceraperest ya da fırsatçı birtakım memeli hayvanların var olmalarının nedeni ne olabilir? Bu sorunun cevabı uzmanlaşmanın, önemli bir engeli de beraberinde getirdiğidir. Yaşamı sürdürme taktiğini gereğince işlediği sürece, uzmanlaşmış hayvanın işleri yolunda gider ama, ortamda önemli bir değişiklik olduğu anda apışıp kalır. Rakiplerini geçmek amacıyla birtakım aşırı çabalar göstermişse, genetik yapısında önemli değişiklikler yapmış demektir, şimdi durum değişince bu ani değişikliğe birdenbire ayak uyduramayacaktır. Zamk ağacı ormanları ortadan kalktığı anda, koala ayısının nesli de tükenecektir. Kirpiye gelince, onun da silahı, kabuğunu çiğneyebilecek demir ağızlı bir düşman karşısında, elinden almmış olacaktır. Maceracı hayvanın gündelik hayatı çok daha zor olsa da ortamın ani değişikliklerine uyabilme yeteneğine sahiptir. Hindistan gelinciğinin (Firavun faresinin) elinden fareleri ve sıçanları alın; hemen yumurtalara ve sümüklüböceklere yönelecektir. Maymunun meyvelerini ve kuru yemişlerini alın; kökleri ve filizleri yemeye başlayacaktır.</p>

  <p>Uzmanlaşmamışlar arasında, en maceraperestleri, maymunlardır belki de. Takım halinde uzmanlaşmamak konusunda uzmanlaşmışlardır. Ve maymunlar arasında en büyük maceracı da çıplak maymundur. Bu onun neotenik evriminin bir diğer yönüdür. Her şeye burnunu sokmak huyu, bütün genç maymunlarda vardır, ama bu niteliklerinin önemi zamanla azalır. Oysa bizlerde, çocukluk çağının meraklılığı olgunlaştıkça güç kazanmakta ve yaygınlaşmaktadır. Araştırmaktan hiçbir zaman vazgeçemeyiz. Yaşamımızı sürdürecek olanaklara sahip olduğumuzu bilmek yeterli değildir. Her soruya verdiğimiz cevap aynı anda bir ikinci soruyu doğurur. İşte insan türünün yaşamını sürdürme taktiklerinin en önemlisi de budur.</p>

  <p>Yeni şeyleri çekici bulmaya yatkınlık, <i>neophilia</i> "yeni sevgisi" olarak adlandırılmıştır. Karşıtı da, "yeni korkusu" <i>(neophobia)</i>'dur. Bilinmeyen her şey, tehlike ihtimalini de beraberinde taşır. Dolayısıyla, dikkatle yaklaşılmalıdır. Kurcalanmaması daha mı doğru olur acaba? Ama kurcalamazsak, ne olduğunu nasıl öğrenebiliriz? İçgüdüsel yeni sevgisi, bilinmeyenle, bilinen haline gelene kadar ilgilenmemizi sağlar, ta onu gözümüzden düşecek kadar iyi tanıyıp, yeterince deneyinceye ve bu bilgileri gerektiği zaman ve yerde kullanmak üzere bir kenara koyuncaya kadar. Çocuklar her zaman bunu yaparlar. İçgüdüleri o denli güçlüdür ki, ana-babaları tarafından dizginlenmesi gerekli olur. Ancak, ana-baba, meraklılığı yönlendirmekte başarılı olsa da, hiçbir zaman baskı altında tutamaz. Çocuklar büyüdükçe, araştırma merakları öylesine şiddetli ve korkunç bir hal alır ki, büyükler, "vahşi hayvan sürüsü gibi davranan gençlerden söz ederler sık sık. Oysa, gerçekte doğru değildir bu. Eğer yetişkin insanlar, olgun vahşi hayvanların davranışlarını inceleme zahmetine katlansalardı, aslında kendilerinin vahşi hayvanlar gibi davrandıklarını anlarlardı. Araştırmayı sınırlamaya çalışan ve insanaltı bir tutucu yaşantının getirdiği rahatlığı bozmak istemeyen, kendileridir. Neyse ki, çocukça meraklılıklarından ve buluculuklarından bir şey kaybetmemiş yeterince yetişkin vardır da, insan türü yaşamını ve ilerleyişini sürdürebilmektedir.</p>

  <p>Şempanze yavrularının oynayışlarını izlediğimizde, insan yavrusuyla aralarındaki davranış benzerliklerini hemen fark etmememiz imkânsızdır. Her ikisi de yeni "oyuncaklara" bayılırlar. Hemen üzerlerine atlayıp kaldırırlar, yere atarlar, kıvırırlar, bükerler, vururlar, didik didik ederler. Her ikisi de basit oyunlar icat ederler. Şempanzelerin yeni şeylerle ilgilenme oranlan bizlerde olduğu kadar yüksektir; hatta, ilk yıllarda kas yapıları daha çabuk geliştiğinden, daha da fazladır diyebiliriz. Ancak bir zaman sonra bu gelişim yavaşlamaya, bize kıyasla daha geride kalmaya başlar. Beyinleri, bu iyi başlangıcı daha olumlu bir şekilde geliştirmek için gerekli karmaşık yapıya sahip değildir. Dikkatlerini tek bir şey üzerinde toplama yetenekleri zayıftır ve vücutlarının gelişimiyle aynı oranda artmaz. Hepsinden önemlisi, buldukları icat tekniklerini ana-babalarıyla tartışmak için gerekli haberleşme olanaklarından yoksundurlar.</p>

  <p>Bu farkı daha iyi açıklamak için belirli bir örneği ele alalım. Örneğin resim yapmayı ya da grafik araştırmayı. Bir davranış biçimi olarak, binlerce yıldır insan türü için çok önemli bir yeri vardır grafik araştırıcılığın. Bunun en iyi ispatı Altamira ve Lascaux'daki tarihöncesi kalıntılardır.</p>

  <p>Olanak ve gereçler sağlandığında, şempanze yavrusu da boş bir sayfa üzerine şekiller çizmenin görsel olanaklarını araştırmaya bizim kadar meraklıdır.</p>

  <p>İlk defa bir kalem ve bir kâğıtla karşı karşıya kalan çocuğun durumu hiç de parlak değildir. En iyisinden kalemi kâğıda vurmaktır aklına gelecek şey. O zaman da beklenmedik bir sürprizle karşılaşır. Kalem vurulunca sadece ses çıkmakla kalmamış, görsel bir olay da ortaya çıkmıştır. Kalemin ucunda bir şey olmuş ve kâğıt üzerinde bir iz bırakmıştır. Bir çizgi çizilmiştir.</p>

  <p>Grafik buluşun ilk anında gerek şempanze, gerekse insan yavrusunu izlemek gerçekten çok etkileyicidir. Çizgiye, hareketinin yarattığı bu beklenmedik ödüle şaşkınlık içinde bakar. Bir an sonucu izledikten sonra deneyi tekrarlar. Hayret, ikinci kez de aynı sonucu elde etmiştir. Sonra devam eder; sayfa karalamalarla doluncaya kadar tekrar tekrar çizer. Zaman geçtikçe, bu oyun daha da bir canlılık kazanır. Birbiri ardına çizilen basit deneysel çizgiler yerlerini ileri-geri çiziktirmelere bırakır. Eğer olanak varsa, renkli kalemler, tebeşir ve boya, kurşun kalemin yerini alır. Böylelikle kâğıdın üzerindeki hareketlere daha cesur bir akıcılık gelir, daha etkili bir görsel sonuç sağlanır.</p>

  <p>Grafik araştırmayla ilgilenme, gerek insan, gerekse şempanze yavrularında bir buçuk yaş sıralarında başlar. Oysa, cesur, kendinden emin ve zincirleme karalamanın gerçek bir akıcılık kazanması, ancak ikinci yaş gününden sonra görülür. Üç yaşındaki çocuk ise, yeni bir grafik döneme girer. Artık karmaşık karalamalarını sadeleştirmeye başlamıştır. Karalamanın heyecan verici karışıklığından basit temel biçimler çıkarma dönemidir bu. Önce birbirini kesen çizgiler, sonra daireler, kareler ve üçgenler çıkar ortaya. Başıboş bırakılmış çizgiler, sayfanın üzerinde dönüp dolaştıktan sonra iki uçları bir boşluğu içine alacak biçimde birleştirir. Çizgi, kontura dönüşmüştür.</p>

  <p>Bu dönemi izleyen aylarda, bu basit biçimler, birbirleriyle birleşip soyut şekiller meydana getirilir. Bir çapraz, daireyi keser ya da karenin köşeleri diyagonal çizgilerle birleştirilir. İlk temsili resmin çizilmesinden hemen önceki önemli geçiş dönemidir bu. Bu aşamaya çocuk, iki buçuk ile üç yaşları arasında ya da dördüncü yaşın başlangıcında varır.</p>

  <p>Şempanze ise hiçbir zaman. Şempanze yavrusu, yelpaze gibi açılan biçimler, kesişen çizgiler, daireler, giderek bir dairenin içine bazı şekiller bile çizebilir, ama orada durur. Hemen her çocuğun yaptığı ilk temsili resmin, aynı, içi işaretlenmiş daire motifi olması çok ilginçtir. Çocuk, anahatlarını çizdiği bir dairenin içine rastgele çizgiler ve noktalar yerleştirir. Sonra, birdenbire sanki kâğıda sihirli bir değnekle dokunulmuşçasına, kâğıttaki insan yüzü, yaratıcının gözlerine diker gözlerini. Çocuk birden tanır onu. Soyut denemeler, biçim araştırma dönemi kapanmıştır artık. Yeni bir amaç vardır şimdi. Temsili resmin en mükemmel biçimine ulaşmak. Yeni suratlar çizilir, daha doğru, gözleri, ağzı yerli yerinde suratlar. Saçlar, kulaklar, burun, kollar, bacaklar gibi ayrıntılara inilir. Yeni görüntülere geçilir. Çiçekler, evler, hayvanlar, gemiler, arabalar çizilir. Bu, bildiğimiz kadarıyla şempanze yavrusunun erişemeyeceği bir düzeydir. Şempanze, son aşamadan, daireyi çizip içini noktaladıktan sonra, büyümeye devam eder, ama resimleri orada kalır. Günün birinde belki dâhi bir şempanze bulunacaktır; ama bu, pek uzak bir olasılık gibi geliyor bana.</p>

  <p>Çocuk için grafik araştırmanın temsili dönemi artık başlamıştır, ancak özellikle beş ile sekiz yaşlan arasında, başlangıçtaki soyut biçimlerin etkisi hâlâ kendini gösterir. Bu yaşlarda, hayli etkileyici, çekici resimler yapar çocuk. Bunun da nedeni, soyut biçimler döneminin artık sağlam bir temele dayanmasıdır. Temsili görüntüler arasında daha çok ilkel bir çeşitleme görülür. Bunlar rahat çizgili soyut şekillerle birleşerek ilginç bütünler meydana getirirler.</p>

  <p>Noktalanmış dairenin, doğru çizilmiş tam bir insan yüzü haline gelişi hayli zaman alan karışık bir süreçtir. Kâğıdın üzerindeki şeklin, bir surat olduğunun keşfedilmesi, bir gün içinde bunu en mükemmel biçime getirme olanağını beraberinde getirmez. Amaç bu olsa da, gerçekleştirilmesi hayli zaman alır: On yıl kadar. İlk önce başlıca öğelerin derlenip toparlanması gerekir. Gözler için daireler, ağız için yatay kuvvetli bir çizgi, burun için iki nokta ya da ortalanmış bir daire daha. Saçların dairenin dışına çıkmaları gerekecektir. Sonra da biraz durup düşünmek lazımdır. Surat, annenin, hiç olmazsa görsel düzlemde, en çekici, en etkileyici yanıdır. Ama gelişim, bu duraksamadan sonra devam eder gene de. Saçlardan bazılarını diğerlerine kıyasla biraz daha uzatmakla, kolları ve bacakları da çizilmiş olur bu "surat adam"ın. Bu uzantıların çatallaştırılması el ve ayak sorununu halleder. Bu noktada, temel biçim, temsili resim öncesi dönemin dairesine dayanmaktadır. Bu eski dost hâlâ ortalıklardadır. Surat haline gelmiş, şimdi de suratla vücut birleşmiştir. Kol ve bacakların, başı temsil eden daireden çıkmaları, çocuğu rahatsız etmez henüz. Ancak, dairenin sonuna dek olduğu gibi kalması da beklenemez. Tıpkı bir hücre gibi, bölünmesi, daha altında ikinci bir daire yaratması gerekecektir. Ya da bacakların suratın altında, ama ayaklardan daha yukarılarda bir yerde birleşip tek çizgi haline gelmeleri gerekecektir. Bu iki yoldan birini seçer çocuk ve böylelikle vücut ortaya çıkmış olur. Her iki halde de kollar başın iki kenarından çıkarılıp bırakılmıştır. Uzunca bir süre de kalırlar orada: Günün birinde çocuk onları doğru yerine, vücudun üst kısmından iki yana doğru çıkartmaya karar verene dek.</p>

  <p>Keşfetme sürecinin yorgunluk tanımaz yolculuğu boyunca yavaş yavaş atılan bu adımları birbiri ardına izlemek, büyüleyici bir olaydır. Giderek, daha başka biçimler, bileşimlere kalkışır, daha çapraşık şekiller, renkler, dokular dener. Zamanla dış dünyanın tam benzerini taklit eder ve nesneleri doğru olarak kâğıt üzerine geçirir. Ancak bu dönemde, artık resimle haberleşme isteği baskısını iyice artırmıştır ve dolayısıyla faaliyetin başlangıçtaki araştırıcı niteliği, gittikçe artan bu baskı altında önemini yitirmektedir. Başlangıçta gerek insan, gerekse şempanze yavrusunun çiziktirme ve karalamalarının haberleşme eylemiyle hiçbir ilintisi yoktur. Yalnızca bir araştırma, keşfetme, grafik çeşitlemeler üzerinde denemeler yapmaktan ibarettir. Bir çağrı aracı olarak değil, bir eylem olarak başlamıştı. Belirli bir ödül için de yapılmıyordu, ödülünü beraberinde getiriyordu, oyun için oyundu kısacası. Oysa, çocuk oyunlarının hemen hepsinde olduğu gibi, giderek yetişkinlerin amaçlarından biri haline dönüşecektir o da. Toplumsal haberleşme burada grafik deneylerin başlangıçtaki bulucu niteliğine baskın çıkacak, başlangıçtaki keşfedici unsur önemini yitirecek, "bir çizgiyi elinden tutup gezmeye götürme"nin o katıksız zevki, artık duyulamaz olacaktır. Yetişkinler bu keşfetme niteliğinin yeniden ortaya çıkmasına ancak konuşurken ya da düşünürken yaptıkları karalamalarda izin verirler (yetişkinlerin bulucu nitelikleri tamamen yok olmuştur anlamına gelmez bu; sadece, buluculuk daha çapraşık, daha teknolojik alanlara kaymıştır).</p>

  <p>Araştırıcı çizme ve boyama sanatı için sevinilecek bir şey varsa, o da, günümüzde çevredeki görüntülerin kopya edilmesi için çok daha verimli teknik metotların geliştirilmiş olmasıdır. Fotoğraf ve dalları "bilgi verici resim" sanatını gereksiz kılmıştır. Böylelikle yetişkin sanat dünyasının sırtında bir yük gibi taşıdığı sorumluluk zincirleri de kırılabilmiştir. Resim yapmak artık yeniden bir araştırma alanı olarak önümüze açılmış ve bu kez yetişkinlere de dileklerince araştırma olanağı tanınmış olmaktadır. Resim sanatının, bugün bu yönde geliştiğini biliyoruz.</p>

  <p>Araştırıcı davranışa örnek olarak özellikle bu konuyu seçmemin nedeni, biz insanlarla en yakın akrabalarımız olan şempanzeler arasındaki farkı, en açık seçik ortaya koymasıdır. Diğer alanlarda da benzer karşılaştırmalar yapmak mümkündür. Bunlardan birkaçına kısaca değinmekte yarar olduğu kanısındayım. Ses dünyasının araştırılması da her iki tür için söz konusudur. Ses konusunda buluculuk, her ne sebeptense, şempanzelerde rastlanmayan bir nitelik olsa da, "vurarak ses çıkarmak" hayatlarında önemli bir yer tutar. Şempanze yavruları, ayaklarını yere , vurmak, ellerindekileri bir yere vurmak, el çırpmak gibi eylemlerin ses çıkarma nitelikleri üzerinde uzun uzun deneyler yaparlar. Yetişkinler ise bu yatkınlıklarını toplumsal "vurarak ses çıkarma oturumları"na dönüştürmüşlerdir. Bu hayvanlar birbiri arkasından ayaklarını yere vururlar, çığlık atarak dalları, yaprakları parçalarlar, ağaç gövdelerini ve içi boş kabukları davul gibi döverler. Bu komünal gösteri yarım saat, bazen daha da uzun sürer. Bu gösterinin ne maksatla yapıldığı kesin olarak bilinmemekle beraber, grup üyelerinin birbirlerini karşılıklı olarak "aşka getirmelerine" yaradığını söyleyebiliriz. İnsan türü için de vurmak (davul dövmek) en yaygın müzikal ifade tarzıdır, insan yavrusunda da, şempanzede olduğu gibi, ses araştırmaları çok erken bir çağda, çocukların çevrelerindeki nesnelerin vuruldukları zamanki niteliklerini araştırdıkları bebeklik çağında başlar. Ancak, yetişkin şempanzelerin ritmik bir vuruştan öteye gidememesine karşılık, biz bu deneyleri karmaşık, çok ritimli bir biçime doğru geliştirmiş, sesin titreşimi, alçalıp yükselmesi gibi çeşitlemelere gitmişizdir. Bu seslere, ayrıca, boş boruları üflemek ve metal parçalarını birbirine sürtmek ya da kazımakla çıkarttığımız sesler de eklenmiştir. Şempanzelerin bağrışmaları ve çığlıkları ise, bizlerde şarkı biçimini almıştır. Karmaşık müzikal gösterilerimize gelince, küçük toplumsal gruplar için şempanzelerin davul çalma ve çığrışma "oturumları"yla aynı rolü oynadıklarını, yani karşılıklı grup "uyarması", "aşka getirme" niteliği taşıdıklarını görüyoruz. Resim yapmaktan ayrılan yönü ise, bir eylem biçimi olarak başlayıp sonradan yerini daha geniş planda bir ayrıntılı bilgi aktarma isteğine bırakmış olmamasıdır. Bazı kültürlerde, davul çalarak haber iletme eylemleri istisnalardır; müzik genel olarak komünal bir "üyeleri aynı havaya sokma" ve "uyum yaratmak" için yapılagelmiştir. Öte yandan, araştırıcı ve "temsili" görevlerinden arınarak, soyut estetik deney konusu haline gelmiştir (Resme gelince, daha önceleri yüklendiği haberleşmeyle ilgili görevler yüzünden, müzikle aynı çizgiye yerleşmeye ancak yeni yeni başlamıştır).</p>

  <p>Dans da, müzik ve şarkıların çizgisini izlemiştir. Şempanzeler davul vurma ayinlerinde, belirli bazı sallanma ve zıplama hareketleri yaparlar ki, bunların da tıpkı bizler için olduğu gibi "üyeleri aynı havaya sokmak" amacına katkısı vardır. Daha sonra insan, müzik gibi, dansı da estetik gösteriler biçiminde geliştirmiştir.</p>

  <p>Dansla birlikte gelişen bir diğer konu da jimnastiktir. Ritmik fizik gösteriler gerek şempanze, gerekse insan yavrularının oyunlarında önemli yer tutar. Bu hareketler hemen stilize edilseler de yapısal sınırları içerisinde hayli geniş bir çeşitleme olanağını beraberlerinde taşırlar. Şempanzelerin fiziksel oyunları gelişip olgunlaşmak yerine, yavaş yavaş ortadan silinir. Oysa bizler yetişkinlik çağında bu hareketleri çeşitli jimnastik ve spor dallarında geliştirip daha karmaşık biçimlere getiririz. Bu hareketler de komünal "ayak uydurma" araçlarıdır, ama temelde fizik olanaklarımızı araştırmamızı sürdürmeye ve geliştirmeye aracılık ederler.</p>

  <p>Resim yapmanın biçimsel bir uzantısı olan yazı yazma ve konuşarak haberleşme, bilgi alışverişinde kullandığımız başlıca araç olmakla kalmaz, aynı zamanda büyük çapta bir estetik araştırma aracı olarak da iş görür. Atalarımızın çıkardıkları boğuk sesleri ve çığlıkları karmaşık bir sembolik konuşma haline getirmekle, oturup düşüncelerimizle "oynama" ve (aslında öğretici olan) sözcük dizilerini bazı yeni amaçlar yolunda, estetik, deneysel oyuncaklar olarak kullanmaya başlamışızdır.</p>

  <p>Özet olarak, bütün bu alanlardaki (resim, müzik, heykel, şarkı, dans, jimnastik, spor, yazı ve konuşma) karmaşık deneme ve araştırmaları, gönlümüzün dilediği gibi ve ömür boyu sürdürmek elimizdedir. Ayrıntılı eğitimimiz sonucu bu konuların bize sağladığı araştırma olanağına gerek oyuncu, gerekse seyirci olarak tepki gösteririz. Eğer bu eylemlerin para kazanmak, mevki sahibi olmak gibi ikinci derecedeki amaç ya da maksatlarını bir yana bırakırsak, hepsinin biyolojik açıdan, ya çocukluk çağındaki oyun biçimlerinin yetişkinlerin hayatına uzantısı ya da yetişkinlerin bilgi alışverişi, haberleşme sistemleri üzerine "oyun kurallarının uygulanması oldukları ortaya çıkar.</p>

  <p>Bu kuralları şöyle sıralayabiliriz: 1) Bilinmeyeni bilinen olana dek inceleyeceksin. 2) Bilineni belirli bir ritim içerisinde tekrarlayacaksın. 3) Bu tekrarlamayı, olanakların elverdiği bütün çeşitlerde deneyeceksin. 4) Bu çeşitler arasında en doyurucu olanları seçecek ve diğerlerini bunları daha da geliştirmek uğrunda harcayacaksın. 5) Bu çeşitlemeleri birbirleriyle tekrar tekrar birleştireceksin. 6) Bütün bunları, yapmış olmak için, yani herhangi bir amaç uğruna değil, kendisi bir amaç olduğu için yapacaksın.</p>

  <p>Bu kurallar bir uçtan diğerine, kumla oynayan çocuktan, senfoni hazırlayan kompozitöre kadar hepimiz için geçerlidir.</p>

  <p>Son kural özellikle önemlidir. Araştırıcı davranış, beslenme, savaşma, çiftleşme ve diğer yaşamı sürdürme biçimleri üzerinde de rol oynar. Ama burada, bu eylemlerin başlangıç dönemleriyle sınırlı ve özel koşullarına bağlı kalır. Hayvanların çoğu için de bundan ileri gitmez araştırma. Araştırmak için araştırmak söz konusu değildir onlar için. Oysa, memeli hayvanların üst kesiminde ve özellikle bizlerde diğer güdülerden ayrı ve kendine özgü bir nitelik kazanmıştır. Amaç, çevremizdeki dünya ve bu dünya ile olan ilişkimiz hakkında karmaşık ve ince bir bilinçlenmeyi hazırlamaktır. Bu bilinçlenme basit yaşam sürdürme amaçlarının özel kavramları içerisinde değil, daha geniş bir anlamda gelişir. Bu konuda edindiklerimizi herhangi bir zaman, herhangi bir yerde ve herhangi bir konuyla ilgili olarak uygulayabiliriz.</p>

  <p>Bilimsel ve teknolojik gelişmeyi bilhassa bu konunun içine almadım. Çünkü, bu gelişim, daha çok temel yaşam sürdürme amaçlarının, savaşma (silahlar), beslenme (tarım), yuva yapma (mimarlık) ve konfor (tıp) gibi yaşam sürdürme amaçlarının özel metotlarıyla ilgilidir. Ancak, şunu da belirtelim ki teknik gelişimler zamanla daha iç içe, ayrılmaz bir bütün haline geldikçe, saf araştırıcılık bilimsel alana da yayılmaktadır. Bilimsel araştırma (burada kullanılan araştırma kelimesi bile "oyun"un niteliğini ortaya çıkarmaktadır) yukarıda sözünü ettiğimiz oyun kurallarına uygun olarak sürdürülür. "Saf araştırma söz konusu olduğunda, araştırmacı da tıpkı sanatçı gibi hayal gücünü kullanmak zorundadır. "Gerekli" değil de, "güzel" bir araştırmadan söz eder örneğin. Sanatçı gibi, araştırmak için araştırmaktır onu ilgilendiren. Eğer çalışmalarının sonucu, belirli bir yaşam sürdürme amacına hizmet ediyorsa, daha da sevinir, ama bu ikinci planda kalır.</p>

  <p>İster sanat, ister bilim alanında olsun, araştırıcı davranışlar var oldukça, "yeni sevgisi" ile "yeni korkusu" arasındaki bitmez tükenmez savaş da sürecektir. Bunlardan birincisi bizi yeni denemelere iter, ortaya bir yenilik atmak için kıvrandırır. İkincisi ise dizginler, bilinene sığınıp onunla yetinmeye zorlar. Hayat boyu heyecan verici yeni dürtülerle dost bildiğimiz eskiler arasında çabalayıp dururuz. "Yeni sevgisi"ni kaybettiğimiz anda kısır kalırız. "Yeni korkusu"nu yitirdiğimizde felaketin içine tepe üstü dalmamız an meselesi haline gelir. Bu çatışma ve çabalama, yalnızca modada, giyimde, saç biçimlerinde, mobilya ve otomobillerde kendini göstermekle kalmaz, kültürel gelişimimizin temelinde yatar. Araştırır, sonra kısıtlar; inceler, sonra dengeyi buluruz. Ve gerek kendimizi, gerekse çevremizdeki dünyayı tanımaya, anlamaya adım adım devam ederiz.</p>

  <p>Bu konuyu, araştırıcı davranışla ilgili özel bir yönümüze değinmeden kapamamız doğru olmaz kanısındayım. Söz konusu olan, çocukluk çağının toplumsal oyunla ilgili o kritik dönemidir. Çocuk çok küçükken, toplumsal oyunu ana-babaya dönüktür, büyüdükçe kendi yaşıtlarıyla oynamaya başlar. Ve küçüklere özgü bir "oyun grubuna" dahil olur. Gelişiminin önemli bir dönemidir bu. Araştırıcı bir eylem olarak etkisi, kişinin hayatı boyunca devam eder. Bu çağda, çocuğun bütün araştırmalarının hayat boyu etkisi olacağı şüphesizdir. Örneğin, müzik ve resim konularını araştırmamış bir çocuk, bir yetişkin olarak bu konulara eğilmekte güçlük çekecektir. Ama diğer bir çocukla oynadığı oyunun, kişiliği üzerindeki etkisi muhakkak ki en önemlisidir. Çocukluğunda müzik alanında araştırma yapmamış bir yetişkin, bu konuyla ilk karşılaştığında güçlük çekebilir, ama müziği ilk kez yetişkin olarak araştırması hiçbir zaman olanak dışı değildir. Oysa, bir oyun grubuna dahil olması engellenmiş bir çocuk, yetişkin olarak toplumsal ilişkilerinde büyük sıkıntı çekecektir. Maymunlarla yapılan deneylere göre, çocukluk çağında toplumsal ilişkiden yoksun bırakılan maymun, yalnızca içedönük bir birey olmakla kalmamakta, aynı zamanda cinsel ilişkilere ve ana-çocuk ilişkisine karşı tavır almaktadır. Yalnız büyütülen maymunlar, çocukluklarının daha ileri dönemlerinde oyun gruplarına dahil edilseler bile, kaynaşamıyor, ortalıkta zıplayıp, bağıran diğer maymunlara hiçbir zaman katılamıyorlar. Oyun odasının bir köşesine çekilip oturmayı, çoğunluk bacaklarını kolları arasına almayı ya da gözlerini kapamayı tercih ediyorlar. Olgunlaştıklarında ise, fizik gelişmeleri normal olmasına rağmen, diğer cinsten eşlere hiçbir ilgi göstermiyorlar. Zorla çiftleştirilmeleri halinde, dişi normal bir doğum yapıyor, ancak yavrularına karşı vücutlarına tırmanan kocaman parazitlermiş gibi davranıyorlar. Onları ya kovalıyor, ya dövüyor, ya öldürüyor ya da yok sayıyorlar.</p>

  <p>Yavru şempanzelerle yapılan benzeri deneylerde, uzun bir tedavi sonucu ve özel ilgi gösterildiği takdirde, bu davranış hatasını bir yere kadar düzeltmek mümkün olmuştur. Ancak, aşırı ilgi görmüş bütün çocukların yetişkinler dünyasında ilişki kurmakta büyük güçlükler çektiklerini unutmayalım. Bu özellikle tek evlat durumundaki çocuklar için önemlidir. Kardeşlerinin olmaması daha başlangıçta böyle bir davranış sapmasına yol açacaktır. Küçüklüklerinde çocukların bağıra çağıra bir arada oynadıkları oyunların toplumsal etkisini hissetmemişlerse, hayat boyu utangaç ve içe dönük kalacak, cinsel çift kurmada zorluk çekecek ya da hiçbir zaman kuramayacaklar, eğer kurabilirlerse, bu kez de kötü birer ana ya da baba olacaklardır.</p>

  <p>Bundan da anlaşılacağı gibi, yetiştirme sürecini ikiye ayırıyoruz: Önceki içedönük dönem ve sonraki dışadönük dönem. Her ikisi de aynı derecede önemlidir. Bu konuda maymunlar üzerinde yapılan deneyler, davranışlar üzerinde, bize hayli bilgi verir. Başlangıçta çocuk, anne tarafından sevilmekte, ödüllendirilmekte, korunmaktadır. Böylelikle güvenliğin ne olduğunu öğrenir. İkinci aşamada ise, dışadönük olmaya teşvik edilir, diğer çocuklarla toplumsal ilişki kurmaya itilir. Ananın başlangıçtaki sevgisi azalmış ve koruyuculuğunu sadece ciddi panik hallerinde, bütün topluluğun tehlikeyle karşılaştığı zamanlarda göstermeye başlamıştır. Gerçek bir tehlike olmadığı zamanlar kıllı eteklerinin ucundan ayrılmamakta direnen çocuğunu cezalandırmaktadır artık. Böylelikle çocuk da gittikçe artan bağımsızlığını öğrenmeye ve kabul etmeye başlar.</p>

  <p>Bu durumun insan türü için de aynı şekilde geçerli olması gerekir. Bu iki dönemden herhangi birinde ana-baba bir yanlışlık yaparsa, çocuk gelecekte ciddi zorluklarla karşılaşacaktır. Eğer başlangıçta yeterince güven duymamış, ama dışa dönük hayatında başarılı davranışlarda bulunmuşsa, hayli kolaylıkla yeni toplumsal ilişkilere girebilecek, ancak bunları devam ettirmekte ya da derinlemesine bir ilişki kurmakta zorluk çekecektir. Eğer ilk aşamada güvenlik içinde büyümüş, sonraları da aşırı derecede korunmuşsa, yetişkin olarak yeni ilişkiler kurması zor olacak, ısrarla eski ilişkilerini sürdürmek isteyecektir.</p>

  <p>Toplumsal ilişkiden kaçma belirtileri gösteren bazı aşırı vakaları ele alırsak, araştırıcı davranışa da en aşırı ve karakteristik biçimde karşı olduklarını görürüz. Aşırı derecede içedönük kişiler, toplumsal eylemin dışında kalabilirler ama bu, fizik eylemde de geri kaldıkları anlamına gelmez. Çoğunlukla dalgınlık içinde tekrar tekrar aynı şeyi yapan kişilerdir bunlar. Saatlerce vücutlarını ya da kafalarını sallar, kıvranır, kollarıyla vücutlarını sarar, sonra vaziyet değiştirip yine aynı şeyi yaparlar. Parmaklarını ya da vücutlarının bir başka tarafını emerler, kendi kendilerini çimdiklerler, garip yüz ifadeleri takınıp bunları tekrarlarlar ya da küçük nesneleri ritmik hareketlerle bir yere vurur ya da yuvarlarlar. Hepimizin zaman zaman ortaya çıkan bu çeşit tiklerimiz vardır, ancak aşırı vakalarda bu tikler esaslı ve uzun süreli fizik ifade tarzına dönüşmüştür. Nedeni de, bu kişilerin çevrelerini çok tehlikeli, toplumsal ilişki kurmayı ürkütücü hatta olanaksız görmeleri ve bildik bir davranışla kaynaşıp ona sığınmalarıdır. Bir eylemi ritmik olarak tekrarlamak, onun iyice bilinmesine yol açmakta, dolayısıyla "güvenilir", "zararsız" olduğunu kanıtlamaktadır. İçedönük kişi, birbiriyle ilgili olmayan çeşitli hareketler yapmaktansa, en iyi bildiği birkaç hareketle yetinir. Bu ihtiyatlılık ve riskten kaçınma hali "Dimyat'a pirince giderken evdeki bulgurdan olma" türünden atasözleriyle ifade edilir.</p>

  <p>Kalp atışlarının ritmindeki rahatlatıcı ve çocukluk çağma dönüş olanağı sağlayan nitelikten, önceki bölümlerde söz etmiştik. Aynı görüşü, bu duruma da uygulayabiliriz. Tekrarlanan hareketlerin çoğu, kalp atışma yakın bir hızla yapılmakta, öyle olmâsa bile, alışılagelmişi tekrar etmek, o harekete yeterince rahatlatıcı bir nitelik kazandırmaktadır. Toplumsal geri zekâlılık gösteren kişilerin, yabancı bir odaya konulduklarında, tekrar ettikleri stereotip hareketleri daha da artırdıkları bilinmektedir. Bu, yukarıda öne sürdüklerimize uygun düşer. Çevrenin daha da yeni olması "yeni korkusu"nu artırmakta ve rahatlatıcı araçları, bu artan korkuyu yenebilecek oranda çoğaltmak zorunlu olmaktadır.</p>

  <p>Bir stereotip hareket ne kadar çok tekrarlanırsa, yapay bir ana kalbi atışının ritmine o kadar yaklaşır. "Dost" niteliği gittikçe artar ve sonunda vazgeçilmez hale gelir. Ona sığınmayı gerektiren o aşırı "yeni korkusu"na sebep olan durum ortadan kalksa bile, kişi aynı hareketi yapmaya devam edecektir.</p>

  <p>Toplumsal denge kurmuş kişilerde de arada sırada böyle tiklere rastlanır. Çoğu zaman bir gerginlikle birlikte ortaya çıkarlar ve burada da rahatlatıcı olarak kullanılırlar: Önemli bir telefon bekleyen iş adamının parmakları masanın üzerinde trampet çalar; doktorun bekleme odasındaki kadın, kucağındaki çantayı didikler; karısı doğumhaneye alınmış baba, kapının önünde bir aşağı bir yukarı dolaşır; öğrenci sınavda kalemini yer; tedirgin subay bıyığını sıvazlar. Bir noktaya kadar, araştırıcı davranışın karşısında yer alan bütün bu araçlar yararlıdır. Ancak aşırıya kaçılırsa her zaman için bir tutku, vazgeçilmez bir şey haline dönüşmeleri ve gerekli olmadığı zamanlarda bile süregitmeleri tehlikesi söz konusu olur.</p>

  <p>Böyle stereotip hareketlerin, aşırı can sıkıntısı hallerinde de ortaya çıktıkları bilinmektedir. Bu, insanlar arasında olduğu kadar, hayvanat bahçesindeki kafeslerde de rastlanan bir davranıştır. Bu hayvanlarda bazen ürkütücü derecede arttığı da görülür. Tutsak hayvanlar, kabil olsa, toplumsal ilişki kuracaklardır, ama buna koşullar olanak vermez. Durum, aşırı içedönüklük vakalarındakinin aynıdır. Kafesler, tutsak hayvanların diğerleriyle ilişki kurmalarını önlemekte ve onlar da zorla bir içedönüklüğe itilmektedir. Parmaklıklar, içedönük bireyin önüne dikilen psikolojik engellerin elle tutulur, maddi karşılıklarıdır. Araştırmayı engelleyici bu unsur, hayvana tek bir olasılık, tek bir ifade yolu bırakmıştır ki, bu da stereotip hareketlerini ritmik olarak tekrarlamaktır. Hepimizin bildiği, kafeste bir aşağı bir yukarı dolaşmak, hayvanat bahçesindeki hayvanların benimsedikleri stereotip hareketlerden sadece bir tanesidir. Stilize mastürbasyon bir diğeridir. Bazen bu, erkeklik organının ellenmesini gerektirmez. Hayvan (çoğu zaman maymun) sadece el ve kolunu ileri geri hareket ettirir, organına dokunmaz. Bazı dişi maymunlar kendi göğüslerini, yavrular ayaklarını emerler. Şempanzeler kulaklarına çalı çırpı sokarlar. Filler durmaksızın başlarını sallarlar. Diğer hayvanlar arasında kendilerini ritmik olarak ısıranlara, kıllarını yolanlara rastlanır. Kendilerini ciddi şekilde yaralayanlar olur. Bu hareketlerden bazıları bir gerilim karşısında ortaya çıksa da çoğu sadece can sıkıntısına karşı gösterilen tepkilerdir. Çevrede hiçbir değişiklik olmadığı zaman araştırıcı içgüdü yozlaşmaya başlar.</p>

  <p>Hemcinslerinden ayrı düşmüş ve böyle bir davranışı benimsemiş bir hayvanda, bu stereotip hareketlere neyin sebep olduğunu sadece dıştan bakarak anlamak olanaksızdır. Can sıkıntısı da olabilir bu, gerilim de. Eğer gerilimden doğuyorsa, o andaki çevresel durum buna sebep olabileceği gibi, daha uzun süreli bir gelişim, anormal şartlar altında yetişmenin getirdiği bir durum da söz konusu olabilir. Birkaç basit deneyle bunu cevaplandırmamız mümkün. Eğer kafese bilinmedik bir nesne konulursa ve eğer hayvan tekrarladığı hareketten vazgeçip, bunu incelemeye, araştırmaya başlarsa, strereotip hareketlere can sıkıntısını gidermek için başvurduğunu söyleyebiliriz. Öte yandan, bilinmedik nesnenin karşısında hayvanın bu hareketleri artarsa, ortada bir gerilim var demektir. Eğer kafesin içine aynı türden başka hayvanlar konur ve normal bir sosyal atmosfer yaratılırsa ve eğer hayvan, tekrarladığı hareketlerden gene de vazgeçmezse, o zaman anormal bir yalnızlık içinde geçirilmiş bir çocukluk çağı söz konusu olur.</p>

  <p>Hayvanat bahçesine özgü bütün bu özellikler, insan türü için de geçerlidir (Belki de, hayvanat bahçelerini kurarken kendi şehirlerimizi örnek almamızı buna bağlayabiliriz). Bu bize ders olmalı ve "yeni sevgisi" ile "yeni korkusu" arasında sağlam bir denge kurmanın çok, ama pek çok önemli olduğunu hatırlatmalıdır. Sinir sistemimiz elden geldiği kadar bize yararlı olmaya çalışsa bile, sonuç hiçbir zaman gerçek davranış yeteneğimizin kılık değiştirmiş bir kopyasından ileri geçemeyecektir.</p>
</body>
</html>
