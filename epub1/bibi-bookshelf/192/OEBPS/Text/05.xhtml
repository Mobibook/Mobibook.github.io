<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <p>BİZİ saldırgan davranışlara yönelten içgüdülerimizi anlayabilmek için, önce arka planda yatan kökenlerimizi, yani hayvan yanımızı ele almak gerekecektir. Günümüzde kitle eliyle kitleleri yok etme yolundaki şiddet hareketlerine öylesine önem vermekteyiz ki, bu konuya objektif olarak eğilmek olanağımız hemen hemen yok olmuş gibi. En "serin kafalı" aydınların bile, saldırganlığı önlemenin acil bir ihtiyaç olduğundan söz ederken nasıl saldırgan bir şiddetle bağırdıklarını biliriz. Buna şaşmamak gerek. Bugün içinde bulunduğumuz durum, en iyimser deyimle berbattır ve yirmi birinci yüzyıl son bulmadan kendi kendimizi yok etmemiz büyük bir olasılıktır. O zaman da tek tesellimiz, tür olarak üzerimize düşen ödevi ilginç bir sona ulaştırdık demek olacaktır. Diğer hayvanlara kıyasla uzun olmamakla birlikte, olaylarla dolu bir dönem olmuştur bu. Ama, türümüzün dehşet verici bir mükemmeliyete ulaşan saldırı ve savunma taktiklerini incelemeden önce, mızraksız, tüfeksiz, bombasız hayvanlar dünyasında şiddetin temel niteliklerini bir gözden geçirelim.</p>

  <p>Hayvanların kendi aralarında dövüşmeleri, makul iki sebepten birine dayanır. Ya toplumsal hiyerarşi içinde üstünlük kazanmak ya da belirli bir toprak parçası üzerinde hak sahibi olmak. Bazı hayvan türleri için hiyerarşi önemlidir, belirli bir toprak sorunu söz konusu değildir; diğerleri toprak üzerinde dururlar, hiyerarşi sorunları yoktur. Bir üçüncü grup ise, sahip olduğu topraklar üzerinde hiyerarşi sorunlarını çözümlemek zorundadır. Bu yüzden, onlar için saldırganlığı gerekli kılan her iki neden de mevcuttur. Bizler bu son gruba dahiliz. Daha maymunken hiyerarşik sistem bütün ayrıntılarıyla içimize işlemiştir. Maymun hayatının temel biçimidir bu. Grup durmaksızın yol alır, hiçbir yerde belirli bir toprak parçasına bağlanacak kadar kalmaz. Ara sıra grup üyeleri arasında anlaşmazlıklar baş gösterse de bunlar, örgütlenmiş, önceden tasarlanmış hareketler değildir ve sıradan bir maymunun hayatmda önemli bir yer tutmaz. Öte yandan, "gagalama düzeni" (ilk defa tavuklarla ilgili olarak kullanıldığından bu deyim benimsenmiştir) maymunların gündelik, giderek dakikalık hayatlarında büyük önem taşır. Maymun türlerinin çoğunda lider bir erkek maymun ve onun yönetimi altında bir sosyal hiyerarşi düzeni görülür. Lider maymun çok yaşlandığında ya da güçten düştüğünde sağlam yapılı bir genç maymun tarafından devrilir ve "başbuğluk kaftanını" ona devretmek zorunda kalır (Bazen genç lider, kelimenin tam anlamıyla "başbuğluk kaftanına" sahip çıkar: Tüylerini döker ve parlak, uzun tüylü yeni bir "kaftana" bürünür). Koloni her zaman bir arada bulunduğundan tiran, her an iş başında olmak zorundadır. Buna rağmen, lider maymun topluluğun en şık, en bakımlı ve en fazla cinsel çekiciliği olanıdır.</p>

  <p>Ama böyle sıkı bir diktatorya düzenine bütün maymun türlerinde rastlanmaz. Aşağı yukarı her topluluk tiranlar tarafından yönetilse de, aralarında müşfik ve hoşgörü sahibi olanlar da vardır; gorillerde olduğu gibi. Lider goril dişilerini alt kademedeki erkeklerle paylaşmakta bir sakınca görmez, yemek konusunda cömert davranır; ancak, paylaşılmayacak bir şey karşısında ya da topluluk üyeleri arasında kuraldışı dövüşme ya da isyan belirtileri baş gösterdiğinde üstünlüğünü ortaya koyar.</p>

  <p>Çıplak maymunun evi belli, işbirlikçi bir avcı olmasıyla bu sistemin de değiştirilmesi gerekti. Cinsel davranışı ile birlikte, karakteristik primat sistemi de yeni benimsediği "et yiyicilik"le uyuşacak biçimde değiştirilecekti.</p>

  <p>Topluluğun toprağa bağlanması şart olmuştu. Belirli bir yerleşme bölgesini savunmak zorundaydı bundan böyle. Avcılık işbirliğine dayandığından, savunma da bireysel değil, toplumsal düzeyde yapılacaktı. Maymun kolonisinin özelliğini teşkil eden, bir tiran yönetimindeki hiyerarşi sistemi, avlanma sırasında alt kademedekilerden işbirliği sağlamaya yarayacak biçimde değiştirilecekti. Ama bunu bütünüyle ortadan kaldırmak söz konusu olamazdı. Ciddi kararlar alabilmek ve bunları uygulamak için güçlü üyelerden ve bir liderden kurulu, daha ılımlı bir hiyerarşik sistem gene de kalacaktı: Bu liderin karar alırken alt kademedekilerin hislerini, ormanda oturan kıllı atalarına kıyasla çok daha fazla dikkate alması gerekse bile.</p>

  <p>Toprağın toplum olarak savunulması ve hiyerarşik örgütlenmenin yanı sıra, çocukların uzun süre ana-baba tarafından bakılmaları gereği, çiftlerden kurulu aile düzeninin benimsenmesinden dolayı bir diğer "otorite" sorunu çıkarmıştır karşımıza. Her erkek bir aile reisi olarak koloninin genel yerleşim bölgesini savunmaktan başka, kendi yuvasını savunmayı da yüklenmiştir. Böylelikle, bilinen bir ya da iki yerine bizler için üç saldırganlık gerekçesi söz konusu olmaktadır.</p>

  <p>Saldırganlık nedir? Hangi davranış biçimleriyle kendini gösterir? Birbirimizi sindirmeyi nasıl başarırız? Bir kez daha diğer hayvanları gözden geçirelim. Memeli bir hayvanın "saldırganlık hisleri kabardığında" vücudunda bazı fizyolojik değişiklikler görülür. Bütün mekanizmanın, otonom sinir sistemi aracılığıyla, harekete geçmeye hazırlanması gerekecektir. Bu sistem birbirini dengeleyen iki karşıt alt-sistemden meydana gelir: Sempatik ve parasempatik sinir sistemleri. Bunlardan birincisi, vücudu şiddet hareketine hazırlar. İkincisi, vücudun "stoklarını" koruma ve yeniden "stoklama" ile görevlidir. Birincisi "harekete hazırsın, fırla" derken, İkincisi "yavaş ol, gevşe biraz, gücünü birden yitirme" demektir. Normal koşullar altında vücut her iki sesi de dinler ve mutlu bir denge içinde yaşamını sürdürür. Ama, güçlü bir saldırganlık hissi uyandığında yalnızca sempatik sistemi dinler. Sempatik sistem harekete geçtiğinde, kanda adrenalin birikir, bütün dolaşım sistemi etkilenir, kalp hızlı hızlı atmaya başlar; kan, deri ve iç organlardan kaslar ve beyne aktarılır. Tansiyon yükselir. Kandaki alyuvarların yapım faaliyetinde önemli bir artış görülür. Kan pıhtılaşması mekanizması da hızlanır. Sindirim ve besin stoklama faaliyetleri durmuştur. Salya çıkarma frenlenir. Midenin hareketleri, mide sularının çıkartılması ve barsakların peristaltik faaliyeti kısıtlanmıştır. Gerek sidik torbası, gerekse kalın bağırsak, normal zamanlarda olduğu kadar kolay boşalmazlar. Karaciğerde stoklanmış karbonhidratlar, kana karışarak şeker oranını artırırlar. Solunum faaliyetinde önemli bir artış göze çarpar. Nefes alıp verme sıklaşmış ve derinleşmiştir. Isı dengeleme mekanizmaları çalışmaya başlanmıştır. Terleme artmış, kıllar dimdik olmuştur.</p>

  <p>Bütün bu değişiklikler, hayvanın dövüşe hazırlanmasına yardımcı olmak içindir. Sanki sihirli bir değnek dokunmuş, hayvanın yorgunluğunu silip süpürmüş ve yaşamını sürdürmek için vermesi gereken bu savaşta kullanması için tüm enerji emrine verilmiştir. Kan en fazla ihtiyaç duyulan yerlere -daha çabuk düşünmeyi sağlamak için beyne, daha şiddetle savaşabilmek için kaslara- pompalanmaktadır.</p>

  <p>Kanda şekerin artması, kasların verimliliğini artırmak içindir. Kan pıhtılaşması hayvan yaralandığı takdirde, kanın çabuk pıhtılaşıp, kan kaybının önlenmesi amacıyla hızlanmıştır. Dalak, alyuvar yapımını artırmıştır, çünkü beraberinde kan dolaşımının da hızlanmasıyla solunum sisteminin oksijen alımı/karbondioksit atımı mekanizmasına yardımcı olmaktadır. Kılların dikleşmesiyle daha büyük bir deri alanı havayla temas edebilmekte, böylelikle vücut soğutulmaktadır. Terleme de aynı amaca hizmet eder. Aşırı faaliyetin doğuracağı fazla ısınma durumu da böylece karşılanmış olur.</p>

  <p>Bütün hayati sistemler harekete geçmiş, hayvan saldırıya hazır duruma getirilmiştir. Ancak bir engel vardır ortada. Açıktan açığa dövüşmek değerli bir galibiyet sağlayabilir ama galibe ciddi bir zarar gelmesi de her zaman için söz konusudur. Düşman, saldırganlık hissi kadar, korku da uyandırmaktadır. Saldırma isteği hayvanı ileri itmekte, korku frenlemektedir. Bu önemli bir iç çatışma doğurur ve sonuç olarak da dövüşme hisleri kabarmış hayvan hemen açıktan açığa saldırmaz düşmanına. Saldırma tehditleriyle başlar işe. İçindeki çatışma devam etmektedir. Vücutça savaşa hazırdır ama, ilk hamleyi yapmaya hazır değildir. Eğer bu noktada rakibini sindirebilecek bir görünüşe sahipse, rakibi geriler. Tercih edilen yol da budur zaten. Zafer, kan dökmeden kazanılmıştır. Böylece söz konusu hayvan türü, üyeleri arasında boş yere kayıp vermeden sorunu halledebilecek ve bundan da büyük kazancı olacaktır.</p>

  <p>Daha yüksek kademelerdeki hayvanlar arasında bu eğilime, "ayinleştirilmiş dövüş" eğilimine, çok rastlanır. Gözdağı ve karşı-gözdağı gerçek fizik dövüşün yerini almış gibidir.</p>

  <p>Can pahasına girişilen dövüşlere gene de rastlansa bile, bunlara daha çok son çare olarak, saldırı ve karşı-saldırı işaretleri anlaşmazlığın çözümlenmesini sağlamadığı durumlarda başvurulmaktadır. Yukarıda ayrıntılı olarak incelediğimiz fizyolojik değişimlerin dış görünüşleri, saldırgan hayvanın erişmiş olduğu şiddet derecesini düşmana anlatmaya yeterli olmaktadır genellikle.</p>

  <p>Ancak davranış yönünden çok iyi sonuç veren bu durum fizyolojik bir sorun yaratmaktadır. Vücut büyük bir boşalım için bütün varlığıyla hazırlanmış, ama beklenilen faaliyet gerçekleşmemiştir. Ne yapar otonom sinir sistemi bu durumda? Bütün askerlerini ön safa dizmiş, vur emri beklemektedir, oysa onlar sadece boy göstermekle savaşı kazanmışlardır. Peki ama şimdi ne olacaktır? Eğer fizik savaş, sempatik sinir sisteminin harekete geçmesinden sonra doğal çizgiyi izlemiş olsaydı, bütün hazırlıklar bir işe yarayacaktı. Enerji yakılacak ve zamanla parasempatik sistem görevi devralarak yavaş yavaş fizyolojik bir durgunluk getirecekti vücuda. Ne var ki, saldırganlık ile korkunun yarattığı gergin çatışma durumunda hareket engellenmiştir. Parasempatik sistem var gücüyle direnmiş ve otonom rakkas, bir ileri bir geri sallanmaya başlamıştır. Gözdağı ve karşı-gözdağı verilmekte, sempatik sistemin baskısını belirten işaretlere rağmen zaman geçmektedir. Yavaş yavaş bu işaretlerin yanı sıra parasempatik sistemin de var gücüyle çalıştığını belirten şimşekler çakmaya başlar. Ağzın kuruması, aşırı salya çıkarmaya dönüşmektedir. Kalın bağırsakların kasılması birden gevşeyebilir, hayvan dışkı dahi çıkarabilir. Sidik torbası üzerindeki baskı kaybolduğundan, işemesi de mümkündür hayvanın. Deriden çekilen kan geri gelir ve yüzde ateş basma, kızarma görülebilir. Derin ve sık solumalar, yerlerini derin iç çekişlere, nefes tutmalara bırakabilirler. Parasempatik sistemin, sempatik sistemin aşırılıklarını frenleme çabalarıdır bütün bunlar. Normal durumda vücut bir yönde bu denli aşırı tepkiler gösterirken, tam karşıt yönde aynı aşırılıkta tepki göstermesi olacak şey değildir, ama gözdağı verme süresi boyunca her şey altüst olmaktadır (Büyük bir şok geçirildiğinde görülen bayılma hali bu yoldan açıklanabilir. Böyle durumlarda ani olarak beyne çıkmış olan kan aynı şiddetle geri çekilince, birden kendini kaybetme baş göstermektedir). Öte yandan, gözdağı işaretleri sistemi açısından bu fizyolojik kargaşalık bir nimettir. Bu kargaşalık, verilen işaretler için çok zengin bir kaynak sağlamaktadır. Evrim süreci içinde belirli bir ruh halini ileten bu işaretler hem sayıca artmış, hem de gelişmişlerdir. Örneğin, dışkı boşaltmak ve işemek birçok memeli hayvan türü için toprakla ilgili koku bırakma ve araçları haline gelmişlerdir. Bunun en sık rastlanan örneği evcilleşmiş köpeklerin kendi yerleşme bölgeleri içindeki belli noktalara siymeleri ve rakip köpeklerle karşılaştıklarında bu faaliyetlerinin artmasıdır (Şehirlerimizin sokakları bu faaliyet için çok kışkırtıcı olmaktadır, çünkü bölgelerin sınırları birbirlerini aşmakta, çeşitli ve karmaşık bir rekabet düzeni ortaya çıkmaktadır. Bu yüzden, köpek bu işaret noktalarına rakiplerinin kokusunu bastıracak gibi siymeye çabalar). Bazı türlerin evrimi ise, "süper-dışkılama" teknikleri kazandırmıştır bu türlere. Su aygırının özel olarak yassılaşmış kuyruğu, dışkılama sırasında hızlı hızlı sallanır. Bu "yelpaze" aracılığıyla kazandığı dışkı serpme yeteneği sayesinde dışkılarını geniş bir alana yayabilir hayvan. Diğer birçok türde ise, anüs civarında oluşan özel salgı bezleri dışkıya, hayvana özgü kuvvetli kokular ekler.</p>

  <p>Yüzün aşırı kızarmasına ya da solmasına yol açan dolaşım bozuklukları birçok hayvanın yüzünde ve kıçında kılların dökülerek deriyi çıplak bırakması sonucu, kolaylıkla fark edilebilir hale gelmiş ve zamanla belirli bir gözdağı işaretine dönüşmüşlerdir. Nefes tutma ve tıslama gibi solunum bozuklukları hırıltı, kükreme ve diğer çeşitli saldırganlık belirten seslere dönüşmüşlerdir. Bir iddiaya göre, sesli işaretlerle haberleşme sisteminin kökeni de budur. Solunum bozukluklarından türeyen bir diğer eğilim de şişinme gösterilerinin evrimidir. Birçok hayvan, tehdit karşısında şişinir ve özel olarak gelişmiş hava torbacıklarını ya da cepleri kullanır bu gösteride (Bu, özellikle solunum sistemlerinin temeli zaten çeşitli hava torbacıklarından meydana gelen kuşlarda rastlanan bir gösteridir).</p>

  <p>Saldırganlıkla ilgili olarak tüylerin dikleşmesi, ibik, yele ve perçem gibi özel bölgelerin ortaya çıkmasına yol açmıştır. Bunlar ve diğer bazı belirli tüy parçaları göze çarpacak niteliktedir. Kıllar uzun ya da serttir. Renkleri, çevredeki kürkle tezat teşkil eder. Saldırganlığı uyanan hayvanın tüylerinin dimdik olması, onun daha iri gözükmesine, renkli kürk parçacıkları ise, daha büyük ve parlak bir görünüş kazanmasına yol açar. Saldırganlık halinde terleme, koku işaretlerinin bir diğer kaynağı haline gelmiştir. Birçok türde bu konuda da diğerlerinde olduğu gibi bu olanaktan yararlanmak için evrimsel eğilimler görülmektedir. Bazı ter bezleri özel, karmaşık koku bezlerine dönüşmüş, bunlar yüz, ayak, kuyruk ve diğer vücut kısımlarına dağılmışlardır.</p>

  <p>Bütün bu gelişimler, hayvanların haberleşme sistemini zenginleştirmiş, ruh hali bildiriminde kullandıkları dili geliştirmeye yaramıştır. Kısacası, saldırıya hazır hayvanın tehditkâr davranışlarım "yüzünden okunur" hale getirmişlerdir.</p>

  <p>Bu, daha hikâyenin yarısı. Şimdiye kadar yalnızca otonom sistemle ilgili işaretlerden söz ettik. Bunların yanı sıra bir de gözdağı veren hayvanın gerilim altındaki kaslarının hareketinden ve duruşundan doğan bir işaretler serisi de vardır. Otonom sistemin bütün yaptığı, vücudu, kasları harekete geçirebilecek gibi hazırlamaktır. Ama ya kaslar? Onlar ne yapar? Saldırıya geçmek üzere kasılmışlar, ama saldırı gerçekleşmemiştir. Bunun sonucu bir süre "saldırgan niyetli" hareketler, çekimser hareketler ve kararsız pozisyonlar görülür kas yapısında. Saldırma ve kaçma arasında kalan vücut, debelenmektedir. "Saldır" emri ağır basar bazmaz, hemen bir karşı emir gelir: "Kaç". Oysa, her kaçış eğilimi, bir saldırı eğilimiyle etkisiz kılınacaktır. Evrim süreci içinde bu genel tedirginlik hali özel gözdağı verme ve sindirme pozisyonlarına dönüşmüştür. Kaçma ya da saldırma niyeti belirten hareketler, biçimsel bir nitelik kazanmış, kararsız debelenmeler ritmik kıvranma ve titremelerle belirlenmiş ve giderek yepyeni bir "saldırganlık işaretleri repertuvarı" oluşmuş ve gelişmiştir.</p>

  <p>Bunun sonucu olarak da birçok hayvan türünün ayrıntılı gözdağı ayinleri ve savaş "dansları" ortaya çıkmıştır. Rakipler türe özgü abartılmış bir "kasılma" içinde, vücutları dimdik ve gerilmiş olarak birbirlerinin çevresinde dolaşırlar. Eğilip kalkarlar, kafa sallarlar, titrerler, vücutlarını ritmik hareketlerle sağa sola sallarlar, kısa, biçimsel koşma hareketlerini tekrarlarlar. Toprağı eşelerler, sırtlarını kabartır ya da başlarını yere yaklaştırırlar. Bütün bu niyet gösterileri önemli haberleşme işaretleri olup, otonom sinir sisteminden kaynaklanan işaretlerle birleşmeleri sonucu hem duyulan saldırganlığın, hem de saldırmayla kaçma istekleri arasında kalan hayvanın çelişkisini çok iyi yansıtırlar.</p>

  <p>Dahası da var. Bir diğer özel işaretler kaynağı da, "oyalayıcı faaliyetler" olarak adlandırılan davranış kategorisidir. Aşırı bir iç çatışmanın yan etkilerinden biri de hayvanın garip ve yersiz bazı davranışlarda bulunmasıdır. Sanki, yapmak istediği her iki şeyi de yapamayan hayvancağız, birikmiş enerjisini bambaşka, sorunun tamamen dışında bir faaliyetle boşaltmaya çalışmaktadır. Kaçma isteği, saldırmasını, saldırma isteği de kaçmasını engellemekte, hayvan da duygularını bambaşka bir şeye yöneltmektedir. Birbirlerine gözdağı vermekte olan iki rakibin birdenbire büyük bir kasıntı içinde, başlanan fakat yarım bırakılan bir yemek yeme faaliyetine geçtikleri, sonra yine aniden geri dönüp tehditkâr tavırlarını takındıkları bilinmektedir. Ya da kaşınıp temizlendikleri, sonra tipik gözdağı hareketlerine devam ettikleri olur. Bazı türlerde bu "oyalayıcı faaliyetler" yuva yapma biçimini alır. Yerde gördükleri veya yuva yapımında kullanabilecekleri bir malzemeyi alıp, hayali bir yuvaya bırakırlar. Diğerleri "saniyelik bir uyku"ya dalmak üzere esneyip gerinerek uyku pozisyonuna geçerler.</p>

  <p>Bu "oyalayıcı faaliyetler" hayli tartışmalı bir konudur. Bir iddiaya göre bu hareketleri "yersiz" olarak adlandırmayı doğrulayacak hiçbir nesnel kanıt yoktur. Hayvan yemek yiyorsa acıktığı içindir, kaşınıyorsa kaşınma ihtiyacı duyduğundandır. Bir hayvanın gözdağı verirken "oyalayıcı faaliyet" olarak nitelenen yemek yemesinin açlıktan ileri gelmediğini kanıtlamanın olanaksız olduğu öne sürülmektedir. Ancak bütün bunlar masa başı eleştirileri olmaktan ileri gidemez. Çeşitli hayvan türlerinde saldırgan niyetli karşılaşmaları izlemiş ve incelemiş olan herkes bu iddiayı "saçma" olarak niteleyecektir.</p>

  <p>Bu karşılaşmalarda öylesine bir ciddiyet ve dram hali vardır ki, bir an için bile olsa rakiplerden birinin, her şeyden vazgeçip sırf yemek için yemek yemesi ya da uyumuş olmak için uyuması düşünülemez.</p>

  <p>"Oyalayıcı faaliyetlerin ortaya çıkış nedenleriyle ilgili akademik tartışmalar devam ededursun, bu konuda kesin olarak bilinen bir şey varsa, o da işlevlilik açısından bu hareketlerin bir diğer tehdit işaretleri kaynağı olduğudur. Birçok hayvan türünde bu hareketler hemen göze çarpmaları için ve gösteriş yapmak amacıyla olağanüstü abartılmıştır.</p>

  <p>Öyleyse bütün bu faaliyetler, yani otonom sinir sistemine bağlı işaretler, "niyet" hareketleri, yersiz pozisyonlar ve "oyalayıcı faaliyetler", ayinleştirilmiş ve hep birlikte hayvanların kolayca anlaşabilmelerine yarayan bir işaretleşme repertuvarı meydana getirmişlerdir. Çoğu karşılaşmalarda bu işaretler, rakiplerin sorunu saç saça baş başa girişmeden çözümleyebilmeleri için yeterli olmaktadır. Ancak bu sistemin çalışmadığı durumlarda, örneğin kalabalıkta, gerçek dövüş yer almakta ve işaretler yerini fizik saldırının amansız mekanizmasına bırakmaktadır. O zaman dişler, ısırmak, koparmak; kafa ve boynuzlar, toslamak, şişlemek; vücut, vurmak, itmek; bacaklar, tırmalamak, tekmelemek; eller, tutmak, sıkmak ve kuyruk da dövmek için kullanılır. Gene de bir rakibin diğerini öldürmesi çok ender rastlanan olaylardandır. Avları için özel öldürme teknikleri geliştirmiş türler bunları kendi türlerinden biriyle dövüşürken hemen hiçbir zaman uygulamazlar (Bu konuda ciddi yanlışlara düşülmüştür. Bunun nedeni de genellikle ava saldırmayla rakibe saldırma davranışları arasında bir benzerlik öne süren yanlış bir varsayımdan yola çıkılmış olmasıdır. Oysa, bu iki davranışın ne amaç, ne de uygulanma bakımından hiçbir ilgisi yoktur). Düşman yeterince bastırıldığında, bir tehdit olmaktan çıkar ve koyverilir. Artık onun için fazla enerji tüketmenin anlamı yoktur ve (daha fazla dövülmeden ve öldürülmeden) gitmesine izin verilir. Bütün bu kavgacı faaliyetlerin bizim türümüzdeki biçimlerini ele almadan önce, hayvanlarda saldırganlıkla ilgili bir diğer konuya eğilmek gerekecek. Bu da yenilmekte olanın davranışıdır. Taraflardan biri dövüşün kendi aleyhine gelişmekte olduğunu sezer sezmez, bir an önce savuşmanın yollarını aramaya başlar doğal olarak. Ama, bunu her zaman, kolaylıkla yapması mümkün olmaz. Kaçış yolu engellenmiş olabilir ya da birbirine sıkıca bağlı bir topluluğun üyesi ise, kazanmakta olanın etki alanı dışına çıkması önlenir. Her iki durumda da galip gelmekte olana, artık tehdit edici niteliğini yitirdiğini, daha fazla dövüşmeye niyeti olmadığını göstermeli, yani bunu belirten bir işaret vermelidir. Eğer işaret vermeyi ciddi bir yara alana ya da iyice bitkin düşene kadar geciktirirse, galip zaten görünüşünden bunu anlayacak, onu rahat bırakıp gidecektir. Ama, eğer durumu bu kadar kötüleşmeden yenilgiyi kabul ettiğini belirten bir işaret verirse, daha fazla cezalandırılmaktan kurtulacaktır. Bu işaret, türlere özgü pes etme gösterisiyle verilir. Bu gösteriler saldırganı yatıştırır ve süratle saldırmaktan vazgeçmesini sağlayıp anlaşmazlığın bir an önce çözümlenmesine önayak olur. Çeşitli şekillerde ortaya çıkan bu gösterileri temelde ikiye ayırmak mümkündür: Saldırganlık uyandırıcı işaretlerin artık verilmemesi ya da saldırgan olmayan işaretlerin verilmeye başlanması. Bunlardan birincisi, kazanmakta olanı yatıştırmaya yarar; İkincisi ise, galibin içinde bulunduğu ruh halini başka bir şeye dönüştürmek amacını güder. Pes etmenin en kaba şekilde ifadesi kesin bir hareketsizliktir. Saldırganlık şiddetli bir hareket serisine yol açtığından, durgunluk, rakibin artık saldırgan olmadığının en kesin belirtisidir. Çoğu kez durgunlukla beraber diz çökme ya da çömelme görülür. Saldırganlık halinde vücudu olabildiğince büyük göstermek söz konusu olduğundan, bunun karşıtı olan çömelmekle galip yatıştırılmaya çalışılır. Rakipten yüz çevirmek de yüzden saldırının tam tersi olması bakımından yararlı olabilecek bir diğer işarettir. Tehditkâr olmayan daha birçok davranış benimsenir. Başı alçaltmak türe özgü bir gözdağı verme biçimi ise, başı yukarı kaldırmak önemli bir yatıştırıcı unsur olabilir. Saldırganın tüyleri dikleşmişse, tüylerini indirmesi de yardımcı olabilir. Çok sık rastlanmamakla birlikte, bazı durumlarda kaybetmekte olanın pes ettiğini belirtmek için vücudunun kolaylıkla yaralanabilecek bir kısmını saldırgana teslim ettiği görülür. Örneğin, bir şempanze boyun eğdiğini belirtmek için rakibine, kolaylıkla ısırabileceği elini uzatır. Bu yalvarış ifadesi, saldırgan bir şempanzenin hiçbir zaman böyle bir davranışta bulunmayacağını bilen galip şempanzeyi yatıştırmayı mümkün kılar.</p>

  <p>Yatıştırma işaretlerinin ikinci kategorisi yeni bir ruh hali yaratmaya aracılık eden işaretlerdir. Boyun eğen hayvan, rakibine, saldırgan olmayan bir harekete davet edici işaretler göndermekte, saldırgan hayvan bu işaretleri algıladıkça da dövüşü sürdürmek için duyduğu istek azalmaktadır. Bu, üç ana yoldan sağlanır. En sık başvurulan yeni bir ruh hali yaratma işareti, çocukça bir yemek dilenme pozisyonu benimsemektir. Zayıf hayvan kendi türünün yavrularına özgü pozisyonda çömelip, galipten yiyecek dilenir. Bu, özellikle erkekle dövüşen dişilerin başvurdukları bir taktiktir.</p>

  <p>Çoğu zaman çok iyi sonuç verir ve erkek, kursağındakileri boşaltarak dişiye yemek sağlar. Dişi de bunu yiyerek bu yemek dilenme ayinini tamamlar. Böylece erkek, bir büyük, bir koruyucu davranışı benimsemiş olur, saldırganlıktan vazgeçer ve çift barışır. Bu kur yapma dönemi besleme faaliyetlerinin temelini teşkil eder ve özellikle çift kurma sırasında erkeğin hayli saldırgan olduğu kuşlarda görülür. Bir diğer yeni ruh hali yaratma faaliyeti de yenik düşmekte olan hayvanın türünün dişisine özgü çiftleşme pozisyonuna geçmesidir. Yenik düşmekte olan hayvan cinsiyeti ve cinsel durumu ne olursa olsun, birden dişiye özgü domalma pozunu alır. Birdenbire böyle bir gösteride bulunması, saldırganda cinsel duygular uyandırdığından, saldırganlığı durulur. Bu durumlarda kazanmakta olan erkek (ya da dişi), boyun eğen erkek (ya da dişiye) biner ve çiftleşme benzeri hareketler yapar.</p>

  <p>Yeni ruh hali yaratmanın üçüncü biçimi, tımar etmeye ya da edilmeye çağrıdır. Hayvan dünyasında toplumsal ya da karşılıklı temasın önemli bir yeri vardır ve bu faaliyet, toplum hayatının sakin, barış halinde bulunduğu dönemlere özgüdür. Zayıf hayvan da galibi kendisini tımar etmeye çağırır ya da onu tımar etmek için izin istediğini belirten işaretler yapar. Bu yola sık sık başvuran maymunlar bu işaretlerin yanı sıra, özel bir yüz ifadesi de takınırlar: Hızlı hareketlerle ağız şapırdatırlar. Bu ifade normal tımar töreninin bir aşamasının ayinleştirilmiş şeklidir. Bir maymun diğerini tımar ederken, ağzıyla onun vücudundaki deri parçalarını, çer-çöp ve pisliği ayıklar ve bunu yaparken de dudaklarını şaklatır. Bu ağız şapırdatma hareketlerini abartıp hızlandırmakla, zayıf hayvan bu görevi yapmaya hazır olduğunu işaret etmektedir ve çoğu kez saldırıcıyı yatıştırıp onu tımarlanmaya razı etmeyi başarır. Bir süre sonra galip hayvan, bu tımar edilme faaliyetiyle öylesine uyuşur ki, mağlup hayvan savuşup kaçar.</p>

  <p>İşte hayvanların saldırganlık düzenini meydana getiren tören ve araçlar bunlardır. "Öldüresiye dövüşme" deyimi aslında et yiyicilerin amansız avlanma taktiklerini niteler. Oysa, zamanla bütün hayvan dövüşlerini kapsayan bir genellemeye dönüşmüştür. Bu, tamamen yanlış bir düşüncedir. Bir tür, yaşamını sürdürmeye niyetliyse, kendi cinsinden hayvanlan öldürmesi kadar ters bir tutum olamaz. Tür içi saldırganlıkların kısıtlanması ve denetlenmesi zorunludur. Türün avlanma silahları ne kadar kuvvetli ve amansızsa, tür içi çatışmaları önleyici tedbirlerin de o kadar sıkı ve sağlam tutulması gerekir. Hiyerarşik ve toprağa ilişkin çatışmaların "orman kanunu" budur. Bu kanuna uymayan türler çoktan ortadan silinmişlerdir.</p>

  <p>Ya bizim türümüzün bu konuda durumu ne oluyor? Bize özgü gözdağı ve yatıştırma işaretleri nelerdir? Dövüş yöntemlerimiz nelerdir? Nasıl denetleriz bu yöntemleri?</p>

  <p>Saldırganlığın uyanması ile bütün hayvanlarda görülen fizyolojik kargaşa ve kas sistemindeki gerilim bizde de baş gösterir. Diğer birçok tür gibi, biz de "oyalayıcı faaliyetlerde başvururuz. Bazı açılardan diğer türlere kıyasla bu belli başlı ifadeleri güçlü işaretler olacak gibi geliştirememişizdir. Örneğin, rakibimizi sindirmek için tüylerimizi dimdik etme yeteneğine sahip değilizdir. Büyük bir şok geçirdiğimizde bunu yapabilsek de, (tüylerim diken diken oldu), bir işaret olarak fazla önem taşımaz. Diğer açılardan ise hayli başarılı olduğumuzu söyleyebiliriz. "Diken diken" olmamızı engelleyen çıplaklığımız, etkili kızarma ve sararma işaretleri vermemizi sağladığından bir bakıma yararlı olmaktadır. "Sinirden bembeyaz", "kızgınlıktan kıpkırmızı", "korkudan sapsarı" oluruz. Burada dikkat edilmesi gereken beyazlıktır: Vücutta bir faaliyetin var olduğuna işaret eder. Beraberinde saldırganlık belirten diğer hareketler de görülüyorsa, önemli bir tehlike işaretidir. Korku yaratan işaretlerle birleştiğinde panik uyandırır karşı tarafta. Hatırlanacağı gibi "beyaz", sempatik sinir sisteminin, "vur" emrini veren sistemin işaretidir ve hafife alınmaya hiç gelemez. Öte yandan, kızarma daha önemsizdir. Parasempatik sistemin var gücüyle karşı-saldırıya geçtiği ve sempatik sistemin baskısının azaldığının işaretidir. Kızgınlıktan yüzü kızarmış rakibimizin, beti benzi atmış, çenesi kenetlenmiş rakibimize kıyasla, saldırıya geçme olasılığı daha azdır. Kırmızı surat dizginlenmiştir ama beyaz surat atlamaya hazırdır. Her ikisi de tehlikelidir tabii, ama beyaz suratın derhal yatıştırılmadığı ya da karşı-gözdağı verilmediği takdirde saldırması çok daha olasıdır.</p>

  <p>Aynı çizgide, sık sık ve derin solumak da bir tehlike işaretidir ama, düzensiz hırıltılara dönüştüğünde, etkisi azalır.</p>

  <p>Ağzı kurumuş bir saldırganla salyaları akan bir saldırgan arasındaki fark da birincisinin hemen saldırıya hazır olması, İkincisinin saldırısının ise dizginlenmiş bulunmasıdır. İşeme, dışkılama ve bayılma daha geç, büyük bir gerilimi izleyen şok dalgasının uyanmasıyla ortaya çıkar.</p>

  <p>Saldırma ve kaçma istekleri aynı anda, aynı şiddetle ortaya çıktığında, türümüze özgü bazı "niyet" hareketleri yapar, "yersiz" davranışlarda bulunuruz. Bunların en bilineni, yumruğumuzu sıkıp havaya kaldırmaktır. Bu hareket iki ayrı biçimde ayinleştirilmiştir. Rakipten hayli uzakta, ona vuramayacak kadar uzakta iken sıkarız yumruğumuzu. Dolayısıyla işlevi mekanik olmaktan çıkmış, görsel bir işarete dönüşmüştür (Giderek kolun bükülüp yana doğru uzatılmasıyla komünist rejimlerin benimsediği bir meydan okuma işareti olmuştur). Kolun dirsekten aşağı bölümünü vuracakmış gibi ileri geri sallamakla daha da "ayinleştirilen" bu hareketin bir diğer uzantısı da yumruk sallamaktır. Mekanik olmaktan çıkıp, görsel bir görev yüklenmiştir bu rakipten yeterince uzakta yapılan "vurma" hareketleri.</p>

  <p>Bunlarla birlikte bütün vücutta kesik kesik yaklaşma niyeti belirten ileri atılmalar görülür, ancak bunlar da fazla yaklaşmayı önlemek üzere denetlenmektedir. Ayaklar hırsla yere vurulur, havaya kalkan yumruğun yakındaki bir nesne üzerine inmesi mümkündür. Diğer hayvanlarda sık sık rastlanan bu son hareket, "yön değiştirme faaliyeti" olarak adlandırılır. Saldırganlık uyandıran nesne, yani rakip, doğrudan saldırılamayacak kadar ürkütücü olduğundan saldırganlık hareketleri bir başka nesneye, ürkütücü olmayan bir nesneye, örneğin, zararsız bir seyirciye (hepimizin başına gelmiştir böylesi), hatta cansız bir nesneye yöneltilmektedir. Bu yollardan ikincisi seçildiğinde nesne, genellikle yumruğun şiddeti altında ezilir, parçalanır.</p>

  <p>Karı koca kavgalarında kadının yere atıp kırdığı vazo, aslında kırık bir vazo değil, kocanın paramparça edilip dağıtılan kafasıdır. Şempanze ve gorillerde benzeri bir gösteri, çevrelerindeki dalları, yaprakları kırıp koparmak, etrafı tahrip etmek şeklini alır. Bu da önemli etkisi olan bir harekettir.</p>

  <p>Bütün bu saldırganlık gösterilerinin beraberinde getirdiği ve uzmanlaşmayla ulaşılan önemli bir unsur, gözdağı vermek için takınılan yüz ifadeleridir. Bu ifadeler, konuşma biçiminde gelişen sesli işaretlerimizle birlikte içinde bulunduğumuz saldırganca ruh halini karşımızdakine kesinlikle iletme metodumuzdur. Geçen bölümde belirttiğimiz gibi, gülümsemenin türümüze özgü bir ifade biçimi olmasına karşılık, saldırganlık belirten yüz ifadelerimizi, geliştirilmiş olsalar da diğer maymunlarla paylaşırız (kızgın ya da korkmuş maymunun içinde bulunduğu ruh halini bir bakışta anlayabiliriz ama dostluk ifadesini ancak zamanla öğrenebiliriz). Kurallar basittir: Saldırma isteği, kaçma isteğine baskın çıktıkça yüz hatları öne doğru toplanır. Bunun aksi söz konusu olduğunda, yani korku ağır bastığında, yüz hatları geriye çekilir. Saldırı yüzü, kaşların çatılması, alnın düzgün olması, ağız köşelerinin de öne doğru toplanması ve dudakların sıkıca büzülmesiyle ifade edilir. Korkunun hâkim olmaya başlamasıyla da korku-tehdit yüzü ortaya çıkar. Kaşlar yukarı kalkmış, alın kırışmış, ağız kenarları geriye çekilmiş ve dudaklar açılarak dişler ortaya çıkarılmıştır. Bu ifadeyle birlikte aşırı saldırganlık bildirdiği kanısını uyandıran bazı jestler yapılır. Bu nedenle alın kırıştırmak, diş gıcırdatmak "ürkütücü" işaretler olarak algılanagelmiştir. Oysa, aslında korku işaretleridirler. Vücudun karşısındakini sindirmek için giriştiği hareketler devam etmekteyken, yüz daha erken davranıp korkunun da tabloya girmekte olduğunu yansıtmaya başlamıştır. Yüzdeki ifade hâlâ tehditkârdır kuşkusuz ve hafife alınmamalıdır. Eğer korku tamamen hâkim olmuş olsa, yüzdeki gerilme kaybolur ve bunu gören rakip de kavgayı bırakır, çeker giderdi.</p>

  <p>Bütün bu yüz ifadelerini, diğer maymunlarla paylaşırız. Bu, özellikle büyük bir şebekle karşılaştığınız takdirde unutmamanız gereken yararlı bir bilgidir. Kültürel gelişimle icat ettiğimiz dil çıkarma, yanak şişirme, nanik yapma, yüz hatlarını abartılmış bir şekilde büzüp burmak gibi bazı ifadeler, tehdit repertuvarımıza sonradan eklenmiştir.</p>

  <p>Birçok kültürde vücudun diğer uzuvlarını da içine alan gözdağı ya da hakaret işaretleri görülür. Saldırganlık niyeti belirten hareketler (kızgınlıktan ter ter tepinmek) biçimselleşmiş ve ortaya çeşitli savaş dansları çıkmıştır. Burada görevleri, düşmana gösteri yapmaktan ziyade, toplumda düşmana karşı güçlü ve ortak saldırganlık hisleri uyandırmaktır.</p>

  <p>Öldürücü yapay silahların geliştirilmesi sonucu, çok tehlikeli bir tür haline geldiğimizden, bunu dengeleyecek çok sayıda yatıştırıcı işaretler de geliştirmiş olmamız doğaldır. Diğer maymunlar gibi çömelerek ve feryat ederek boyun eğdiğimizi belirtiriz. Bunların yanı sıra daha birçok itaat gösterisi benimsemişizdir. Çömelme, galibin ayağına kapanma, secdeye gelme şeklinde gelişmiştir. Daha ılımlı ifadeleri diz çökmek, baş eğmek, diz kırmak (reverans yapmak)tır. Bu işaretin temel unsuru, vücudun hâkim kişiye kıyasla daha alçaltılmasıdır. Oysa, gözdağı vermek istediğimizde, olabildiğince uzun ve büyük görünmek için kabarırız. Dolayısıyla itaatkâr davranış, bunun tam tersiyle, küçülerek ve kısılarak ifade edilir. Bu davranışı rasgele yapmak yerine, her biri özel anlam taşıyan belirli hareketleri belli bir biçimde sıralamışlardır. Selamlama hareketini ele alalım: Selamlama, özellikle kültürel işaretlerimizin kalıplaşma sonucu başlangıçta taşıdıkları anlamdan ne kadar uzaklaşabileceklerini göstermesi bakımından ilginçtir. Asker selamını ilk bakışta saldırgan bir harekete benzetmek mümkündür. Vurmak üzere kol kaldırmanın bir işarete dönüşmüş biçimini andırır. Aradaki fark, elin yumruk biçimini almamış ve baştaki kaskete ya da şapkaya yönelmiş olmasıdır. Ve bu da şapka çıkarma hareketinden (ki vücudu alçaltma gösterisinin bir bölümüdür) geliştirilmiş bir davranıştır.</p>

  <p>Başlangıçtaki kaba maymunca çömelmenin, baş eğme gibi daha ince bir hareket yolunda gelişmesi de ilginçtir. Buradaki ana unsur gözlerin aşağı indirilmesidir. Gözleri rakibin gözlerine dikmek, açıktan açığa saldırganlık belirten tipik bir harekettir. En korkutucu yüz ifadeleri arasındadır ve genellikle kavgacı bir tavırla birlikte uygulanır (Çocukların oynadıkları "kim gözünü daha geç kırpacak" oyununun ve basit bir merakla bir yabancıya bakan çocuğa "dikme gözünü, ayıptır" denilmesinin nedeni de budur). Baş eğme hareketi artık eskisi kadar belirgin olmasa bile, yüzün eğilmesi her zaman var olan bir unsurdur. Örneğin, bir hükümdarın maiyetindeki erkekler, bu hareketi sık sık tekrarladıklarından vücudu belden kırarak eğmek yerine, boyundan kırarak, hükümdarı sadece başlarıyla selamlamak yoluna gitmişlerdir. Gene de yüz (yani gözler) eğilmektedir.</p>

  <p>Resmiyet gerektiren karşılaşmalarda ise, "göz dikme"nin karşıtı davranış, bakışlarımızı o kişiden başka bir şeye çevirmek şeklinde uygulanır. Ancak gerçekten saldırganlık besleyen birisi gözlerini gözlerinize dikip ayırmadan bakar. Gündelik yüz yüze konuşmalarınızda, konuşmakta olduğumuz kişinin yüzüne ancak cümle ya da "paragraf" sonunda bir göz atarız. Söylediklerimize gösterdiği tepkiyi anlamak içindir o da. Profesyonel bir konuşmacının, gözlerini kürsüden, salonun duvarlarından ve boşluktan ayırıp doğrudan doğruya dinleyicilerine bakmayı öğrenebilmesi hayli zaman alır. Hâkim durumda olmasına rağmen -koltuklarının güvenliğine gömülüp- ona gözlerini dikenler sayıca o kadar çoktur ki elinde olmaksızın ilkel bir korku duyar. Ancak uzun tercübelerden sonra bu korkuyu yenebilecektir. Sahneye çıkan oyuncunun korku ile karışık heyecanı da karşısındakilerin saldırganlık anlamına gelen bir ifadeyle, gözlerini dikip ona bakmalarındandır. Verdiği oyunun niteliği ve nasıl değerlendirileceği, oyuncuyu elbette ki endişelendirmektedir. Ama, kitle halinde tehditkâr bir göz dikişle karşılaşmak daha zordur (Burada da, merak ifadesi taşıyan bir bakış, bilinç altında, tehdit taşıyan bir bakışla karışmıştır). Gözlükler (güneş gözlükleri de dahil) bakışı maksatlı olmasa da yapay olarak büyüttüğünden yüze saldırgan bir görünüm verirler. Gözlüklü birine bakarken, etkisi artmış bakışları altında eziliriz. Yumuşak huylu kişilerin ince çerçeveli ya da çerçevesiz gözlükleri tercih ettikleri görülür. Böylelikle bilinçsiz de olsa, karşılarındakini bakışlarıyla ürkütmeksizin daha iyi görebilme olanağı kazanır ve karşı-saldırganlık uyandırmamaya çalışırlar. Dik bakmanın tam karşıtı davranış, gözleri ellerle kapamak ya da başı, kolun dirsekten kırılmasıyla yapılan yuvaya yerleştirmektir. Gözlerini, karşısındakinin gözlerine dikmemek için başvurulan bir diğer yol da gözleri kapamaktır. Bazı kişilerin yabancılarla konuşurken, sık sık ve zorla gözlerini kapadıkları görülür. Sanki normal göz kırpma reflekslerinin süresini, bakışlarını gizlemek istermişçesine uzatmışlardır. Oysa, yakın dostlarımızla rahat bir konuşma sürdürürken bu davranıştan vazgeçeriz. Bu davranışı, kendi bakışımızdaki "tehditkâr"lığı örttüğü için mi, yoksa yabancının dik bakışından kaçınmak için mi (belki de her iki sebepten) benimsediğimiz kesin olarak bilinmemektedir.</p>

  <p>Rakibi sindirmeye yarayan dik bakış, birçok türde evrimsel bir gelişimle savunma mekanizmaları olan "bakış-noktaları"nın ortaya çıkmasına yol açmıştır. Bazı böceklerin kanatlarında ürkütücü sabit bakışlarla bakan "gözler" vardır. Bunlar yalnız düşmanları saldırdığı zaman ortaya çıkarlar. Kanatlar açılır ve "gözler" düşmanın gözlerine dikilir. Yapılan deneylerle bu "gözler"in olağanüstü ürkütücü bir etkisi olduğu ve düşmanın çoğu kez hayvanı rahat bıraktığı saptanmıştır. Birçok balık ve kuş türleri de bu tekniği benimsemişlerdir. Bizim türümüzde ise ticari amaçla (bilinçli ya da bilinçsiz olarak) bu yola başvurulduğu görülür. Otomobillerde farlar bu biçimde kullanılır; motor kapağının ön çizgisi çatık bir kaşı andırır. Dahası "gözler"in araşma bir seri "metal diş" yerleştirilir çoğu kez. Yollar kalabalıklaştıkça ve otomobil kullanmak bir kavgaya dönüştükçe otomobillerin bu tehditkâr yüzleri daha da geliştirilmiş ve şoförlerine daha bir saldırgan görünüş sağlamışlardır. Bu örneğe kıyasla etkisi daha önemsiz olmakla birlikte, bazı mallara tehditkâr ifadeli isimler verilmektedir: OXO, OMO, OZO, OVO gibi. Yapımcıların böyle bir çağrışımla müşteri kaybetmemelerinin nedeni, isimlerin (tehdit yoluyla da olsa) müşterinin bakışını üzerine çekmeye yaraması ve çektikten sonra da zararsız bir karton parçası olmalarından ötürü saldırgan olmadıklarının anlaşılmasıdır. Burada, dikkati rakip kutuya değil de, o kutuya çekmekten ibaret olan amaç elde edilmiştir.</p>

  <p>Yukarıda zayıf şempanzelerin güçlüye ellerini uzattıklarından söz etmiştik. Biz de dilendiğimiz, yalvardığımız zaman öyle yaparız. Ayrıca, bizlerde bu hareket el sıkışmak biçimini alan bir dostluk ifadesine dönüşmüştür. Dostluk belirten davranışlar, çoğunlukla boyun eğme ifadelerinden çıkmıştır. Bu konuyu daha önce, gülümseme ve gülmeyle ilgili olarak ele almıştık (Söz açılmışken bu iki davranış biçiminin de çekingen gülümseme ve sinirli kıkırdama biçiminde yatıştırıcı araçlar olarak kullanıldıklarına işaret edelim). El sıkışmak, aşağı yukarı aynı toplumsal sınıftan kişiler tarafından karşılıklı uygulanan bir törendir. Kişiler arasında önemli bir toplumsal farklılık olduğunda eğilerek el öpmeye dönüşmüştür (Cinsler ve çeşitli sınıflar arasındaki "eşitlik" arttıkça bu jest ortadan kalkmaya başlamışsa da kalıplaşmış, hiyerarşik hâkimiyetin geçerli olduğu özel durumlarda, örneğin din kurumunda uygulanmaya devam edilir). El sıkışmanın kendi kendine sallanma ya da bel bükme biçimini aldığı da görülür. Bazı kültürlerde bu bir yatıştırıcı selamlama biçimini alırken, diğerlerinde "acındırmak" amacını güder.</p>

  <p>Teslim olma, boyun eğme davranışları çeşitli özellikler gösterir: Boksta havlu atmak, savaşta beyaz bayrak çekmek gibi. Ancak bunları burada ayrıntılı olarak ele almayacağız. Sadece diğer türlere özgü davranışlara benzemeleri açısından ilginç bulduğumuz birkaç basit "yeni ruh hali yaratma" aracını gözden geçireceğiz.</p>

  <p>Hatırlanacağı gibi, saldırgan ya da saldırgan olması muhtemel olan hayvanlarda saldırgan olmayan duygular yaratmak metodu olarak hayvanların çocuksu, cinsel ya da tımarla ilgili davranışlar benimsediklerinden söz etmiştik. Bizim türümüzde çocuksu davranışların itaatkâr yetişkinlerce benimsenmesine en çok kur yapma döneminde raslanır. Birbirine kur yapan çiftlerin "bebekçe" konuştukları görülür. Bu, ana-baba olmak yolunda oldukları için değil, çiftin birbirlerinde yumuşak, koruyucu "anaca", "babaca" duygular uyandırma, dolayısıyla saldırgan duyguları (yani, ürkütücü duyguları) bastırmaya çalışmalarındandır. Kuşlarda görülen kur dönemi besleme örneğiyle, bizim türümüzde sevişenlerin birbirini beslemelerinin diğer dönemlere kıyasla olağanüstü artması arasında da büyük bir benzerlik görülüyor. Hayatımızda başka hiçbir zaman birbirimizin ağzına lezzetli lokmalar vermek ya da durmadan çikolata, şeker ikram etmek için böylesine çaba harcamayız.</p>

  <p>Yeni bir ruh hali yaratmanın cinsel bir yön almasına gelince, buna, saldırganlık söz konusu olduğunda erkek ya da dişi "zayıf"m, erkek ya da dişi "güçlü" karşısında genel bir "dişilik" tavrı takınması biçiminde rastlanır. Bu yatıştırma yöntemine sık sık başvurulsa da, dişinin "domalma"sı, evrim sonucu bu cinsel pozisyondan vazgeçilmesiyle birlikte ortadan kalkmıştır. Artık hâkim erkeğin ritmik kalça hareketlerini okul çocuklarının cezalandırılmasında kullanılan değneğin hareketleri sembolize etmektedir. Öğretmenler bu davranışın gerçek anlamını kavrayıp, maymun atalarına özgü bir çiftleşme ayinini öğrencileriyle tekrarladıklarının bilincine varsalardı, bu cezayı uygulamaya devam etmezlerdi, sanırım. Kurbanlarına acı vermek için onları eğilerek itaatkâr dişi pozuna geçmeye zorlamak şart değildir (Kız öğrencilerin hemen hiçbir zaman bu pozisyonda dövülmemeleri ilginçtir. Aksi halde, hareketin cinsel kökeni çok açıkça ortaya çıkardı). Bu konuda, hayal gücü geniş bir bilginin iddiasına göre, dövmeye hazırlanırken erkek öğrencilere pantolonlarını indirtmek, onlara daha fazla acı vermekten çok, cezayı uygulayanın (hâkim erkeğin) çocuğun dövüldükçe kızaran kıçını, cinsel istekle kızaran dişi maymunların kıçlarını hatırlattığı için görmek istemesindendir. Bu iddiayı bir yana bıraksak da kesinlikle bilinen bir şey vardır: Bu olağanüstü ayin, yeni bir ruh hali yaratıcı, yatıştırıcı bir araç olmak görevini yerine getirmekten çok uzaktır. Zavallı erkek öğrenci, hâkim erkekte alttan alta cinsel istekler uyandırdıkça, ayin daha da uzayacak ve değneğin vuruşu sembolik düzeyde, ritmik kalça hareketlerine dönüştüğünden, çocuk kendini başladığı yerde bulacaktır. Saldırıya cinsel bir yön vererek ondan kurtulmuş, ancak cinsel saldırının sembolik bir biçim alması bu sefer yeni bir saldırıya yol açmıştır.</p>

  <p>Üçüncü yeni ruh hali yaratma aracı, tımarlama, bizim türümüzde küçük, ama önemli bir yer tutar. Tedirgin olduğunu sezdiğimiz kişiyi okşayarak yatıştırmaya çalışırız. Toplumun hâkim tabaka üyesi kişileri, itaatkârlar tarafından bakılıp süslenmek, tımar edilmek için bol bol zaman harcarlar. Bu konuyu ilerideki bir bölümde yeniden ele alacağız.</p>

  <p>"Oyalayıcı faaliyetlere saldırganlığın söz konusu olduğu karşılaşmalarda, hemen her gerilim ve çatışma halinde rastlanır. Diğer hayvanlardan bu konuda ayrıldığımız yön, onlar gibi türe özgü sınırlı "oyalama" örneklerine bağlı kalmamızdır. Bir açmazda kaldığımızda, elimizin altındaki ufak tefeği düzenler, bir sigara yakar, gözlüklerimizi temizler, saatimize bakar, bir yudum bir şey içer ya da ağzımıza bir lokma yiyecek atarız. Bu hareketlerin her biri normal fonksiyonlardır, ancak "oyalayıcı" bir faaliyete dönüştüklerinde bu görevlerini yitirirler. Düzenlediğimiz ufak tefek zaten daha önceki durumlarında yeterince düzenlidir. Karışıklık içinde olmaları gerekmez; bazı hallerde karmakarışık bir şekle sokuldukları da görülür. Gerginlik altında yakılan sigara hiçbir kusuru olmayan ve bir an önce sinirli bir hareketle söndürdüğümüz bir sigaranın hemen ardından yakılıyor olabilir. Bu durumlarda içilen sigara miktarıyla fizyolojik alışkanlıktan ötürü vücudun nikotin ihtiyacının bir gerilim altında artması gibi bir ilişki söz konusu değildir. Dikkatle parlatılan gözlükler zaten yeterince temizdir. Hırsla kurduğumuz saat zaten kuruludur ya da saate göz atsak bile kaç olduğunu kaydetmez beynimiz. İçtiğimiz içkinin susamakla ilgisi yoktur. Ağzımıza yiyecek atmak da acıktığımızdan değildir. Bütün bu davranışlar gündelik yararlılıklarından ötürü değil, gerilimi azaltma çabasıyla girişilen faaliyetlerdir. Toplumsal karşılaşmaların başlangıcında gizli korku ve saldırganlık duygularının su yüzüne çıkmaya başladığı sıralarda bu faaliyetlere sık sık başvurulur. Bir yemek davetinde ya da herhangi bir küçük toplulukta el sıkışılıp, gülümsenip, taraflar karşılıklı olarak birbirlerini yatıştırdıktan sonra derhal "oyalama" sigaralarının, "oyalama" içkilerinin, mezelerin ikramına geçilir. Sinema, tiyatro gibi kalabalık eğlentilerde bile ara verilip seyirciye en sevdiği "oyalama" faaliyetini uygulaması için zaman tanınır.</p>

  <p>Daha şiddetli saldırganlık duygularının gerilimi altında ise, diğer maymun türlerinde rastlanan "oyalama" hareketlerini benimsemeye başlarız, enerji boşaltma yolları daha ilkelleşir. Bu durumlarda şempanzelerin sinirli ve seri hareketlerle kaşındıkları görülür ki bu davranışları normal kaşınma biçimlerinden farklıdır. Çoğunlukla kafalarını, bazen kollarını kaşırlar. Hareketler biçimseldir. Bizde de benzeri "oyalayıcı" süslenme (temizleme) hareketleri görülür. Kafamızı kaşırız; tırnak yeriz; yüzümüzü ellerimizle "yıkarız"; varsa, sakalımızı, bıyığımızı çekiştiririz; saçımızı düzeltiriz; burnumuzu kaşır, karıştırır, çeker ya da sümkürürüz; kulak mememizle oynarız; kulağımızı karıştırırız, çenemizi sıvazlarız; dudaklarımızı yalarız; ellerimizi duruluyormuş gibi ovuştururuz. Büyük bir iç çatışması söz konusu olduğunda giriştiğimiz bu hareketleri, dikkatle bir uzva yöneltmiş gerçek temizleme faaliyetlerinden ayrı, ayinleştirilmiş bir biçimde yaparız. "Oyalayıcı" kafa kaşıma hareketi kişiden kişiye değişse de herkesin kendine özgü, değişmeyen bir kafa kaşıma biçimi vardır. Gerçek temizlenme söz konusu olmadığından dikkati belirli bir bölgeye yöneltmek gerekli değildir. Herhangi bir toplumsal karşılaşmada kendilerini ötekilerden zayıf gören üyeleri ayırt etmek kolaydır: Bunlar "oyalayıcı" nitelikteki kendini temizleme faaliyetlerine sık sık başvururlar. Hâkim durumdaki kişide bu davranışlara hemen hiç rastlanmaz. Görünüşe göre, topluluğun lideri olması gereken kişi sık sık "oyalayıcı" faaliyetlerde bulunuyorsa, bu onun mevkiinin orada bulunan başka kimseler tarafından tehdit edilmekte olduğunu işaret eder.</p>

  <p>Bütün bu saldırganlık ve boyun eğme belirten davranış biçimlerini ele alırken, kişilerin "doğruyu söyledikleri" varsayımından yola çıktık. Oysa, yalan da söylemeleri mümkündür. Yalanı, en çok, kelimelerle söylediğimiz doğrudur. Ancak bu, "davranış yalanlarımızın" önemsiz olduğu anlamına gelmez. Ele aldığımız davranış biçimleriyle "yalan söylemek" zordur ama, olanaksız değildir. Daha önce de değindiğimiz gibi, ana-babanın küçük çocuklarının karşısında böyle bir yola başvurdukları ve tahminlerinden öte bir başarısızlığa uğradıkları bir gerçektir. Ancak büyükler arasındaki haberleşmede "söz"e daha çok önem verildiği için "davranış" yoluyla söylenen yalan daha başarılı sonuç verebilir. Davranışlarıyla yalan söyleyenin şanssızlığı, bu yolda ancak işaretleşme sisteminin belirli bazı unsurlarını kullanabilmesidir. Ama geri kalan unsurlar onu ele verecektir. Davranış yoluyla yalan söylemekte en başarılı olanlar, belirli işaretler üzerinde oynamak yerine, kendilerini yansıtmak istedikleri ruh hali içine sokup ayrıntıları oluruna bırakanlardır. Bu metot büyük bir başarıyla profesyonel yalancılar, örneğin aktörler tarafından kullanılır. Çalışma hayatları sürekli olarak davranış yalanlan söylemekle geçen oyuncular, özel hayatlarında bazen bunun büyük zararlarını görürler. Politikacılarla diplomatlar da olağanüstü oranda davranış yalanları söylemek zorundadırlar, ancak oyuncular gibi toplum tarafından kendilerine "yalan söyleme izni" verilmediğinden, duydukları suçluluk hissi sık sık başarısızlığa yol açar. Ayrıca, yine oyunculardan farklı olarak bu konuda uzun boylu eğitim görmemişlerdir.</p>

  <p>Profesyonel eğitim görmeksizin de biraz çaba sarfetmek ve bu kitaptaki bilgileri değerlendirmek, istenilen etkiyi yaratmak için yeterli olacaktır. Bunu, kendimde birkaç kere, polisle olan karşılaşmalarımda denemişimdir ve bir yere kadar da olsa başarılı olduğumu söyleyebilirim. Boyun eğici davranışlarla yatıştırılmak için güçlü bir biyolojik yatkınlığa sahip olduğumuz kanısına vardıktan sonra, bu eğilimi, yerinde kullanılan işaretlerle "sömürmenin" mümkün olabileceğini düşündüm. Küçük bir trafik hatası yüzünden polis tarafından çevrilen hemen her şoför, ya suçsuzluğunu savunmaya ya da davranışı için mazeretler öne sürmeye başlar. Bunu yaparken kendi topraklarını (otomobili) savunmakta ve toprak konusunda bir rakip olarak ortaya çıkmaktadır. Böylesi, en yapılmaması gereken şeydir. Böylelikle, polisi karşı saldırıya geçmeye çağırmaktadırlar. Oysa bunun yerine zavallı bir boyun eğme gösterisi benimsense, memurun, içinde uyanan yatıştırıcı duyguya karşı koyması zorlaşacaktır. Aşağılık ve aptalca bir şekilde suçu olduğu gibi kabullenme, polisi birdenbire hâkim duruma geçirecek ve dolayısıyla saldırması çok güçleşecektir. Sizi durdurmasındaki beceriklilikten, verdiği bu isabetli karardan ötürü hayranlığınızı ve müteşekkir olduğunuzu belirtmelisiniz. Ama, kelimeler yeterli değildir. Beraberinde uygun bir tavır takınmalıdır. Gerek vücudun duruşu, gerekse yüz ifadesi, duyulması gereken itaat ve korkuyu yansıtmalıdır. Hepsinden önemlisi, derhal arabadan çıkılmalı ve polise yaklaşılmalıdır. Onun sizin yanınıza gelmesini beklemeyin, aksi halde kendisini yolundan çevirmiş, dolayısıyla tehdit etmiş olursunuz. Ayrıca, arabanın içinde kalırsanız kendi yerleşme bölgenizi bırakmamış olursunuz. Oysa, arabadan uzaklaşmak sizin toprak üzerindeki iddianızı ve dolayısıyla sizi zayıflatacaktır. Bunlardan başka, arabanın içinde oturmak, pozisyon olarak hâkimiyet ifade eder. Oturma pozisyonunun gücü bizim davranışlarımızda çok önemli yeri olan bir unsurdur. "Kral" ayaktayken kimse oturamaz; kral ayağa kalktığında herkes kalkar. Bu, boyun kısalmasıyla itaat, saldırganlıkla dikey durma arasındaki ilişkiyi belirten genel kurala özel bir istisna teşkil eder.</p>

  <p>Böylelikle, otomobilden çıkmakla hem yerleşme bölgeniz üzerindeki haklardan, hem de hâkimiyet ifade eden oturma pozisyonundan vazgeçmiş, dolayısıyla da durumunuzu; itaat belirten hareketleri geçerli kılacak gibi zayıflatmış olursunuz. Ancak, ayağa kalktığınızda da dimdik durmamak, hafif kamburlaşarak başı biraz öne eğmek yerinde olur. Ses tonu, kullanılan kelimeler kadar önemlidir. Yüzde endişe belirtileriyle göz göze gelmeme çabalarının da büyük faydası vardır; buna birkaç "oyalayıcı" tımarlama hareketi eklemek yerinde olur.</p>

  <p>Ne var ki, direksiyon başında bulunmak, şoförde yerleşme bölgesini savunucu, saldırgan bir ruh hali yaratacağından, bu durumda "yalan söylemek" çok zordur. Kişinin konuşma dışı davranış işaretleri konusunda olağanüstü pratik bilgi ya da hayli tecrübe sahibi olması gerekir. Gündelik hayatınızda kendinize hâkim olamayacak bir yaradılışta iseniz, böyle bir oyun, önceden hazırlıklı olsanız bile, fiyasko verebilir. Bu durumda cezayı ödemek yoluna gitmeyi tercih edin.</p>

  <p>Bu bölümün dövüşçü davranışları konu almasına rağmen, şimdiye dek sadece fizik dövüşten kaçınma metotlarını inceledik. Durum iyice kötüleyip, fizik dövüş kaçınılmaz bir hal alınca, çıplak maymun (elinde silah yoksa) diğer maymunlardan farklı bir davranış benimser. Diğer maymunların en önemli doğal silahları dişleriyken bizimkisi ellerimizdir. Onların tutup ısırdıklarını bizler tutup sıkar ya da yumruklarız. Silahsız dövüşte ısırmanın önemli olduğu tek dönem, çocukluk çağıdır. Bunun nedeni de çocukların kol ve el kaslarının yeterince gelişmiş olmamasıdır. Yetişkinler-arası silahsız dövüş bugün birçok biçimsel değişmelerden geçmiş olarak karşımıza çıkmakta: Güreş, judo, boks gibi. Ancak başlangıçtaki anlam ve nitelikte silahsız dövüş yok denecek kadar az. Dövüş gerçeğe dönüştüğünde derhal şu veya bu biçim bir yapma silah çıkar ortaya. Bu silahların en ilkel olanları ya atmak için kullanılan ya da vuruş gücünü ve menzilini artırmak için kolun uzantısı şeklinde olanlardır. Özel durumlarda şempanzelerin de saldırılarını bu noktaya kadar geliştirdikleri görülmüştür. Yarı özgür durumdaki şempanzelerin yerden aldıkları bir dalı, içi saman dolu bir leopara var güçleriyle vurdukları ya da taş toplayıp bir su birikintisinin karşı tarafındaki yoldan geçenlere fırlattıkları görülmüştür. Ancak bu metotları doğal ortamlarında kullanıp kullanmadıklarını kesinlikle bilemiyoruz. Kendi cinslerine karşı kullandıkları konusunda ise elimizde hiçbir delil yoktur. Gene de bu bilgiler bizlerin silah kullanmaya nasıl başladığımız konusunda aydınlatıcı olmaktadır. Yapma silahlar önceleri diğer türlere karşı kendini korumak ya da avlanmak amacıyla geliştirilmiştir. Tür içi çatışmalarda kullanılmaları, ikinci derecede bir eğilim olarak belirmiştir. Ama, gene de silahlar bir kere ortaya çıktıktan sonra, herhangi bir acil durumda, fazla düşünülmeksizin el atılan bir araç haline gelmişlerdir.</p>

  <p>En basit yapma silah, katı, sert, biçimi değiştirilmemiş doğal bir nesnedir, bir taş ya da tahta parçası gibi. Bu nesnelerin basitçe geliştirilmeleriyle, atmak ve vurmak gibi; kaba saldırı hareketleri de mızraklamak, kırbaçlamak, bıçaklamak gibi bir gelişim göstermiştir.</p>

  <p>Davranış eğilimin ikinci önemli unsuru, saldırgan ile düşmanın arasındaki mesafenin uzatılmasıdır ki, bu konudaki başarımız sayesinde topyekûn ortadan kalkmamıza pek az bir şey kalmıştır. Mızraklar bir mesafe katetseler de menzilleri bir hayli sınırlıdır. Ok daha iyi olmakla birlikte, burada da hedefe isabet oranı düşüktür. Ateşli silahların ortaya çıkmasıyla dramatik bir başarı sağlanmış, ama gene de durulmamış, uçaklardan atılan bombalarla menzil iyiden iyiye genişlemiş, giderek arazi roketleriyle saldırıcının "yumruğu" olağanüstü uzaklığa ulaşabilmiştir. Bunun sonucu olarak da amaç rakiplerin yenilmesi olmaktan çıkıp ayırt etmeksizin yok edilmesine dönüşmüştür. Daha önce de açıkladığımız gibi, biyolojik düzeydeki tür içi saldırganlıkların amacı düşmanı öldürmek değil, sindirmektir. Yenik düşen, hayatına son verecek darbeleri atlatır, çünkü ya dize gelmiş ya da kaçmıştır. Her iki halde de saldırganlık sona erer; sorun çözümlenir. Ama, kazanmakta olan tarafın, yenilen tarafın yatıştırıcı işaretlerini göremeyecek kadar uzakta olduğu durumda saldırı, olanca şiddetiyle devam eder. Dövüşe son vermek için ya düşmanın önümüze diz çöküşünü ya da kaçıp gidişini gözlerimizle görmemiz gerekir. Oysa, çağdaş saldırganlığın erişilmez uzaklığında bunları görmek imkânsızdır ve bu yüzden de hiçbir hayvan türünde rastlanmayan bir topyekûn katliam sürüp gitmektedir.</p>

  <p>Ne gariptir ki, "kendi kendini mahvetmek" olarak niteleyebileceğimiz bu davranışı destekleyip yardım eden de türümüze özgü bir evrimden geçen "işbirlikçi" niteliğimiz olmuştur. Bu önemli özelliğimiz, av peşinde koştuğumuz dönemde çok yararlı olmuşsa da şimdi bize karşı cephe almıştır. Karşılıklı dayanışmaya olan eğilimimiz tür içi saldırganlıklarda kitleyi ayaklandırmak için kullanılmaya başlanmıştır. Av sırasındaki bağlılık, dövüşte bağlılığa dönüşmüş ve savaş doğmuştur. Yine de gariptir ki, kendi cinsimizden olanlara yardım etme güdüsünün geçirdiği evrim, savaşın yarattığı bütün faciaların çıkış noktasıdır. Öldürücü çeteleri, kitleleri, orduları doğuran da bu dayanışma isteğidir. Karşılıklı yardımlaşma olmadığında bütün bu topluluklar beraberliklerini yitirecekler ve saldırganlık gene başlangıçtaki "kişisel" niteliğine dönecektir.</p>

  <p>Geçirdiğimiz uzmanlaşmış av-öldürücü evrim sonucu otomatik olarak rakip-öldürücü bir nitelik kazandığımız, doğal bir içgüdüyle rakiplerimizi öldürdüğümüz öne sürülmüştür. Oysa, yukarıda da açıkladığımız gibi, veriler bunun aksini kanıtlamaktadır. Hayvan, öldürmek değil, yenmek ister. Saldırganlığın amacı yok etmek değil, hâkim olmaktır ve bu konuda diğer türlerden temel bir farklılık gösterdiğimiz söylenemez. Değişik bir çizgide gelişmemiz için de bir sebep yoktur. Olan şudur: Saldırının uzaktan yapılması ve gruptaki dayanışmanın haince birleşimi sonucu dövüşe katılan kişilerin gözünde başlangıçtaki amaç, seçilemeyecek gibi bulanıklaşmıştır. Artık düşmana hâkim olmaktan çok, yoldaşlarına yardım etmek için saldırılmakta ve doğuştan var olan yatıştırılma yatkınlıklarına, ortaya çıkmaları için hemen hiç olanak tanınmamaktadır. Bu bahtsız gelişim, bugün değilse bile, yakın bir gelecekte türün yok olmasına sebep olabilecek niteliktedir.</p>

  <p>Bu ikilemin "oyalayıcı" kafa kaşıma faaliyetini hayli artırması doğaldır. Sık sık öne sürülen çare büyük ölçüde karşılıklı silahsızlanmadır. Ancak, bunun başarılı olabilmesi, gelecekte, savaşların yakından ve teke tek yapılmasına ve otomatik, dolaysız yatıştırıcı işaretlerin yeniden değer kazanmasına bağlıdır ki, bu çok uzak bir olasılıktır. Diğer bir çözüm yolu ise çeşitli toplumsal grupların üyelerini "vatanseverlik" duygularından arındırmaktır. Ama bu, türümüzün temel biyolojik niteliğine ters düşer ve toplumsal yapımızın çatlayıp çözülmesine yol açar.</p>

  <p>Üçüncü çözüm yolu zararsız sembolik, savaş benzeri faaliyetler yaratmak ve sürdürmektir. Ancak bunlar gerçekten zararsız oldukları sürece asıl sorunu çözmeye katkıları da o denli yetersiz olacaktır. Ayrıca, unutmayalım ki bu sorun, biyolojik düzeyde grubun yerleşim bölgesini savunmasıyla ve türümüzün aşırı kalabalıklaşma eğilimini göz önüne alırsak, grubun yerleşim bölgesini genişletmesiyle ilgilidir. Uluslararası futbol karşılaşmalarının şamatasıyla başarılabilecek bir sorun değildir kısacası.</p>

  <p>Dördüncü çözüm yolu, saldırganlığı akıl yoluyla denetlemektir. Bizi bu batağa sokan aklımız olduğuna göre kurtaracak olanın da gene aklımız olduğu iddia edilmektedir. Ne yazık ki yerleşim bölgesinin savunulması gibi temel sorunların söz konusu olduğu durumlarda beynimizin gelişmiş merkezleri, her zaman için daha basit merkezlerin etkisi altında kalırlar. Akılla denetim bir yere kadar yardımcı olabilmektedir. Son çare olarak aklımıza güvenmek pek doğru değildir; bir tek düşüncesiz, duygusal hareket her şeyi bir anda mahvedebilir.</p>

  <p>Bu ikileme bulunan tek sağlam biyolojik çözüm yolu, büyük çapta bir nüfusu azaltma faaliyetine girişmek ya da türün kısa zamanda diğer gezegenlere yayılmasını sağlamaktır. Bu arada mümkün olursa yukarıda sıraladığımız yollardan birinin yardımına da başvurulabilir. Çok iyi bilmekteyiz ki eğer nüfusumuz şimdiki ürkütücü hızıyla artmaya devam ederse, denetlenemeyecek saldırganlık oranı da beraberinde yükselecektir. Bu, laboratuvar çalışmaları sonucu kesinlikle kanıtlanmış bir gerçektir. Aşırı kalabalıklaşma toplumsal gerginliği artıracak, bizleri açlıktan öldürmeden çok daha önce toplumsal kuruluşlarımızı çökertecektir. Akıl yoluyla denetim alanındaki ilerlemeleri köstekleyecek ve duygusal patlama ihtimallerini kamçılayacaktır. Böyle bir gelişim, ancak doğurganlık hızının büyük oranda düşürülmesiyle önlenebilir. Ne var ki burada da karşımıza iki engel çıkmaktadır. Daha önce de açıkladığımız gibi aile ünitesi (bütün toplulukların temelini teşkil eden ünite) bir çocuk yetiştirme aracıdır. Gelecek kuşakların üretilip korunmasını, geliştirilmesini sağlayan bir sistem olarak bugünkü ileri ve karmaşık durumuna erişmiştir. Eğer bu görevi büyük bir kısıtlamaya uğratılır ya da geçici olarak durdurulursa, çift-kurma sistemi açmaza düşecek, bu da başka bir toplumsal kargaşaya yol açacaktır.</p>

  <p>Öte yandan, doğurganlığın ayıklayıcı yolla yavaşlatılması, yani bazı çiftlerin üremelerine izin verilip diğerlerinin bu haklarının ellerinden alınması, toplumun temel işbirlikçi anlayışına aykırı düşecektir. Kısacası, sayıyla açıklamak gerekirse, nüfusun bütün yetişkinleri çiftler kurup ürediği takdirde, toplumun aynı düzeyde tutulabilmesi için her çiftin iki çocuk sahibi olması gerekecektir. Böylece herkes kendi yerine birini bırakabilecektir. Nüfusun küçük bir yüzdesinin çiftleşme ve üreme olanağından yoksun olduğunu ve kazaen ya da başka nedenlerle meydana gelen çocuk ölümleri göz önüne alınırsa, ailelerin ortalama olarak biraz daha büyümesi mümkün olabilir. Çocuk yükünün hafiflemesi, çiftlerin bağlarının başka yönlerde daha sıkı tutulmasını gerekli kılacaktır. Ancak bu, son hesapta boğucu bir kalabalıklaşmadan daha zararsız bir yol olacaktır.</p>

  <p>Özet olarak dünya barışını sürdürmenin en olumlu çözüm yolu, kürtajı ve doğum kontrolünü geniş çapta uygulamaya koymaktır. Kürtaj her zaman son çare olarak düşünülmeli, beraberinde getireceği duygusal bozuklukların önemi unutulmamalıdır. Dahası, aşılanma sonucu ortaya çıkan her döllenmiş yumurtanın toplumun yeni bir ferdini oluşturduğu düşünülürse, bu ferdin yok edilmesi de bir saldırganlık sayılır. Oysa, bizim amacımız saldırganlığı kontrol altına almaktır. Doğum kontrolü hiç kuşkusuz tercih edilecek yoldur ve buna karşı çıkan her türlü dinsel ya da "ahlaki" kuruluş, böyle bir tavır benimsemekle tehlikeli bir savaş taraftarlığı yaptığını unutmamalıdır.</p>

  <p>Din sorununu ele aldığımıza göre, türümüze özgü saldırganca faaliyetlerin daha başka yönlerine değinmeden önce, bu garip hayvan davranışına bir göz atmak yerinde olacak. Ele alınması kolay bir sorun değildir bu. Ama, bir zoolog olarak, ne olması gerektiği konusunda söylenenleri dinlemekten ziyade, ne olduğunu görmeye çalışacağız. Böyle bir tutumla soruna baktığımızda, davranış açısından, dinsel faaliyetlerin büyük grupların bir araya gelip, hâkim kişiyi yatıştırmak için tekrar tekrar ve uzun boylu itaat gösterilerinde bulunmaları olduğunu göreceğiz. Söz konusu hâkim kişi kültürden kültüre çok farklı biçimler alır, ortak yönü büyük bir "kuvvet ve kudret" ifade etmesidir.</p>

  <p>Bazen başka bir türden bir hayvan ya da onun "idealleştirilmiş" biçimidir bu. Bazen de kendi türümüzün yaşlı ve bilge bir kişisi olarak resmedilir. Bazen soyutlaştırılıp kısaca, örneğin "devlet" olarak adlandırılır, itaat gösterileri ise, gözleri kapamak, başı öne eğmek, elleri yalvarış ifade eden bir biçimde birleştirmek, diz çökmek, yeri öpmek, giderek inleme ve şarkılarla karışık bir secdeye geliş gibi biçimler alır. Bu itaat gösterileri başarılı olduğu takdirde, hâkim kişi yatışır. Gücü öylesine büyüktür ki, bu yatıştırma törenlerinin belirli aralarla sık sık tekrarlanması gerekir. Aksi halde kızgınlığı yeniden baş gösterecektir. Hâkim kişi, her zaman değilse bile, çoğunlukla tanrı olarak adlandırılır.</p>

  <p>Tanrıların hiçbiri elle tutulur varlıklar olmadıklarına göre, icat edilmeleri neden gerekmiştir? Bu sorunun cevabını atalarımıza dönük bir kökende aramamız gerekecek. Bizi işbirlikçi avcılara dönüştüren evrimi geçirmeden önce, bizlerin de diğer maymun türlerinin bugün sahip oldukları toplum biçimine benzer sosyal gruplar içinde yaşamış olmaklığımız gerekir. Bu ortamda her grubun yönetimi tek bir erkeğin hâkimiyeti altındadır. Patron, hami odur ve grubun diğer üyelerinin onu yatıştırması gerekir, aksi halde cezalandırılırlar. Lider maymun aynı zamanda topluluğu dış tehlikelerden korumak ve iç çatışmaları çözümlememle görevlidir. Topluluk üyelerinden her birinin hayatı, lider hayvanın çevresinde biçimlenir. Gücü, ona tanrı benzeri bir nitelik kazandırmıştır. Şimdi daha yakın atalarımıza dönelim. Başarılı bir toplu avlanma faaliyeti için şart olan işbirlikçi tutumun gelişmesiyle liderin otoritesinin (eğer grup üyelerinin pasif değil, aktif sadakatini devam ettirmek istiyorsa) önemli şekilde kısıtlanması gerekecektir. Onların kendisinden korkması değil, ona yardım etmek istemeleri şart olmuş ve şefin de "grup üyelerinden biri" olması gerekmiştir. Eski biçim tiran maymun, yerini hoşgörü sahibi, işbirlikçi maymun lidere bırakıyordu böylece. Bu aşama, gelişmekte olan yeni "karşılıklı yardımlaşma" örgütü için kaçınılmazdı, ancak beraberinde yeni bir sorun getirmekteydi. Topluluğun "1 numaralı üyesi"nin kesin hâkimiyeti yerini "sınırlı" bir hâkimiyete bırakacak; sorgusuz sualsiz bir itaat beklemekten vazgeçilecekti. Yeni sosyal sistemin şart koştuğu bu düzen değişikliği, eski sistemde bir boşluk bırakmıştı. Atalarımızdan kalma, grubu denetim altında tutan bir güçlü kişi gereksinimi hâlâ duyuluyordu ve bu boşluğun icat edilen bir tanrıyla doldurulması zorunluluğu çıkmıştı ortaya. Böylelikle, icat edilen "tann"nın nüfuzu, grup liderinin artık sınırlanmış olan nüfuzunu desteklemiş olacaktı.</p>

  <p>Dinin bu denli başarı kazanması ilk bakışta hayret verici görünse de bu aşırı güç sadece türümüzün temel biyolojik eğilimlerinden ileri gelmektedir. Din, gücünü maymun atalarımızdan bize miras kalan "her şeye kadir" lidere boyun eğme eğiliminden almaktadır. Bu nedenle din, toplumsal birliği sağlamakta yararlı bir araç olmuştur. Giderek, diyebiliriz ki evrimsel kökenlerimizin alışılmış dışı gelişim çizgisi göz önüne alınırsa, din olmasa, türümüzün bugünkü yerine ulaşması mümkün olamazdı. Bu arada bazı garip yan ürünler de vermişti; tanrı ile karşılaşacağımız bir "öbür dünya" inancı gibi. Tanrılarla, yukarıda da açıkladığımız gibi, bugünkü hayatta birleşmemiz mümkün olmayacaktır, ancak bu eksikliğin, "öbür dünya"da giderileceği öne sürülmüştür. Bunu kolaylaştırmak için de öldükten sonra vücudumuzun akıbetiyle ilgili birbirinden garip çeşitli metotlara başvurulur. Bize hükmeden üstlerimizle bir araya gelmek için hazırlıklı olmamız gerekmektedir. Gömme törenlerine o kadar itina gösterilmesinin nedeni de budur.</p>

  <p>Öte yandan, din birtakım gereksiz acılara, yoksulluklara da sebep olmuştur. Buna ya uygulamada aşırı biçimselliğe kaçılması ya da profesyonel "tanrı yardımcılarının", onun engin gücünden biraz borç alıp kullanmanın çekiciliğine karşı koyamamaları sebep olmaktadır. Ancak din, lekeli tarihine rağmen, toplumsal hayatın çok önemli bir unsurudur, onsuz edemeyiz. Kabul edilemeyecek hale geldiğince, sessizce, bazen de şiddetle inkâr edilir, ama göz açıp kapayıncaya kadar yepyeni bir biçimde yine karşımıza çıkar, hem gizlenmiş de olsa, temel elemanlarından hiçbirini kaybetmeksizin. Kısacası, her zaman "bir şeye inanmak" zorundayızdır. Beraberliğimizi sağlayacak, sürdürecek ve bizleri denetleyecek tek şey, ortak bir inançtır. Bu sözün arkasından hemen güçlü olan herhangi bir inancın yeterli olabileceği iddia edilebilir. Bu doğru değildir. Yaradılışımızdaki "komünal" eğilim ayrıntılı toplu ayinlerin yapılmasını ve bunlara katılmayı gerektirmektedir.</p>

  <p>Bu gösterilerden "tantana ve şatafatın" kaldırılması öyle büyük bir kültürel boşluk yaratacak ki, "inanma"nın o çok önemli derin ve duygusal düzeyde işlemesi imkansızlaşacaktır. Ayrıca, bazı inançlar diğerlerine kıyasla çok daha tüketici ve sersemleticidir ve bu yüzden topluluğun nitelik bakımından gelişimini engelleyecek bazı katı davranış biçimlerine saptırılabilir. Tür olarak akıllı ve araştırıcı bir hayvan olduğumuzdan, bu iki niteliği göz önüne alan ve kamçılayan bir inanç biçimi kuşkusuz en yararlısı olacaktır. Öğrenmenin gerekliliği, dünyamızın bilimsel açıdan tanınması, çeşitli biçimlerde estetik olguların yaratılması ve değerlendirilmesi, gündelik yaşantının ayrıntı boyutlarının genişlemesine ve derinlemesine zorlanması günümüzün "din"i haline gelmekte. "Tecrübe" ve "kavrayış" soyut birer tanrı biçimine bürünmekte ve cahilliklerimiz ve aptallıklarımızla bu tanrıları kızdırmaktan korkmaktayız. Okullarımız, üniversitelerimiz, dinsel eğitim merkezleri; kütüphane, müze, sanat galerileri, tiyatro, konser, spor salonları da "komünal" tapınaklarımız olmuştur.</p>

  <p>Evde ise kitap, gazete, dergi, radyo ve televizyonlarımızla tapınmaktayız. Bir anlamda "öbür dünya"ya olan inancımızı da yitirmiş sayılmayız. Yarattığımız yapıtlardan aldığımız ödülün hiç olmazsa bir parçası da, ölsek bile onlar sayesinde "yaşamaya devam edeceğimiz" kanısıdır. Bütün dinler gibi, bu dinin de sakıncaları vardır ama, eğer muhakkak bir din gerekiyorsa, türümüzün özel biyolojik nitelikleri göz önüne alındığında, görünürdekilerin en iyisi olduğu şüphesizdir. Dünya nüfusunun gittikçe aratan bir yüzdesi tarafından kabul edilmesi ise, daha önce türün yaşamını sürdürebilmesi konusundaki karamsar tutumumuzu biraz olsun dengeleyecek bir iyimserlik belirtisidir.</p>

  <p>Din üzerine vaaz vermeye başlamadan önce, bizim türümüzde saldırganlığın örgütlenmiş biçimlerinden sadece birini, yerleşme bölgesinin toplu halde savunulmasını, incelemekteydik. Ancak bu bölümün başında da açıkladığımız gibi, çıplak maymunda saldırganlık üç ayn sosyal biçimde görülür. Biz de geri kalan ikisini ele alalım şimdi.</p>

  <p>Bunlar büyük topluluk ünitesi içindeki aile ünitelerinin kendi yerleşim bölgelerini savunmaları ile bireylerin hiyerarşi içindeki kişisel mevkilerini sürdürme çabalarıdır. Aile ünitesinin "ev" çevresinin mekân olarak savunulması, bütün mimari gelişimlerimiz boyunca yerini korumuştur. En büyük binalar bile, konut olarak yapıldıklarında usanılmadan her aileye kadar tekrar bölünür. Mimari "iş bölümü" yoktur ya da yok denecek kadar azdır. Lokanta ve meyhane gibi "komünal" yeme içme binalarının yapılması bile, aile ünitesi bölmelerindeki yemek odasından vazgeçilmesine sebep olmamıştır. Kaydettiğimiz bütün ilerlemelere rağmen, şehir ve kasabalarımızın planlarına, o eski çıplak maymun ihtiyacımız, topluluğu küçük aile yerleşim bölgelerine ayırma eğilimimiz hâkimdir. Kat kat taş blokların henüz yükselmeye başlamadığı yerlerde, savunulan bölge, tel örgü, çit ya da duvarlarla, dikkatle örülüp komşulardan ayrılmıştır. Ve bu sınırlara, toprağa bağlı diğer hayvan türlerinde görülen saygı gösterilir.</p>

  <p>Aile toprağının önemli bir özelliği de diğerlerinden ayırt edilebilecek bir niteliği olmasıdır. Başlı başına ve sınırlanmış olması ayırt edilmesine yardımcı olsa da bu yeterli değildir. Biçimi ve genel görünümü ile kolayca tanınabilir olması, dolayısıyla orada oturan ailenin "kişisel" malı olduğu belirtilmelidir.</p>

  <p>Bu kural her ne kadar aşikâr görünse de çoğu kez ya ekonomik nedenler ya da mimarların biyolojik etkenlerin farkında olmamaları yüzünden unutulmuş, önemsenmemiştir. Dünyanın birçok şehir ve kasabası tekdüze, birbirinin eşi evlerden kurulu sonsuz sokaklarla doludur. Apartmanlardaki durum daha da kötüdür. Mimarlar, müteahhitler, plancılar tarafından böyle evlerde oturmaya zorlanan ailelerin yerleşim bölgeleriyle olan ilişkilerine inen psikolojik darbe hesaplanmayacak kadar ağır olmuştur. Bereket, bu aileler yerleşim bölgelerine kendilerine özgü bir ayrıcalık getirmek için başka yollara başvururlar. Evler değişik renklere boyanır. Eğer varsa, bahçeleri bireysel bir şekilde düzenlenir, ekilir. Evlerin içleri çeşitli süs eşyaları, ıvır zıvır ve kişisel eşya ile doldurulup süslenir. Bu davranış çoğu kez o yeri "güzel gösterme" çabası olarak yorumlansa da aslında diğer toprağa bağlı türlerin inlerinin civarında kendilerine özgü bir koku bırakma eğiliminin paralelindedir.</p>

  <p>Kapıya adınızı yazmanın ya da duvara bir resim asmanın köpekçesi ya da kurtçası, bacağınızı kaldırıp oraya siymek, yani kişisel damgamızı vurmaktır. Tutku halinde belirli nesnelerin koleksiyonculuğunu yapmak, şu ya da bu nedenle, evlerinin çevresini sınırlama ihtiyacı duyanlarda görülür.</p>

  <p>Bu açıdan bakıldığında, otomobillerine maskot ya da benzeri kişisel semboller asmak ya da yeni yazıhanesine ilk adımını atan işadamının hemen en sevdiği kalem hokkasını, kâğıt tutacağını ya da karısının resmini yazı masasının üstüne yerleştirmesi de başka bir nitelik kazanıyor. Otomobil de, iş yeri de ikinci derecede yerleşim bölgeleri, evlerin bir uzantısıdır. Bacağını kaldırıp buralara da siymekle kişi bir iç rahatlığı duymakta, bu mekânlara sahip çıkmaktadır. Son olarak, toplumsal hâkimiyet hiyerarşisiyle ilgili saldırganlık sorununu ele alacağız. İçinde bulunduğu yerlerden ayrı olarak, bir de kişinin kendisinin savunulması gereklidir. Kişinin sosyal mevkiini sürdürmesi, mümkünse daha iyisini sağlaması lazımdır ve bu, dikkatle, toplumsal işbirliği anlayışını bozmadan yapılmalıdır.</p>

  <p>Daha önce açıklanan karmaşık saldırganlık ve itaat ifade eden işaretler sistemi burada büyük rol oynar. Topluluğun işbirlikçi tutumu, gerek davranış, gerekse giyinişte büyük bir uyumluluk emreder ve sağlar. Ancak, bu uyumluluk sınırları içinde bile hiyerarşik rekabete bol bol yer vardır. Bütün bu çatışan istekler yüzünden de rekabet akıl almaz bir ustalık içinde yürütülür. Bir kravatın bağlanışı, cepteki mendilin ne biçimde ve ne kadar dışarı sarkıtılacağı, konuşurken vurgulamadaki küçük farklılıklar ve benzeri daha birçok önemsiz görünen ayrıntının, bireyin toplum içindeki yerini tayin etmekte büyük önemi vardır. Toplumun tecrübe sahibi bir üyesi bir bakışta karşısındakinin yerini anlar. Aynı üye kendini birden Yeni Gine kabilelerinin ortasında bulsaydı herhalde iyice şaşalardı, ama kendi kültürü içinde kısa zamanda uzmanlaşmak zorundadır. Giyim ve göreneklerdeki bu küçük ayrıntılar başlı başına hiçbir anlam taşımaz ama, toplumsal hiyerarşide belirli bir yer kapmak ve bu yeri korumak konusunda büyük önemleri vardır.</p>

  <p>Evrimsel gelişimimiz, binlerce kişinin bir araya toplanarak yaşamasını öngörmemişti kuşkusuz. Davranışlarımız üye sayısı yüz rakamının çok altında küçük kabilelere göre ayarlanmıştır. Bu koşullar altında kabilenin bütün üyeleri birbirini iyi tanır; bugün diğer maymun topluluklarında olduğu gibi. Bu çeşit sosyal örgütlenmede hâkimiyet hiyerarşisinin kolayca biçimlenip, dengelenmesi mümkündür; ancak üyeler çok yaşlandıkları ya da öldükleri zaman ufak tefek değişiklikler söz konusu olacaktır. Oysa, büyük şehir topluluğu için durum çok daha zordur. Şehirli her gün sayısız yabancıyla ani olarak yüz yüze gelme olasılığıyla karşı karşıyadır. Bunun benzeri bir durum başka bir maymun türünde görülmez. Bu yabancıların her biriyle kişisel hiyerarşi ilişkisine girmek mümkün değildir, oysa doğal eğilimimizin bizi bu yola itmesi gerekirdi. Onlara hükmetmeden ve hükmedilmeden geçip gitme hakkı tanınır. Toplumsal teması önlemede yardımcı olacak bazı "dokunmama" davranışları gelişmiştir. Daha önce, bundan bir cinsin diğerine kaza sonucu dokunması dolayısıyla söz etmiştik. Ancak bu sadece cinsel davranışlara özgü değildir; hemen her toplumsal ilişkinin başlangıcında görülür. Gözlerimizi karşımızdakinin gözlerine dikmemeye özellikle dikkat etmek, herhangi bir işaretleşmeden ya da vücut temasından kaçınmakla, aksi halde dayanılması güç bir kışkırtıcılığı olan, bu toplumsal ortamda yaşamımızı sürdürebilmekteyiz. Eğer "dokunmama" kuralı çiğnenirse, hemen özür dileyip, bunun bir kazadan ibaret olduğunu sözle belirtiriz.</p>

  <p>Temas etmeme davranışı sayesindedir ki, ilişkilerimizin sayısını türümüz için geçerli olan düzeyde tutabilmekteyiz. Bunu da büyük bir süreklilik ve uyumluluk içinde sürdürürüz. Bunun ispatı kolaydır. Bir şehirdeki ayrı ayrı yüz kişinin adres ya da telefon defterlerindeki kişisel tanıdıklarının sayısına bakın; göreceksiniz ki, hemen hepsi aşağı yukarı aynı sayıda tanıdığa sahiptirler ve bu sayı da aşağı yukarı küçük bir kabile topluluğunun sayısına eşittir. Başka bir deyimle, toplumsal ilişkilerimizde bile atalarımızın temel biyolojik kurallarına karşı çıkamıyoruz.</p>

  <p>Tabiidir ki, bu kuralın istisnaları vardır; örneğin, çok sayıda kişisel ilişki kurmakla profesyonel olarak ilgilenenler, anormal derecede utangaçlık ya da yalnızlık duyduklarından davranış bozuklukları gösterenler ya da psikolojik nedenlerle dostlarından bekledikleri sosyal ilgiyi bulamayan ve bu açığı kapatmak için her yönde aşırı "sosyetik" faaliyetlere girişenler gibi. Ancak bu tipler şehir ve kasaba nüfusunun çok küçük bir dilimini meydana getirirler. Geri kalanlar, kaynayan bir insan yığını gibi görünür ama, aslında, akıl almaz bir karmaşık yapı içindeki çeşitli kabilesel grupların girift düzeninden başka bir şey olmayan dünyalarında mutluluk içinde yaşamlarını sürdürürler. Ne az, ne kadar az değiştirmiştir çıplak maymun o başlangıçtaki ilkel günlerinden bu yana.</p>
</body>
</html>
