<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">Su Şerbeti</h2>

  <p class="indentmetin"><span class="idebold">Malzeme:</span></p>

  <p class="indentmetin">1 sürahi su</p>

  <p class="indentmetin">∂ limon</p>

  <p class="indentmetin">3 dal nane</p>

  <p class="normal"><span class="idebold">Yapılışı:</span></p>

  <p class="normal">Bir sürahi suya incecik dilimlediğimiz limonlar atılır. Taze (tercihen bahçede, saksıda yetiştirdiğimiz) nane ilave edilir. Dolaba kaldırılır. Birkaç saat içinde içime hazırdır.</p>

  <p class="normal">Not: Bu şerbet tarifine şaşırdığınızı, ihtimal bozulduğunuzu biliyorum sevgili okur. Hâlbuki ben bu kitaba ab-ı hayat ile başlamak istedim. Muharrem ayında içmeye kıyamadığımız su ile. İnsanın ve dünyanın da fazlası ile. Su gibi okuyacağınız bir kitap olsun diye. Uğurladıklarınıza su gibi kavuşun diye. Su gibi aziz olun diye. Âminlerinize âmin ile...</p>

  <p class="normal">Her sofranız aynı duayla tatlansın.</p>

  <p class="normal">Bir babaanne duası bu.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Ben suyum, susayanları arayan!</span></p>

  <p class="normal">Edirne.</p>

  <p class="normal">Şifahane.</p>

  <p class="normal">Beşiktaş’taki Yahya Efendi yanından çıkılan bir yolculukta, Neşatili bir Edirne’ye gidilmeliydi. Süt kardeşler mi idi iki sevgili? Hafızasında yankılananlar başka bir masaldan mı bilmiyordu. Okuduğu kitapların birinde deniyordu ki, Beşiktaş’ta yatmakta olan Yahya Efendi ile şair Neşati süt kardeşlerdir. Birinden çıkılan yol, illa ki ötekine varır. Yahya Efendi’de dua etmişti dün. Fatiha yollamıştı, şimdi, diğerine gidip ben geldim demeliydi.</p>

  <p class="normal">"Ettik o kadar ref’-i taayyün ki Neşati Ayine-i pür-tab-ı mücellada nihanız" diyordu biri,</p>

  <p class="normal">"Dil saftır kederden amma güler yüz ister Hub olmayana neyler ayine-i mücella" diye yanıtlıyordu öteki.</p>

  <p class="normal">Şimdi, kalbindeki bütün mayayı suya salmaya ya da sudaki mayayı kalbine çalmaya gitmek istiyordu.</p>

  <p class="normal">İstanbul’dan yola çıktığında deli gibi bir yağmur yağıyordu. Bulgaristan baraj kapaklarını açmış, Edirne’yi sel alıyormuş dedi arkadaşları. Su! Mevlana hazretleri de diyordu hani, tavus kuşunun kanadı kendisinin düşmanıdır diye. Edirne, hep su.</p>

  <p class="normal">Kalbi bir savaş çocuğununki kadar yara bere içindeydi. Bütün yaralarını suya tutmak istiyordu. Suyun bütün söylediklerini duymak. Kervansaray’da kaldığı o gece, otel odasındaki battaniyeyi omuzlarına alıp dışarıya baktı. Demir parmaklıklı, büyük pencereden bakarken kendisini deliliğinin son demlerini yaşayan bir eski zaman kadını gibi hissetti. Sanki şifahanede yatıyordu, salkım söğütleri seyrederken o zamanda olup can feza şuruplar içmek istedi.</p>

  <p class="normal">Telefonunu aldı eline. Henüz 21 bile olmamıştı saat. Demek ki hâlâ çok erkendi. Sanki gece yarısı gibiydi. Resepsiyonu aradı, bir taksi istedi. Güldü sonra haline. Demek ki eski zamanlardan kalma bir deli saraylı değildi. Taksi çağırdığına, oraya kadar yürümediğine göre, demek ki hâlâ aklının bir yerleri başında.</p>

  <p class="normal">Şoför aynadan şüpheyle baktı. Bu saatte oralarda kimse yoktur gibi bir şeyler geveledi. Ne güzel. Sadece ses var. Su sesi.</p>

  <p class="normal">Karanlıktı. Hayatında belki de ilk defa karanlıktan korkmuyordu. Şifa niyetine dedi. Kalbimdeki derdin geçmesi niyetine.</p>

  <p class="normal">Artık suyu akmayan selsebilin taşına oturdu. Sebil susmuş, yağmur konuşuyordu. Sebiller yedi kattır diye hatırlıyordu. Evrenin her katını yıkayıp gelen su. Üzülmedi, evrenin her katındaki sihirli kanatlara değip gelen yağmuru dinlemeye başladı. Hepsini bırakmak lazımdı suya. Derdi suya salmak. O kadar çok kalbini açtı ki suyun sesi, gözleri kararmaya başladı. Silkelense kalkabilir, taksiyi yeniden arayabilir, Kervansaray’a gidip güvenli bir uyku uyuyabilirdi. Ama biliyordu, şimdi en tehlikeli olan tekin bir yerde, rahat yatakta olmaktı.</p>

  <p class="normal">Gözleri kararırken, karıncalar üşüştü göz kapaklarına. Ve bütün karıncalar iki tane vav çizdiler. Eski camideki gibi. Zihninin bütün film şeritleri akın etmişti. Sesler, görüntüler, hadiseler. Ne varsa buradaydılar sanki. İki tane vav birbirinin içinden geçip duruyordu sanki. Ara Güler resmini hatırladı. İki vav’dan bir kalp çıkıyordu. Onun kalbi. Kalp, bu gece burada yıkanacak. Kalbinde vav’lar geziniyordu. Kalbinde iki vav bir 66 ediyor, ebcedler koşuşuyor, hepsi Allah diyordu. Su, ona bu gece hep vav çiziyordu.</p>

  <p class="normal">Suyu o kadar dinledi ki kalbi, bütün şimşekler içinde, kendisinin bile yerini bilmediği bir yerde çaktı. O kadar çok ışığın var olabileceğini, yanına da bu kadar sessizce gelebileceklerini hiç bilmiyordu. Sanki yüz binlerce ateş böceği idiler. Sanki o adama âşık olmadan çok önceden, çocukluğundan bildiği o sevgili böceklerden önce. Çocukluğunu kaybettiği o yerden bu kadar uzakta, sanki tam da oradaydı işte.</p>

  <p class="normal">Işığın içinden bir delikanlının çıktığını gördü. Hatırladı onu. Şifahanede görmüştü. Ama bir mumya değil miydi, heykel hani. Boynunda kırmızı yemeni vardı. Âşık yazıyordu altında. O zaman düşünmüştü, "âşık" ne kolay söz. Dudakları yanmadan deyiveren için aşk, ne fena eğlence.</p>

  <p class="normal">Genç, oradaki heykelden çok başka türlüydü şimdi. Kırmızı yemenisi yine boynundaydı. "Sana suyun selamını getirdim" dedi, kızın gözlerinin ta en içine bakarak. Öyle çok bakıyordu ki ve öyle bakmıyordu ki, vardı ama yoktu. Sanki elleri olsa, sanki kendisi bir tene sahip olsa titreyecekti. Bilemedi, sanki bedeni yoktu.</p>

  <p class="normal">"Sana sudan selam getirdim." Bütün dünya su olmuştu. Su, candı.</p>

  <p class="normal">"Suyun mu" dedi kız. "Hangi suyun?"</p>

  <p class="normal">"Zemzem’dekinin. Ve Medine’de, Hz Osman dualı Rume kuyusundakinin. Musa’yı koruyup kollamak için Nil olanın. Ben sana sudan selam getirdim. Su, senin şahidin. Dinle! Ne diyor su?"</p>

  <p class="normal">Ben suyum diyor bak. Yazılana değil, ben onu kalbine yazan Kâtibe kefilim. Küçük bir hikâyeciğim dünyada. Olmak için yok olanım. Akıp gidenim, akıp da gidemeyen. İnsanoğlunun ilk hali, son halinde son bildiği.</p>

  <p class="normal">Blagay Tekkesi’nde görülen rüyayım ben. Ayvaz Dede’nin teheccütlerine koşanım. Sarı Saltuk’un tahta kılıcındaki rahmetim ben. Yalnız senden yardım ister, yalnız sana kulluk ederiz sesine cevabım ben. Fatiha’dan duyulan.</p>

  <p class="normal">Bosna’daki kanları yıkayanım ben, teheccütlerce duaya duran.</p>

  <p class="normal">Bir kasidedeki sırrım ben. Gül temenna edenlerin hare verdikleriyim. İbrahim’in narını nura çevirenim ben. Karıncanın telaşındaki sırrım.</p>

  <p class="normal">Musa’nın düştüğü döşeğim ben. Balığı da koynunda saklayan. Bir sevgili Yunus’u bilen.</p>

  <p class="normal">Yusuf’un kuyusundaki damlayım, gözyaşına şahit olan.</p>

  <p class="normal">Hz. Ali’nin derdini döktüğü yerde, koynundan neyi çıkarıp da, dertle inleten, yine ben.</p>

  <p class="normal">Fırat ve Dicle’nin aşkına şahitlik edenim ben.</p>

  <p class="normal">Efendim’in "gözbebeği" yanıyorken susuzluktan, Kerbela’da ölemeyenim ben. Ben en çok orada ölüp ölüp dirilenim.</p>

  <p class="normal">Ben suyum, insanın da dünyanın da fazlası.</p>

  <p class="normal">Bilen kalbin ziyası.</p>

  <p class="normal">İnsanoğluna yazılan açık bir mektubum ben. "Biz onlara kalp verdik. Onlar, kalpleriyle aklederler" dediği. Aklını bir bıraksa, bırakabilse, kalbiyle okuyacağı açık bir yazı. Dünya gibi diyorum ey insan, senin de özün benden. O halde direnme de, kurtul yüklerinden. Kulluğunun mihengi, hamdından.</p>

  <p class="normal">Bir mürşidi kâmil idim ben. Delilim, susuşumdan.</p>

  <p class="normal">İbn Arabi hikayesindeki gencin aslına dönüverdiği.</p>

  <p class="normal">Su, sanır mısın ki sadece susayanların aradığı. Ben suyum, susayanları arayan.</p>

  <p class="normal">Ben suyum, senin İstanbul’dan buraya taşıdığın sırrı taşımaya gelen.</p>

  <p class="normal">Ne olduysa oldu, kalbinin bütün sancısı gitti. Vav’lardaydı sanki bütün kalbi. Selimiye’yi gördü sanki. Kubbeye baktı son kez. İhlâs mı yazıyordu Karahisari Hasan Çelebi. Bir vav daha. Bir ah! Çelebinin gözüne tam da orada kireç damlıyordu. Bir ah daha duydu. Selimiye’de bir su kaynıyordu. Zemzem! Su "ah!" dedi. Suya baktı. Su kubbedeki bir vav’a bakıyordu.</p>

  <p class="normal">Yağmur dinmişti. Bulgaristan kapakları kapamış, Edirne bir sel baskınını daha hafif sıyrıklarla atlatmıştı. O sabah gazetelerin üçüncü sayfasına bir haber düştü.</p>

  <p class="normal">Edirne’de bir genç kız yıldırım çarpması sonucu ölü bulundu. Cesedin ilerisinde, Bayezid Külliyesi’nin avlusunda genç kıza ait olduğu sanılan bir çanta bulundu. Polis yaptığı incelemede tıp öğrencisi olduğunu öğrendiği genç kızın Kervansaray Otel’e dün akşam saatlerinde yerleştiği, gece 21 sularında da bir taksiyle Külliye’ye geldiğini belirledi. Genç kızın buraya neden geldiği, o saatte çantasını da burada bırakarak neden Tunca yoluna kadar ilerlediği belirlenemedi.</p>
</body>
</html>
