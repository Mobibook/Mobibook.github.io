<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_1">BİRİNCİ BÖLÜM<br class="chapter" />
  Önsöz</h1>

  <p class="normal">Bu bir masal kitabıdır.</p>

  <p class="normal">Uzun bir davet masalı.</p>

  <p class="normal">Eskiler düğünlere davet edecekleri misafirleri okuntuyla çağırırlardı. Okuntular davetliye göre değişirdi. Dünür evine yakın olanlar, bir top kumaş, giysi, yemeni eşliğinde şekerlemelerle, uzaklık arttıkça da, iki bisküvi arası lokumla. Hale vakte göre değişirdi okuntular. Ben de bir okuntu seçtim, benimki bir masal.</p>

  <p class="normal">Evvel zaman içinde, şerbetlerin musluklardan aktığı, kokuların sokaklardan taştığı o günlerden bir masal. Masal mı beni anlattı, ben mi masalın içine giriverdim bilmiyorum. Bugün bakınca kendilerine "eskiler" dediğimiz o insanlar, aslında kendi dönemleri içinde yeniydiler ve masalın içine doğmuş olan ben ve diğerlerini şefkat yüklü avuçlarında geleceğe taşıyorlardı.</p>

  <p class="normal">Şimdi o gelecekteyim, tam da o yerde ben de avucuma baktım bir sabah, boş gibi geldi. Hâlbuki içinde parmak izleri vardı, dikkat edince görülen. Ben, avucunda büyüdüğüm ihtiyarların gezegeninde olup bitenleri, hiçbir şey ekleyip çıkarmadan anlatmaya çalıştım.</p>

  <p class="normal">Siz sevgili okurceğzim (masalın sahipleri ceğzim ekleriyle konuşurlardı), kitabımıza gelirseniz içeride şerbetler ve hoşaflar bulacaksınız. Girer girmez fark edeceksiniz ki, şerbet gibi dediğimiz havalar vardır. Ev ahalisi, yani ki evladu ıyal şerbet gibidir maşallah, işleri sorarlarsa, şerbet şerbettir o da.</p>

  <p class="normal">Var edilmiş bir şeyin, bir daha yok olamayacağından yola çıktım bu kitabı hazırlarken. Eski hayatları anlatıyor herkes, ama eskiye dair konuşmak, ötekileştirmek adına yapılan bir çalışma halini aldı yazık ki.</p>

  <p class="normal">Aylar evvel, bir kitabın galasına konuşmacı olarak davet edilmiş ve orada "ötekileştirme aracı olarak nostalji" konulu bir konuşma yapmıştım. Farkındasınızdır, neye nostalji diyorsak elimizden uçup gidiyor. Nostalji yaşamayan şey haline geldi. Hâlbuki halin eskisi olur mu efendim? Dünya var olaladan beri aynı sever insanlar. Aynı halle özlerler. Aynı halle acır kalpleri. Ayrı ayrı dillerde de olsa, kalpçe de aynıdır her şey. Bu kitabı yazarken şerbetler ve hoşafların nostalji olmamasını dileyerek yazdım. Nereye baksam, eski günlerde şerbetler yapılır deniyordu. Hâlbuki hoş-ab, hala hoşluk veriyordu kalbe. Ben misafirlerimi hala şerbetle ağırlıyordum. Hala ailemin çocuklarına Nihal Doğan tarifli aşk çayları yapıyordum. Demek ki, aslolan emekti. Sevgi neydi, sevgi emekti diyordu ya film. Sevdiklerimize emek vermek istedim.</p>

  <p class="normal">Rahmetli babaannemin sofrasında incecik ağızlı sürahiler olurdu. Şerbete göre değişen bardaklar. Ağır şerbetler küçücük bardaklarda içilirdi, hafifleriyse incecik, uzun bardaklarda. Dokunsanız kırılacak gibi duran bu bardaklarda biz de şerbet içerdik. O günlerde çocuklar "sahiden kıymetli" idi. Üzerimizdeki giysinin markasından çok, sofrada, sosyal hayatta hürmet edilirdi bize. Buydu önemli olan. Ve artık üzülerek görüyorum, pek güzel evlerde, pek güzel masalarda, pek leziz yemekli sofralara misafir olarak davet ediliyorum. Fakat o da ne? Masadaki herkes ve her şey neredeyse fiyat etiketiyle dolaşıyor.</p>

  <p class="normal">O eski güzel günler, aynı mekânlarda değilse de, farklı koşullarda yaşamaya devam edebilir. Sünnet törenlerimizde hala ve inatla süt şerbetleri yapılabilir. Osmanlı sultanlarının yaptıkları gibi canı sıkkın, başında dert olan dostlarımıza bal şerbetleri yapıp, derdine derman aramak bugün de mümkündür. Misafir ağırladığımız sofralarda, elimizin değdiği şerbetleri, şurupları sunmak, özel sürahileri yaşatmak, neden yapılamasın modern hayatımızda da. Ve yazar en çok artık neredeyse unutulan bir geleneği, ihtiyarlara gösterilen özeni, küçüğe duyulan muhabbeti, gençlerin yüzündeki safiyeti taşımak ister kitabında. Bol misafirli, büyüklü küçüklü evler, aslında adına büyük ev dediğimiz evlerdir. Evler, içlerinde yaşanılanlarla büyür diyen yazar, sofralara şerbetleri yeniden koymaya çabalayarak, evlerde atan kalpleri bereketlendirmek ister. Efendimiz’den Mevlana Hazretleri’ne, oradan bize aktarılan bir gelenek, bu kitapla somutlaştırılmak istenmiştir.</p>

  <p class="normal">Bu kitap asi bir çocuğun, yazmaya başlayıp da isyanlarını su-şeker ve yazıyla yeniden seslendirmesidir.</p>

  <p class="normal">Bu bir protestodur. Gelenekle beslenen, içinden hayatlar akan bir ülke insanın sofrasında gördüğü cola şişelerine isyandır bu kitap. Kimsenin evine gittiğimde (gücenmesin kimse) üzerinde fiyatı yazan bir şişeden, herkes için yapılmış, beni özelliksiz ve değersiz kılan, içinde ne olduğunu bile bilmediğim (sırmış) o şeyi içmek istemiyorum. Gelirinin bilmem şu kadarını savaşlara aktaran şirketlerin allayıp pullayıp çocuğumu zehirlemelerini istemiyorum.</p>

  <p class="normal">Ben, gittiğim yerlerde, su içmek istiyorum. Benim için bardağa konmuş, herkesten bir kimse olduğumu ilan eden, dostum uzatırken biricik olduğumu bana bildiren o sudan içmek.</p>

  <p class="normal">Su şerbeti yapmak istiyorum ben. Bir gülümsemeniz de mi yok diyordu bir çocuk? Var demek istiyorum, bizim kolalarımız yok, ama gülümsememiz var, şerbetlerimiz ve sularımız.</p>

  <p class="normal">İncecik bir kültürümüz var, inceliklerimiz.</p>

  <p class="normal">Kocaman bir medeniyet içinde, öğütüle öğütüle incelen, rüzgâra isim veren bir toplumuz biz.</p>

  <p class="normal">Bu bir tarih kitabı değildir. Nostalji asla değildir. Yaşamayan bir kültürün, aman ölmeden yazalım denmiş de kayda geçmiş hali değildir.</p>

  <p class="normal">Bu bir davettir.</p>

  <p class="normal">Satın aldıkça mutlu olduğumuz hissini bize satanlara gülümseyip, kırmızı şeritli plastik şişelerden bir şey içmek istemediğimizi söyleyelim davetidir.</p>

  <p class="normal">Masalara çeyizlerimizdeki sürahileri koyalım davetidir.</p>

  <p class="normal">Vitrinlerdeki güzelim bardakları kullanalım, artık mezara eşyasıyla gömülmüyor insanlar dediğim bir davettir.</p>

  <p class="normal">Kitaptaki şerbetler genellikle benim evimde yapılanlardan oluştu. Bazıları ben çok tatlı sevmediğim için yapmadıklarım, ama onlar da annem ve halam ve babaannemin evinde, onun sağlığında yapılanlar. Özellikle şıra, komposto ve hoşafların cümlesi babaannemden kalanlar.</p>

  <p class="normal">Çok şekerli tadlarla aram iyi olmadığı için, ben evimde çok az şeker kullanırım. Şeker miktarını yazarken, genellikle misafirlerime yaptığım ölçüyü aktarmak istedim.</p>

  <p class="normal">Yazan insanların yanında olmak ne zordur. Bu kitap yazılırken pek çok kişinin emeği geçti. Dolaylı bir emek fakat, özelde çok da önemli.</p>

  <p class="normal">Yıllardır her pişirdiğimle ilgili arayıp, ağzımdaki tadı o hafsalaya sığmaz ifadelerle tasvir ettiğim annemin, lebden önce anladığı pek çok leblebi, şerbetler ve hoşaflar kitabı yazılırken verdiği lojistik destek için anneme,</p>

  <p class="normal">Ağaçların her türlü sorunları, elimde tuttuğum yaprağın tevellüdü, çiçeklerin psikolojik sorunları, meyvelerin çekirdekle yaprak arası maceralarına dair takıldığım her noktada bana ilmi destek veren, her seferinde bana kahkahalar attıran babama,</p>

  <p class="normal">İhmal ettiğim, şefkatli eli üzerimde olmadan nefes alamadığım pek sevgili abime,</p>

  <p class="normal">Yanında şerbet tarifi yazan, sürekli telefonla ve maille yemek tarifleri verip, konuyla ilgili bilgilendirdiği, lezzet muhabbetleri edip de, "kitap yazıyorum" mazeretinin arkasına sığınarak yemek yapmayan bir refikası olduğu halde; bütün bu sohbetleri dinleye dinleye yemeksiz kalıp nefsini terbiye eden eşim Yasin Bey’e,</p>

  <p class="normal">Defaatle arayıp heyecandaş ilan ettiğim Rauf Baysal Bey’e sabrı için,</p>

  <p class="normal">Ben kitaba dalmışken diğer işlerimi takip edip, yükümü hafifleten Ahmet’e ve bütün Elif Ayla ve çocukları ekibine, teşekkür ediyorum.</p>
</body>
</html>
