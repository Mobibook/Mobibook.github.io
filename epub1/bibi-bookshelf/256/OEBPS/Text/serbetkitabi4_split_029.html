<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_20">Menekşe Şerbeti</h2>

  <p class="indentmetin"><span class="idebold">Malzeme:</span></p>

  <p class="indentmetin">Bir derin kap dolusu menekşe yaprağı (büyük cam kâselerle tam geliyor)</p>

  <p class="indentmetin">1 su bardağı şeker</p>

  <p class="indentmetin">5 su bardağı su</p>

  <p class="normal"><span class="idebold">Yapılışı:</span></p>

  <p class="normal">Menekşe yapraklarının üzerine şeker ilave edilir. Elle güzelce ovulur. Aynı şerbeti bakır havanda döverek hazırlayanlar varsa da benim tercihim elle ovmak şeklinde. Şeker iyice maviye döndükten sonra, un eleğinden bu karışımı geçirin. Altta kalan kısma suyu ilave ederek soğumaya bırakın. En az bir gün beklettikten sonra servis edebilirsiniz.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Atlar ve diğerleri</span></p>

  <p class="normal">Menekşe şerbeti yapan ihtiyar kadınla aramda hep atlar oldu. Onun incecik parmakları vardı, menekşeleri ovalayan. Ve istiyordu ki ben de öyle olayım. Benimse taylarım vardı, biraz uğraşılınca rahvan atına dönüşen. Dedemle geçirilen zamanlar, atlara dair bir sürü şey öğretiyordu bana. Atın ayağına nal yerine takunya kesiyorsunuz. Deniz kenarına gidip, kumda yürütüyorsunuz. Ya da iki kat sürülmüş toprakta yürüyor. İki şekilde de ayakları batıyor. Bata çıka rahvan atına dönüşüyor. Güzel, ama çok güzel yürüyen, nazlı bir at oluyor.</p>

  <p class="normal">Menekşe şerbetinin maviliğinden kaçıp, deniz kenarındaki atlara koştuğum bir gün yine. Aklımın bir yanı evde, öteki yanı da burada. O zamanlar, bizim atlarımız bağlanmıyor. Dedem su içirmeye götürmemi istiyor onları. Bir kilometre kadar aşağıda su var. Yalağa yaklaşıyorlar, usul usul su içiyorlar. Bazıları ıslık çalar hayvanlar su içsinler diye. Gerek var mı bilmem, yaz ortası, Ege sıcağı, ıslıksız da içiyorlar sularını. Sonra nasıl oluyorsa oluyor, bir tanesi hızlı adımlarla yürümeye başlıyor. Ben de ona doğru gidiyorum. Hayvan birden koşmaya başlıyor, ben de arkasından koşuyorum. Tren yoluna doğru gidiyor. Ben hızlanıyorum ve ne yapacağımı bilmiyorum. Treni fark ediyorum. Hepsi göz açıp kapayana kadar olup bitiyor.</p>

  <p class="normal">Artık eve dönemem sanıyorum. Trenin geçtiği tünele girip, oturuyorum. Evden kaçtım, evet, ev uzak değil ama, öyle, bu durumda eve dönemem, ben öyle sanıyorum. Gece oluyor, korkuyorum, derken elinde fenerli adamlar giriyor tünele. Babam ve dedemi görüyorum. Babam çok öfkeli, dedem kucağına alıyor beni. Sarılıyor. Parçalanmış atı görenler, benim de öldüğümü sanmışlar. Dedemin kucağında eve giderken, ilk defa bir şey oluyor. Dedemin gözyaşı benim yanaklarıma damlıyor.</p>

  <p class="normal">Büyüdüm, atlar yok, dedem de. Menekşe şerbetim var, saate bakıyorum, gece yarısını geçeli 2 saat olmuş. Mavi menekşe şerbetimi içiyorum, bütün bunları düşünüp, Ömer Seyfettin’i anıyorum, ilk cinayet öyküsü, sanki on yaşındaki Egeli bir kız çocuğuna yazılmış. Kendime ıslık çalıyorum "karadır kaşların...", dudaklarım mavi olmuş, haydi beni kızdıralım, "mavi bıyıklı..."</p>
</body>
</html>
