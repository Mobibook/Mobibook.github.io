<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">Nane Şurubu</h2>

  <p class="indentmetin"><span class="idebold">Malzeme:</span></p>

  <p class="indentmetin">1 su bardağı şeker</p>

  <p class="indentmetin">Bir tutam taze nane</p>

  <p class="indentmetin">5 su bardağı su</p>

  <p class="indentmetin">3 limon</p>

  <p class="normal"><span class="idebold">Yapılışı:</span></p>

  <p class="normal">Bu şurubu da iki farklı biçimde yapmak mümkün. Fakat ben yine çiğden yapılan, babaanne metodunu yazmayı tercih ediyorum. Bir tutam şeker ve naneler bakır bir havanda dövülürler. (Şeker ve nane gül şerbetindeki gibi ezilebilir de. Fakat bu yöntem daha meşakkatli olacaktır) İyice ezilip, sıvı hale gelmiş olan nane, seyrek dokumalı tülbende konup ağzı naneleri sıkıştıracak şekilde büzülerek bağlanır. Sıkmış olduğumuz limon suyunun içine bırakılan nane, iki saat kadar burada bekletilir. Sonra, su ve şeker karıştırılıp içine nane kesesi ve içinde beklediği limon suyu eklenir. Bir gece buzdolabında böylece bekleyen şurup, servis edilmeden önce içindeki nane kesesi elle sıkılır. Tülbentten geçen naneler de şerbette kalır. Böylece şerbet içime hazırdır.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Kara çarşaflı sevgili</span></p>

  <p class="normal">Kara çarşaflı ihtiyar bir kadın geçerdi sokaktan. Kara, o zamanlar şeytani gelmiyordu. Ya onun üzerinde olunca karanlık değildi, ya da sahiden renkler masumdular o zamanda. Öyle olmalı, yoksa okul önlüklerimiz bile neden kara olsundu. Kara önlüklü çocuklar, kara çarşaflı babaanneye koşardık bağıra çağıra. "Babaanne!" sesleri sokağı çınlatırdı. Yirmiden fazla çocuktuk hepimiz. Hepimizin ortak babaannesiydi o. Biz koşarken, onun eli cebine girerdi. Çarşafın neresindeyse artık cep, eli bir sürü şekerle dolu olarak çıkardı içinden. O eller çok okşadı çocuk saçlarımı. İki tane torunu vardı. Bir tanesini hala görürüm. Mahallenin güzel kızıydı, hala ne güzel bir kadın.</p>

  <p class="normal">Nane molla bir çocuktum ben. Marazlı da derler. Eksik doğmuşum. Hatic kuşum der o yüzden annem. Hz Hatice gibi, erken doğup, herkesi şaşırtmışım. Pek çok erken gelen gibi de işte, marazlıymışım. Ve aynı babaanne iğnelerimi yapardı. Nane şekeri sonrası iğnelerim olur ve sokağa yayılan ağlamam sokağı sustururdu.</p>

  <p class="normal">Bir sokak dolusu çocuktuk. Şefkatli bir eski zaman kadının ellerinden naneli şekerler yedik. Büyüdük. Başka başka türlü baktık hayata, başka türlü düşündük. Öğretmenler, eczacılar, mühendisler, çiftçiler, mandıracılar oldu. Anne baba oldu herkes. Kara çarşaflı babaanne elinden nane şekeri yiyenlerin hiç biri ötekine "öteki" gibi bakmadı hiç.</p>

  <p class="normal">Nane şurubu yapıp, o eski zaman kadınını özlüyorum. Üst kattan ses geliyor. Elime süpürgenin sapını alıp tavana vurmak istiyorum. Yapamıyorum. Korkuyorum. 35 sene sonra hiçbir çocuk beni hatırlamayacak. Ceplerime bakıyorum, hiç şekerim yok. Nane şerbeti yapıyorum, bir sokak dolusu çocuğun babaannesine gülümseyip, elimdeki süpürge sapını bir dahaki gürültüye saklıyorum.</p>
</body>
</html>
