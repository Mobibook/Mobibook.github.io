<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_13">Gül Şerbeti</h2>

  <p class="indentmetin"><span class="idebold">Önce kocaman bir gülümseme, sonra malzeme:</span></p>

  <p class="indentmetin">Bir kap dolusu gül(bu şerbet için bahçemizde bulunan pembe güllerden tercih etmek lazım.)</p>

  <p class="indentmetin">1 limon</p>

  <p class="indentmetin">5 su bardağı su</p>

  <p class="normal"><span class="idebold">Yapılışı:</span></p>

  <p class="normal">Gül şerbeti tarifi yazarken, istiyorum ki, önce bir elbise giyin sevgili okur. Aşk dolu bir elbise. İçinde çocuk olsun. Çocuklukları saklayın etek uçlarınıza. Şımarıklıkları bir de. Bir de hüzün saklayın, aman ha. Zihninizin labirentlerinde ne kadar koku varsa çağırın hepsini. Şimdi, kokudan sarhoş olma zamanı. Hafızanız, kokuların şahenşahını salacak ötekilerin yanına.</p>

  <p class="normal">Hiç acele etmeyin. Şeker ve su bir yanda kaynasın, siz oturup güllerinizi yaprak yaprak ayırın. Kaynayan şerbet (bir taşım kaynayacak) soğurken, siz yaprakların dip kısımlarındaki beyazlıkları kesin. Aman ha, keserken dikkat edin. Aynı gelincik şerbetindeki gibi. Nazlıdır gül. Dikkat edin.</p>

  <p class="normal">Gül yapraklarını limon suyuyla hafif hafif ovun. Eline bunları alıp sanki canına okumak istercesine ovanları görürseniz, aldırmayın. Sakin sakin devam edin siz. Unutmayın, parmaklarınızın arasında gül var. Ebru yapmak gibi gül şerbeti yapmak. Sonra, şerbeti döküverin güllerinizin üzerine. İyice dinlensin. Akşamdan yaparsanız, sabaha kadar dinlenmesi güzel olur. Sonra, yine gevşek dokumalı tülbende koyup, süzün. Gül şurubunuz hazır. Aşk olsun.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">İlk oruç, ilk gül şerbeti</span></p>

  <p class="normal">Yazın yağmurdan daha çok korkuyorum. Yanımda abim yoksa daha da çok. Gök daha çok gürlüyor. Şimşekler sanki üzerime çakıyor. Dehşete kapılıyorum. Yaz yağmuru daha çok gürletiyor gökleri. Ya da ben öyle sanıyorum.</p>

  <p class="normal">Anılar ve şerbetler...</p>

  <p class="normal">Ramazan. Çok çocuğum, okula bile gitmiyorum daha. Sahurda yağmur bardaktan boşanıyor. Hem sahuru kaçırmak istemiyorum, hem de bir an evvel uykuya teslim etmek istiyorum ödü kopan ruhumu. Şimşekler çakarken, abimin elini tutuyorum, ne zaman uyudum, hatırlamıyorum.</p>

  <p class="normal">Sabah oluyor. Güneş açmış. Akşamki yağmur sanki hiç olmamış.</p>

  <p class="normal">Oruçluyum. Kocaman bahçeli evin arkasındaki elma ağacında salıncak kurdu dedem. Salıncağa oturup kendi kendimi sallıyorum. Salıncak her ileri gidişinde, mutfaktaki babaannemi görüyorum. Kesik kesik film izlemek gibi. Zihnimde kareleri bütünlüyorum. Babaannem gül şerbeti yapıyor. Bütün dünya gül kokuyor. Fakat şerbetler, evi saran sarmaşık güllerinden. Yediverendi onlar. Elma ağacı bile gül kokuyor.</p>

  <p class="normal">Yaz ve ben orucumu iftara kadar sımsıkı tutmak istiyorum. Bu kadar sıcakta oruçlu olmama kıyamıyor ev halkı. Kimi orucumu kuş orucuna çevirmek istiyor, "öğle ezanında, olmadı ikindide iftar eder çocuklar, kuşlar da öyle oruç tutar" diyor, kimi "orucun yarısı uykuda geçer, haydi yat uyu, iftarda uyandırırız seni" diye kandırmaya çalışıyor beni. İkna olmuyorum. İnatla salıncaktan inmiyorum. Yengem, annem, anneannem, babaannem, hepsi uğraşıyorlar. Kimse indiremiyor. Sonra akşam oldu deyip, salıncaktan inip ezanı bekliyorum. Hâlbuki henüz ikindi. Öyle diyorlar. Ben elime bir bardak gül şerbeti alıp iftarı beklemeye başlıyorum. Orucumu satın almak istiyorlar, kanmıyorum. Adeta, o oruç benim cennete giriş şansım. Çikolatadan nehirler akacak, ben fincan fincan içeceğim. Bir de sucuktan nehirler akacak benim cennetimde. Kaptırmam.</p>

  <p class="normal">Gül şerbetim yere dökülmüş, ben uyuyakalmışım. Ertesi sabah da gidip imama kafa tutmuşum. "Benim" oruçlu olduğumu bildiğinden, mahsus ezanı geç okudu diye.</p>

  <p class="normal">Sonra büyüyorum, ne zaman oldu hatırlamıyorum.</p>

  <p class="normal">Gül şerbeti yapıyorum, şimşekler çakıyor. Ramazan yaklaşıyor. Abim burada değil. Ben korkuyorum. Yediveren güllerim yok. Ama saksılarımda minicik güllerim var hala. Camı açıyorum. Bütün şehre gül koklatıyorum. Yağmur yağıyor, gül yapraklarıma değiyor. Beşinci şehir gül kokuyor.</p>
</body>
</html>
