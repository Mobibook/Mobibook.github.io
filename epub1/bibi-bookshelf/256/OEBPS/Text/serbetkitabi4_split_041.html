<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_32">Üzüm Şırası</h2>

  <p class="indentmetin"><span class="idebold">Malzeme:</span></p>

  <p class="indentmetin">2 kg. siyah üzüm</p>

  <p class="indentmetin">1 su bardağı şeker</p>

  <p class="indentmetin">5 su bardağı su</p>

  <p class="normal"><span class="idebold">Yapılışı:</span></p>

  <p class="normal">Yıkanıp saplarından ayrılan üzümler derin bir kaba konur. Üzümlerin üzerine bir havaneli yardımıyla vurularak, ezilmeleri sağlanır. Ezilen üzümlerin içine kaynayan su eklenir, bir gün böylece bekletilir. Ertesi gün tülbende konan üzümler iyice süzülerek, elde edilen suya şeker eklenir, eritilir. Dolaba kaldırılan şıra, soğuk olarak servis edilir.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Üzüm şırası yapan kocaman adamlar</span></p>

  <p class="normal">Şıra, eskilerin kocaman evlerinin, kocaman gönüllerinin işlerindendi. Gelen gidenin bir elin parmaklarınca olmadığı, kilerlerin dolu olduğu günlerin.</p>

  <p class="normal">Ben de üzüm şırası yapılan bir güne denk gelebilmiş, şanslılardan sayıyorum kendimi. Hâlâ daha benim bildiğim bazı köylerde yapanlar var. Yaşadığım şıra merasimini hatırımda kalan haliyle aktarıyorum. Kim bilir, belki de dubleks yazlıklarımız, evlerimiz bahçede şıra yapmaya müsaade edecek kadar büyüktür. Ve kalbimiz artık daha çok misafir, daha çok torun, çoluk çocuk, büyük istiyordur.</p>

  <p class="normal">Besim amcayı hatırlıyorum. Ben çok küçük olduğumdan mı o kocamandı, o sahiden mi devasa bir amcaydı, emin değilim. Salkımlarıyla üzümleri getirdiler. Bağdan gelmek, benim çocukluğumun ve öğleden sonra uykularımın en bilinen cümlesiydi. Bağdan geldiler, sanki onlarca insan hatırlıyorum ben ama, sadece beş kişi var şimdi zihnimde. Keletirlerde getirilen üzümleri yıkayıp tekneye yerleştirdiler. Üzüm taşınan kocaman sepetlerin adı keletirdir orada. Besim amcalar sürekli hareket ediyor, bense sorularımla onları eğlendiriyorum. Eğlendiriyorum çünkü fazla meraklı bir çocuğum ve onlara acayip gelen yorumlar yapıyorum. Bu kayıkımsı tekne acaba ıssız bir adaya düşsek bizi kurtarır mı merak ediyorum mesela. Kurtarmazmış. Ağaç tekne suyu çeker mi, hangi ağaçtan yapıldı bu diyorum, çınar ağacı diyorlar. Bu kocaman oval bir leğeni andıran tekne çınardanmış demek. O zamanlar bilmesem de, büyüyüp de gittiğim her yerde gözüm hep çınar arayacak.</p>

  <p class="normal">Üzümlerin üzerine üç-beş avuç toprak atıyorlar. İşte ben o anda bittim diyorum, ama yeni başlıyorlarmış. Toprak atılan bir şey nasıl içilir, bilmiyorum. Sorularıma devam ediyorum. Bu toprak özelmiş. Beyaz toprak. Beyaz değildi aslında, kremle kahverengi arası sanki. Açık kahverengiyi andırıyor. Bu toprak olmadan şıra olmazmış. Maya gibi dedi Aysen teyzem. Aysen teyzem, benim şefkat kokulum. Besim amca ve öteki iki adam, poşetlerden çıkardıkları çizmeleri giyiyorlar, üzümün üstüne çıkıp ayaklarıyla çiğnemeye başlıyorlar. Ekmek kırıklarının üstüne basmak nasıl çok kötüyse, bu da bana öyle geliyor, hem de tiksindirici. Surat asıyorum, ben bundan içmem diyorum, ikna etmeye çalışıyorlar, o çizmeler çamaşır sularıyla yıkanmışmış, tertemiz, yeni alınmışlarmış. Bütün üzümler böyle eziliyor. Sonra üzerinden iniyorlar, teknenin altındaki deliği fark ediyorum, tıpa yaptıkları bez parçasını çıkarıyorlar, şıra akmaya başlıyor alttaki kazana. Ama o kadar güzel bir renk ki bu. Sanki kopkoyu sulu boya gibi geliyor bana. Sonraki yıllarda sulu boyalar şıraya benzetilecek artık. Kazandaki şıra odun ateşinde iyice kaynatılıyor. Galiba birkaç saat kaynıyor. Kocaman tahta kepçelerle karıştırıyorlar. Köpüklerine bayılıyorum. Bakır, yayvan sinilere alıyorlar en sonunda. Burada o en başta atılan toprak dibe çöküyormuş. Kazanın üstündeki şırayı yayvan tahta kepçelerle alıyorlar. Bu kepçeler öyle büyük ki, her biri bir tencere kadarlar. Akşama kadar süren bu işin sonunda, ben en son, elma ağacındaki salıncağımda gidip geliyorum. Elimde bir bardak üzüm şırası hatırlıyorum günün sonunda. En güzel yanı da budur. İşler biter, herkes toplanır, komşular gelir, üzüm şırası içilip sohbet edilir. Bahçede, ağaçların altında, küçücük oturakların, alçak sandalyelerin üzerinde oturmuş, o kocaman adamların ettikleri muhabbetleri galiba bir daha hiçbir mecliste bulamadım. Galiba bir daha da üzüm şırası yapan kocaman adamların olduğu meclislerde de bulunamadım.</p>
</body>
</html>
