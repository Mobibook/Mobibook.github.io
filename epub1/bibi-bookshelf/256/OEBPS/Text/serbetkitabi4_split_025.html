<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">Koruk Şerbeti</h2>

  <p class="indentmetin"><span class="idebold">Malzeme:</span></p>

  <p class="indentmetin">4-5 salkım koruk</p>

  <p class="indentmetin">250 gr. şeker</p>

  <p class="indentmetin">5 su bardağı su</p>

  <p class="normal"><span class="idebold">Yapılışı:</span></p>

  <p class="normal">Koruklar iyice yıkanır. Sonra, büyücek bir kapta iyice ezilir (bakır havan pek bir uygundur bu iş için, şimdilerde mutfak robotu da kullanabiliriz, ancak korukların hamur gibi ezilmemesine dikkat etmek gerekir, robotta çalışacaklar için). Ezilen koruklar delikli makarna süzgüsüne konup, suyun süzülmesi sağlanır. Süzgüde kalan son koruklar da avucumuza alarak sıkılır, suyunun çıkması sağlanır (koruk elde kaşıntı yapar. Özellikle bu tür hassasiyeti olanların bir eldiven giymelerini tavsiye ederim). Şeker ilave edilerek, erimesi sağlanır. En son su eklenerek soğumaya bırakılır.</p>

  <p class="normal">Bu şerbetimiz herhangi bir ilave rayiha ve tada ihtiyaç duyulmaksızın tüketilmelidir.</p>

  <p class="normal">Koruk ekşisi şekerlenmeden evvel bamya yemeğinde ve ekşili pek çok salatada da kullanılabilir. Özellikle bamya yemeğinin üzerine salkım olarak konursa, lezzeti ve rayihasıyla sizi şaşırtacaktır zannediyorum.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Fuarda...</span></p>

  <p class="normal">İzmir fuarı o kadar meşhur, o kadar meşhurdu ki, gitmeyenlere sanki Bulgar elinde esir kalmış muamelesi edilir, acınırdı. Fuar dedikleri yer, benim gözümde hayale ve tasvire sığmaz bir çocuk cennetiydi. Bir defa lunapark vardı. Ve oyuncaklar. Ve de yemekler.</p>

  <p class="normal">Ağustosun kaçı olduğunu hatırlamadığım bir hafta sonu amcam, annem ve biz iki kardeş fuara gidecektik. Bize teyzem ve kızı da eklendi. Şu işe bakın ki teyzemin kızı fuarda stand açmış biriyle nişanlıydı. Selvinaz ablam. O kadar güzeldi ki. Ve ben öyle sanıyordum ki, fuardaki nişanlı olağanüstü biridir, benim Selvinaz ablamla nişanlı olduğuna göre...</p>

  <p class="normal">Fuara gittiğimizde önce balerine binmek istedim. Hatta o kadar çok istedim ki, galiba ağladım. Üst katta oturan kız da gitmişti fuara ve balerine binmişti. Hem balerinin eteklerine oturacak, hem de annesinin, adı Eylem olan o kıza aldığı naylon mutfak takımından aldıracaktım. Evcilik oynarken ben de o rengârenk fincanlarla ağırlamak istiyordum misafirlerimi. Ne kadar ağladımsa artık, amcam bana onlardan aldı.</p>

  <p class="normal">Selvinaz Ablamın nişanlısı fuarda patates kızartması satıyordu. O zamanlar fast-food çılgınlığı başlamamıştı ve ben ilk paket patates kızartmamı da o zaman yemiştim. Annem hemen yan tarafta satılan patates cipsi yapabilen aletten aldı bir tane. Birkaç yıl o cipslerden yapıp yapıp yedik. Olağanüstü bir şeydi fuarda satılan patates. Birkaç yıl anlattık. Selvinaz ablam evlendikten bir ay sonra 24 yaşında ölene kadar.</p>
</body>
</html>
