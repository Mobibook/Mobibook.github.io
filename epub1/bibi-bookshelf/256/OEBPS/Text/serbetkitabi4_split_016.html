<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">Gelincik Şerbeti</h2>

  <p class="indentmetin"><span class="idebold">Malzeme:</span></p>

  <p class="indentmetin">Hani o kocaman, cam kâseler vardır ya, onlardan bir adet</p>

  <p class="indentmetin">Bunun içini dolduracak kadar gelincik</p>

  <p class="indentmetin">Bir limon</p>

  <p class="indentmetin">Şeker (zevke göre, deneyerek belirlenen)</p>

  <p class="indentmetin">Aldığı kadar su</p>

  <p class="indentmetin">3 litrelik bir cam kavanoz</p>

  <p class="normal"><span class="idebold">Yapılışı:</span></p>

  <p class="normal">Efendim, bahar gelir gelmez tepecikleri kaplayan laleler olur hani. Küçükken gelin yapardık yapraklarından. Elimize bir kap alıp onlardan kabımızı dolduracak kadar toplayalım. Sonra, evvela yanı başımıza gelecek bir kız çocuğuna, gelincikten gelin yapmayı öğretelim. Gelinciklerin yapraklarını adeta bir kelebek kanadı tutar gibi dikkatle diplerinden alıp, taneleyelim. Her bir yaprağın altındaki siyah kısmı yine gelinciği zedelemeden keselim. Sonra musluğun altına tutmadan, büyücek bir kabın içinde yavaşça yıkayalım, tozu böylece gitmiş olsun.</p>

  <p class="normal">Elimizdeki kavanoza gelincik yapraklarını koyup, üzerine de iki litre suyu ekleyelim. Bir limonu kesip, bu karışıma ekleyelim.</p>

  <p class="normal">Gelincikli suyumuzu balkona, cam kenarına kaldıralım. 4 gün, havanın sıcaklığına göre bir hafta bekletelim. Bu sürenin sonunda yaprakların beyazladığını, suyunsa kıpkırmızı bir renk aldığını göreceğiz. Beyazlaşmış olan yaprakların tamamını bir kevgir yardımıyla sudan alalım. İçine isteğimize göre yavaş yavaş şeker ilave edip tahta bir kaşık yardımıyla erimesini sağlayalım.</p>

  <p class="normal">Efendim bendeniz şerbetlerdeki o kendine has koku ve hafif kekremsi tadı sevdiğim için, hele ki bu türden olanlarda, az şeker kullanıyor, karanfil de atmıyorum. Ama karanfil rayihasını gelincikte de duymak isteyenlere söylemeli, pek de yakışıyor.</p>

  <p class="normal">Her sofranız aynı duayla tatlansın.</p>

  <p class="normal">Bir babaanne duası bu.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Gelin, gelincik gelin!</span></p>

  <p class="normal">Kuzenim evlenirken yağmur yağıyordu. Annem camdan dışarıya bakıp, "Yağmur yağıyor." dedi. "Oğlan evi ‘gelin eve bereket getirecek’ der, kız evi de evliliğin çok gözyaşlı geçeceğine inanır". Çok darılmıştım anneme. Biz kız eviydik, kuzenim de mutsuz olacaktı sanki.</p>

  <p class="normal">Gelinlere gelincik der bizim insanımız. "cık, ceğiz, cağzım" ekleri içinde küçültmekten çok şefkat barındırır. Gelinim demekle gelinceğzim demesi arasında çok fark vardır kayınvalidelerin.</p>

  <p class="normal">Gelincik şerbeti bütün gelinlerin bahtına saçılsın. Al yanakları bebecikleri olsun. Onları hanelerinde baş tacı edenler "gelincik" desinler. Deyip de kıyamasınlar.</p>
</body>
</html>
