<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">İncir Şırası</h2>

  <p class="indentmetin"><span class="idebold">Malzeme:</span></p>

  <p class="indentmetin">Büyük bir sepet dolusu kuru incir</p>

  <p class="indentmetin">Bir kazan su</p>

  <p class="normal"><span class="idebold">Yapılışı:</span></p>

  <p class="normal">İncir hassas iş. Şırası daha hassas. Anladım ki bunu da anılara gömülmeden anlatmam zor. Babam bahçenin yüksekçe bir yerine çardak yaptı bize, öğle uykusu için. Çocuk evi gibi bir şey. Yerden beş basamak yüksekteydi. Altını ilaçladı, akrepten, yılandan korkumuz yüzünden. Çardağımızın tavanı defne, kavak yapraklarındandı. Ağustos ayında orada bir öğle uykusu uyunur ki sormayın. O nasıl bir koku. İşte tam öyle kokar benim çocukluğum, en çok da babam. İncirin erkeğine iğlek derler bizim orada. İğlekler toplanır ve yaz başında incecik ottan kamışlara dizilip her incir ağacının güneyine asılır. Yönleri bilemeyen bir solak için bu iş, her daim kâbustu. Ve incirler olur. Toplanır, üçe ayrılarak satılır. Aydın inciri denen o leziz meyvenin kısacık öyküsü budur. Ve ben uzun bir incir hikâyesini şimdilik saklıyorum sevgili okur. İncir mevsimi biterken, artık Eylül gelmiştir, Ege öyle güzel kokar ki, Sevgili Efendiler Efendisi’ne sevdirilen kokuya iman eder insan. İşte tam o zamanda incir şırası yapılmaya başlanır.</p>

  <p class="normal">Bizim evimizde böyle işlerde hep çok gülünür, çok kavga edilir, çok küsülür, çok çabuk barışılır ve yine çok ama çok gülünür. Ha bir de çok ağlanır. Ağlayan çocuklar kızdırılır. Daha çok ağlatılır. Şıra dediğiniz, sinirden ağlayan çocuk olmazsa olmaz.</p>

  <p class="normal">Efendim, bir yanda kocaman bir kazan su odun ateşinde kaynatılır. Bir sepet dolusu incir, diğer yanda iyice yıkanır. Sepet kazana rahatça girebilecek ebatta olmalıdır. Yıkanan incirler, kaynamakta olan su kazanına oturtulur. Bu arada, şırası yapılacak incirler özellikle kuş yemiş olanlarından tercih edilir. Çünkü en güzel incir onlardır. Kuşlar bizim için harika birer lezzet rehberidir. Sepetin içindeki incirler iyice kaynar. Kıvamı tutmuş, içinde incirler merhem gibi olmuş olan sepet kazandan çıkarılarak içine temiz tülbent yerleştirilmiş olan bakır bir leğene alınır. Bakır leğenin evvelce dışı çamurla sıvanmış olmalıdır. Bakır leğende iyice kaynatılan şıra sık sık tahta kaşıkla karıştırılır, üzerindeki köpük alınır. Kıvamı tuttuktan sonra, tülbent kaldırılır, üstte kalan posa atılır. Soğumaya bırakılan şıra, bir başka kazana serilen tülbentten bir kere daha süzülür. Artık şişelere konma sırası gelmiştir. Ağzı açılmayan bu şıra bütün bir yıl boyunca içecek ihtiyacımızı karşıladığı gibi, sıkı bir demir kaynağıdır da.</p>

  <p class="normal">Bu şıranın süzülüp uzun süre kaynatılmasından pekmez elde edilir.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>
</body>
</html>
