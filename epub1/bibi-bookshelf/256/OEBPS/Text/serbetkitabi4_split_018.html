<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">Mürver Şerbeti</h2>

  <p class="normal">Ege’de otlar kururken nasıl kokular çıkar yazmıştım. Sıra baharda. Gücenmek yok, yazar Egeli. En çok o kokuları tanıyor. Baharda, rehavet çökmeden evvel daha, bir sürü çiçek dolar her yana. Öyle çok ağaç vardır, öyle çok çeşitte açarlar ki, nereye baksa bilemez insan. Hele ki çocuklar. Biz, patlangaç çocuklarıydık. Annelerimiz çiçeklerini toplar, kazanlara doldururdu. Bizeyse, dalları kalırdı. Asmaya benzer, içi boş dallardır bunlar. İkiye bölersiniz, ortasına yine doğanın sunduğu küçücük kızıl meyveler vardır, onları toplarsınız. Bilyenin beşte biri küçüklüğündeki bu meyveleri üfleyerek karşınızdakine isabet ettirmeye çalışır, yenilene de cezalar kesersiniz. Öyle bir bitkidir bu mürver. Ve kokusu kalır aklınızda, oyun oynadığınız dalı, kardeşinizin nişan gecesi gidilen Şirince’de, ovaya bakarken damağınızda kalan şerbetinin tadı. Kocaman bir ayrılık hikâyesi yazar gibi bir tad hafızamda mürver şerbeti.</p>

  <p class="indentmetin"><span class="idebold">Malzeme:</span></p>

  <p class="indentmetin">30 adet yemek tabağı büyüklüğünde mürver çiçeği (namı diğer patlangaç)</p>

  <p class="indentmetin">3 kg şeker</p>

  <p class="indentmetin">10 gr. limon tuzu</p>

  <p class="normal"><span class="idebold">Yapılışı:</span></p>

  <p class="normal">Mürver daha zahmetli olmasa da, teşkilatlı şerbetlerdendir. Aslında kazanlarla yapılır. Ben burada daha azaltarak veriyorum ölçülerini.</p>

  <p class="normal">Büyücek bir kaba (15 litre su alacak kadar) 10 litre su konur. Şeker ilave edilir. İçlerine ters şekilde çiçekler kapatılır. Üzeri örtülerek en az dört saat bekletilir (geceden yapmak tercih edilebilirse de, İzmir çok sıcak olduğu için çiçeğin çürümesi ihtimaline karşın sıcak havalarda gündüz hazırlanır). Bekleme sonrası çiçekler sudan çıkarılır. Bir süzgüye koyup, çiçekten akacak son damlaya kadar bekletmenizi öneririm. Öyle bir rayiha ki, kaçırılmaz bence hiçbir damlası. Sonra kabımızda kalmış olan şerbet bir taşım kaynatılır. İçine limon tuzu konur, kavanozlara konarak kaldırılır.</p>

  <p class="normal">Bu şerbet bütün bir yaza yetecek kadar fazla hazırlanır. Kaynatmadan, dondurucuya koymak da tercih edilebilirse de, ben kıvam için kaynatıyorum. Bu şerbet diğerleri gibi servis edilmiyor. Bir-iki parmak mürver şerbeti konup, üzerine soğuk su ve buz ilave ediliyor. Bir parça limon, taze nane, hatta iki minicik kiraz ya da çilekle çok şık bir sunum yapılabilir. Tarif benden, gerisi yapanın hayal gücünden.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>
</body>
</html>
