<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_34">Koruk Şırası</h2>

  <p class="indentmetin"><span class="idebold">Malzeme:</span></p>

  <p class="indentmetin">Salkım koruk</p>

  <p class="indentmetin">Su</p>

  <p class="indentmetin">Şeker</p>

  <p class="normal"><span class="idebold">Yapılışı:</span></p>

  <p class="normal">Yıkanan koruklar bakır kazana konularak birkaç saat kaynatılır. Kaynayan koruklar, kocaman bir bez keseye dökülür, yüksekçe bir yere asılır. Alttaki kazana suyunun iyice süzülmesi sağlanır. Bu su ancak bir gecede süzülecektir. Altta kalan koruk suyuna, pek az şeker eklenir. Ben bu şekerin ayarını okura bırakmak istiyorum. Şıranın tadını ara ara kontrol ederek ayarlayabilirsiniz. Kazandaki koruk suyu yeniden kaynatmaya başlanır. Koruk suyu, su olmaktan çıkıp bordomsu şıra kıvamına gelene kadar kaynatmaya devam edilir.</p>

  <p class="normal">Ben bu türden şıraları kendi rayihalarıyla çok seviyorum. Eğer farklı kokular da seviyorsanız içine kabuk tarçın, karanfil gibi baharatlar da ekleyebilirsiniz.</p>

  <p class="normal">Bu şıra da yine cam kavanozlara, şişelere konularak tercihen ışık almayacak bir yere konur. Bir yıl boyunca hava almazsa yaşar ve sulandırarak servis edilir.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Kırlangıcın yavrusuna dokunulmaz!</span></p>

  <p class="normal">Küçüktüm ve bütün çocuklar gibi yaradılan bütün ötekilerle en çok irtibat halinde olduğum zamanlarımdaydım. Ben ve kuzenim halamın evindeydik. Bu ev tarihi caminin arkasında, kilisenin de ön tarafında yer alıyordu. Tek katlı, kiremit, alçacık tavanlı, iki odalı bir ev. Bahçesinde her daim 30 kadar belki de daha fazla çiçek, ot, bitki çeşidi bulunur. Eski bir camiyle kilisenin yanındaki bu ev, bütün ötekilerin de ilgi odağı, kendilerine yaşam merkezi olarak seçtikleri yerdi. Artık jeopolitik konum muydu bütün börtü böceğin ilgisini çeken, yoksa bu kadar bitki türünün dayanılmaz cazibesi mi bilinmez, varlığım halacığım için bazen ciddi bir soruna dönüşürdü. Zira bendeniz karasinekten bile hazzetmez, örümcek görünce o akşam evde uyumak istemez, bu evde yaşaması en son mümkün olanlardandım.</p>

  <p class="normal">Bir yaz sabahı, erkenden uyandım yine. Kiremit çatının altına bir kırlangıç ailesinin gelip ev yaptığını gördüm. Meğer benden önce uyanan kuzenim de fark etmiş bu aileyi. Uğraştık, eşiğin taşına bastık, zaten alçacık bir yere yapılmış olan yuvaya ulaşmayı başardık. Ben yine korktum kuşlardan, dokunamadım. Ama kuzenim yavru kırlangıcı okşadı.</p>

  <p class="normal">Bütün gün, büyüklerin görmediği her an, biz soluğu kırlangıçların yanında aldık. Bir Ege çocuk klasiği olan öğle uykumuza yatmıştık ki, halamın bağrışıyla kalktık. Kırlangıç yavrusunu yuvadan atmış, yavrucuk zayi olmuştu. Halam durumdan şaşkın, bizse ne olduğunu anlamaz haldeydik. Kuzenim "Sabahtan beri okşuyorduk biz o yavruyu" dedi ve ağlamaya başladı. Yavruyu aldılar, büyük sokak kapısını açıp, kuşu çıkardılar. Zannederim gömmüşlerdi.</p>

  <p class="normal">Gece yataklarımıza girdik, halamın beyaz çarşaflardan yaptığı cibindirikler benim için birer masal eviydi. Halam da girdi cibindiriğin içine. "Bazı kuşlara dokunulmaz" dedi. "Neden?" dedim. "Çünkü anam da dokunmazdı, onun anası da dokunmazmış. Kimi hayvan başka bir kıymetlidir" dedi. Ve devam etti: "Mesela bazı yerde bazı hayvanları yemezler, vurmazlar. Bizde de kumru yiyen iflah olmaz. Kumru üzenin evi dirliği olmaz." "Neden ama?" dedim yine. "Çünkü kumrular aslında insanmışlar" dedi halam. Biz iki kardeş çocuğu dikkat kesildik. Müthiş bir şeydi bu dediği. Biz yarı inanmaz gözlerle bakarken, o anlatmaya devam etti:</p>

  <p class="normal">"Bu kumrular iki küçük çocukmuş aslında. Bunların anaları ölmüş. Sonra babaları üvey ana getirmiş bunların başına. Üvey ana da nasıl cimriymiş. Bu çocukların yediklerini içtiklerini gözler dururmuş. Çocuklar babaları evde yokken aç kalırmış. Bir gün gene böyle açlarken, üvey analarının görmez bir anında, hayatta duran kocaman yağ tenekesinden zeytinyağı almak istemişler. Ama teneke onların boyundan büyük olduğundan, uğraşırlarken devirivermişler. Bütün yağ yerlere dökülmüş. Tam da o anda üvey ana kapıda görünmesin mi. Kim döktü bu yağı demiş kadın. Ben dökmedim demiş çocuk. Kim döktü demiş kadın tekrar, yusufcuk demiş oğlan. Yusufcuk kuşuna atmak istemiş suçu. Çok döver diye korkuyorlarmış. Kadın kapının yanından eline bir odun alıp çocuklara doğru yürümeye başlamış, kız duaya durmuş. Allahım bizi kuş yap, uçup kurtulalım bu zalim kadının elinden demiş. O anda Mevlam bunların duasını kabul etmiş, iki kardeş kuş olup uçmuş. Kumruların dişisinin boynunda kolye gibi bir iz olur, o kızcağızın boynundaki kolyenin izidir o. Ya, işte böyle, her hayvanın çiçeğin böceğin bir huyu var, öyle dokunmak olmaz. Bakın, kırlangıçlar da yavrusuna insanoğlunun eli değdi mi yuvada koymaz artık, ölsün ister yavrusu. Sakın bir daha ellemeyin iyi mi çocum?"</p>

  <p class="normal">Halam bütün bir kumru hikâyesini bir daha kırlangıçlara dokunmayalım diye anlatmıştı.</p>

  <p class="normal">Bir daha kırlangıçlara hiç dokunmadım. Balkonumu kullanamaz oldum, kumrular için koliler koydum, gelip yuva yapsınlar diye. Kalbimin bir yanı inanıyor, onlar kötü bir insanın zulmünden korunan iki küçük çocuk. Sabaha karşı gerdanlarından o sesi çıkarmaya başlıyorlar. Ben ne dediklerini biliyorum. Bir Ege efsanesiyle uyanıp, onları dinliyorum.</p>

  <p class="indentmetin">Guguuuk guk</p>

  <p class="indentmetin">Kim döööktü</p>

  <p class="indentmetin">Yusuufcuk</p>

  <p class="indentmetin">O döööktü</p>
</body>
</html>
