<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serbetkitabi4</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_19">Somata (Acıbadem Şurubu)</h2>

  <p class="indentmetin"><span class="idebold">Malzeme:</span></p>

  <p class="indentmetin">∂ kg. acı kuru badem</p>

  <p class="indentmetin">2 lt. su</p>

  <p class="indentmetin">2 kg. toz şeker</p>

  <p class="indentmetin">1 limonun suyu</p>

  <p class="normal"><span class="idebold">Yapılışı:</span></p>

  <p class="normal">Ilık suda ıslattığınız bademlerin kabuklarını soyun. Sakız gibi olana kadar bakır bir havanda dövün. Bu işlemi blendırda da yapmak mümkünse de, havandaki lezzeti vermiyor. Dövdüğünüz bademleri bir bez tülbendin içine koyup ağzını bağlayın. Derin bir kaba koyduğunuz suyun içine badem kesesini daldırıp, elinizle sıkın. Keseciğin içinden bademin lezzetinin suya geçmesi için bu işlemi birkaç defa yapın. Sonra bu suyu badem kesesi ve şekerle birlikte tencereye koyup kaynatın. Şurup kıvamına gelince limon suyunu ekleyin ve soğumaya bırakın. Bu şerbeti hazırladıktan bir gün sonra içmenizi, bir gün müddetince de keseyi şerbetin içinde tutmanızı öneriyorum. Yazın bardağa bir parmak şurup üzerine de su ve buz ekleyerek, kışın da çay bardağına aynı miktar koyup üzerine kaynar su ekleyerek içilmesini tavsiye ederim.</p>

  <p class="normal">Artsın eksilmesin. Dolsun da taşmasın. Az çok olsun da, bereket yok olmasın. Âmin.</p>

  <p class="ortayazi"><span class="idebold">Kalın bilekli kız-çocuk</span></p>

  <p class="normal">Hz. Âdem hiç çocuk olmadı. Bir yetişkindi var edildiğinde. Acaba, içimizde duyduğumuz bu daim sıklet, eskiyi sürekli özlemek, hiç olmadığımız gerçek bir çocukluğun özlemi olmasın. Genetik hafızamda çocukluksuzluk varsa, demek ki neyi özlediğimi bile bilmeden özlememden normali yok. Kim bilir, çekirdekte olmayan o çocukluk, kimini de zalim ediyordur.</p>

  <p class="normal">Kuaförde oturmuş onu seyrediyor ve bunları düşünüyorum.</p>

  <p class="normal">Bigudi sepetini aldı kucağına. Tek tek lastikleri çeviriyor. Çevirip, aynı yerine takıyor. Hâlbuki aynı yerine takacaksa çevirmesinin ne manası var değil mi?</p>

  <p class="normal">Anlatıyor ustası, "Anlamıyor musun?" diyor. "Bak, al kızım eline bigudiyi, daire biçiminde olan tarafına, lastiklerin daire olan tarafını, kare olan tarafına da kare kısmı geçireceksin."</p>

  <p class="normal">"Tamam" diyor çırak kız. Alıyor eline bigudiyi, "Şimdi oldu mu?" diyor.</p>

  <p class="normal">"Olmadı!" diyor öfkeyle usta kadın. "Olmadı."</p>

  <p class="normal">Anlamıyor hantal küçük. Anlayamıyor. Daire ve kare arasındaki farkı bilemiyor. Televizyon seyredecek kadar vakti olmamış küçüğün de, buradakiler bilemiyor.</p>

  <p class="normal">Sonunda vazgeçiyor usta, "Nasıl takarsan, neyi ne tarafa takarsan tak artık, fark etmiyor" diyor.</p>

  <p class="normal">Bakıyorum, "çocuk o daha, üzülecek" diyorum içinden, devam ediyor kız, daireyi kareye kareyi daireye takmaya.</p>

  <p class="normal">Dayak arsızı olmak gibi. Söylenince algılamıyor insan. Çok söylenince uçup gidiyor akıl. Kuafördeki kadınlar ondan bahsetmeye başlıyorlar. Sanki o orada değilmiş gibi. Necip Fazıl hikâyesindeki ölümcül hastaya benzetiyorum kızı. O işine bakıyor. Beceremediği işini, bir çocuk oyunu gibi sürdürüyor.</p>

  <p class="normal">Bir de ablası varmış bunun. Okuma yazması hiçten yokmuş onun. Annesi de evlere temizliğe gidiyormuş. Annesi evlere temizliğe gitmeyen kadınlar onu konuşuyorlar.</p>

  <p class="normal">"Ablanın saçını kremle" diyor usta.</p>

  <p class="normal">Kalkıyor, aynı hantallıkla. Onu aynadan izliyorum sessizce. Televizyona bakıyor, elinde tuttuğu duştan taşan su kadının gömleğinden içeriye sızıyor. Bu zavallı kıza acıdığından sesini çıkarmıyor kadın. Belki de ondan değil, kızın televizyona baktığını fark etmediğinden. Aynayı görme şansı yok onun. Neyse ki yok. 8’inci sınıftaymış ama, okuma öğrenememiş daha. Anlatıyor ustası, "Bu da okuma öğrenecek de ben de görücem" diyor.</p>

  <p class="normal">Dudak büküşüne bakıyorum kadının. Tezinin onaylanmasını bekliyor bizden, kızın okula devamından çok.</p>

  <p class="normal">Kız gidememeli okula.</p>

  <p class="normal">Giderse kuafördeki kadınlar kime bakıp dudak bükecekler.</p>

  <p class="normal">"Gel yerleri temizle" diyor kadın. "Bu yerlerin de kılı bitmiyor ki. O ne kadar temizlese, hep aynı iş devam ediyor" diyor. Kız eline fırçayı alıyor. Kaba ellerine giydiği kaba eldivenlere bakıyorum. Onu seyrediyorlar. Bütün gözler ondayken, kaba eldivenli eliyle yerleri süpürüyor. Ellerine bakıp kalıyorum. En çok ellerinde mi bu küçük? Benzese keşke küçüğe. Benzese ve çocuk desek.</p>

  <p class="normal">Bir hikâye hatırlatıyor bu çocuk bana. Füruzan öykülerinin birinden adeta bu kız. Eski İstanbul konaklarından birinde besleme.</p>

  <p class="normal">Besleme kaldı mı şimdi? Beslemenin odasına gece sinsice giren beyler?</p>

  <p class="normal">Kollarına, ellerine bakıyordu o öyküde evin hanımı. Kızın elleri, servis yapmaya uygun değildi. İncelikten yoksundu hem. Kalın bilekler, kollar.</p>

  <p class="normal">Bakıyorum, bu kız bildiğim çocuklardan değil. İri kemikli elleri var. Hantal yürüyor. Kemikli bir çene ve burun. Çay taşıyamaz bu, olmaz. Göze hoş değil. Letafeti yok. Yazmaya da değmez adını. İncelikleri yok bu kızın.</p>

  <p class="normal">Yerleri silmeyi çok seviyormuş bu. Ablası hiç sevmezmiş. O da bir kuaförde çalışıyormuş ama, evde oturmayı çok seviyormuş. Ev işi, yemek. Bir sevdikleri bunlarmış hem. Kemikli elleri olan küçük kız, ağzımı bir açabilsem. Çabucacık okudum ben desem. Her şeyi pek çabuk öğrendim. İnce bileklerim var hem de. Çay servisine de uygunum. Annem de temizliğe gitmez. Hepsini desem.</p>

  <p class="normal">Hepsini dedikten sonra, ben de sabahtan akşama kadar çalışmayı hiç sevmem desem.</p>

  <p class="normal">Evde oturmayı çok severim. Yemek yaparım bir de, bayılırım.</p>

  <p class="normal">Güzel. Pek güzel değil mi küçük? Eğitimli kadınla senin arandaki tek fark ne biliyor musun desem bir de. Zalimlik ne fena şey.</p>

  <p class="normal">Kuaför kadın mı daha zavallı, bu çocuk mu, bilsem.</p>

  <p class="normal">Ablası sevmiyormuş yerleri silmeyi. Oraya buraya savrulan kılları, taraklara yapışan kirli saçları temizlemeyi hiç sevmiyormuş. Bayılıyormuş ama bu kalın bilekli hantal kız. Öyle diyormuş annesi. Annesi de temizliğe gitmeye bayılıyormuş. Zaten arka arkaya da doğurmuş. Acımamak lazımmış hem bunlara.</p>

  <p class="normal">Saçımı yıkarken gözlerimi kapatıyorum. Bir gülüşmedir duyup, açıyorum gözlerimi. Kalın bilekli kız oynuyor. Elinde duş, kendi etrafında dönüyor. Kadınlar gülüyor. Benim kalbim acıyor. Kadınlar çok mutsuz, kalplerine alamadıkları ne kadar çok şey varsa, işte o kadar mutsuzlar. Kız saçımı yıkıyor. Yandaki kadın beni uyarıyor, "Aman dikkat et, pek sakar, ıslatmasın seni". Ben elimi gayri ihtiyari göğsüme koyuyorum, belli mi olur, belki de koruyabilirim kalbimi.</p>
</body>
</html>
