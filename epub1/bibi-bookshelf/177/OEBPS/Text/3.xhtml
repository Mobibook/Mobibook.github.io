<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Üç</h1>

  <p>Annemi ziyarete gittiğimde artık kendimmişim gibi davranmaya zahmet bile etmiyorum.</p>

  <p>Lanet olsun; kendimi çok iyi tanıyormuşum gibi yapmayı bile bıraktım.</p>

  <p>Hiç yapmıyorum artık.</p>

  <p>Annemin, geldiği bu noktada tek yaptığı şey kilo vermek. O kadar zayıfladı ki kukla gibi görünüyor. Sanki özel efektle yapılmış gibi. Kalan sarı derisi o kadar küçüldü ki, hiç kimse o derinin içine sığamaz. Kukla gibi incecik kolları battaniyenin üstünde gezinip sürekli iplik parçaları topluyor. Küçülen kafası her an dağılıp ağzındaki pipetin etrafına dökülecekmiş gibi duruyor. Annemi kendim olarak, yani Victor, onun oğlu Victor Mancini olarak ziyaret ettiğim zamanlarda, ziyaretlerin hiçbiri on dakikadan fazla sürmezdi. On dakika içinde annem hemşireyi çağırmak için düğmeye basar ve bana çok yorgun olduğunu söylerdi.</p>

  <p>Sonra günün birinde, annem benim kendisini birkaç kez savunmuş olan Fred Hastings isimli bir savunma avukatı olduğumu zannetti. Beni görünce, "Ah Fred" diyerek arkasındaki yastık yığınına yaslanıp kafasını hafifçe sallıyor. "Bütün o saç boyası kutularının üzerinde parmak izlerimi bıraktım. Bütün kutuları açıp kapatırken kendimi delicesine bir tehlikeye attım; ama yine de çok zekice planlanmış sosyopolitik bir eylemdi."</p>

  <p>Mağazanın güvenlik kameralarında pek de öyle görünmediğini söylüyorum ona.</p>

  <p>Ayrıca adam kaçırma da vardı. Hepsi videoya kaydedilmişti.</p>

  <p>Annem gülmeye başlıyor; gerçekten gülerken, "Fred beni kurtarmaya çalıştığın için çok salaksın" diyor.</p>

  <p>Yarım saat bu tür şeylerden konuşuyoruz, en çok da saç boyasıyla ilgili talihsiz olaydan bahsediyoruz. Sonra da dinlenme salonundan bir gazete getirmemi istiyor.</p>

  <p>Odasının önündeki koridorda, elinde bir dosya tutan, beyaz gömlekli bir kadın doktor duruyor. Uzun, siyah saçlarını arkasında beyin gibi duran bir topuz yapmış. Yüzünde makyaj olmadığı için teninin gerçek rengi ortada. Siyah çerçeveli gözlüğünü gömleğinin cebine asmış.</p>

  <p>Siz Bayan Mancini'nin doktoru musunuz, diye soruyorum.</p>

  <p>Elindeki klipsli dosyaya bakıyor. Gözlüğünü cebinden çıkarıp takıyor ve dosyaya tekrar bakıyor. Bütün bu işleri yaparken de, "Bayan Mancini. Bayan Mancini, Bayan Mancini..." diye tekrarlıyor.</p>

  <p>Bir yandan da sürekli elindeki tükenmezkalemin tepesine bastırarak çıt çıt sesler çıkarıyor.</p>

  <p>"Neden hâlâ kilo kaybediyor?" diye soruyorum.</p>

  <p>Saçlarının arasından, kulaklarının üstünden ve arkasından görünen teni öyle beyaz ve duru ki, iç kısımlardaki güneş değmemiş yerler de aynen böyle görünüyor olmalı. Eğer kadınlar kulakmemelerinin, tepedeki küçük ve karanlık oyuğun ve ortalardaki pürüzsüz kıvrımların sarmalanarak içerideki daracık karanlığa girişinin nasıl göründüğünü bilselerdi, kesinlikle saçlarını toplamazlardı.</p>

  <p>"Bayan Mancini'ye beslenme tüpü takılması gerekiyor" diyor. "Açlık hissediyor ama bu hissin ne anlama geldiğini unutmuş. Sonuç olarak yemek yemiyor."</p>

  <p>"Bu tüp kaça patlar?" diye soruyorum.</p>

  <p>Koridorun ucundan bir hemşire, "Paige?" diye sesleniyor.</p>

  <p>Doktor, pantolonuma ve yeleğime, pudralı peruğuma, tokalı ayakkabılarıma baktıktan sonra, "Nesin sen?" diye soruyor.</p>

  <p>Hemşire, "Bayan Marshall?" diye sesleniyor.</p>

  <p>İşimi burada anlatmak çok zor. "Sömürge dönemi Amerika'sının belkemiği oluyorum" diyorum.</p>

  <p>"Yani?" diyor.</p>

  <p>"İrlandalı sözleşmeli bir uşağım.”</p>

  <p>Suratıma bakıp başını sallıyor. Sonra elindeki çizelgeye bakıyor. "Ya midesine bir tüp koyarız ya da açlıktan ölür" diyor.</p>

  <p>Kulağının içindeki gizemli karanlık deliğe bakarken, başka seçeneğimiz yok mu, diye soruyorum.</p>

  <p>Koridorun ucundaki hemşire ellerini beline koyuyor ve "Bayan Marshall!" diye bağırıyor.</p>

  <p>Doktor irkiliyor. Beni susturmak için işaretparmağını kaldırıyor ve "Dinle" diyor. "Vizitemi tamamlamam gerekiyor. Bir dahaki gelişinizde daha detaylı konuşuruz."</p>

  <p>Sonra dönüp hemşirenin bulunduğu on, on iki adımlık meşaleyi katediyor ve <span style="font-style:italic;">"Hemşire</span> Gilman" diyor. Hemşire sözcüğünü vurguluyor ama hızla konuştuğu için kelimeler birbirine giriyor "En azından bana seslenirken Dr. <span style="font-style:italic;">Marshall</span> deme nezaketini gösterebilirsiniz" diyor. "Özellikle bir hasta <span style="font-style:italic;">ziyaretçisinin</span> önünde. <span style="font-style:italic;">Özellikle</span> koridorun bir ucundan bağıracaksanız. Bu küçük bir görgü kuralıdır <span style="font-style:italic;">Hemşire</span> Gilman; bakın ben bu nezaketi edinmiş bulunuyorum ve eğer siz de bir profesyonel gibi davranmaya başlarsanız, etrafınızdaki herkesin sizinle işbirliği yapacağına emin olabilirsiniz..." diye ekliyor.</p>

  <p>Dinlenme salonundan gazeteyi alıp gelene kadar annem çoktan uykuya dalmış. Korkunç sarı ellerini göğsünün üzerinde kavuşturmuş ve bileğinde, ısıtılarak yapıştırılmış plastik hastane bilekliği var.</p>
</body>
</html>
