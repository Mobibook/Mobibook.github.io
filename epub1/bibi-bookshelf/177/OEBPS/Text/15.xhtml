<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On Beş</h1>

  <p>Eğer büyük bir otelin lobisindeyseniz ve <span style="font-style:italic;">Mavi Tuna</span> <span style="font-style:italic;">Valsi'ni</span> çalmaya başlarlarsa, hemen kendinizi dışarı atın. Hiç düşünmeyin. Kaçın.</p>

  <p>Artık hiçbir şey olduğu gibi görünmüyor.</p>

  <p>Eğer bir hastanedeyseniz ve Hemşire Flamingo'nun kanser koğuşuna gitmesi için anons yapılıyorsa, sakın o tarafa yönelmeyin. Hemşire Flamingo diye biri yok. Eğer Dr. Blaze'i anons ederlerse, bilin ki öyle biri de yok.</p>

  <p>Büyük otellerde o valsin çalınması binanın boşaltılması gerektiğini bildirir.</p>

  <p>Çoğu hastanede Hemşire Flamingo yangın çıktığı anlamına gelir; Dr. Blaze de yangın; Dr. Green, intihar vakası demektir. Dr. Blue, birinin nefes alamadığına işaret eder.</p>

  <p>Trafikte takıldıkları bir gün Annecik bütün bunları aptal küçük çocuğa öğretmişti. Delirmeye başlaması o kadar eskilere dayanıyor.</p>

  <p>Bir gün oğlan sınıfta otururken okul yönetiminden bir hanım gelip çocuğa dişçi randevusunun iptal edildiğini söyledi. Bir dakika sonra çocuk elini kaldırdı ve tuvalete gitmek için izin istedi. Randevusu filan yoktu. Elbette birileri dişçiden aradığını söyleyerek randevunun iptal edildiğini bildirmişti; lâkin bu yeni bir gizli sinyaldi. Kafeteryanın yan kapısından dışarı çıktı ve Annecik orada, metalik sarı bir arabanın içinde bekliyordu.</p>

  <p>Bu, Anneciğin onu götürmek üzere ikinci gelişiydi.</p>

  <p>Pencereyi açtı ve "Annen bu sefer niye hapse girdi, biliyor musun?" diye sordu.</p>

  <p>"Saç boyalarını değiştirdiği için mi?" dedi çocuk.</p>

  <p>Ayrıca bakınız: Kasten zarar verme.</p>

  <p>Ayrıca bakınız: İkinci dereceden saldırı.</p>

  <p>Annecik kapıyı açmak için eğildi ve hiç susmadı. Günlerce konuştu.</p>

  <p>Annecik, bir Hard Rock Cafe'deyken "Elvis binayı terk etti" diye anons yapılırsa, bu bütün garsonların biten spesiyalin hangisi olduğunu öğrenmek üzere mutfağa gitmesi gerektiği anlamına gelir, diye anlattı küçük çocuğa.</p>

  <p>İnsanlar gerçeği söylemek istemediklerinde size bu tür şeyler söylerler.</p>

  <p>Bir Broadway tiyatrosunda, "Elvis binayı terk etti" anonsu, yangın çıktığı anlamına gelir.</p>

  <p>Bir markette Bay Cash'in anons edilmesi silahlı güvenlik görevlisinin çağrılması anlamına gelir. "Kadın giysileri reyonunda nakit kontrolü" anonsu, o bölümde birilerinin hırsızlık yaptığını bildirir. Başka mağazalarda Sheila adında sahte bir kadın anons edilir. "Sheila ön bölüme lütfen" anonsu, birilerinin mağazanın ön tarafında hırsızlık yaptığı anlamına gelir. Bay Cash, Sheila ve Hemşire Flamingo her zaman kötü habere işarettir.</p>

  <p>Annecik arabanın motorunu durdurdu ve bir eliyle direksiyonu saat on iki yönünde tutarken, diğer elinin parmaklarını şıklatarak söylediklerini çocuğa tekrar ettirdi. Burun deliklerinin içi, kurumuş kan yüzünden kararmıştı. Üzerinde kurumuş kan lekeleri olan buruşmuş kâğıt mendilleryere atılmıştı. Hapşırdığı zaman ön panele yapışan kan da hâlâ orada duruyordu. Camda da biraz kan vardı.</p>

  <p>"Okulda öğrendiğin hiçbir şey bu denli önemli olamaz" dedi Annecik. "Şimdi öğrendiklerin senin hayatını kurtaracak."</p>

  <p>Parmaklarını şıklattı. "Bay Amond Silvestiri?" diye sordu. "Eğer onun ismi anons edilirse ne yapman gerekiyor?"</p>

  <p>Bazı havaalanlarında bu adamın adının anons edilmesi, havaalanında bombalı terörist olduğu anlamına gelir. "Bay Amond Silvestiri, ekibiniz sizi D holündeki 10 Numaralı kapıda beklemektedir" anonsu, SWAT komandolarının aranan adamı orada bulabilecekleri anlamına gelir.</p>

  <p>Bayan Pamela Rank-Mensa, havaalanında silahlı bir terörist var demektir.</p>

  <p>"Bay Bernard Wellis, ekibiniz sizi F holündeki 16 Numaralı kapıda beklemektedir" anonsu, birinin o bölümde bir rehinenin boğazına bıçak dayadığı anlamına gelir.</p>

  <p>Annecik el frenini çekti ve parmaklarını tekrar şıklattı. "Çok çabuk söyle. Bayan Terrilynn Mayfield ne anlama gelir?"</p>

  <p>"Sinir gazı mı?" diye sordu çocuk.</p>

  <p>Annecik olmadı anlamında kafasını salladı.</p>

  <p>"Söyleme" dedi çocuk. "Kuduz köpek mi?"</p>

  <p>Annecik yine kafasını salladı.</p>

  <p>Arabanın dışında diğer arabaların sıkışık mozaiği etraflarını sarmıştı. Helikopterlerin pervaneleri otobandaki havayı dövüyordu.</p>

  <p>Çocuk alnına vurdu ve "Alevsavar mı?" diye sordu.</p>

  <p>Annecik, "Yaklaşamıyorsun bile. Bir ipucu ister misin?" diye sordu.</p>

  <p>Çocuk, "Uyuşturucu mu?" diye sordu ve sonra da. "Evet, belki bir ipucu versen iyi olur" dedi.</p>

  <p>Annecik, "Bayan Terrilynn Mayfield... inekleri ve atları düşün" dedi.</p>

  <p>Ve çocuk, "Şarbon" diye çığlık attı. Yumruklarıyla alnına vurup, "Şarbon, şarbon, şarbon" dedi. Alnına bir kez daha vurup, "Nasıl olur da bu kadar çabuk unutabilirim?" dedi.</p>

  <p>Annecik boştaki eliyle çocuğun saçlarını okşadı ve "İyi gidiyorsun. Söylediklerimin yarısını hatırlıyorsun ve bir sürü insanın hayatını kurtaracaksın" dedi.</p>

  <p>Gittikleri her yerde Annecik mutlaka trafiğe takılırdı. Trafiğin sıkıştığı yerlerle ilgili radyo anonslarını dinler ve sıkışık noktaları bulurdu. Trafiğin kilitlendiği yerleri bulurdu. Keşmekeşi bulurdu. Arabaların yandığı veya köprülerin açıldığı yerleri arardı. Hızlı kullanmayı sevmezdi ve meşgulmüş gibi görünmek isterdi. Trafikteyken hiçbir şey yapamazdı ve bu onun suçu değildi. Birlikte kapana kısılmış gibi olurlardı. Hem saklanmış, hem de emniyette.</p>

  <p>Annecik, "Kolay bir tane soracağım" dedi. Gözlerini kapayıp gülümsedi, sonra gözlerini açtı ve Herhangi bir mağazada 5 Numaralı kasadan bozuk para talep edilirse, bunun anlamı nedir?" diye sordu.</p>

  <p>Annecik oğlanı okuldan aldığı günden beri ikisi de hep aynı giysileri giyiyordu. Gittikleri her motelde çocuk yorganın altına girdikten sonra pantolonunu, gömleğini, çoraplarını ve iç çamaşırlarını çıkarıp Anneciğe verene kadar Annecik parmaklarını şıklatıyordu. Sabahları Annecik giysileri çocuğa geri verdiğinde, giysiler bazen yıkanmış oluyordu.</p>

  <p>Çocuk, bir kasiyer bozuk para anonsu yaptığında, bu o kasada güzel bir kadının durduğu ve herkesin gelip bakması gerektiği anlamına gelir, dedi.</p>

  <p>Annecik, "Aslında bu kadarla kalmıyor” dedi. “Ama yine de doğru, bildin."</p>

  <p>Bazen Annecik arabanın kapısına yaslanarak uykuya dalardı ve arkalarındaki araçlar etraflarından dolanarak geçmek zorunda kalırdı. Motor çalışır durumda olduğu zamanlarda çocuğun varlığından bile haberdar olmadığı gösterge panelindeki kırmızı ışıklar acil her türlü durumu göstermek üzere yanıp dururdu. Böyle zamanlarda motor kapağının kenarından dumanlar çıkar, sonra da motor kendi kendine dururdu. Arkalarında takılan sürücüler kornaya asılırlardı ve radyoda otoyolun orta şeridinde duran bir aracın trafiği bloke ettiğine dair anonslar yapılırdı.</p>

  <p>Aptal oğlan, insanlar korna çalıp onlara bakınca ve radyoda kendilerinden bahsedilince meşhur olmaya başladıklarını zannederdi. Araba kornaları Anneciği uyandırana dek, çocuk geçen arabalara el sallardı. Maymun ve kestanelerle birlikte şişko Tarzan'ı düşünürdü. Adamın her şeye rağmen gülümsüyor oluşunu düşünürdü. İnsan ancak ıstırap çekmeyi seçtiğinde gerçekten küçük düşürülebilir.</p>

  <p>Çocuk kendisine bakan kızgın suratlara gülümserdi.</p>

  <p>Ve etrafına öpücükler dağıtırdı.</p>

  <p>Kamyonun biri kornasına asılınca Annecik sıçrayarak uyandı. Sonra aheste aheste yüzüne düşen saçlarını düzeltti. Beyaz plastikten bir tüpü burnuna soktu ve içine çekti. Tüpü çıkarıp, ön koltukta yanında oturmakta olan çocuğa bakmadan önce bir dakika boyunca hiçbir şey yapmadı. Sonra da dönüp gösterge panelindeki kırmızı ışıklara baktı.</p>

  <p>Tüp Anneciğin rujundan da küçüktü; tepesinde burna çekmek için bir delik vardı ve içindeki madde kokuluydu. Kokladıktan sonra tüpün üstünde hep kan olurdu.</p>

  <p>"Kaçıncı sınıftasın sen?" diye sordu. "Birinci mi? İkinci sınıfta mısın?"</p>

  <p>Çocuk, beşinci, dedi.</p>

  <p>"Peki bu aşamada beynin kaç gram çeker? Bin beş yüz gram mı? Bin altı yüz mü?" diye sordu Annecik.</p>

  <p>Okulda hep A alıyordu.</p>

  <p>"Yani kaç yaşında oluyorsun?" diye sordu. "Yedi mi?"</p>

  <p>Dokuz.</p>

  <p>"Pekâlâ Einstein" dedi Annecik. "Şu yanına verildiğin ailenin sana öğrettiği her şeyi unutabilirsin."</p>

  <p>"Bu aileler neyin önemli neyin önemsiz olduğunu bilmezler” diye ekledi.</p>

  <p>Tam tepelerinde bir helikopter uçuyordu; çocuk, ön camın üst kısmındaki mavilikten helikoptere bakabilmek için eğildi.</p>

  <p>Radyoda sarı metalik bir Plymouth Duster’ın çevre yolunun orta şeridini tıkadığından bahsedildi. Araç hararet yapmış olabilir, dendi.</p>

  <p>"Tarihi boş ver. Öğrenmen gereken en önemli şey bütün o sahte insan isimleri" dedi Annecik.</p>

  <p>Bayan Pepper Haviland, Ebola virüsü anlamına gelir. Bay Turner Anderson, biri kustu demektir.</p>

  <p>Radyoda, bozulan araca yardım etmek üzere acil durum ekiplerinin yola çıktığı söylendi.</p>

  <p>"Sana cebir ve makro ekonomiyle ilgili öğrettikleri her şeyi unutabilirsin" dedi Annecik. "Bir üçgenin kare kökünü almayı biliyor olabilirsin; ama teröristin teki seni kafandan mıhlarsa, bu ne işe yarar ki, söyle bana. Bu sana hiçbir şey kazandırmaz. İhtiyacın olan gerçek eğitim bu.”</p>

  <p>Diğer araçlar etraflarından dolanıp hızla diğer tarafta kayboluyordu.</p>

  <p>“İnsanların sana öğretmeyi uygun gördüğü şeylerden fazlasını bilmeni istiyorum" dedi Annecik.</p>

  <p>Çocuk, "Neleri mesela?" diye sordu.</p>

  <p>"Mesela, ömrünün geri kalanını düşündüğünde" dedi Annecik ve elini gözlerine siper etti, "asla önündeki bir iki yıldan ötesini kestiremezsin."</p>

  <p>Sonra da, "Otuz yaşına geldiğinde, en büyük düşmanın senden başkası değildir" diye ekledi.</p>

  <p>Anneciğin söylediği bir diğer şey de, "Aydınlanma sona erdi. Artık <span style="font-style:italic;">Aydınlanmama</span> çağına girdik" oldu.</p>

  <p>Radyoda, duran aracın polise bildirildiği söylendi.</p>

  <p>Annecik radyonun sesini kökledi. "Kahretsin" dedi. "Lütfen bizden bahsetmediklerini söyle bana."</p>

  <p>"Metalik sarı bir Duster'dan söz ediyorlar" dedi çocuk. "Bu bizim arabamız."</p>

  <p>Annecik, "Bu senin ne kadar az şey bildiğini gösteriyor" dedi.</p>

  <p>Kendi kapısını açtı ve çocuğa sürücü tarafına geçip arabadan inmesini söyledi. Yanlarından hızla geçen araçları kontrol etti. Ve, "Bu bizim arabamız değil" dedi.</p>

  <p>Radyo, araçtakilerin aracı terk etmekte olduğunu haykırdı.</p>

  <p>Annecik elini tutması için çocuğa doğru uzattı. "Ben senin annen değilim" dedi. "Hiç ilgimiz yok" dedi. Tırnaklarının altında da kurumuş kan lekeleri vardı.</p>

  <p>Radyo arkalarından haykırıyordu: "Metalik sarı Duster’ın şoförü ve yanındaki küçük çocuk otoyolun dört şeridini geçmeye çalışarak kendini tehlikeye atıyor."</p>

  <p>Annecik, "Ömür boyu anabileceğimiz mutlu maceralara atılmak için yaklaşık otuz günlük bir zamanımız var. Yani kredi kartımın süresi dolana kadar" dedi.</p>

  <p>"Süre dolmadan önce yakalanmadığımız takdirde o kadar zamanımız var" dedi.</p>

  <p>Arabalar korna çalıp direksiyonlarını kırdı. Radyo arkalarından haykırdı. Helikopterler gürültülü şekilde alçalmaya başladı.</p>

  <p>Ve Annecik, "Şimdi, aynen <span style="font-style:italic;">Mavi Tuna</span> Valsi çaldığında olduğu gibi, elimi sıkıca tut" dedi. "Ve hiçbir şey düşünme" dedi. "Sadece koş" dedi.</p>
</body>
</html>
