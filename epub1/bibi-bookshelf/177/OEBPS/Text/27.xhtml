<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Yedi</h1>

  <p>Bu gece, kız duş alırken, benim de yatak odasındaki gardırobun içinde bekliyor olmam gerekiyor. Banyodan çıktığında kızın ıslak teni parlak ve buharlı görünecek; saç spreyi ve parfüm yüzünden etrafında bir bulut olacak ve dantelli sabahlığı hariç üzerinde hiçbir şey bulunmayacak. Kafamda bir külotlu çorap ve gözümde güneş gözlüğüyle gardıroptan dışarı fırlayacağım. Kızı yatağa atacağım. Boğazına bıçak dayayacağım. Ve ona tecavüz edeceğim.</p>

  <p>Bu kadar basit. Rezillik merdivenini tırmanmaya devam ediyorum.</p>

  <p>Kendime sürekli şu soruyu soruyorum; "<span style="font-style:italic;">İsa ne YAPMAZDI?"</span> Fakat kız ona yatakta tecavüz etmemi istemiyor. Açık pembe ipekten yatak örtüsü lekelenirmiş. Yerde de olmazmış; çünkü halı canını yakıyormuş. Yerde, bir havlunun üzerinde yapmaya karar verdik. Ama güzel bir misafir havlusu olmayacak, dedi kız. Şifoniyerin üzerine eski bir havlu bırakacağını söyledi ve ambiyansın bozulmaması için banyodan çıkmadan önce onu yere sermiş olmalıydım.</p>

  <p>Duşa girmeden önce yatak odasının penceresini açık bırakacaktı.</p>

  <p>Sonuç olarak, yatak odasındaki giysi dolabında saklanıyorum. Kızın kuru temizlemeden aldığı giysiler çıplak bedenime batıyor; çorap kafamda, güneş gözlüğü gözümde, bulabildiğim en kör bıçak elimde, bekliyorum. Havluyu yere serdim. Çorap yüzümü o kadar yakıyor ki terden sırılsıklam oldum. Kafama yapışmış olan saçlarım kaşınmaya başladı.</p>

  <p>Kız pencerenin yanında olmaz demişti. Şöminenin yanında da olmaz. Ona gardırobun yanında tecavüz etmemi söyledi ama çok yakınında olmasın dedi. Halıda aşınma izi olmasın diye havluyu üzerine çok basılan bir yere sermeye çalışmamı tembihledi.</p>

  <p>Kızın adı Gwen ve kendisiyle bir kitapçının Tedavi kitapları bölümünde tanıştık. Kimin kimi avladığını söylemek zor; ama o, seks bağımlılığıyla ilgili on iki basamaklı bir kitap okuyormuş numarası yapıyordu, ben de uğurlu kamuflaj pantolonumu giymiştim ve elimde onun okuduğu kitabın aynısı vardı; kitabın üzerinden onu kesiyordum. Ve bir tehlikeli ilişki daha keşfettim.</p>

  <p>Kuşlar bunu yapar. Arılar bunu yapar.</p>

  <p>Endorfin yağmuruna ihtiyacım var. Yatışmak için. Peptid feniletilamin arzularım. Ben buyum. Bir bağımlı. Yani kimin umurunda ki?</p>

  <p>Kitapçının kafesinde otururken Gwen bir ip almamı ama naylon ip olmamasını çünkü naylonun acıttığını söyledi. Kendir ip alerji yapıyormuş. Siyah elektrikçi bandı işe yararmış ama ağzına yapıştırmamalıymışım; ayrıca koli bandı da olmazmış.</p>

  <p>"Koli bandını sökmenin bacaklarıma ağda yapmaktan bir farkı yok" dedi.</p>

  <p>Programlarımızı karşılaştırdık; perşembe günü sona ermek üzereydi. Cumaları benim sekskolik toplantım vardı. Ve bu hafta ekemezdim. Cumartesilerimi St. Anthony's'de geçiriyordum. Pazar geceleri o çoğunlukla kilisedeki tombalada görev alıyordu; o yüzden pazarteside karar kıldık. Pazartesi saat dokuzda olmasına karar verdik. Sekiz değil çünkü o, işten geç çıkıyordu; onda değil çünkü benim ertesi sabah erkenden işe gitmem gerekiyordu.</p>

  <p>Ve pazartesi geldi çattı. Elektrikçi bandı hazır. Havlu yere serildi. Fakat elimdeki bıçakla üzerine atlar atlamaz, "Şu kafana geçirdiğin benim çorabım mı?" diye soruyor.</p>

  <p>Kollarından birini arkasına kıvırıp, bıçağı boğazına dayıyorum.</p>

  <p>"Tanrı aşkına" diyor "Sınırları aşıyorsun. Bana tecavüz edebilirsin dedim. Çorabımı mahvedebileceğini <span style="font-style:italic;">söylemedim</span> ki."</p>

  <p>Bıçaklı elimle dantelli sabahlığın önünü kavrıyorum. Omuzlarından çekiştirerek çıkarmaya çalışıyorum.</p>

  <p>"Dur, dur, dur!" diyor ve elimi itiyor. "Bırak da ben yapayım. Sabahlığımı mahvedeceksin." Kaçıp benden kurtuluyor.</p>

  <p>Gözlüğümü çıkarabilir miyim, diye soruyorum.</p>

  <p>"Hayır" diyor ve sabahlığı çıkarıyor. Açık duran giysi dolabının yanına gidiyor ve askıya asıyor.</p>

  <p>Ama hiçbir şey göremiyorum, diyorum.</p>

  <p>"Bu kadar bencil olma" diyor. Artık çıplak ve elimi alıp bileğine bastırıyor. Sonra kolunu arkasına kıvırıyor ve dönüp çıplak bedenini bana yaslıyor. Benimki kalkmaya başlıyor Poposunun sıcak ve kaygan üçgeni benimkini yağlıyor ve "Yüzünü görmediğim bir saldırgan olmanı istiyorum" diyor.</p>

  <p>Bir dükkândan külotlu çorap almanın çok utanç verici bir şey olduğunu söylüyorum. Külotlu çorap satın alan bir erkek ya bir suçludur ya da sapık; her iki durumda da kasiyer paranı almak istemez.</p>

  <p>"Tanrım, kes sızlanmayı" diyor. "Birlikte olduğum tecavüzcülerin hepsi kendi çorabını getirmişti."</p>

  <p>Ayrıca, çorapların durduğu rafta bir sürü farklı renk ve beden var, diyorum. Tenrengi, füme, bej, bronz, siyah, lacivert ve hiçbiri "kafa bedeni"nde değil.</p>

  <p>Başını çevirip inliyor. "Sana bir şey söyleyebilir miyim? Sana sadece <span style="font-style:italic;">bir tek</span> şey söyleyebilir miyim?" diyor.</p>

  <p>"Ne?" diye soruyorum.</p>

  <p>"Nefesin <span style="font-style:italic;">gerçekten</span> berbat kokuyor" diyor.</p>

  <p>Kafede oturup senaryoyu gözden geçirirken. "Bıçağı önceden buzluğa koymayı unutma. Bıçağın çok soğuk olmasını istiyorum" dedi.</p>

  <p>Ben de neden plastik bir bıçak kullanmadığımızı sordum. Yaşayacağım tecrübede bıçağın çok önemli bir yeri var" dedi. Bıçağı oda sıcaklığına gelmeden evvel boğazıma dayasan iyi edersin" dedi.</p>

  <p>"Ama dikkatli ol. Eğer beni yanlışlıkla kesersen" dedi masanın diğer ucundan bana doğru eğilip çenesini kaldırarak, "bir çizik bile atarsan, seni temin ederim, pantolonunu bile giyemeden hapsi boylarsın."</p>

  <p>Bitki çayından bir yudum alıp fincanı tabağına koyduktan sonra, "Keskin kokulu bir kolonya, tıraş losyonu veya deodoran sürmezsen sinüzitim açısından çok iyi olur; çünkü ben aşırı hassasımdır" dedi.</p>

  <p>Şu azgın sekskolik hatunlar inanılmaz toleranslı olurlar. Becerilmeden yaşayamazlar. İşler ne denli rezil bir hal alırsa alsın kendilerini durduramazlar.</p>

  <p>Tanrım, bağımlılık ortaklığını ne kadar da çok severim.</p>

  <p>Kafede Gwen çantasını dizlerinin üzerine koyup içini karıştırmaya başladı. "Al" dedi ve istediği detayların bir listesinin bulunduğu fotokopi edilmiş kâğıdı uzattı. Listenin en başında şunlar yazıyordu:</p>

  <p><span style="font-style:italic;">Tecavüz, güç ilişkisidir- Romantik değildir. Bana âşık olma. Beni dudaklarımdan öpme. Olaydan sonra oyalanma. Banyomu kullanmaya kalkma.</span></p>

  <p>Pazartesi gecesi onun yatak odasında, çıplak halde bana yaslanmışken Gwen, "Bana vurmanı istiyorum" diyor. "Ama ne sert ne de yumuşak olsun. Boşalabileceğim kadar sert vur, yeter" diyor.</p>

  <p>Bir elimle arkasına kıvrılmış olan kolunu tutuyorum.</p>

  <p>Poposunu benim alete sürttürüyor. Çok güzel, ufak tefek, bronz bir vücudu var; ama yüzü biraz solgun ve çok fazla nemlendirici sürdüğü için yağlı görünüyor, Giysi dolabının aynasında, omzunun üzerinden bakan kendi yüzümü ve onun ön tarafını görüyorum. Göğsümle onun sırtının birleştiği yere ter dolmuş ve içinde onun saçları yüzüyor. Teninde solaryum yataklarının sıcak plastik kokusu var. Diğer elimde bıçağı tutuyorum; o yüzden, "Sana bıçakla mı vurmamı istiyorsun?" diye soruyorum.</p>

  <p>"Hayır" diyor. "Ona, bıçaklamak denir. Birine bıçakla vurursan, onu bıçaklamış olursun" diyor. "Bıçağı bırak ve elinle vur."</p>

  <p>Bıçağı bir yere bırakmak için bir adım atıyorum.</p>

  <p>Ve Gwen, <span style="font-style:italic;">"Sakın</span> yatağın üzerine koyma" diyor.</p>

  <p>Bıçağı şifoniyerin üzerine bırakıyorum ve ona vurmak üzere elimi kaldırıyorum. Ona arkasından vuracağım ve bu bana çok saçma geliyor.</p>

  <p>"Suratıma vurma" diyor.</p>

  <p>Bu yüzden elimi biraz aşağıya indiriyorum.</p>

  <p>"Göğüslerime de vurma. Tabii şişmelerini istemiyorsan" diyor.</p>

  <p>Ayrıca bakınız: Meme iltihabı kisti.</p>

  <p>"Sadece götüme vursan nasıl olur acaba?" diyor.</p>

  <p>Peki çeneni kapasan da ben de kendi bildiğim yöntemlerle sana tecavüz etsem nasıl olur acaba, diyorum.</p>

  <p>Gwen, "Eğer böyle hissediyorsan, minik penisini alıp evine uzayabilirsin" diyor.</p>

  <p>Duştan yeni çıktığı için önündeki tüyleri yumuşak ve dolgun; bir kadının iç çamaşırını ilk çıkardığınızdaki gibi keçeleşmiş değil. Boşta kalan elim bacaklarının arasında dolaşıyor; ama elime sahte, kauçuk veya plastik gibi bir şey geliyor. Çok pürüzsüz. Biraz da yağlı.</p>

  <p>"Vajinanda ne var?" diye soruyorum.</p>

  <p>Gwen kafasını eğip kendine bakıyor ve "Ne var?" diyor. Sonra da, "Ah, anladım. Femidom var; kadın prezervatifi. Kenarları biraz dışarı taşıyor. Bana hastalık bulaştırmanı istemiyorum" diyor.</p>

  <p>"Sadece ben mi böyleyim bilmiyorum ama, tecavüzün daha gayri ihtiyari geliştiğini sanırdım; bilirsin işte, tutku günahı falan" diyorum.</p>

  <p>"Bu senin tecavüz konusunda bir bok bilmediğini gösterir" diyor. "İyi bir tecavüzcü suçunu çok titiz bir şekilde planlar. Her küçük detayı ayinleştirir. Bunun hemen hemen dini bir tören gibi olması gerekir" diyor Gwen.</p>

  <p>Burada olup bitenler kutsal, diyor.</p>

  <p>Kitapçının kafesinde otururken listeyi bana uzattı ve "Buradaki şartların hepsini kabul ediyor m usun?" diye sordu.</p>

  <p>Kâğıtta, <span style="font-style:italic;">nerede çalıştığımı sorma,</span> yazıyordu.</p>

  <p><span style="font-style:italic;">Canını acıtıyor muyum, diye sorma.</span></p>

  <p><span style="font-style:italic;">Evimde sigara içme.</span></p>

  <p><span style="font-style:italic;">Geceyi evimde geçireceğini sanma.</span></p>

  <p>Kâğıtta, <span style="font-style:italic;">parola KANİŞ'tir,</span> yazıyordu.</p>

  <p><span style="font-style:italic;">Parola</span>'yla ne kastettiğini sordum.</p>

  <p>"Eğer durum çok ağırlaşırsa veya ikimizden biri için zevksiz bir hal alırsa, 'kaniş' diyeceğiz ve olay sona erecek" diyor.</p>

  <p>Peki ya otuz bir çekmem gerekirse, diye soruyorum.</p>

  <p>"Bu senin için çok önemliyse, yaparsın" diyor.</p>

  <p>Ben de, "Tamam, nereyi imzalayacağım?" diye soruyorum.</p>

  <p>Şu zavallı sekskolik hatunlar. Hepsi yarak hastası.</p>

  <p>Elbiseleri yokken biraz kemikli görünüyor. Teni sanki sıksam ılık köpüklü su akacakmış gibi sıcak ve nemli. Bacakları o kadar ince ki kıçına kadar birbirine hiç değmiyor. Küçük ve düz göğüsleri de göğüs kafesine yapışmış gibi duruyor. Kolu hâlâ arkasında; aynada kendimizi izliyoruz; uzun bir boynu ve şarap şişesi gibi yuvarlak omuzları var.</p>

  <p>"Dur, lütfen" diyor. "Canımı yakıyorsun. Lütfen. Sana para veririm."</p>

  <p>Ne kadar, diye soruyorum.</p>

  <p>"Lütfen, dur" diyor. "Durmazsan bağırırım.”</p>

  <p>Kolunu bırakıp bir adım geri çekiliyorum. "Bağırma" diyorum. "Yeter ki bağırma.”</p>

  <p>Gwen iç geçiriyor; kolunu iyice gerip göğsüme bir yumruk indirerek, "Seni geri zekâlı!" diye bağırıyor. "'Kaniş' demedim ki."</p>

  <p>Simon Sez'in cinselliğe karşılık gelen versiyonu.</p>

  <p>Tekrar sırtını dönüp bana yapışıyor ve havlunun durduğu yere götürüp, "Bekle" diyor. Şifoniyere gidiyor ve pembe plastikten bir vibratörle geri geliyor.</p>

  <p>"Hey" diyorum. "Onu benim üzerimde kullanamazsın."</p>

  <p>Omuz silkiyor ve "Tabii ki kullanmayacağım. O benim için" diyor.</p>

  <p>"Peki ya ben?" diye soruyorum.</p>

  <p>"Üzgünüm, bir dahaki sefere kendi vibratörünü de getirirsin" diyor.</p>

  <p>"Hayır" diyorum. <span style="font-style:italic;">"Penisime</span> ne olacak?"</p>

  <p>"Penisine ne <span style="font-style:italic;">olmuş</span>?<span style="font-style:italic;">"</span>diyor.</p>

  <p>"Onunla birlikte nasıl sığacak oraya?" diye soruyorum.</p>

  <p>Havlunun üzerine yerleşen Gwen kafasını sallıyor ve "Neden hep böyle oluyor? Neden hep kibar ve uygun herifleri buluyorum? Sen yarın sabah benimle evlenmek de istersin" diyor. "Bir kerecik olsun art niyetli bir ilişki yaşayamayacak mıyım ben? Bir kerecik!”</p>

  <p>"Bana tecavüz ederken mastürbasyon yaparsın. Ama sadece havlunun üzerinde yaparsan ve bana bulaştırmazsan yapabilirsin" diyor.</p>

  <p>Havluyu kıçının etrafına yayıyor ve küçücük bir bölümün üzerine eliyle vurarak, "Vakti gelince orgazmını buraya boşaltabilirsin" diyor.</p>

  <p>Eliyle pat, pat, pat yere vuruyor.</p>

  <p>"Ah, tamam, yine ne var?" diye soruyorum.</p>

  <p>Gwen iç geçirip vibratörü suratıma doğru sallıyor. "Kullan beni!" diyor. "Aşağıla beni, geri zekâlı mankafa! Küçük düşür, pislik herif! Çiğne beni!"</p>

  <p>Düğmenin nerede olduğu belli değil; bu yüzden aletin nasıl çalıştığını bana göstermesi gerekiyor. Çalışınca da öyle bir titriyor ki elimden düşürüyorum. Sonra da yerde zıplamaya başlıyor ve lanet olası şeyi yakalamak zorunda kalıyorum.</p>

  <p>Gwen dizlerini yukarı çekip bacaklarını kitap gibi iki yana açıyor; ben de havlunun ucuna diz çöküp titreyen aleti Gwen'in yumuşak, plastik şeyine sokuyorum. Diğer elimle de kendi aletimi sıvazlıyorum. Baldırları tıraşlı ve tırnaklarında mavi oje olan ayaklarına doğru inceliyor. Sırtüstü yatıyor, gözleri kapalı, bacakları açık. Ellerini birleştirip kafasının altına alıyor; göğüsleri yukarı kalkıyor ve tam ele gelecek kadar oluyor. "Hayır, Dennis, hayır. Bunu istemiyorum, Dennis. Yapma. Hayır. Bana sahip olamazsın" diyor.</p>

  <p>"Benim adım Victor" diyorum.</p>

  <p>Çenemi kapamamı ve konsantrasyonunu bozmamamı söylüyor.</p>

  <p>İkimize birden zevk vermeye çalışıyorum; ama bu şekilde seks yapmak, aynı anda hem mideni ovuşturup hem de kafana vurmak gibi bir şey. Dikkatimi ya ona verebiliyorum ya kendime. Anlayacağınız, iki ucu boklu değnek. Birimiz olayın dışında kalıyoruz. Ayrıca vibratör kaygan ve çok zor tutuluyor. Isınıyor ve içinde bir parçası yanıyormuş gibi ekşimtırak, dumanımsı bir koku yayıyor.</p>

  <p>Gwen tek gözünü aralayıp aletimi sıvazladığımı görünce, "Önce <span style="font-style:italic;">ben!"</span> diyor.</p>

  <p>Aletimle boğuşuyorum Gwen'e sokup çıkarıyorum. Gwen’e sokup çıkarıyorum. Bu vaziyette kendimi tecavüzcüden çok tesisatçı gibi hissediyorum. Femidom'un kenarları içeri kaçıyor ve durup iki parmağımla dışarı çıkarmak zorunda kalıyorum.</p>

  <p>Gwen, "Dennis, hayır, Dennis, dur, Dennis" diyor genizden gelen bir sesle. Kendi saçını çekiyor ve nefes nefese kalıyor. Femidom tekrar içeri kaçıyor; bu defa umursamıyorum. Vibratör onu iyice derinlere gömüyor. Öbür elimle de göğüs uçlarıyla oynamamı istiyor.</p>

  <p>Öbür elime ihtiyacım var, diyorum. Aletim dimdik ve kaskatı kesildi ve her an patlayabilir. Ve ben, "Ah, evet. Evet. Ah, evet" diyorum.</p>

  <p>Gwen, "Sakın buna <span style="font-style:italic;">kalkışma"</span> diyor ve iki parmağını yalıyor. Gözlerini benimkilere kilitleyip ıslak parmaklarını bacaklarının arasına sokuyor ve benimle yarışmaya başlıyor.</p>

  <p>Benim tek yapmam gereken şeyse gizli silahım Paige Marshall'ı düşünmek; ve yarış sona eriyor.</p>

  <p>Boşalmadan bir saniye önce, hani insanın kıç deliği sızlar ya, işte o anda Gwen'in havluda benim için göstermiş olduğu küçük bölgeye dönüyorum. Kendimi aptal ve kâğıt üzerinde eğitilmiş gibi hissediyorum; beyaz askerlerim fışkırmaya başlıyor ve belki de yanlışlıkla rotayı şaşırıp pembe yatak örtüsüne doğru fırlıyor. Gwen'in yumuşak, şişkin ve pembe topraklarına. Sıcak kramplar halinde her boydan parçalar, peş peşe kavisler çizerek yatak örtüsünün, süs yastıklarının ve yatağın pembe ipekten etekliğinin üzerine iniyor.</p>

  <p><span style="font-style:italic;">İsa ne yapmazdı?</span></p>

  <p>Öfkeli duvar yazısı.</p>

  <p>"Vandalizm" doğru kelime değil ama ilk aklıma geleni.</p>

  <p>Gwen havlunun üzerinde top gibi kıvrılmış vaziyette; gözleri kapalı ve soluk soluğa. Vibratör hâlâ içinde çalışmaya devam ediyor. Gözlerinin karası gitmiş akı kalmış; parmaklarının arasından boşalıyor ve “Seni yendim..." diyor.</p>

  <p>"Orospu çocuğu, yendim işte seni..." diye fısıldıyor.</p>

  <p>Pantolonumun içine zıpladığım gibi, montumu da kapıyorum. Beyaz asker parçaları yatağın her yanından perdelerden ve duvar kâğıdından akıyor. Gwen hâlâ orada yatıyor ve hızlı hızlı nefes alıp veriyor; vibratör de yarı yarıya dışarı çıkmış. Bir dakika sonra vibratör tamamen dışarı çıkıyor ve ıslak bir balık gibi yerde hoplayıp zıplamaya başlıyor. Sonra Gwen gözlerini açıyor. Hasarı henüz görmedi; dirseklerinin üzerinde doğrulmaya başlıyor.</p>

  <p>Vücudumun büyük bir kısmı pencereden çıkmış vaziyette, "Bu arada..." diyorum, "...kaniş."</p>

  <p>Gwen'in ilk kez gerçek anlamda çığlık attığını duyuyorum.</p>
</body>
</html>
