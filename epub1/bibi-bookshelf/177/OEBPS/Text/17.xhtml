<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On Yedi</h1>

  <p>St. Anthony's'deki ön büro görevlisi kız esnerken eliyle ağzını kapatıyor ve ona, belki de gidip bir fincan kahve almak istersin, dediğimde bana yan yan bakarak, "Seninle olmaz" diyor.</p>

  <p>Aslında ona asıldığım filan yok. Kendine kahve almaya gittiği süre zarfında masasına göz kulak olabilirim. Aklını çelmeye çalışmıyorum.</p>

  <p>Gerçekten.</p>

  <p>"Gözlerin yorgun görünüyor" diyorum.</p>

  <p>Bütün gün burada oturup tek yaptığı şey, girip çıkan birkaç kişinin kaydını tutmaktan ibaret. Bir de, St. Anthony's'in içini gösteren monitörü izliyor. Monitördeki görüntü her on saniyede bir değişip sırayla koridorları, dinlenme salonunu, yemekhaneyi ve bahçeyi gösteriyor. Ekran siyah beyaz ve karlı. Monitörde on saniye boyunca boş yemekhane görünüyor. Masaların üzerine ters çevrilip konulan sandalyelerin krom ayakları havada. Sonraki on saniye boyunca uzun bir koridor görünüyor; birisi duvar kenarındaki bir bankın üzerine yığılmış.</p>

  <p>Sonraki karlı ve siyah beyaz on saniye boyunca başka bir uzun koridorda tekerlekli sandalyeyle annemi gezdiren Paige Marshall görünüyor.</p>

  <p>Ön büro görevlisi kız. "Bir dakika sonra burada olacağım” diyor.</p>

  <p>Monitörün yanında eski bir dahili dinleme cihazının hoparlörü duruyor. Eski radyolara benzeyen bu hoparlörün üzeri, koltuklarınkine benzer, pütür pütür, tiftikli bir kumaşla kaplı ve numaralarla çevrili bir kadranı var. Her numara St. Anthony's'deki bir odanın numarası. Masanın üzerinde, anons yapmak için kullanılan bir mikrofon duruyor. Kadranı herhangi bir numaraya çevirince, binadaki bir odayı dinleyebiliyorsunuz.</p>

  <p>Ve bir dakikalığına hoparlörden annemin sesi duyuluyor. "Ömrüm boyunca kendimi karşı olduğum şeyle ifade ettim..." diyor.</p>

  <p>Kız dahili dinleme cihazının kadranını dokuz numaraya çeviriyor ve İspanyol müziği ile kahve almaya gideceği mutfaktaki metal kap kacak sesleri duyulmaya başlıyor.</p>

  <p>Kıza, "Acele etme" diyorum. "Buradaki acılı ve öfkeli insanlardan öyle duymuş olabilirsin ama ben onların anlattığı canavar değilim."</p>

  <p>Bu denli nazik davranmama rağmen kız cüzdanını çekmeceye koyup kilitliyor. "Birkaç dakikadan fazla sürmez, tamam mı?” diyor.</p>

  <p>Tamam.</p>

  <p>Sonra güvenlik kapılarından geçiyor ve ben de onun masasına yerleşiyorum. Monitörü izliyorum: Dinlenme salonu, bahçe, koridorlar, hepsi onar saniye. Paige Marshall’ı arıyorum. Dr. Marshall’ı duyabilmek için bir elimle düğmeyi çevirerek tek tek bütün numaraları deniyorum ve her odayı dinliyorum. Annemi duymaya çalışıyorum. Sanki siyah beyaz canlı yayın.</p>

  <p>Tepeden tırnağa Paige Marshall ve teni.</p>

  <p>Seks bağımlılarının kontrol listesindeki bir diğer soru da şudur:</p>

  <p><span style="font-style:italic;">Sokakta mastürbasyon yapabilmek için pantolonlarınızın ceplerini iç kısmından kesiyor musunuz?</span></p>

  <p>Dinlenme salonunda ak saçlı biri, bir yapbozun içine gömülmüş.</p>

  <p>Hoparlörden sadece hışırtı sesi geliyor. Frekans sesi.</p>

  <p>On saniye sonra, hobi odasında bir masanın etrafında oturan yaşlı kadınlar beliriyor. Arabalarını, hayatlarını mahvettiğime dair itiraflarda bulunduğum kadınlar. Suçu üstüme aldığıma dair.</p>

  <p>Sesi açıp kulağımı hoparlörün bezine dayıyorum. Hangi numaranın hangi odaya ait olduğunu bilmeden numaraları tek tek çevirerek dinliyorum.</p>

  <p>Diğer elim pantolonumun cebine kayıyor; artık orada bir cep yok tabii.</p>

  <p>Numaralarda geziniyorum. Üç numarada birinin ağladığını duyuyorum. O oda her neredeyse. Beş numarada biri küfrediyor. Sekizde biri dua ediyor. Her neredeyse. Dokuzda tekrar mutfak ve İspanyol müziği.</p>

  <p>Monitör kütüphaneyi, başka bir koridoru, sonra da beni gösteriyor. Ön bürodaki masanın arkasına gömülmüş, monitörü gözetleyen, karlı ve siyah beyaz beni. Bir eliyle düğmeyi kavramış olan beni. Diğer bulanık elim pantolonumun içine sıkışmış, izliyorum. Lobinin tavanındaki bir kamera da beni izliyor.</p>

  <p>Ben Paige Marshall'ı arıyorum.</p>

  <p>Onu nerede bulabileceğimi öğrenmek için dinliyorum.</p>

  <p>"Avına sessizce yaklaşmak" doğru ifade olmayabilir ama ilk aklıma geleni.</p>

  <p>Monitör peş peşe, yaşlı kadınları gösteriyor. Sonra on saniye boyunca, başka bir koridorda tekerlekli sandalyeyle annemi gezdiren Paige Marshall görünüyor. Annemin sesini duyana dek düğmeyi çevirmeye devam ediyorum.</p>

  <p>"Evet" diyor annem. "Her şeye <span style="font-style:italic;">karşı</span> savaştım; ama zamanla aslında hiçbir şeyin <span style="font-style:italic;">yanında</span> olamadığımı da anladım."</p>

  <p>Monitör bahçeyi ve koltuk değneklerine yaslanmış yaşlı kadınları gösteriyor. Bir ayakları çukurda olan kadınları.</p>

  <p>Monitör diğer odaları gösterirken annemin hoparlörden gelen sesi, "Ah evet, her şeyi eleştirebilirim, yakınıp yargılayabilirim ama bu bana ne kazandırır ki?" diyor.</p>

  <p>Monitör boş yemekhaneyi gösteriyor.</p>

  <p>Monitör bahçeyi gösteriyor. Başka yaşlılar var.</p>

  <p>Bu insanı depresyona sokan bir internet sitesi olabilirdi. Ölüm kamerası gibi bir şey.</p>

  <p>Siyah beyaz bir belgesel olabilirdi.</p>

  <p>"Bir şeyi kavramakla, yaratmak aynı şey değildir" diyor annemin sesi. "İsyan çıkarmak yapıcı olmak değildir. Alay etmek yerine koymakla aynı değildir..." Ve hoparlörden gelen ses kesiliyor.</p>

  <p>Monitör dinlenme salonunu ve kafasını yapboza gömmüş yaşlı kadını gösteriyor.</p>

  <p>Düğmeyi çevirmeye ve aramaya devam ediyorum.</p>

  <p>Beş numarada annemin sesi geri geliyor. "Dünyayı parçalara ayırdık" diyor, "ama parçalarla ne yapacağımızı bilemiyoruz..." Ve sesi tekrar kesiliyor.</p>

  <p>Monitör karanlığa uzanan koridorları gösteriyor peş peşe.</p>

  <p>Yedi numarada ses geri geliyor. "Benim kuşağım ve her şeyi alaya alışımız dünyayı daha iyi bir yer yapmadı" diyor. "Vaktimizin çoğunu başkalarının yarattığı şeyleri yargılayarak geçirdiğimizden, kendimiz hiçbir şey yaratamadık."</p>

  <p>Hoparlörden gelen sesi, "Ben isyankârlığı bir kaçış yolu olarak kullandım. Eleştiriyi sahte bir katılım olarak kullandık" diyor.</p>

  <p>Annemin hoparlördeki sesi, "Sanki bir şeyler başarmışız gibi gösterdik" diyor.</p>

  <p>Annemin hoparlördeki sesi. "Dünyaya katkısı olan hiçbir şeye katılmadım ben" diyor.</p>

  <p>Ve on saniye boyunca monitör hobi odasının önündeki koridorda annemi ve Paige'i gösteriyor.</p>

  <p>Paige'in hoparlörden gelen hışırtılı sesi, "Peki ya oğlunuz?" diye soruyor.</p>

  <p>Burnum neredeyse monitöre değecek; o kadar yakınım.</p>

  <p>Monitör şimdi de bir kulağım hoparlörde, bir elim pantolonumun içinde hızlı hızlı bir şeyi sallayan beni gösteriyor.</p>

  <p>Paige'in sesi, "Peki ya Victor?" diye soruyor.</p>

  <p>Çok ciddiyim, her an boşalabilirim.</p>

  <p>Ve annemin sesi, "Victor mı? Victor'ın kendi kaçış yolunu bulduğuna hiç şüphe yok” diyor.</p>

  <p>Sonra da bir kahkaha patlatıyor ve "Ana babalar, kitlelerin uyuşturucusudur!” diyor.</p>

  <p>Ve monitörde şimdi de elinde kahvesiyle tam arkamda duran ön büro görevlisi kız var.</p>
</body>
</html>
