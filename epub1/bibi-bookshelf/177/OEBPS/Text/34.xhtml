<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz Dört</h1>

  <p>Ne kasko var, ne de ehliyetim; ama annemin eski arabasını çekerek çalıştırması için bir taksi çağırdım. Radyoda trafiğin nerelerde yoğun olduğundan bahsediliyor; kestirme yolda iki araba çarpışmış, havaalanı otoyolunda bir tır arıza yapmış. Benzin deposunu doldurduktan sonra bir kaza bulup kuyruğa giriyorum. Kendimi bir şeyin parçası gibi hissedebilmek için.</p>

  <p>Trafikte otururken kalbim normal hızda atacaktır. Yalnız değilim. Burada kapana kısılmış vaziyette beklerken, evine, karısına ve çocuklarına gitmeye çalışan sıradan bir insan olabilirdim. Hayatım bir sonraki felaketi beklemekten öte bir şeymiş gibi numara yapabilirdim. Nasıl işe yaranacağını biliyormuşum gibi davranabilirdim. Diğer çocuklar nasıl "evcilik" oynuyorsa, ben de aynı şekilde, her gün eviyle işi arasında gidip gelen aile babasını oynayabilirdim.</p>

  <p>İş çıkışı gidip Denny'yi eskiden Menningtown Kasaba Evleri'nin olduğu boş blokta ziyaret ediyorum. Harçla kayaları üst üste yapıştırarak neredeyse bir duvar örmüş. "Hey!" diyorum.</p>

  <p>Denny, "Dostum" diyor.</p>

  <p>"Annen nasıl?" diye soruyor.</p>

  <p>İlgilenmiyorum, diyorum.</p>

  <p>Denny en üst sıradaki taşların üzerine elindeki malayla kumlu, gri bir çamur katmanı sürüyor. Malanın sivri çelik ucuyla harcı ve çamuru düzeltiyor. Bir çubuk yardımıyla da. koymuş olduğu kayaların arasındaki birleşim noktalarını düzeltiyor.</p>

  <p>Elma ağacının altında bir kız oturuyor ve pek de uzakta olmadığı için, onun striptiz kulübünden tanıdığımız Cherry Daiquiri olduğunu çıkartıyorum. Altına bir battaniye sermiş, kahverengi bir market poşetinden beyaz hazır yemek kutuları çıkarıyor ve kutuları tek tek açıyor.</p>

  <p>Denny taze harcın üzerine taşları yerleştirmeye başlıyor.</p>

  <p>"Ne inşa ediyorsun?" diye soruyorum.</p>

  <p>Denny omuz silkiyor. Kare, kahverengi bir kayayı döndürerek harcın içine iyice yerleştiriyor. Malayla kayaların arasındaki yarıkları dolduruyor. Bebeklerini bir araya getirip dev bir şey inşa ediyor.</p>

  <p>Bunu önce kâğıt üzerinde inşa etmen gerekmiyor mu diye soruyorum. Bir planın olması gerekmiyor mu? Alman gereken izinler ve geçirmen gereken teftişler var. Birtakım ücretler ödemen gerekiyor. Bilmen gereken yapı yönetmelikleri var.</p>

  <p>Denny, "Nasıl yani?" diyor.</p>

  <p>Kayaları ayaklarıyla itip en uygun olanı buluyor ve yerine yerleştiriyor. Resim yapmak için izin alman gerekmiyor, diyorum, Kitap yazmak için önce planı işlemden geçirmen gerekmiyor. Bunun yol açabileceğinden çok daha fazla zarar veren kitaplar var. Şiirlerin teftişten geçmesi gerekmiyor. İfade özgürlüğü diye bir şey var.</p>

  <p>Denny, "Çocuk doğurmak için izin alman gerekmiyor. Öyleyse niye ev yapmak için izin alman gereksin ki?” diye soruyor.</p>

  <p>"Peki ya tehlikeli ve çirkin bir ev yaparsan?" diye soruyorum.</p>

  <p>Denny, "Peki ya tehlikeli ve göt gibi bir evlat yetiştirirsen?" diyor.</p>

  <p>Yumruğumu kaldırıp, "Dostum, umarım <span style="font-style:italic;">beni</span> kastetmiyorsundur" diyorum.</p>

  <p>Denny, çimenlerin üzerinde oturan Cherry Daiquiri'ye bakıp, "Onun adı Beth" diyor.</p>

  <p>"Şehrin senin anayasa değişikliğiyle ilgili mantığını kabul edeceğini aklından bile geçirme" diyorum.</p>

  <p>"Ve o senin düşündüğün kadar çekici bir hatun değil" diye ekliyorum.</p>

  <p>Denny tişörtünün ucuyla yüzündeki teri siliyor. Karnındaki kasların zırh gibi olduğunu fark ediyorum. "Gidip onu görmelisin" diyor.</p>

  <p>Onu buradan da görebiliyorum.</p>

  <p>"Anneni kastetmiştim" diyor.</p>

  <p>Artık beni tanımıyor bile. Özleyeceğini de sanmam.</p>

  <p>"Onun için değil" diyor Denny. "Bunu kendin için yapmalısın."</p>

  <p>Kaslarının kasıldığı yerlerde gölgeler oynaşıyor. Kolları, terli tişörtünün kollarını geriyor. Bir zamanlar kemik torbası gibi görünen kolları kocaman olmuş. Büzüşük omuzları genişlemiş. Ördüğü her sıra için kayaları daha da yukarı kaldırması gerekiyor. Ve her sıra için de daha güçlü olması gerekiyor. "Çin yemeği yemek ister misin?" diye soruyor "Biraz bitik görünüyorsun."</p>

  <p>Artık bu Beth denen kızla mı oturuyorsun, diye soruyorum.</p>

  <p>Kızı hamile falan mı bıraktın, diyorum.</p>

  <p>İki eliyle büyük, gri bir kayayı bel hizasına kadar kaldırıyor ve omuz silkiyor. Bir ay önce bu kayayı ikimiz birlikte zor kaldırıyorduk.</p>

  <p>İhtiyacın varsa annemin eski arabası çalışır durumda, diyorum.</p>

  <p>"Anneni ziyarete git" diyor. "Sonra gelip yardım edersin." Dunsboro kolonisindeki herkesin sana selamı var, diyorum. Denny, "Bana yalan söyleme dostum. Morale ihtiyacı olan kişi ben değilim" diyor.</p>
</body>
</html>
