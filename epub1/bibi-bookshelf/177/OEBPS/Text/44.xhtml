<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Kırk Dört</h1>

  <p>Annem öldü. Annem öldü ve Paige Marshall bir deli. Bana anlattığı her şeyi uydurmuş. Benim şey olduğum fikri de dahil; söyleyemiyorum bile: O olduğum fikri. Beni sevdiği de. Tamam, hoşlandığı yani.</p>

  <p>Benim doğuştan iyi biri olduğum da yalandı. Değilim.</p>

  <p>Ve eğer cennet, tek kutsal varlığımız olan annelerimizin ayağının altındaysa, ben cenneti de yok ettim.</p>

  <p>Bu <span style="font-style:italic;">jamais vu. Dejâ</span> vu'nun tersi. İnsanları ne kadar iyi tanıdığınızı sanırsanız sanın, aslında herkesin yabancı olması durumu.</p>

  <p>Tek yapabildiğim işe gitmek ve Dunsboro kolonisinde sersem sersem gezinip dururken geçmişi tekrar tekrar zihnimde yaşamak. Parmaklarıma bulaşan çikolatalı pudingi koklamak. Annemin kalbinin durduğu ve mühürlü plastik bilekliğin Paige'in akıl hastası olduğunu kanıtladığı anda takılıp kaldım. Deliren annem değil, Paige'miş.</p>

  <p>Deliren benmişim.</p>

  <p>O anda Paige yatağa bulaşmış olan çikolatalı pudingden kafasını kaldırdı. Bana baktı ve "Koş. Git, Dışarı çık hemen" dedi.</p>

  <p>Ayrıca bakınız: “Mavi Tuna Valsi."</p>

  <p>Tek yapabildiğim bileğindeki bilekliğe bakmaktı.</p>

  <p>Paige yatağın etrafından dolanıp yanıma geldi ve kolumu kavradı. "Bunu benim yaptığımı sansınlar" dedi. Beni kapıya doğru sürüklerken, "Bunu annen kendi kendine yaptı sansınlar" dedi. Koridoru kontrol ettikten sonra "Kaşığın üzerindeki parmak izlerini silerim ve annenin eline yerleştiririm. Pudingi dün getirmiş olduğunu söylerim herkese" dedi.</p>

  <p>Kapılardan geçtikçe hepsi şak diye kilitlendi. Kolundaki bileklik yüzünden.</p>

  <p>Paige dış kapılardan birini işaret etti ve daha fazla ileri gidemeyeceğini, aksi halde kapının bana da açılmayacağını söyledi.</p>

  <p>"Sen bugün buraya gelmedin. Anladın mı?" dedi.</p>

  <p>Bir sürü şey daha söyledi ama hiçbirinin önemi yok.</p>

  <p>Sevilmiyorum. Temiz bir ruhum yok. İyi ve verici biri değilim. Kimsenin kurtarıcısı da değilim.</p>

  <p>Bütün bu sahtekârlığın yanında bir Paige'in deli olması eksikti.</p>

  <p>"Onu öldürdüm" diyorum.</p>

  <p>Az önce ölen kadın, az önce çikolatayla boğduğum kadın annem bile değildi.</p>

  <p>"Sadece bir kazaydı” diyor Paige.</p>

  <p>"Bundan nasıl emin olabilirim ki?" diye soruyorum.</p>

  <p>Cesedi bulmuş olacaklar ki, dışarı adımımı atar atmaz, "Hemşire Remington 158 Numaralı odaya. Hemşire Remington lütfen acilen 158 Numaralı odaya geliniz!" anonsu duyuluyor.</p>

  <p>İtalyan bile değilim.</p>

  <p>Ben bir öksüzüm.</p>

  <p>Dunsboro kolonisindeki doğuştan sakat tavuklar, uyuşturucu bağımlısı köylüler ve bu pisliğin tarihle gerçekten alakası olduğunu sanan gezi öğrencileriyle birlikte dolanıp duruyorum. Geçmişi geri getirmenin imkânı yoktur. Sadece rol yapabilirsiniz. Kendinizi kandırabilirsiniz; ama biten bir şeyi tekrar yaratamazsınız.</p>

  <p>Köy meydanındaki boyunduruk bomboş. Ursula bir inekle birlikte yanımdan geçip gidiyor; ikisi de esrar gibi kokuyor. İneğin gözleri de kaymış ve kan çanağına dönmüş.</p>

  <p>Burada her gün, aynı gündür ve bunun rahatlatıcı bir yanı olmalı. Aynen mevsimler boyu aynı adada hapsolan ama asla yaşlanmayan veya kurtarılamayan ama daha fazla makyaj yapan insanların hayatını anlatan televizyon dizilerinde olduğu gibi.</p>

  <p>İşte hayatınızın geri kalanı.</p>

  <p>Bir grup dördüncü sınıf öğrencisi bağrışıp koşturarak yanımdan geçiyor. Arkalarında bir adamla bir kadın var. Adam elinde sarı bir defter tutuyor ve "Siz Victor Mancini misiniz?" diye soruyor.</p>

  <p>Kadın, "Bu o" diyor.</p>

  <p>Adam defteri kaldırıp, "Bu sizin mi?" diye soruyor.</p>

  <p>Seks bağımlıları grubunda dördüncü basamakta tuttuğum eksiksiz ve insafsız ahlaki envanterim. Seks hayatımın günlüğü. Hesaba geçen bütün günahlarım.</p>

  <p>Kadın, "Ne yani?" diyor. Elinde defteri tutan adama, "Onu hemen tutuklamayacak mısınız?" diye soruyor.</p>

  <p>Adam, "St. Anthony's Bakımevinde kalan, Eva Muehler isimli şahsı tanıyor musunuz?" diye soruyor.</p>

  <p>Sincap Eva. Beni bu sabah görmüş ve yaptıklarımı anlatmış olmalı. Yani annemi öldürdüğümü. Tamam, annemi değil. O yaşlı kadını.</p>

  <p>Adam, "Victor Mancini sizi tecavüz şüphelisi olarak tutukluyorum” diyor.</p>

  <p>Şu tecavüz fantezisi yaptığımız kız. Hakkımda dava açmış olmalı. Pembe ipekten yatak örtüsünü berbat ettiğim kız. Gwen.</p>

  <p>"Hey, bir dakika" diyorum "ona tecavüz etmemi kendisi istemişti. Bu onun fikriydi."</p>

  <p>Kadın, "Yalan söylüyor. Anneme iftira atıyor" diyor.</p>

  <p>Adam, Miranda Anlaşması'nı okumaya başlıyor. Haklarımı yani.</p>

  <p>"Gwen sizin <span style="font-style:italic;">anneniz</span> mi?" diye soruyorum.</p>

  <p>Cildine bakınca bile bu kadının Gwen'den en az on yaş büyük olduğunu görebilirsiniz.</p>

  <p>Bugün bütün dünya çıldırmış olmalı.</p>

  <p>Kadın bağırmaya başlıyor. "Benim annem <span style="font-style:italic;">Eva Muehler!</span> Ve kendisini yere yatırdığını ve ona bunun gizli bir oyun olduğunu söylediğini anlatıyor" diyor.</p>

  <p>Şimdi anladım. "Haa o mu?" diyorum. "Ben de <span style="font-style:italic;">öbür</span> tecavüz olayından bahsediyorsunuz sanmıştım" diyorum.</p>

  <p>Adam Miranda Anlaşması’nın ortasında duruyor; "Sana burada haklarını okuyorum, dinliyor musun?" diye soruyor.</p>

  <p>Hepsi sarı defterde yazıyor, diyorum. Yaptıklarım yani. Dünya yüzündeki bütün günahların sorumluluğunu üzerime alıyordum. "Görüyorsunuz ya" diyorum, "bir süreliğine gerçekten İsa Mesih olduğuma inanmıştım.”</p>

  <p>Adam arkasından kelepçeleri çıkarıyor.</p>

  <p>Kadın, "Doksan yaşında bir kadına tecavüz edecek birinin delirmiş olması gerekir" diyor.</p>

  <p>Yüzümü buruşturuyorum ve "Çok haklısın" diyorum.</p>

  <p>Kadın. "Tanrım, şimdi de annemin çekici olmadığını mı söylüyorsun?" diyor.</p>

  <p>Adam kelepçeyi bileklerimden birine geçiriyor. Beni çevirip ellerimi arkamda birleştiriyor ve kelepçeyi kilitliyor "Bu olayı başka bir yerde çözmeye ne dersiniz?" diyor.</p>

  <p>Dunsboro kolonisindeki bütün zavallıların, keşlerin, sakat tavukların, eğitim aldığını sanan çocukların ve Koloni Valisi Charlie Majesteleri'nin önünde tutuklanıyorum. Denny'nin boyunduruğa vurulması gibi bir durum bu ama benimki gerçek.</p>

  <p>Aslında oradakilere kendilerinin de farklı durumda olmadıklarını söylemek istiyorum.</p>

  <p>Buradaki herkes tutuklu zaten.</p>
</body>
</html>
