<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Bir</h1>

  <p>Denny'nin, elinde pembe bebek battaniyesine sarılı bir şeyle ön kapıda belirdiği ilk gece. Annemin sokak kapısının gözetleme deliğinden bakınca bir hayli büyük ekose bir ceket giymiş olan Denny’yi görüyorum; kucağındaki bebeği sallayan Denny’nin sokak kapısının gözetleme deliğindeki mercek yüzünden burnu, gözleri ve her şeyi şiş görünüyor. Her şeyi çarpık görünüyor. Kundağı saran elleri harcadığı çaba yüzünden bembeyaz olmuş.</p>

  <p>Denny, "Aç kapıyı dostum!" diye bağırıyor.</p>

  <p>Kapıyı üzerindeki zincirin izin verdiği kadar aralayıp, "Ne var elinde?" diye soruyorum.</p>

  <p>Denny battaniyeyle kundağı iyice sarıp sarmalıyor ve "Neye benziyor?" diye soruyor.</p>

  <p>"Bebeğe benziyor dostum" diyorum.</p>

  <p>Denny, “İyi” diyor. Pembe kundağı eliyle tartıyor ve "Bırak da gireyim; bu iyice ağırlaştı" diyor.</p>

  <p>Zinciri açıyorum. Kenara çekiliyorum ve Denny içeri dalıp bebeği oturma odasının köşesinde duran plastik kaplı kanepenin üzerine bırakıyor.</p>

  <p>Pembe battaniye açılıyor ve altından, temizlenip parlatılmış bir kaya parçası çıkıyor. Bebek falan yok; sadece bu iri kaya parçası var.</p>

  <p>“Bana bebek fikrini verdiğin için sağ ol" diyor Denny. "İnsanlar kucağında bebek taşıyan genç birini gördüğünde ona çok iyi davranıyor. Koca bir taş taşıyan birini gördüklerindeyse sinirleniyorlar. Özellikle de otobüse binince."</p>

  <p>Bir ucunu çenesinin altına sıkıştırıp battaniyeyi katlamaya başlıyor ve "Ayrıca bebeğin varsa otobüste her zaman yer bulabiliyorsun. Ve eğer paran yoksa otobüsten de atmıyorlar” diyor. Katladığı battaniyeyi omzuna atıyor ve "Bu ev annenin mi?" diye soruyor.</p>

  <p>Yemek masasının üstü bugün gelen yaş günü kartları, çekler, teşekkür mektuplarım ve beni kimin nerede kurtardığının kaydını tuttuğum büyük defterle kaplı. Bunlara ilaveten annemin hesap makinesi de orada; oyun makineleri gibi yandan kollu, on tuşlu eski tip bir hesap makinesi. Tekrar masanın başına geçip günlük hesaplarımı yapmaya devam ediyorum ve "Evet, emlak vergisini toplayan herifler birkaç ay içinde beni defedene kadar burası annemin evi" diyorum.</p>

  <p>Denny, "Koca bir evinin olması çok iyi. Çünkü benimkiler kayalarımı da almamı istediler" diyor.</p>

  <p>"Dostum" diyorum. "Kaç tane var bunlardan?"</p>

  <p>Denny mastürbasyon yapmadığı her gün için bir kaya parçası topladığını söylüyor. Geceleri kendini meşgul etmek için yapıyormuş bunu. Kaya buluyor. Onları yıkıyor. Çeke çeke eve taşıyor. Küçük, boktan şeyler yapmamaya çalışmaktansa, bu şekilde büyük ve iyi şeyler yaparak iyileşecekmiş.</p>

  <p>"Bu öyle bir şey ki, hiç yaramazlık yapmıyorum, dostum" diyor Denny. "Şehirde doğru düzgün taş bulmak ne kadar zor bilemezsin tabii. Beton parçalarından veya insanların yedek anahtarları altına koyduğu plastik kayalardan bahsetmiyorum."</p>

  <p>Bugün gelen çeklerin toplamı yetmiş beş papel. Paraların hepsi kim bilir neredeki restoranda beni kurtarmış olanlardan geliyor. Bu paranın mide tüpü için ödenecek tutarın yakınından bile geçmediğine eminim.</p>

  <p>Denny'ye, "Toplam kaç gün oldu?" diye soruyorum.</p>

  <p>"Yüz yirmi yedi kaya kadar oldu" diyor Denny. Yanıma geliyor, yaş günü kartlarına ve çeklere bakıyor. "Eee, annenin şu meşhur günlüğü nerede?" diye soruyor.</p>

  <p>Yaş günü kartlarından birini alıyor.</p>

  <p>"Okuyamazsın" diyorum.</p>

  <p>"Affedersin dostum" diyor Denny ve kartı yerine koymaya davranıyor.</p>

  <p>Hayır, diyorum. Günlüğü okuyamazsın çünkü yabancı bir dilde yazılmış. O yüzden okuyamazsın. Ben de okuyamam. Herhalde annem, ben çocukken gizlice okumayayım diye o dilde yazmış. "Dostum" diyorum, "sanırım İtalyanca."</p>

  <p>Denny, "İtalyanca mı?" diye soruyor.</p>

  <p>"Evet" diyorum. "Bilirsin işte, spagetti falan."</p>

  <p>Kocaman ekose montu hâlâ üzerinde. "Yemek yedin mi?" diye soruyor.</p>

  <p>Daha yemedim. Makbuz zarfını yapıştırıyorum.</p>

  <p>Denny, "Sence beni yarın işten atarlar mı?" diye soruyor.</p>

  <p>Evet, hayır, belki de. Ursula onu gazete okurken gördü.</p>

  <p>Bankaya verilecek makbuzlar hazır Bütün teşekkür ve acındırma mektupları imzalandı, üzerlerine pulları yapıştırıldı ve postaya verilmek üzere hazır. Kanepenin üzerinden montumu alıyorum. Denny'nin kayası kanepenin yaylarını eziyor.</p>

  <p>"Peki bu kayalara ne olacak?" diye soruyorum.</p>

  <p>Ön kapıyı açmış olan Denny, ben ışıkları söndürürken orada bekliyor. Kapı eşiğinden, "Bilmiyorum. Ama arsa, arazi gibi bir şey bu taşlar. Yani bilirsin işte, bir tür yatırım Bunlar birer toprak parçası; ama birleşmeleri gerekiyor. Yani bilirsin işte, toprak sahibi olmak gibi ama şimdilik kapalı yerde" diyor.</p>

  <p>"Anlıyorum" diyorum.</p>

  <p>Dışarı çıkıyoruz; kapıyı kilitliyorum. Gökyüzü yıldızlar yüzünden puslu görünüyor. Son derece bulanık. Ay yok.</p>

  <p>Denny kaldırımdaki birikintiye bakıyor ve "Bence Tanrı dünyayı karmaşadan kurtarmak için ilk olarak bir sürü kayayı bir araya topladı" diyor.</p>

  <p>Yürürken Denny'nin yeni takıntısı yüzünden gözlerim kayaların bulunabileceği boş arsaları ve yerleri tarıyor.</p>

  <p>Pembe bebek battaniyesi hâlâ omzunda katlı duran Denny otobüs durağına yürürken, "Sadece kimsenin istemediği taşları topluyorum" diyor. "Her gece sadece bir kaya alacağım. Sonra ne yapacağımı da ileride düşünürüm" diyor.</p>

  <p>Bu çok garip bir şey aslında. Eve kaya götürmek. Arsa topluyoruz.</p>

  <p>"Şu Daiquir; adındaki kızı hatırlıyor musun?" diyor Denny "Hani şu kanser beni olan dansçı kızı. Sen onunla yatmadın, değil mi?"</p>

  <p>Gerçek arazi çalıyoruz. Yeryüzünden toprak araklıyoruz.</p>

  <p>"Neden olmasın?" diyorum.</p>

  <p>Biz arsa hırsızlığı yapan yasadışı bir ikiliyiz.</p>

  <p>Denny, "Onun gerçek ismi Beth" diyor.</p>

  <p>Denny'nin kafasının nasıl çalıştığı göz önünde tutulursa, muhtemelen kendi gezegenini yaratmak için planlar yapıyor.</p>
</body>
</html>
