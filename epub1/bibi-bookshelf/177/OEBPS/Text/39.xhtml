<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz Dokuz</h1>

  <p>Kiliseye vardığımda hava kararıyor, yağmur başlıyor ve Nico'yu beni otoparkta beklerken buluyorum, Montunun içinde bir şeyler yapma çabası içinde. Bir dakikalığına montunun kollarından biri içi boş şekilde aşağıya sarkıyor, sonra Nico kolunu tekrar montuna geçiriyor. Elini montunun diğer kolundan içeri sokuyor ve beyaz dantelli bir şeyi çekip çıkarıyor, "Bunu benim için tutar mısın?" diyor ve bir avuç dolusu ısınmış danteli elime tutuşturuyor.</p>

  <p>Sutyenini.</p>

  <p>"Sadece birkaç saatliğine" diyor. "Cebim yok" Ağzını çarpıtarak gülümsüyor, üst dişleriyle altdudağını ısırıyor, Gözleri yağmur ve sokak lambalarının ışığıyla parlıyor.</p>

  <p>Eşyalarını taşımayacağım, diyorum. Artık bitti.</p>

  <p>Nico omuz silkiyor ve sutyenini montunun koluna sokuşturuyor. Bütün sekskolikler 234 Numaralı odaya girdiler bile. Parlak döşemelik muşambayla kaplı koridorlar boş ve duvarlarda ilan panoları var. Her yere kilise haberleri ve çocukların sanatsal projeleri asılmış. Parmak boyasıyla yapılmış İsa ve on iki havari tasvirleri var. İsa ve Meryem Ana tasvirleri.</p>

  <p>Nico'dan bir adım önde, 234 Numaralı odaya doğru yürürken, Nico pantolonumun kemerini yakaladığı gibi beni duvardaki bir ilan panosuna yaslıyor.</p>

  <p>Kemerimi çekmesiyle beraber bağırsaklarıma öyle bir ağrı saplanıp, gaz sıkışmasıyla birlikte öyle bir kramp giriyor ki, hissettiğim acı mide asidinin boğazıma çıkmasına sebep oluyor. Sırtım duvara dayalıyken, Nico bacağını bacaklarımın arasına sokuyor ve kollarını kafamın etrafına doluyor. Ilık ve yumuşacık göğüsleri aramızda sıkışıyor; Nico ağzını benimkinin üzerine oturtuyor ve ikimiz de parfümünü soluyoruz. Dilinin neredeyse tamamı ağzımın içinde. Bacağını ereksiyonuma değil de, tıkalı bağırsaklarıma sürtüyor.</p>

  <p>Kramplar kolorektal kanser anlamına gelebilir. Akut apandisit olabilir. Hiperparatriodizm. Böbrek yetmezliği.</p>

  <p>Ayrıca bakınız: Bağırsak düğümlenmesi.</p>

  <p>Ayrıca bakınız: Kolorektal yabancı maddeler.</p>

  <p>Sigara içmek. Tırnak yemek. Bütün bunları tedavi etmek için kullandığım yöntem seksti; ama Nico üzerimde debelenirken hiçbir şey yapamam.</p>

  <p>Nico, "Tamam, biz de başka bir yer buluruz" diyor.</p>

  <p>Geri çekiliyor; ben de bağırsaklarımdaki ağrı yüzünden iki büklüm oluyorum ve Nico arkamdan tıslarken 234 Numaralı odaya doğru sendeliyorum.</p>

  <p>Nico, "Hayır" diye tıslıyor.</p>

  <p>234 Numaralı odadaki grup lideri, "Bu gece dördüncü basamakla ilgili çalışmalar yapacağız" diyor.</p>

  <p>Nico, "Orada olmaz" diyor ve boya lekeleri, kurumuş macun tümsekleriyle kaplı büyük ve alçak bir masanın etrafına toplanmış olan bir grup insan, açık kapının önünde duran bize bakıyor. Küçük plastik kepçeler gibi görünen sandalyeler öyle alçak ki oturan herkesin dizi göğsüne değiyor. Bu insanlar öylece bize bakıyorlar. Bu adamlar ve kadınlar. Kent efsaneleri. Sekskolikler.</p>

  <p>Grup lideri, "Burada hâlâ dördüncü basamakta olan var mı?” diye soruyor.</p>

  <p>Nico yanıma yaklaşıp kulağıma, "İçeriye, şu zavallıların yanına gidersen" diye fısıldıyor, "bir daha asla seninle birlikte olmam."</p>

  <p>Ayrıca bakınız: Leeza.</p>

  <p>Ayrıca bakınız: Tanya.</p>

  <p>Masaya yaklaşıp kendimi plastik bir sandalyeye bırakıyorum.</p>

  <p>Herkesin gözleri üzerimdeyken, "Merhaba. Ben Victor" diyorum.</p>

  <p>Nico’nun gözlerinin içine bakarak, "Adım Victor Mancini ve ben bir sekskoliğim" diyorum.</p>

  <p>Dördüncü basamakta takılıp kaldığımı ve sonsuza dek sürecekmiş gibi hissettiğimi söylüyorum.</p>

  <p>Bir sondan çok yeni başlangıç noktasındaymışım gibi hissediyorum.</p>

  <p>Hâlâ kapıda duran Nico'nun sadece gözleri yaşarsa neyse, gözlerinden fışkıran yaşlar siyah rimele bulaşıp aşağı süzülüyor ve Nico eliyle gözyaşlarını siliyor. Sonra da, "Ben değilim" diye bağırıyor. Ve sutyeni montunun kolundan yere düşüyor.</p>

  <p>Kafamla onu işaret edip, "Ve bu da Nico" diyorum.</p>

  <p>Nico, "Hepiniz siktir olup gidin" diyor. Sutyenini yerden kaptığı gibi kaçıp gidiyor.</p>

  <p>Sonra herkes, "Merhaba Victor" diyor.</p>

  <p>Grup lideri, "Tamam" diyor.</p>

  <p>Sonra da, "Biraz önce söylemiş olduğum gibi, işin iç yüzünü kavramak için bekâretinizi nerede kaybettiğinizi hatırlamanız gerekir" diyor.</p>
</body>
</html>
