<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On Sekiz</h1>

  <p>Bir sonraki ziyaretimde, sanki bu mümkünmüş gibi, annem daha da zayıf görünüyor. Boynu neredeyse bileğim kadar ince ve ses telleri ile boğazının arasındaki çukura gömülmüş olan derisinin rengi sapsarı. Yüzü, ardındaki kafatasını gizleyemiyor, Kapı aralığında dikilen beni görebilmek için annem kafasını bir yana doğru eğiyor. Gri renkli jölemsi bir madde gözlerinin kenarında kalıp gibi duruyor.</p>

  <p>Üzerindeki battaniye iki kalça kemiği çıkıntısı arasında sarkıyor ve ortası boşmuş gibi duruyor. Battaniyenin altında fark edilen diğer çıkıntılar ise dizleri.</p>

  <p>Tavuk ayağı kadar ince ve iğrenç görünen kolunu yatağın krom parmaklıkları arasından bana doğru uzatıp yutkunuyor.</p>

  <p>Çenesi zorlukla hareket ediyor; dudakları tükürükle kaplı ve bana doğru uzanarak konuşmaya başlıyor.</p>

  <p>"Morty" diyor. "Ben pezevenk değilim.” Yumrukları sıkılı vaziyette ellerini havada sallıyor. "Feminist bir demeç veriyorum. Bütün kadınlar ölseydi fahişelik diye bir şey olur muydu?"</p>

  <p>Elimde güzel bir çiçek buketi ve geçmiş olsun kartı tutuyorum. İş çıkışı geldiğim için üzerimde iş pantolonum ve yeleğim var. Bir de, tokalı pabuçlarım ve ince baldırlarımı gösteren çamurlanmış ajurlu çoraplarım.</p>

  <p>Annem. "Morty, davanın kesinlikle düşmesini sağlamalısın" diyor. Ve arkasındaki yastık yığınına doğru iç çekiyor. Ağzından akan sudan ötürü, yastığa yüzünü koyduğu yerde açık mavi koca bir leke var.</p>

  <p>Geçmiş olsun kartı bu işi halletmeyecek.</p>

  <p>Elleri havaya pençe atıyor ve "Ah Morty, bir de, Victor'ı araman gerekecek" diyor.</p>

  <p>Annemin odasına, Denny’nin bütün yaz çorapsız giydiği tenis ayakkabılarının eylül ayındaki kokusu sinmiş.</p>

  <p>Elimdeki çiçek buketinin güzel kokusu fark edilmiyor bile.</p>

  <p>Yeleğimin cebinde annemin günlüğü var. Günlüğün içindeyse günü geçmiş bir hastane faturası. Bir vazo ve anneme yedirecek yemek bulmak için odasından çıkmadan önce çiçekleri yatağının yanındaki lazımlığa bırakıyorum, Taşıyabileceğim kadar çok çikolatalı puding bulmalıyım. Ağzına tıkarak ona zorla yutturabileceğim bir şeyler bulmalıyım.</p>

  <p>O kadar kötü görünüyor ki, buraya gelmeye dayanamıyorum; gelmemeye de öyle. Kapıdan çıkarken annem, "Acilen Victor'ı bulmalısın. Onu Dr. Marshall’a yardımcı olmaya ikna etmelisin. Lütfen. Victor, Dr. Marshall'ın beni kurtarmasına yardımcı olmalı" diyor.</p>

  <p>Sanki bu tür şeyler tesadüfen oluyormuş gibi.</p>

  <p>Kapının önünde, koridorda Paige Marshall duruyor; gözünde gözlüğü, elindeki dosyadan bir şeyler okuyor. "Bilmek istersin diye düşündüm" diyor. Koridor boyunca uzanan tırabzana yaslanıp, "Annen bu hafta kırk iki kiloya düştü" diyor.</p>

  <p>Dosyayı arkasına saklıyor ve iki eliyle birden hem dosyayı hem de tırabzanı kavrıyor. Öyle bir pozisyonda duruyor ki göğüsleri iyice ileri fırlıyor. Leğen kemiklerini bana doğru uzatıyor. Paige Marshall dilini altdudağının içinde gezdirip, "Bir şeyler yapmak için biraz daha düşündün mü?" diye soruyor.</p>

  <p>Yaşam desteği, tüple beslenme, suni teneffüs; tıpta bu tür şeylere "kahramanlık ölçütleri" denir.</p>

  <p>Bilmiyorum, diyorum.</p>

  <p>Öylece duruyoruz; ikimiz de birbirimize yakınlaşmak için ilk adımı karşınızdakinden bekliyoruz.</p>

  <p>İki yaşlı kadın gülümseyerek yanımızdan geçip gidiyor ve içlerinden biri beni gösterip diğerine, "Sana bahsettiğim o kibar genç adam bu işte. Kedimi boğazlayıp öldüren oydu" diyor.</p>

  <p>Yeleğinin düğmelerini yanlış iliklemiş olan ötekiyse, "O da bir şey mi?" diyor. "Bir keresinde kız kardeşimi öldüresiye dövmüştü."</p>

  <p>Uzaklaşıyorlar.</p>

  <p>"Çok hoş" diyor Dr. Marshall, "Yani bu yaptıklarını kastediyorum. Sen bu insanların hayatlarındaki en önemli olayları nihayete erdiriyorsun."</p>

  <p>Öyle güzel görünüyor ki, zincirleme trafik kazalarını düşünmek zorundasınız. İki trafik canavarının kafa kafaya tokuştuğunu hayal ediyorum. Öyle güzel görünüyor ki, kendimi otuz saniye tutabilmek için bile toplu mezarları düşünmem gerekebilir.</p>

  <p>Kokuşmuş kedi mamalarını, ağız ülserlerini ve bağışlanan, bozulmuş organları.</p>

  <p>İşte o denli güzel görünüyor.</p>

  <p>İzin verirse gidip biraz puding bulmam gerek.</p>

  <p>"Kız arkadaşın mı var? Sebebi bu mu?" diye soruyor.</p>

  <p>Birkaç gün önce şapelde seks yapmayışımızın sebebini. O çıplak ve hazırken, benim yapamamış olmamın sebebini. Kaçmış olmamın sebebini.</p>

  <p>Diğer kız arkadaşlarımın tam bir listesi için lütfen dördüncü basamak kayıtlarına bakınız.</p>

  <p>Ayrıca bakınız: Nico.</p>

  <p>Ayrıca bakınız: Leeza.</p>

  <p>Ayrıca bakınız: Tanya.</p>

  <p>Dr. Marshall leğen kemiklerini bana doğru uzatıp, "Annenin durumunda olan hastaların çoğunun öldüğünü biliyor musun?" diye soruyor.</p>

  <p>Açlıktan ölürler. Nasıl yutulacağını unutup, soluk alıp verirken yemeği soluk borularına kaçırırlar ve yiyecekler yanlışlıkla sıvıyla birlikte ciğerlerine iner. Ciğerleri çürüyen maddeler ve sıvıyla dolar, sonra iltihaplanır ve ölürler.</p>

  <p>Biliyorum, diyorum.</p>

  <p>Belki de yaşlı birinin ölmesine izin vermekten daha kötü şeyler vardır, diyorum.</p>

  <p>"O sıradan yaşlı bir insan değil ki" diyor Paige Marshall "O senin annen."</p>

  <p>Evet ve neredeyse yetmiş yaşında.</p>

  <p>"Altmış iki yaşında" diyor Paige. "Onun hayatını kurtarmak için yapabileceğin bir şey varsa ve yapmazsan, onu kasten öldürmüş olursun."</p>

  <p>"Başka bir deyişle" diyorum, "seni <span style="font-style:italic;">yapmam</span> gerekiyor."</p>

  <p>"Bazı hemşirelerden senin tuttuğun kayıtları duydum" diyor Paige Marshall "Sırf zevk olsun diye seks yaptığını biliyorum. Yoksa sorun bende mi? Senin tipin değil miyim? Sorun bu mu?"</p>

  <p>İkimiz de sessizliğe bürünüyoruz. Hastabakıcı kirli çarşaf ve ıslak havluların bulunduğu arabayı iterek yanımızdan geçiyor. Hem kadının ayakkabılarının tabanı hem de arabanın tekerlekleri kauçuktan. Yerler, üstüne basıla basıla kararmış eski tip mantar plakayla kaplı. Bu yüzden, kadın yanımızdan hiç ses çıkarmadan geçiyor ama ardında bir çiş kokusu bırakıyor.</p>

  <p>"Beni yanlış anlamanı istemem" diyorum. "Seni sikmek istiyorum. Seni gerçekten sikmek istiyorum."</p>

  <p>Hastabakıcı koridorun sonunda durup bize bakıyor. "Hey Romeo, neden zavallı Dr. Marshall'ı biraz rahat bırakmıyorsun?" diyor.</p>

  <p>Paige, "Sorun yok, Bayan Parks. Bu Bay Mancini’yle benim aramda" diyor.</p>

  <p>Zoraki gülümseyip, arabayla birlikte köşeyi dönene kadar kadına bakıyoruz. Kadının adı Irene, Irene Parks ve geçen sene bu zamanlar otoparkta, arabasının içinde seviştiğimiz de doğru.</p>

  <p>Ayrıca bakınız: Caren, Kadrolu Hemşire.</p>

  <p>Ayrıca bakınız: Jenine, Hemşire Yardımcısı.</p>

  <p>O zamanlar her birinin özel olabileceğini düşünüyordum; ama elbiselerini çıkardıkları anda diğerlerinden bir farkları kalmadı benim için. Artık Irene’in götü bir kalemtıraş kadar bile çekici gelmiyor bana.</p>

  <p>Dr. Paige Marshall'a, "Bak, çok yanılıyorsun" diyorum. "Seni öyle bir sikmek istiyorum ki tadı ağzıma geliyor. Ve ayrıca kimsenin ölmesini de istemiyorum; ama annemin eski haline dönmesini hiç istemiyorum."</p>

  <p>Paige Marshall derin bir nefes alıp veriyor. Dudaklarını büzüp bana bakıyor. Dosyasını göğsüne yaslayıp kollarını önünde kavuşturuyor.</p>

  <p>"Demek ki" diyor, "bunun seksle bir ilgisi yok. Sen sadece, annenin iyileşmesini istemiyorsun. Güçlü kadınlarla baş edemiyorsun ve eğer annen ölürse, onunla ilgili sorununun da sona ereceğini düşünüyorsun."</p>

  <p>Annem odasından, "Morty, ben sana ne için para ödüyorum?" diye sesleniyor.</p>

  <p>Paige Marshall, "Hastalarıma yalan söyleyerek onların karmaşalarına son verebilirsin; ama kendine yalan söyleme" diyor. Sonra da ekliyor: "Ve bana da yalan söyleme."</p>

  <p>Paige Marshall, "Onun iyileştiğini görmektense ölmesini tercih ediyorsun" diyor.</p>

  <p>"Evet. Yani hayır. Aslında bilmiyorum" diyorum.</p>

  <p>Ömür boyu annemin çocuğundan ziyade rehinesiydim ben. Toplumsal ve politik deneylerinin baş kahramanı ve onun özel deney faresi. Ama artık o benim ve ölerek ya da iyileşerek benden kaçamaz. İstediğim, kurtarabileceğim tek bir kişi. Bana ihtiyacı olan bir kişi. Bensiz yaşayamayan biri. Kahraman olmak istiyorum; hem de tek seferliğine değil. Onu bu şekilde sakat tutmam gerekse bile, ben birinin daimi kurtarıcısı olmak istiyorum.</p>

  <p>"Biliyorum, biliyorum, biliyorum. Bu kulağa korkunç geliyor" diyorum. "Ama bilmiyorum... Ben böyle düşünüyorum."</p>

  <p>Gerçekte neler düşündüğümü Paige Marshall'a söylemenin tam zamanı aslında.</p>

  <p>Yani, sırf erkek olduğum için her zaman hata yapmaktan bıktım, demenin.</p>

  <p>Yani, her şeyden vazgeçip herkesin düşmanı olup çıkmadan önce etrafınızdaki insanlar size kaç kez baskıcı ve önyargılı bir düşman olduğunuzu söyleyebilir, demenin. Yani, erkekler birer şovenist domuz olarak doğmazlar sonradan olurlar ve her gün binlerce erkek kadınlar tarafından bu şekilde yetiştirilmektedir, demenin.</p>

  <p>Belli bir süre sonra vazgeçip seksist, bağnaz, ruhsuz, kaba ve kerizin kerizi olduğunuz gerçeğini kabullenirsiniz. Kadınlar haklıdır. Siz haksız. Bu fikre gün geçtikçe alışırsınız. İnsanların sizden beklediği gibi yaşamaya başlarsınız.</p>

  <p>Uymasa da uydurursunuz.</p>

  <p>Yani, Tanrı'nın olmadığı bir dünyada, anneler yeni Tanrı değil midir? Kutsal ve tecavüz edilemez son mertebe. Annelik dünyada kalan mükemmel ve büyülü mucizelerin sonuncusu değil midir? Ama erkekler için imkânsız olan bir mucizedir bu.</p>

  <p>Erkekler doğum sırasında çekilen bütün şu acılar ve dökülen kan yüzünden doğurmadıklarına memnun olduklarını söyleyebilirler, ne var ki, kedi erişemediği ciğere murdar der. Erkeklerin, kadınların başardığı bu imkânsıza yakın olayın uzağından bile geçemediği açıktır. Beden gücü, soyut düşünceler, falluslar; erkeklerin sahip olduğu sanılan bu avantajlar aslında semboliktir.</p>

  <p>Fallusla çivi bile çakılmaz.</p>

  <p>Zaten kadınlar iktidar bakımından daha avantajlı doğarlar. Hakların eşitliğinden ancak erkeklerin çocuk doğurabildiği gün bahsetmeye başlayabiliriz.</p>

  <p>Tabii, bunların hiçbirini Paige’e anlatmıyorum.</p>

  <p>Bunları anlatmak yerine, bir insanın koruyucu meleği olmayı ne kadar fazla arzuladığımı söylüyorum.</p>

  <p>"İntikam" doğru kelime değil ama ilk aklıma geleni.</p>

  <p>"Öyleyse beni sikerek onun hayatını kurtarabilirsin" diyor Dr. Marshall.</p>

  <p>"İyi de, onun tamamen kurtulmasını istemiyorum ki" diyorum. Onu kaybetmekten korkuyorum; ama eğer onu kaybetmezsem, kendimi kaybedebilirim.</p>

  <p>Annemin kırmızı günlüğü hâlâ ceketimin cebinde. Hâlâ anneme puding götürmem gerekiyor.</p>

  <p>"Onun ölmesini istemiyorsun" diyor Paige "Ama iyileşmesini de istemiyorsun. Ne istiyorsun öyleyse?"</p>

  <p>"İtalyanca bilen birini istiyorum" diyorum.</p>

  <p>Paige, "Ne alaka?" diye soruyor.</p>

  <p>"İşte" diyorum günlüğü göstererek, "bu annemin. İtalyanca yazılmış" diyorum.</p>

  <p>Paige defteri alıp şöyle bir göz atıyor. Kulakları kızarmış ve kenarları çok heyecan verici görünüyor. "Üniversitede dört yıl İtalyanca dersi aldım" diyor. "Sana burada ne yazdığını söyleyebilirim."</p>

  <p>"Sadece kontrolü elimde tutmak istiyorum" diyorum. "Bir değişiklik olsun, ergin kişi ben olayım istiyorum."</p>

  <p>Hâlâ elindeki defteri karıştırmakta olan Dr. Paige Marshall, "Onu yönetebilmek için onun bu halde kalmasını istiyorsun" diyor. Bana bakıp, "Bana Tanrı olmak istiyormuşsun gibi geldi" diyor.</p>
</body>
</html>
