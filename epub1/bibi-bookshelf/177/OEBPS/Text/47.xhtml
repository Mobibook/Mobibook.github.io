<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Kırk Yedi</h1>

  <p>Bir sabah okul otobüsü kaldırıma yanaştı ve üvey annesi arkasından el sallarken çocuk otobüse bindi. Otobüsteki tek yolcu çocuktu ve otobüs okulun yanından saatte yüz yirmi kilometreyle geçip gitti. Otobüs şoförü Annecikti.</p>

  <p>Bu Anneciğin çocuğu son kez almaya gelişiydi.</p>

  <p>Dev direksiyonun gerisinde oturan Annecik güneşlikteki aynadan baktı ve "Bu araçlardan kiralamanın ne kadar kolay olduğunu bilsen şaşarsın" dedi.</p>

  <p>Otoyola çıkmak için bir rampaya saptı ve "Otobüs şirketi aracın çalındığını rapor edene kadar en az altı saatimiz var" dedi.</p>

  <p>Otobüs otoyola girdi ve şehir yanlarından geçip gitti. Ve her saniye bir evin yanından geçmemeye başladıklarında Annecik çocuğa, gelip yanına oturmasını söyledi. Çantasından kırmızı bir günlük ve katlanmış bir harita çıkardı.</p>

  <p>Annecik bir eliyle haritayı direksiyonun üzerine yaydı, diğeriyle pencereyi açtı. Direksiyonu dizleriyle kullanıyordu. Gözleriyle bir haritaya bir yola baktı.</p>

  <p>Sonra da haritayı buruşturup pencereden dışarı fırlattı.</p>

  <p>Bunlar olurken aptal çocuk orada öylece oturdu.</p>

  <p>Annecik çocuğa kırmızı günlüğü almasını söyledi.</p>

  <p>Çocuk günlüğü Anneciğe uzatmaya kalkışınca Annecik, "Hayır, ilk sayfayı aç" dedi. Torpido gözünden bir kalem bulmasını ve çabuk olmasını çünkü nehre yaklaştıklarını söyledi.</p>

  <p>Yol bütün evleri, tarlaları, ağaçları, her şeyi yarıp geçiyordu ve bir dakika sonra otobüsün iki yanından sonsuza kadar uzanan bir nehrin üzerindeki köprüye geldiler.</p>

  <p>"Çabuk ol" dedi Annecik. "Nehri çiz."</p>

  <p>Sanki nehri oğlanın kendisi keşfetmiş gibi, sanki dünyayı daha yeni keşfetmiş gibi yeni bir harita çizmesini söyledi Annecik. Sadece kendisi için bir dünya haritası çizmesini söyledi. Kendi özel dünyasının haritasını.</p>

  <p>"Dünyayı sana anlattıkları gibi kabul etmeni istemiyorum" dedi.</p>

  <p>"Senin icat etmeni istiyorum. Böyle bir yeteneğinin olmasını istiyorum. Kendi gerçekliğini yaratabilmen için. Kendi kanunlarını koyman için. Bunu sana öğretmeyi denemek istiyorum" dedi.</p>

  <p>Çocuk kalemi eline almıştı ve Annecik nehri deftere çizmesini istedi. Nehri ve önümüzdeki dağları çiz, sonra da onlara isim ver, dedi. Bildiği kelimelerle değil de, halihazırda başka anlamları olmayan, onun üreteceği yeni kelimelerle isimlendirmesini istedi.</p>

  <p>Kendi sembollerini yaratması için.</p>

  <p>Küçük çocuk ağzında kalem, kucağında açık duran defter, bir süre düşündü, sonra da hepsini çizdi.</p>

  <p>İşin salakça tarafı ise küçük çocuğun bütün bunları unutmuş olmasıydı. Yıllar sonra polis dedektifleri bu haritayı bulana dek aklına bile gelmemişti. Bunu yapmış olduğunu hiç hatırlamamıştı. Bunu yapabileceğini, bu tür bir gücü olduğunu unutmuştu.</p>

  <p>Annecik dikiz aynasından çocuğun çizdiği haritaya baktı ve "Mükemmel" dedi. Saatine baktı ve gaza bastı; otobüs hızlandı ve Annecik, "Şimdi adlarını yaz. Yeni haritamıza nehri çiz ve adını yaz. Ve hazır ol, yeni isimler verilmesi gereken bir sürü şey daha çıkacak karşımıza” dedi.</p>

  <p>"Çünkü öncülük yapılacak tek şey kaldı, o da elle tutulamayanların dünyası; fikirler, hikâyeler, müzik ve sanat" dedi.</p>

  <p>"Çünkü hiçbir şey hayalindeki kadar güzel olamaz" dedi.</p>

  <p>"Çünkü sana hatalarını söylemek için sürekli etrafında olamam" dedi.</p>

  <p>Ama gerçek şu ki, çocuk kendisinin veya kendi dünyasının sorumluluğunu üzerine almak istemedi. Gerçek şu ki aptal bok parçası bir sonraki restoranda bir hadise çıkarmak, Anneciği yakalatmak ve hayatından sonsuza dek uzaklaştırmak için bir plan yapmıştı bile. Çünkü bu maceralardan sıkılmıştı ve kıymetli, sıkıcı, aptal hayatının sonsuza dek süreceğini sanıyordu.</p>

  <p>Emniyet, güvenlik, rahatlık ve Annecik arasında bir seçim yapmıştı bile.</p>

  <p>Otobüsü dizleriyle süren Annecik eğilip çocuğun omzunu sıktı ve "Öğle yemeğinde ne istersin?" diye sordu.</p>

  <p>Sanki çok masum bir cevapmış gibi ufaklık, "Mısır unlu sosis" dedi.</p>
</body>
</html>
