<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz Sekiz</h1>

  <p>Kulak mumu yapmak için, herhangi bir kâğıt parçasını ince bir boru şeklini alana dek kıvırırsınız. Mucizevi bir olay değildir bu. Ama yine de öğrenmiş olduğunuz bilgilerle başlamakta fayda vardır.</p>

  <p>Bu da tıp fakültesinden geriye kalan enkazlardan bir tanesi; Dunsboro kolonisini gezmeye gelen çocuklara öğrettiğim bir bilgi.</p>

  <p>Ama belki de sizin hakiki mucizelere ihtiyacınız vardır. Bütün gün yağmurun altında taş taşıdıktan sonra Denny bana gelip kulaklarının salgıyla dolu olduğunu ve hiçbir şey duyamadığını söylüyor. Annemin mutfağındaki bir sandalyede oturuyor; Beth de arka kapının yanında, kıçını mutfak tezgâhının köşesine dayamış vaziyette duruyor. Denny sandalyeyi masanın yanına çekmiş, bir kolunu da masaya dayamış.</p>

  <p>Ona kıpırdamamasını söylüyorum.</p>

  <p>Kâğıdı ince bir boru haline getirmek için kıvırırken, "Tahminimce İsa, Tanrı'nın Oğlu sıfatıyla başarılı olmak için pratik yapmak zorundaydı" diyorum.</p>

  <p>Beth'e mutfağın ışıklarını söndürmesini söylüyorum ve elimdeki ince kâğıt borunun bir ucunu Denny'nin kulağındaki dar ve karanlık tünele sokuyorum. Saçları biraz uzamış ama, çoğu insanın başına gelen yangın tehlikesine yol açacak kadar değil. Boruyu Denny’nin kulağına sokuyorum ama fazla derine itmiyorum; bıraktığımda yere düşmesin yeter.</p>

  <p>Konsantre olmak için Paige Marshall'ın kulaklarını düşünmemeye çalışıyorum.</p>

  <p>"Ya İsa ilk mucizesini başarana dek bütün çocukluğunu yanlışlar yaparak geçirdiyse?" diyorum.</p>

  <p>Karanlıkta sandalyede oturan Denny'nin kulağından beyaz kâğıt boru sarkıyor.</p>

  <p>"Nasıl oluyor da İsa’nın ilk denemelerinde başarısız olduğunu veya asıl mucizelerini anca otuzundan sonra gerçekleştirebildiğini hiçbir yerde okumuyoruz?" diyorum.</p>

  <p>Beth daracık kotunun ağını bana doğru uzatıyor; ben de kibriti fermuarına sürtüp yakıyorum ve küçük ateşi odanın diğer tarafında oturan Denny’nin kafasına doğru taşıyorum. Kibritle kâğıt borunun ucunu tutuşturuyorum.</p>

  <p>Yanan kibritin sülfür kokusu odayı dolduruyor.</p>

  <p>Kâğıdın yanan ucundan duman yayılıyor ve Denny, "Canımı yakmayacaksın değil mi?" diye soruyor.</p>

  <p>Alev kafasına doğru ağır ağır yaklaşıyor. Kâğıdın yanan ucu kıvrılıp açılıyor. Siyah kâğıdın kenarları portakalrengi solucanlarla çevrilmiş gibi duruyor; sıcak kâğıt parçacıkları tavana doğru uçuşuyor. Bazı siyah kâğıt parçacıkları kıvrılıp yere düşüyor.</p>

  <p>Adına yakışır bir işlem bu. Kulak mumu.</p>

  <p>"Peki ya İsa insanlar için iyi şeyler yaparak başladıysa bu işlere; mesela yaşlı kadınları caddede karşıdan karşıya geçirmek veya insanlara farlarını açık unuttuklarını söylemek gibi şeylerle?" diyorum. "Aslında <span style="font-style:italic;">tam olarak</span> bunlar değil tabii de, ne demek istediğimi anladınız işte.”</p>

  <p>Ateşin Denny'nin kulağına kıvrıla kıvrıla yaklaşmasını izlerken, "Ya İsa şu beş ekmek ve iki balıkla mucizevi şekilde beş bin kişiyi doyurma işine senelerce çalıştıysa? Şu Lazar'ı diriltme olayı da belki geliştirmek zorunda kaldığı bir şeydi; olamaz mı yani?" diyorum.</p>

  <p>Denny ateşin kulağına ne kadar yaklaştığını görebilmek için gözlerini iyice kenara kaydırıyor ve "Beth, beni yakacak kadar yaklaştı mı?” diye soruyor.</p>

  <p>Beth bana bakıp, "Victor?" diyor.</p>

  <p>"Sorun yok" diyorum.</p>

  <p>Kıçını iyice mutfak tezgâhına yaslayan Beth görmemek için kafasını çeviriyor ve "Bu, tedaviden çok saçma sapan bir işkence yöntemine benziyor" diyor.</p>

  <p>"Belki" diyorum, "belki ilk başlarda İsa bile inanmıyordu kendine."</p>

  <p>Denny'nin yüzüne eğilip bir solukta ateşi söndürüyorum. Kıpırdamaması için tek elimle Denny’yi çenesinin altından tutarken, diğeriyle de kâğıt borunun kalan kısmını Denny'nin kulağından çekip çıkarıyorum. Ateşin fitil gibi çektiği kulak kirinin, kâğıdın kalan kısmını yapış yapış yaptığını Denny'ye gösteriyorum.</p>

  <p>Beth, mutfak lambasını yakıyor.</p>

  <p>Denny yanmış küçük boruyu ona gösteriyor; Beth kâğıdı kokluyor ve "iğrenç kokuyor" diyor.</p>

  <p>"Belki de mucizeler yetenek gibidir, önce küçük şeylerle başlaman gerekir" diyorum.</p>

  <p>Denny eliyle, temizlenen kulağını kapatıyor, sonra açıyor. Tekrar kapatıyor, açıyor ve "Kesinlikle daha iyi" diyor.</p>

  <p>"İsa'nın, iskambil hileleri yaptığını söylemiyorum" diyorum "ama insanları incitmemek de iyi bir başlangıç noktası olabilir."</p>

  <p>Beth yanımıza geliyor, eğilip Denny’nin kulağına bakmadan önce saçlarını geriye alıyor. Gözlerini kısıyor ve farklı açılardan bakmak için kafasını bir o yana bir bu yana eğiyor.</p>

  <p>Başka bir kâğıt parçasını kıvırırken, "Geçen gün televizyona çıktığınızı duydum" diyorum.</p>

  <p>"Kusura bakma" diyorum. Kâğıt boruyu iyice inceltmek için ellerimin arasında yuvarlıyorum ve "Benim yüzümden" diyorum.</p>

  <p>Beth doğrulup bana bakıyor. Saçını geriye atıyor. Denny parmağını sokup temiz kulağını karıştırıyor, sonra da parmağını kokluyor.</p>

  <p>Kâğıt boruyu elimde tutarken, "Bundan sonra iyi bir insan olmaya çalışacağım" diyorum.</p>

  <p>Restoranlarda boğulmak, insanları kandırmak gibi boktan şeyler yapmayacağım. Orada burada sızmak, önüme gelenle yatmak gibi boktan şeyler.</p>

  <p>Belediyeyi arayıp şikâyetçi olan bendim. Televizyon kanallarını arayıp sizinle ilgili bir sürü şey anlattım" diyorum.</p>

  <p>Midem yanıyor; ama suçluluk duygusundan mı yoksa bağırsaklarımın tıkanmasından dolayı mı bilemiyorum.</p>

  <p>Her halükârda boktan bir herifim ben.</p>

  <p>Bir an lavabonun üzerinden karanlık mutfak penceresine ve gerisindeki geceye bakıyorum, Pencerenin camına en az annem kadar bitik ve zayıf bedenimin görüntüsü yansıyor. Yeni doğrucu ve belki de ilahi Aziz olan Benim. Pencerede, kollarını göğsünde kavuşturmuş vaziyette bana bakan Beth’in yansıması var. Mutfak masasının yanında oturmuş, tırnağıyla kirli kulağını karıştıran Denny var. Kulağını karıştırdıktan sonra tırnağının altına bakıyor.</p>

  <p>"İşin aslı, benim yardımıma ihtiyaç duyun istemiştim" diyorum. "Bana danışmanızı istemiştim."</p>

  <p>Beth ve Denny gözümün içine bakıyor; ben de üçümüzün camdaki yansımasına bakıyorum.</p>

  <p>"Elbette, evet" diyor Denny, "Yardımına tabii ki ihtiyacım var." Beth’e, "Şu televizyona çıkma olayı nedir?" diye soruyor.</p>

  <p>Beth omuz silkip, "Sanırım salı günüydü" diyor. "Hayır, bir dakika, bugün günlerden ne?"</p>

  <p>"Yani bana muhtaçsın, öyle mi?" diye soruyorum.</p>

  <p>Hâlâ sandalyede oturmakta olan Denny kafasıyla, hazırladığım kâğıt boruyu işaret ediyor. Kirli kulağını bana doğru çevirip, "Dostum hadi bir daha yap. Çok iyiydi. Diğer kulağımı da temizle" diyor.</p>
</body>
</html>
