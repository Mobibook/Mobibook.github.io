<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz İki</h1>

  <p>Servisten gönderilen çekici geldiğinde, ön bürodaki kızın dışarı çıkması gerekecek; bu yüzden, Hiç merak etme, masana göz kulak olurum" diyorum.</p>

  <p>Bugün St. Anthony's'in önünde otobüsten inince arabasının iki lastiğinin de patlamış olduğunu gördüm. Arka lastiklerin ikisi de jantların üstünde duruyor derken kendimi sürekli kızın gözlerinin içine bakmaya zorladım.</p>

  <p>Güvenlik kamerası, öğle yemeğinde farklı tonlardaki gri bulamaçları yiyen yaşlı kadınları gösteriyor.</p>

  <p>Dahili dinleme cihazının düğmesi bir numarada duruyor ve asansör müziğiyle, bir yerlerde akan suyun sesini duyabiliyorsunuz.</p>

  <p>Monitörde hobi odası görülüyor; boş. On saniye geçiyor. Sonra dinlenme salonu görünüyor, televizyon kapalı. On saniye sonra monitör kütüphaneyi gösteriyor ve annemi tekerlekli sandalyesiyle gezdiren Paige görünüyor; hırpalanmış eski kitapların dizili olduğu rafların önündeler.</p>

  <p>Seslerini duyana dek dahili dinleme cihazının düğmesini çeviriyorum ve altı numarada buluyorum onları.</p>

  <p>"Her şeyden kuşku duymamak, her şeye karşı mücadele etmemek için gereken cesareti kendimde bulabilmiş olmayı çok isterdim” diyor annem. Uzanıp bir kitabın sırtına dokunuyor ve "Bir kere olsun <span style="font-style:italic;">'İşte bu.</span> Bu yeterince iyi. Çünkü onu ben <span style="font-style:italic;">seçtim'</span> diyebilmiş olmayı çok isterdim" diyor.</p>

  <p>Kitabı alıyor, kapağına bakıyor ve aynen yerine sokuyor kitabı, kafasını sallayarak.</p>

  <p>Annemin hoparlördeki boğuk ve hışırtılı sesi, "Doktor olmaya nasıl karar verdin?" diye soruyor.</p>

  <p>Paige omuz silkiyor, "insanın gençliğini bir şeyle takas etmesi gerekiyor..."</p>

  <p>Monitör St. Anthony's'in arkasındaki boş yükleme yerini gösteriyor.</p>

  <p>Annemin hoparlörden gelen sesi, "Tamam da, nasıl karar verdin?" diyor.</p>

  <p>Paige'in sesi, "Bilmiyorum. Bir gün kalktım ve doktor olmak istediğime karar verdim...” diyor ve cihaz başka bir odadaki sesleri iletmeye başlıyor.</p>

  <p>Monitör ön taraftaki park yerini gösteriyor. Çekici park etmiş; şoför mavi bir arabanın yanında dizlerinin üzerine çökmüş. Ön büro görevlisi kız kollarını göğsünde kavuşturmuş, bir kenarda duruyor.</p>

  <p>Dahili dinleme cihazının düğmesini sırayla numaralarda gezdirip sesleri dinliyorum.</p>

  <p>Monitör, kulağımı hoparlöre dayamış vaziyette beni gösteriyor.</p>

  <p>Beş numarada daktiloyla yazı yazan birinin çıkardığı tuş sesleri duyuluyor. Sekiz numarada bir saç kurutma makinesinin uğultusu var. İkide tekrar annemin sesini duyuyorum. "Şu eski deyişi bilirsin: Geçmişini hatırlamayanlar onu tekrarlamaya mahkûmdur... Ama ben geçmişini <span style="font-style:italic;">hatırlayanların</span> daha da beter durumda olduklarını düşünüyorum" diyor.</p>

  <p>Paige, "Geçmişini hatırlayanlar hikâyeyi daha da karman çorman bir hale getirirler" diyor.</p>

  <p>Monitör ikisini bir koridorda yürürken gösteriyor; annemin kucağında açık duran bir kitap var. Siyah beyaz ekranda gördüğüm kadarıyla bile bunun annemin günlüğü olduğunu kolaylıkla söyleyebilirim. Annem gülümseyerek günlüğü okuyor.</p>

  <p>Tekerlekli sandalyeyi iten Paige'i görebilmek için dönüp kafasını kaldırıyor ve "Bence geçmişini hatırlayanlar geçmişleri tarafından etkisiz hale getirilirler" diyor.</p>

  <p>Sandelyeyi iten Paige, "Peki bu nasıl: Geçmişini unutabilenler hepimizden daha ileridedir" diyor.</p>

  <p>Sesleri tekrar kesiliyor.</p>

  <p>Üç numarada biri horluyor. On numarada bir sallanan sandalyenin gıcırtısı var.</p>

  <p>Monitör ön taraftaki park yerinde bir kâğıda imza atan kızı gösteriyor.</p>

  <p>Ben Paige'i tekrar bulana kadar, ön büro görevlisi kız geri dönmüş olacak ve tekerleklerinin sağlam olduğunu söyleyecek. Yine bana yan yan bakacak.</p>

  <p><span style="font-style:italic;">İsa ne yapmazdı?</span></p>

  <p>Anlaşılan götün teki lastiklerin havasını boşaltmış, diyecek.</p>
</body>
</html>
