<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Beş</h1>

  <p>Bu seferki suçu kasti tehlike yaratmaktı ya da ihmalkârlık veya dikkatsizlik sonucu başkasının ölümüne veya yaralanmasına sebebiyet vermek. O kadar çok kanun vardı ki, aptal oğlan bunları aklında tutamıyordu.</p>

  <p>Üçüncü dereceden taciz veya ikinci dereceden kanuna karşı gelme, birinci dereceden hakaret veya ikinci dereceden rahatsızlık verme durumu vardı ve aptal oğlan diğer insanların yaptığından başka bir şey yapmaya korkar olmuştu. Yeni, farklı veya orijinal bir şey muhtemelen kanunlara aykırıydı.</p>

  <p>Riskli veya heyecan verici her şey insanı doğrudan hapse yollardı.</p>

  <p>İşte insanlar bu yüzden Annecikle konuşmaya bu denli hevesliydi.</p>

  <p>Bu defa acayip şeyler olmaya başladığında hapisten çıkalı henüz birkaç hafta olmuştu.</p>

  <p>Çok fazla kanun olduğu için boka batmanın da bin bir türlü yolu vardı.</p>

  <p>Polis önce kuponları sordu.</p>

  <p>Biri şehirdeki bir fotokopi dükkânına gitmiş ve dükkândaki bilgisayarı kullanarak kullanım tarihi sınırı olmayan, yetmiş beş dolar değerinde iki kişilik ücretsiz yemek kuponlarından hazırlayıp yüzlerce kopya çıkarmıştı. Kuponları, değerli müşterilerine teşekkür eden ve kuponun özel bir promosyon olduğunu belirten bir üst yazıyla beraber zarflara doldurmuştu.</p>

  <p>Tek yapmanız gereken Clover Inn Restoran'da yemek yemekti.</p>

  <p>Garson faturayı getirdiğinde, hesabı kuponla ödeyebilirdiniz. Bahşiş de kupona dahildi.</p>

  <p>Biri bunların hepsini ayarlamıştı. Yüzlerce kuponu postaya vermişti.</p>

  <p>Bu olay buram buram Ida Mancini kokuyordu.</p>

  <p>Hapis sonrası geçici olarak kaldığı yurttan çıkmasını takip eden bir hafta boyunca Annecik, Clover Inn Restoran’da çalışmış ama insanlara yemekleriyle ilgili duymak istemeyecekleri şeyler söylediği için kovulmuştu.</p>

  <p>Sonra aniden ortadan kayboldu. Birkaç gün sonra şaşaalı bir bale gösterisinin en sessiz ve sıkıcı bölümünde, kimliği belirlenemeyen bir kadın, tiyatronun koridorunda çığlıklar atarak koşturmuştu.</p>

  <p>İşte bu yüzden polis bir gün aptal oğlanı okul çıkışı alıp şehre getirmişti. Ondan haberi olup olmadığını öğrenmek için. Annecikten. Nerede saklandığını bilip bilmediğini sormak için.</p>

  <p>Tam o sırada birkaç yüz civarında ateş püsküren müşteri, postayla kendilerine gelen yüzde elli indirim kuponuyla birlikte bir kürkçü dükkânına akın ediyordu.</p>

  <p>Tam o sırada oldukça korkmuş bine yakın insan, ilçenin zührevi hastalıklar kliniğine gelip test yaptırmak istediğini söylüyordu; çünkü yerel sağlık yönetiminden eski eşlerinde bulaşıcı bir hastalık teşhis edildiğiyle ilgili bir mektup almışlardı.</p>

  <p>Polis dedektifleri küçük yardakçıyı sivil bir araçla şehre getirip alelade bir binanın üst katına çıkardılar ve sıradaki yeni annesini de yanına oturtup ona, "Ida Mancini seninle temasa geçti mi?" diye sordular.</p>

  <p>Parayı nereden bulduğunu biliyor musun?</p>

  <p>Bu korkunç şeyleri niye yaptığını biliyor musun?</p>

  <p>Ve küçük çocuk sadece bekledi.</p>

  <p>Yardımın çok gecikmeyeceğini biliyordu.</p>

  <p>Annecik ona üzgün olduğunu söyleyip dururdu. İnsanlar dünyanın güvenli ve düzenli bir yer olması için yıllarca çalışırlardı. Ama hiç kimse bunun ne kadar sıkıcı olabileceğinin farkında değildi. Bütün dünyanın parsellendiğini, hız limitleri konduğunu, bölümlere ayrıldığını, vergilendirildiğini ve düzenlendiğini; bütün insanların sınavlardan geçirildiğini, fişlendiğini, nerede oturduğunun, ne yaptığının kaydının tutulduğunu düşünün. Hiç kimseye macera yaşayacak bir alan kalmazdı, satın alınabilenler hariç. Lunaparka gitmek gibi. Film izlemek gibi. Ama bunlar yine de sahte heyecanlardı. Dinozorların çocukları yemeyeceğini bilirsiniz. Büyük bir sahte afetin olma şansı bile oy çoğunluğuyla ortadan kaldırıldı. Gerçek afet veya risk ihtimali olmadığından, gerçek kurtuluş şansı da ortadan kalkmış oldu. Gerçek mutluluk yok. Gerçek heyecan yok. Eğlence, keşif, buluş yok.</p>

  <p>Bizi koruyan kanunlar aslında bizi can sıkıntısına mahkûm etmekten başka bir işe yaramazlar.</p>

  <p>Gerçek karmaşaya ulaşamadığımız sürece, asla gerçekten huzurlu olamayacağız.</p>

  <p>Her şey berbat bir hal almadığı sürece, yoluna da girmeyecek.</p>

  <p>Bunlar Anneciğin ona anlattığı şeylerdi.</p>

  <p>"Keşfedilmemiş tek alan, elle tutulamayanların dünyasıdır. Bunun dışındaki her şey çok sıkı örülmüştür" derdi.</p>

  <p>Çok fazla kanunun içine hapsolmuş durumdayız.</p>

  <p>Elle tutulamayanlar derken interneti, filmleri, müziği, hikâyeleri, sanatı, dedikoduları, bilgisayar programlarını, yani gerçek olmayan her şeyi kastediyordu. Sanal gerçeklikten bahsediyordu. Yalandan inanılan şeylerden. Kültürden.</p>

  <p>Gerçekdışı şeyler, gerçeklerden daha güçlüdür.</p>

  <p>Çünkü hiçbir şey sizin hayalinizdeki kadar mükemmel olamaz.</p>

  <p>Çünkü sadece elle tutulamayan fikirler, mefhumlar, inanışlar ve fanteziler kalır. Taşlar ufalanır. Ağaçlar çürür. insanlar da maalesef ölür.</p>

  <p>Fakat bir düşünce, bir rüya, bir efsane gibi aslında son derece kırılgan şeyler yaşarlar da yaşarlar.</p>

  <p>Eğer insanların düşünüş tarzlarını değiştirebilirsen, dedi Annecik. Kendilerini görmelerinin yolu bu. Bunu yaparsan, insanların yaşayış biçimini de değiştirebilirsin. Ve yaratabileceğin tek uzun ömürlü şey de bu olur.</p>

  <p>Ayrıca neticede bize kalacak olan şeyler de sadece anılarımız, hikâyelerimiz ve maceralarımızdır, derdi Annecik.</p>

  <p>Son kez hapse girmeden önce çıktığı mahkemede Annecik yargıcın kürsüsünün dibinde, "Hedefim, insanların hayatındaki heyecan motoru olmak" dedi.</p>

  <p>Aptal küçük oğlanın gözlerinin içine baktı ve "Amacım insanlara anlatabilecekleri neşeli hikâyeler sunmak" dedi.</p>

  <p>Gardiyanlar elleri kelepçeli vaziyette onu arkaya götürmeden önce, "Beni mahkûm etmeniz çok gereksizdi. Bürokrasimiz ve kanunlarımız dünyayı temiz ve güvenli bir toplama kampına çevirdi" diye bağırdı.</p>

  <p>"Kölelerden oluşan bir jenerasyon yetiştiriyoruz” diye bağırdı.</p>

  <p>Ve lda Mancini için tekrar hapis yolu göründü.</p>

  <p>"Islah olmaz” doğru ifade değil ama ilk aklıma geleni.</p>

  <p>Bale gösterisinde koridorda koşturan ve kimliği bilinmeyen kadın, "Çocuklarımıza çaresiz olmayı öğretiyoruz" diye bağırmıştı.</p>

  <p>Koridordan aşağıya koşturup yangın çıkışından kaçan kadın. "Öyle planlanmış vaziyetteyiz ve ince ince yönetiliyoruz ki, burası artık dünya olmaktan çıktı. Burası lanet olası bir sahil güvenlik teknesi oldu" diye bağırmıştı.</p>

  <p>Polis dedektifleriyle oturmuş beklerken aptal, küçük. bok suratlı baş belası. "Savunma avukatı Fred Hastings de buraya gelebilir mi?" diye sordu.</p>

  <p>Dedektiflerden biri homurdanarak küfretti.</p>

  <p>Ve hemen sonra yangın alarmı çalmaya başladı.</p>

  <p>Yangın alarmları çalarken bile dedektifler soru sormaya devam ettiler:</p>

  <p>''ANNENLE NASIL BAĞLANTI KURABİLECEĞİMİZ KONUSUNDA BiR FİKRİN VAR MI?"</p>

  <p>Alarmın sesini bastırmak için avazları çıktığı kadar bağırarak sordular:</p>

  <p>"BİZE EN AZINDAN ANNENİN BİR SONRAKİ HEDEFİNİ SÖYLEYEBİLİR MİSİN?"</p>

  <p>Alarmı bastırmaya çalışarak bu sefer de üvey annesi bağırdı:</p>

  <p>"ONA YARDIM EDEBİLMEMİZ İÇİN BİZE YARDIMCI OLMAK İSTEMEZ MİSİN?"</p>

  <p>Ve alarm durdu.</p>

  <p>Bir kadın kapıdan kafasını uzatıp, "Endişelenmeyin çocuklar. Bu da şu yanlış alarmlardan biri" dedi.</p>

  <p>Yangın alarmı asla yangını haber vermez; en azından artık böyle.</p>

  <p>Ve sersem küçük budala. "Tuvaleti kullanabilir miyim?" diye sordu.</p>
</body>
</html>
