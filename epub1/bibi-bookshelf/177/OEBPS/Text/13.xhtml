<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On Üç</h1>

  <p>Sıcak yüzünden Denny önce paltosunu, sonra da hırkasını çıkarıyor. Kollarındaki ve yakasındaki düğmeleri bile açmadan gömleğini yukarı sıyırıp tersyüz ettiği için kafası ve elleri kırmızı ekose gömleğe hapis. Gömleği kafasından çıkarmak için savaşırken gömlekle birlikte üstündeki tişört de koltukaltlarına kadar sıvanıyor ve çökük, isilik olmuş karnı görünüyor. Küçük göğüs uçlarında uzun ve kıvırcık tüyler çıkmış. Göğüs uçlarında çatlak ve yaralar var.</p>

  <p>Bir yandan gömleğiyle boğuşurken bir yandan da, "Dostum üstümde çok fazla kat var. Burası bu kadar sıcak olmak zorunda mı?" diye soruyor.</p>

  <p>Evet; çünkü burası bir çeşit hastane. Burası bir bakımevi.</p>

  <p>Kot pantolonunun ve kemerinin altından eskimiş donunun gevşemiş bel lastiğini görebilirsiniz. Lastiğin üzerinde turuncu renkli pas lekeleri göze çarpıyor. Önünde halka şeklinde kıvrılmış birkaç tane kıl var. Koltukaltı derisinde sarımtırak ter lekeleri oluşmuş.</p>

  <p>Ön büro sorumlusu kız tam karşımızda oturuyor ve yüzü burnunun etrafına büzüşmüş vaziyette bize bakıyor.</p>

  <p>Denny’nin tişörtünü aşağıya çekiştiriyorum; tahmin edersiniz ki göbeğinde farklı renklerde iplik parçaları var. işyerindeki soyunma odasında, Denny’nin, aynen benim de küçükken yaptığım gibi, pantolonunu tersyüz vaziyette çıkardığını ve donunun da pantolonuyla birlikte çıktığını görmüştüm.</p>

  <p>Kafası hâlâ gömleğine sarılı vaziyette, Denny, "Dostum yardım edebilir misin? Bir yerlerde bir düğme olacak ama nerede olduğunu bilmiyorum’' diyor.</p>

  <p>Ön bürodaki kız bana bir bakış fırlatıyor. Telefonun ahizesini kulağına götürmek üzere.</p>

  <p>Denny üzerindekilerin çoğunu çıkarıp yerlere atıyor ve üstünde sadece ekşi kokan tişörtü ve dizleri kirli kot pantolonu kalana dek soyunuyor. Ayağındaki tenis ayakkabılarının deliklerine yuvalanmış kir yüzünden bağcıklar hem deliklere düğümlenmiş, hem de birbirine.</p>

  <p>Denny’ye, burası yaklaşık yüz derece çünkü buradaki insanların çoğunda kan deveranı yetersiz diyorum. Buradakilerin hepsi çok yaşlı insanlar.</p>

  <p>Etraf temiz kokuyor; temiz dediysem, burnumuza sadece kimyasalların, temizlik maddelerinin kokusu veya parfüm kokusu geliyor. Çam kokusunun bir yerlerdeki bok kokusunu bastırdığını bilmelisiniz Limon kokusu birinin kustuğuna işarettir. Güllerse birinin işediğine. Bir öğleden sonranızı St. Anthony’s'de geçirdikten sonra ömrünüzün sonuna kadar bir daha asla gül koklamak istemezsiniz.</p>

  <p>Lobide içi doldurulmuş mobilyalar, yapma bitki ve çiçekler var. Kilitli kapıların ardına geçtiğiniz anda bu dekoratif şeylerin hiçbirini bulamayacağınıza emin olabilirsiniz.</p>

  <p>Denny ön bürodaki kıza, "Çöpümü burada bıraksam birileri ilgilenebilir mi acaba?" diye soruyor Yere attığı eski giysilerinden söz ediyor. "Ben Victor Mancini'yim" diyor. Sonra da bana dönüp, "Ve buraya annemi görmeye geldim, değil mi?" diye soruyor.</p>

  <p>Denny’ye, "Dostum, <span style="font-style:italic;">onun</span> beyninde bir sorun yok ki" diyorum. Kıza dönüp, "Victor Mancini <span style="font-style:italic;">benim.</span> Annem Ida Mancini'yi ziyaret etmek için buraya sık sık geliyorum. Kendisi 158 Numaralı odada kalıyor" diyorum.</p>

  <p>Kız telefonun üzerindeki bir düğmeye basıyor ve "Hemşire Remington. Hemşire Remington ön büroya lütfen" diye anons yapıyor. Sesi tavandaki hoparlörlerden gümbür gümbür duyuluyor.</p>

  <p>Hemşire Remington gerçek bir insan mı acaba diye düşünmeniz gerekiyor.</p>

  <p>Belki de kızcağız Denny'nin saldırgan kronik teşhircilerden biri olduğunu düşündü, kim bilir?</p>

  <p>Denny gidip giysilerini üzeri dolmuş bir sandalyenin altına tıkıyor.</p>

  <p>Bir eliyle içinde kalemlerin zıpladığı gömlek cebini, diğer eliyle de acı biber gazıyla dolu sprey kutusunun bulunduğu arka cebini tutan şişman bir adam koridorun öbür ucundan koşturarak yaklaşıyor. Poposundaki diğer cepte anahtarlar şangırdıyor. Ön bürodaki kıza, "Evet, sorun nedir?" diye soruyor.</p>

  <p>Ve Denny, "Kullanabileceğim bir tuvalet var mı burada? Yani hastalarınkinden başka?" diye soruyor.</p>

  <p>Sorun, Denny.</p>

  <p>Denny, annemin itiraflarını öğrenebilmek için onun enkazıyla tanışmak zorunda. Planım, Denny’yi anneme Victor Mancini olarak tanıtmak.</p>

  <p>Böylece Denny, benim aslında kim olduğumu öğrenebilecek. Böylece annem, biraz olsun huzur bulacak. Kilo alacak. Beni mide tüpü masrafından kurtaracak. Ölmeyecek.</p>

  <p>Denny tuvaletten döndükten sonra hastabakıcı bizi St. Anthony's’in yaşayan bölümüne götürüyor ve Denny, "Burada tuvaletlerin kapısında kilit yok. Tam klozete oturmuştum ki yaşlı kadının biri paldır küldür içeri daldı" diyor.</p>

  <p>Seks yapmak istedi mi, diye soruyorum.</p>

  <p>Denny, "Nasıl yani?" diyor.</p>

  <p>Hastabakıcının açtığı bir dizi kapıdan geçiyoruz, sonra önümüze bir dizi kapı daha çıkıyor. Yürürken anahtarlar hastabakıcının kalçasında zıplıyor. Ensesinde bile kocaman bir yağ kütlesi var.</p>

  <p>Denny, "Annen sana benziyor mu?" diye soruyor.</p>

  <p>"Belki" diyorum. "Ama biliyorsun işte, biraz...”</p>

  <p>"Açlıktan ölmek üzere ve kafayı yemiş, öyle mi?" diye soruyor Denny.</p>

  <p>Ben de, "Orada biraz dur bakalım" diyorum. "Tamam, boktan bir anne olabilir; ama benim başka annem yok."</p>

  <p>"Affedersin dostum" diyor Denny. "Ama benim sen olmadığımı fark etmeyecek yani, değil mi?" diye soruyor.</p>

  <p>St. Anthony’s’de karanlık bastırmadan bütün perdeler kapatılıyor; çünkü burada kalanlar camda kendi akislerini gördüklerinde röntgenlendiklerini sanıyorlar. Buna "gün depresyonu" deniyor. Bu saatler bütün ihtiyarların çıldırdığı günbatımı saatleri.</p>

  <p>Burada yaşayanların çoğunu bir aynanın karşısına dikebilir ve bunun ölmekte olan ıstırap içindeki yaşlılarla ilgili bir televizyon dizisi olduğunu söyleyebilirsiniz; saatlerce kendilerini izleyeceklerdir.</p>

  <p>Sorun şu ki, annem ne Victor ne de avukatı olarak benimle konuşmak istemiyor. Tek umudum, ben annemin avukatını oynarken, Denny’nin de ben olması. Onu teşvik edebilirim. Denny dinleyebilir. Sonra belki de annem konuşur.</p>

  <p>Bunun bir çeşit Geştalt Terapisi tuzağı olduğunu varsayabiliriz.</p>

  <p>Koridorda ilerlerken hastabakıcı benim Bayan Field'ın köpeğine tecavüz eden adam olup olmadığımı soruyor.</p>

  <p>Hayır, diyorum. Bu çok uzun bir hikâye, diyorum. Yaklaşık seksen senelik bir hikâye.</p>

  <p>Annemi dinlenme salonunda, masaya yayılmış yapboz parçalarının başında buluyoruz. Ortada yaklaşık bin parça var ama bitmiş halini gösteren bir resim yok. Herhangi bir şey olabilir.</p>

  <p>Denny, "Bu, o mu?" diye soruyor. "Dostum sana benzer hiçbir yanı yok bunun” diyor.</p>

  <p>Annem yapboz parçalarını oynatıp duruyor: Bazı parçalar ters dönmüş ve gri karton yüzü görünmekte; annem de bu parçaları birleştirmeye çalışıyor.</p>

  <p>Denny, "Dostum" diyerek sandalyelerden birini ters çevirip masanın yanına oturuyor ve sandalyenin arkalığına kollarını dayıyor. "Tecrübelerime dayanarak söylüyorum, önce düz kenarlı parçaları bulursan işin kolaylaşır" diyor.</p>

  <p>Annemin gözleri Denny'nin yüzünde, kremli dudaklarında, kazınmış kafasında, sökülmüş tişörtünde geziniyor.</p>

  <p>"Günaydın Bayan Mancini" diyorum "Oğlunuz Victor Mancini sizi ziyarete geldi. Bu, o" diyorum. "Ona söylemeniz gereken önemli şeyler olmalı."</p>

  <p>Denny, "Yaa, evet" diyor kafasını sallayarak. "Ben Victor’ım.” Ve düz kenarlı yapboz parçalarını toplamaya başlıyor "Şu mavi parçalar gökyüzü mü yoksa su mu acaba?" diye soruyor.</p>

  <p>Ve annemin ihtiyar mavi gözleri yaşarıyor.</p>

  <p>"Victor?" diyor.</p>

  <p>Boğazını temizliyor. Denny’ye bakarak, "Demek buradasın" diyor.</p>

  <p>Ve Denny parmaklarıyla yapboz parçalarını dağıtıp düz kenarlı olanları bir kenara ayırmaya başlıyor. Kazınmış kafasından yeni çıkan kıllara, çıkardığı kırmızı ekose gömleğinden kırmızı iplik parçaları takılmış.</p>

  <p>Annemin ihtiyar eli masanın ucundan uzanıp Denny’nin elini sarmalıyor. "Seni görmek ne güzel” diyor. "Nasılsın bakalım? Görüşmeyeli çok uzun zaman oldu." Göz pınarından taşan küçük bir damla yaş, yüzündeki kırışıklığı takip ederek dudağının kenarına kadar iniyor.</p>

  <p>"Tanrım" diyor Denny ve elini geri çekiyor. "Bayan Mancini elleriniz buz gibi."</p>

  <p>Annem, "Özür dilerim” diyor.</p>

  <p>Lapa olarak pişirilen lahana veya fasulye türü bir kafeterya yemeğinin kokusu geliyor.</p>

  <p>Bütün bu süre zarfında ben ayakta dikiliyorum.</p>

  <p>Denny parçaları birleştirerek birkaç santimlik bir kenar yapmayı başarıyor. Bana "Eee senin şu muhteşem Doktor Hanım'la ne zaman tanışacağız?" diye soruyor.</p>

  <p>Annem, "Hemen gitmeyeceksin, değil mi?" diye soruyor. Denny'ye bakıyor. Gözleri sırılsıklam ve ihtiyar kaşları burnunun üstünde, ortada buluşmuş. "Seni çok özledim" diyor.</p>

  <p>Denny "Hey dostum, çok şanslıyız. İşte köşeyi yaptım bile!" diyor.</p>

  <p>Annemin kaynar suya batırılmış gibi görünen titrek ihtiyar eli uzanıp Denny'nin kafasından kırmızı bir iplik parçasını alıyor.</p>

  <p>"Affedersiniz Bayan Mancini" diyorum "Ama oğlunuza söylemeniz gereken bir şey yok muydu?"</p>

  <p>Annem önce bana, sonra Denny’ye bakıyor. "Biraz daha kalabilir misin Victor?" diye soruyor. "Konuşmamız gerek. Sana anlatmam gereken öyle çok şey var ki."</p>

  <p>"Öyleyse anlatın" diyorum.</p>

  <p>Denny, "Burada bir göz var sanırım" diyor. "Birinin yüzü mü yani bu?"</p>

  <p>Annem titrek ihtiyar elini bana doğru açarak, "Fred, bu oğlumla benim aramda. Önemli bir ailevi mesele. Buradan uzaklaş. Gidip televizyon izle ve özel olarak görüşmemize izin ver" diyor.</p>

  <p>"Ama" diyorum.</p>

  <p>Fakat annem, "Git" diyor.</p>

  <p>Denny, "İşte bir başka köşe daha" diyor ve bütün mavi parçaları toplayıp bir kenara ayırıyor. Bütün parçaların temel şekli likit haç gibi. Erimiş gamalı haç.</p>

  <p>Annem bana bakmadan, "Değişiklik yap ve gidip başka binlerini kurtarmaya çalış" diyor. Denny'ye bakarak, "İşimiz bittiğinde Victor gelip seni bulur" diyor.</p>

  <p>Koridora çıkana dek bana bakıyor. Sonra Denny'ye bir şey söylüyor; ama duyamıyorum. Titreyen elini Denny'nin parlak mavi kafa derisine, kulağının arkasına dokunmak üzere uzatıyor. Pijamasının kolunun sona erdiği yerde, haşlanmış hindi boynu gibi duran, lifli ve ince, kahverengi bileği görünüyor. Yapboza gömülmüş olan Denny geriye sıçrıyor. Etrafımda bir bebek bezi kokusu duyuyorum ve arkamdan çatlak bir ses, "İkinci sınıf kitaplarımı çamura atan sendin" diyor.</p>

  <p>Ne söylediğini anlayabilmek için anneme bakmaya devam ederken, “Evet, sanırım" diyorum.</p>

  <p>"İyi, en azından dürüst davrandın" diyor ses. Kurutulmuş mantar görünümlü bir kadın, iskeletimsi kolunu benimkine dolayarak, "Benimle gel" diyor. "Dr. Marshall seninle konuşmak için can atıyor. Yalnız kalabileceğiniz bir yerde."</p>

  <p>Kadının üstünde Denny’nin kırmızı ekose gömleği var.</p>
</body>
</html>
