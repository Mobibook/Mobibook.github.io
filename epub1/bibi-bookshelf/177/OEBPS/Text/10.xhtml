<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On</h1>

  <p>Şu anda oturmakta olduğum annemin eski evinde, ona ait evrakı, üniversite not dökümlerini, senetleri, raporları ve hesapları karıştırıyorum. Mahkeme tutanaklarını. Günlüğü hâlâ kilitli. Bütün hayatı orada.</p>

  <p>Bir sonraki ziyaretimde, okul otobüsü olayından sonra çocuk kaçırma davasında annemi savunan Bay Benning oluyorum. Ondan sonraki hafta, hayvanat bahçesindeki hayvanlara saldırdığı için anneme verilecek hapis cezasını altı aya indiren savcı Thomas Weldon. Ondan sonra, bale gösterisinde kasıtlı olarak olay çıkarıp zarara sebebiyet vermekten yargılanan annemi savunan Amerikan yurttaşlık haklarının koruyucusuyum.</p>

  <p><span style="font-style:italic;">Deja vu</span>'nun bir de tersi vardır. Buna <span style="font-style:italic;">jamais vu</span> denir. Sürekli aynı insanlarla karşılaşıp aynı yerlere gidersiniz ama her seferinde ilk kez olmuş gibi hissedersiniz. Herkes her zaman yabancıdır. Hiçbir şey tanıdık gelmez.</p>

  <p>Son ziyaretimde annem Victor nasıl diye soruyor.</p>

  <p>Ben her kimsem. Hangi avukatsam artık.</p>

  <p>Victor da kim, diye sormak istiyorum.</p>

  <p>"Bilmek istemezsin” diyorum. "Kalbin kırılır." Sonra, "Victor nasıl bir çocuktu? Hayattan ne beklerdi? Hayalini kurduğu büyük hedefleri var mıydı?" diye soruyorum.</p>

  <p>İşte bu noktada, sanki bir yerlerde gerçek insanların izlediği bir pembe dizideki insanlar tarafından izlenen başka bir pembe dizideki insanların izlediği bir pembe dizide oynuyormuşum gibi bir hisse kapılıyorum. Annemi görmeye her gelişimde, şu doktorla, küçük, siyah bir beyin gibi görünen saçları, kulakları ve gözlüğü olan doktorla, tekrar konuşma fırsatı yaratabilmek için koridorları gözler hale geldim.</p>

  <p>Dosyası ve tavırlarıyla Dr. Paige Marshall. Annemin bir on veya yirmi yıl daha yaşayabilmesi için kurduğu korkunç hayalleriyle.</p>

  <p>Dr. Paige Marshall, seksüel anestezi için bir potansiyel doz daha.</p>

  <p>Ayrıca bakınız: Nico.</p>

  <p>Ayrıca bakınız: Tanya.</p>

  <p>Ayrıca bakınız: Leeza.</p>

  <p>Bu, kendimi, her geçen gün kendimin berbat bir taklidi haline geliyormuşum gibi hissettiriyor bana.</p>

  <p>Hayatımın, Zen Budizmi öğrencilerine meditasyon yapmaları için ödev olarak verilen ve mantıksal çözümü olmayan problemlerden hiçbir farkı yok.</p>

  <p>Bir çalıkuşu ötüyor; ama öten gerçek bir kuş mu yoksa saat dört mü oldu emin değilim.</p>

  <p>"Artık hafızam o kadar yerinde değil" diyor annem. Bir elinin baş ve işaret parmağıyla şakaklarını ovuşturarak, "Victor'a kendisiyle ilgili gerçeği söylesem mi, söylemesem mi bilemiyorum" diyor. Yastıklara gömülü vaziyette, "Çok geç olmadan, Victor'ın gerçekte kim olduğunu öğrenmeye hakkı var mı diye düşünüyorum" diyor.</p>

  <p>"Öyleyse söyle ona" diyorum. Getirdiğim bir kâse dolusu çikolatalı pudingden bir kaşık alıp ağzına tıkıştırmaya çalışıyorum. "Gidip onu arayabilirim" diyorum. "Victor birkaç dakika içinde burada olur."</p>

  <p>Koyu kahverengi kabuğun altındaki puding daha açık kahverengi ve kokuyor.</p>

  <p>"Ah ama söyleyemem ki” diyor annem. "Kendimi o kadar suçlu hissediyorum ki onun yüzüne bakamam. Nasıl tepki vereceğini bile bilmiyorum."</p>

  <p>"Belki de Victor'ın bunları hiç bilmemesi daha iyidir" diyorum.</p>

  <p>"Öyleyse bana anlat" diyorum "Anlat ve kurtul Victor'a söylemeyeceğime söz veriyorum; tabii sen anlat dersen, o başka."</p>

  <p>Gözlerini kısıp bana bakıyor; yaşlanmış teni gözaltlarından torba gibi sarkıyor. Çikolatalı puding ağzının etrafındaki kırışıklara bulaşmış. "Sana güvenip güvenemeyeceğimi nerden bileceğim? Kim olduğundan bile emin değilim" diyor.</p>

  <p>Gülümseyerek, "Elbette bana güvenebilirsin" diyorum.</p>

  <p>Kaşığı ağzına sokuyorum. Kara puding dilinin üzerinde öylece duruyor. Böylesi, mide tüpünden daha iyi. Pekâlâ, daha ucuz diyelim.</p>

  <p>Televizyonun kumandasını elinden alıp, "Yut şunu" diyorum.</p>

  <p>"Beni dinle. Bana güvenmelisin" diyorum.</p>

  <p>"Ben O'yum. Victor'ın babasıyım" diyorum.</p>

  <p>Uysal gözleri bana bakarken birden kocaman oluyor; yüzünün geri kalanı, kırışıklıkları ve teniyse sanki geceliğinin yakasına kayıyor. Korkunç sarı eliyle haç çıkarıyor ve ağzı göğsüne kadar açılıyor. "Ah, demek sen O'sun. Geri geldin" diyor. "Ah yüce İsa. Kutsal Babamız" diyor. "Ah lütfen beni affet."</p>
</body>
</html>
