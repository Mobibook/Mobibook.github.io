<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi</h1>

  <p>Anneciğin saat üç için randevulaştığı şahıs, yüzükparmağında alyansının yerinde, derin beyaz bir iz olan elliyle sarı bir banyo havlusunu sıkı sıkıya kavramış olarak geldi. Kapı kilitlenir kilitlenmez hemen ücreti ödemek istedi. Ve hemen pantolonunu çıkarmaya davrandı. Adının Jones olduğunu söylemişti. İlk adı da Bay'dı.</p>

  <p>Anneciğe ilk kez gelen heriflerin hepsi aynıydı. Annecik bu adamlara ödemeyi sonra yaparsın derdi. Telaşa gerek yok. Kıyafetlerini de çıkarma. Acele etme.</p>

  <p>Randevu defteri Bay Jones, Bay Smith, John Doe ve Bob White'larla dolu olduğundan Annecik adamdan daha farklı bir rumuz bulmasını isterdi. Adama kanepeye uzanmasını söylerdi. Panjurları örter, ışıkları karartırdı.</p>

  <p>Annecik bu yolla tonla para kazanıyordu. Yaptığı şey şartlı tahliye hükümlerine aykırı değildi; ama sadece ve sadece, şartlı tahliye kurulunun hayal gücü kıt olduğundan.</p>

  <p>Kanepedeki adama, "Başlayalım mı?" diye sorardı.</p>

  <p>Adam seks peşinde olmadığını söylese bile. Annecik yine de ondan bir havlu getirmesini isterdi. Adamlar havlu getirirdi. Parayı nakit öderlerdi. Annecikten fatura kesmesini veya faturayı bir sigorta şirketine yollamasını isteyemezlerdi; çünkü onun böyle şeylerle uğraşacak vakti yoktu. Parayı peşin ve nakit öderlerdi ve nasıl muhasebeleştirecekleri kendilerini ilgilendirirdi.</p>

  <p>Adamların sadece elli dakika süreleri vardı. Ne istediklerini bilmek durumundaydılar.</p>

  <p>Yani istedikleri kadını, pozisyonları, ortamı, oyuncakları. Annecik adamların son dakikada olmayacak bir şey istemelerinden hoşlanmazdı.</p>

  <p>Bay Jones'a sırtüstü yatmasını söylerdi. Sonra da gözlerini kapamasını.</p>

  <p>Yüzündeki bütün gerginliğin silinmesine izin ver. Önce alnından başla; gevşet alnını. Gözlerinin arasındaki bölgeyi rahatlat. Alnının yumuşacık ve gevşemiş olduğunu düşün. Sonra gözlerinin çevresindeki kasların yumuşacık ve gevşemiş olduğunu düşün. Sonra ağzının etrafındaki kasların. Yumuşak ve gevşek.</p>

  <p>Adamlar zayıflamaya geldiklerini söyleseler bile. aslında istedikleri seksti. Sigarayı bırakmak. Stresten kurtulmak. Tırnaklarını yemekten vazgeçmek. Hıçkırık tedavisi. İçkiyi bırakmak. Cilt bakımı yaptırmak. Konu her ne olursa olsun, sorunun kaynağı seks yapamıyor olmalarında yatardı. İstedikleri şey her ne olursa olsun, burada sadece seks yaparlardı ve problemleri çözülürdü.</p>

  <p>Annecik merhametli bir dahi miydi yoksa kaltağın teki miydi. bilmenize imkan yoktu.</p>

  <p>Seks, hemen hemen bütün sorunları çözer.</p>

  <p>Annecik ya bu alandaki en iyi terapistti ya da beyninizle sikişen bir fahişeydi. Müşterileriyle böyle yüz yüze olmaktan hoşnut değildi; ama zaten hayatını bu şekilde kazanmak için de çıkmamıştı yola.</p>

  <p>Bu tarz bir seksli terapi yapmak aslında yanlışlıkla ortaya çıkmıştı. Sigarayı bırakmak isteyen bir müşteri, on bir yaşında olduğu ve sigaradan ilk nefes çektiği o güne dönmek istemişti. Böylece ne kadar kötü bir tadı olduğunu hatırlayabilecek, ilk başladığı güne geri dönecek ve hiç başlamayacaktı. Temel olarak fikir buydu.</p>

  <p>Müşteri ikinci seansta akciğer kanserinden ölen babasıyla konuşmak istedi. Buraya kadar her şey henüz normaldi. İnsanlar hâlâ, fikir danışmak ve öğüt almak için ölmüş ünlü kişilerle görüşmek istiyorlar. Fakat her şey o kadar gerçekçiydi ki, müşteri üçüncü seansta Kleopatra'yla görüşmek istedi.</p>

  <p>Annecik her müşteriye, yüzünüzdeki gerginliğin boynunuza, oradan da göğsünüze indiğini düşünün derdi. Omuzlarınızı gevşetin. Omuzlarınızı geriye, kanepeye yaslayın. Bir ağırlığın vücudunuza bastırdığını, kafanızı ve kollarınızı gittikçe koltuğun yastıklarının içine gömdüğünü hayal edin.</p>

  <p>Kollarınızı, dirseklerinizi ve ellerinizi gevşetin. Vücudunuzdaki bütün gerginliğin parmaklarınıza indiğini hissedin ve gerginliğin parmak uçlarınızdan akıp gittiğini düşünerek rahatlayın.</p>

  <p>Annecik, müşteriyi transa, yani bir tür hipnotik indüksiyona sokarak, yaşadığı tecrübeye rehberlik etmekten başka bir şey yapmıyordu. Müşterinin zamanda geri gittiği falan yoktu. Bunların hiçbiri gerçek değildi. İşin en önemli kısmı, adamın bunun böyle olmasını istemeseydi.</p>

  <p>Annecik anbean hikâyeyi anlatırdı sadece. Adım adım açıklamalar yapardı. Canlı bir anlatım. Radyodan beysbol maçı dinliyormuşsunuz gibi düşünün. Ne kadar gerçekçi olabileceğini bir düşünün. Şimdi de, sekizinci seviyede trans halindeyken nasıl olacağını düşünün. Hem de öyle derin bir trans ki, duyabiliyorsunuz, koku alabiliyorsunuz. Tat alabiliyorsunuz, hissedebiliyorsunuz. Kleopatra'nın halının içinden çıkışını hayal edin, mükemmel, çırılçıplak ve hep hayalini kurduğunuz şekilde.</p>

  <p>Salome'yi hayal edin. Marilyn Monroe'yu hayal edin. Tarihte herhangi bir döneme gidip, sizin için aklınıza gelebilecek her şeyi yapacak kadınlarla birlikte olduğunuzu hayal edin. İnanılmaz kadınlarla. Meşhur kadınlarla.</p>

  <p>Zihin tiyatrosu. Bilinçaltı genelevi.</p>

  <p>İşte her şey böyle başlamıştı.</p>

  <p>Anneciğin yaptığı elbette hipnozdu; ama geçmiş hayata dönme durumu söz konusu değildi. Daha çok rehberli meditasyon türü bir şeydi. Bay Jones'tan göğsündeki gerginliğe odaklanmasını ve gerginliği aşağıya indirmeye çalışmasını istiyordu. Gerginliği göbeğine, kalçasına ve bacaklarına doğru çekmesini istiyordu. Suyun döne döne aktığını hayal etmesini istiyordu. Vücudunun her bölümünü gevşetmesini ve gerginliği dizlerine, baldırlarına ve ayaklarına akıtmasını söylüyordu.</p>

  <p>Dumanın çekip gittiğini hayal et. Dumanı dağıt, yok oluşunu izle. Kayboluşunu. Eriyişini.</p>

  <p>Buraya ilk kez gelen heriflerin çoğunda olduğu gibi bu adamın da randevu defterindeki isminin yanında Marilyn Monroe yazıyordu. Annecik sadece Marilyn'le bile geçimini sağlayabilirdi. Veya sadece Prenses Diana'yla.</p>

  <p>Annecik Bay Jones'tan mavi bir gökyüzüne baktığını ve küçük bir uçağın gökyüzünde Z harfi çizdiğini hayal etmesini istedi. Sonra rüzgârın harfi silmesine izin ver, dedi. Sonra uçağın Y harfi çizdiğini hayal et. Bırak rüzgâr harfi silsin. Sonra X harfi. Sil. Sonra W.</p>

  <p>Bırak rüzgâr silsin.</p>

  <p>Anneciğin tek yaptığı sahneyi kurmaktı. Erkekleri idealleriyle buluştururdu. Onlara bilinçaltlarıyla bir randevu ayarlardı; çünkü hayatta hiçbir şey sizin hayal ettiğiniz kadar güzel olamaz. Hiçbir kadın sizin kafanızdaki kadar güzel olamaz. Hiçbir şey sizin fantezileriniz kadar heyecan verici olamaz.</p>

  <p>Burada erkekler gerçek hayatta sadece hayalini kurabildikleri seksi bulurdu. Annecik ortamı hazırlar, girişi yapardı. Seansın geri kalan kısmındaysa saate bakıp kitap falan okur veya bulmaca çözerdi.</p>

  <p>Burada insan asla hayal kırıklığına uğramazdı.</p>

  <p>Kimi müşteriler girdiği transın derinliklerinde bir köpeğin rüyasında tavşan kovaladığı gibi sıçrayıp titrerdi. Bazıları çığlık atar, inler veya bağırırdı. Yan odadaki insanların ne düşündüğünü merak ederdiniz. Bekleme odasındaki herifler yaygarayı duyarlardı ve bu onları çılgına çevirirdi.</p>

  <p>Seanslardan sonra herifler terden sırılsıklam olurlardı: tişörtleri sudan çıkmış gibi üstlerine yapışırdı, pantolonları da kirlenirdi. Bazılarının teri ayakkabılarından boşalırdı. Bazısının saçlarından süzülürdü. Anneciğin ofisindeki kanepe İskoç kumaşıyla kaplıydı ama kurumaya hiç fırsat bulamıyordu. Artık o kanepe, dış etkenlerden korunsun diye değil de yılların kirini içeride tutsun diye plastik bir kılıfla kaplı.</p>

  <p>Yani herifler içinde temiz giysilerinin bulunduğu evrak çantalarına, kâğıt poşetlerine veya spor çantalarına birer tane de havlu koyup getirmek zorundaydılar. Seans aralarında Annecik etrafa oda spreyi sıkardı. Pencereleri açardı.</p>

  <p>Bay Jones’a vücudundaki bütün gerginliği ayaklarına indir oradan da dışarı akıt derdi. Bütün gerginliği. Vücudunun baştan ayağa gevşediğini düşün. Gevşe. Bütünleş. Gevşe. Ağırlaş. Gevşe. Boşalt. Gevşe.</p>

  <p>Göğsünle değil, midenle soluk al. İçine çek, bırak.</p>

  <p>İçine çek, bırak.</p>

  <p>Nefes al.</p>

  <p>Nefes ver. Düzgün ve muntazam.</p>

  <p>Bacakların çok yorgun ve ağır. Kolların çok yorgun ve ağır.</p>

  <p>Aptal oğlanın hatırladığına göre, Annecik ilk başlarda ev temizliği yapıyordu. Evi süpürüp silerek değil; manevi bir temizlik yapıyordu, şeytan çıkarıyordu. İşin zor kısmı, insanların rehberin sarı sayfalarında "Şeytan Kovucu" başlığı altındaki ilanı aramalarıydı. Gerisi eve gidip tütsü yakmak, Tanrı'nın Duası'nı okuyarak evin içinde gezinmek, bazen kilden bir davula vurmak ve evin temizlendiğini söylemekten ibaretti. Müşteriler sırf bunun için para öderdi.</p>

  <p>Soğuk noktalar, kötü kokular, tekin olmayan hisler; insanların bunun için şeytan kovucuya ihtiyaçları yoktur. Yeni bir kalorifer tesisatına, muslukçuya veya içmimara ihtiyaçları vardır. Ama sizin ne düşündüğünüzün önemi yoktur. Asıl önemlisi onların bir sorunun varlığından emin olmalarıdır. Bu tür işlerin çoğu emlakçılardan gelir. Bu şehirde, yürürlükte olan bir gayri menkul standartları yasası vardır ve insanlar sadece asbest ve yanmış petrol bidonları yüzünden değil, hayaletler ve cinler gibi en saçma yakınmalarla da başvururlar. Herkes hayatında daha fazla heyecan ister. Bir ev satın almak üzere olanlar evle ilgili belirli teminatlar talep ederler. Emlakçı sizi arar, siz minik bir gösteri yaparsınız, biraz tütsü yakarsınız ve herkes kazanır.</p>

  <p>İnsanlar istediklerini elde ederler; anlatacakları hikâye de yanlarına kâr kalır. Bu onlar için deneyimdir.</p>

  <p>Oğlanın hatırladığına göre, daha sonra Feng Shui dönemi başladı ve müşteriler şeytan çıkarmanın yanı sıra Annecikten kanepeyi nereye koymak gerektiğini söylemesini de ister oldu. Gardırobun köşesinden gelen "Ki" akışını kesmemek için yatağın konabileceği en uygun yerin neresi olduğunu sorarlardı. Ki enerjisini yukarı kata yönlendirmek veya açık kapılardan kaçmasını engellemek için aynayı nereye asmaları gerektiğini sorarlardı. Anneciğin işi bu tarz bir şeye dönüşmüştü. İngilizce bölümünden mezun olduğunuz zaman yaptığınız işin aynısına; yani hiçbir şeye.</p>

  <p>Tek farkı, Anneciğin özgeçmişinin reenkarnasyon garantili olmasıydı.</p>

  <p>Bay Jones'la alfabedeki harfleri sondan başa doğru sayarlardı. Annecik adama, yeşil bir bayırda olduğunu ama bulutların alçalıp aşağıya indiğini ve en nihayetinde yoğun bir sisin etrafını sardığını söylerdi. Yoğun ve parlak bir sisin.</p>

  <p>Parlak ve serin sisin içinde durduğunu hayal et. Geleceğin sağında duruyor Geçmişin solunda. Sisin serinliğini ve nemini yüzünde hissediyorsun.</p>

  <p>Soluna dön ve yürümeye başla.</p>

  <p>Annecik Bay Jones'a sisin içinde, hemen önünde bir şeklin belirdiğini hayal etmesini söylerdi. Yürümeye devam et. Sisin kalkmaya başladığını hisset. Güneşin omuzlarında parladığını, seni ısıttığını hisset.</p>

  <p>Şekil yaklaşıyor. Her adımda şekil daha da belirginleşiyor.</p>

  <p>Burada, zihninin içinde, mahremiyetin tamamen sana ait. Burada, olan ile olabilecek olan arasında hiçbir fark yok. Hiçbir hastalık kapmayacaksın. Ya da kasıkbiti. Ya da hiçbir kanunu çiğnemeyeceksin. Veya hayal edebildiğin her şeyden daha azına razı olmak zorunda kalmayacaksın.</p>

  <p>Hayal ettiğin her şeyi yapabilirsin.</p>

  <p>Annecik bütün müşterilere nefes al, derdi. Nefes ver.</p>

  <p>İstediğin herhangi biriyle birlikte olabilirsin. Hem de istediğin herhangi bir yerde.</p>

  <p>Nefes al. Nefes ver.</p>

  <p>Annecik Feng Shui’den sonra kanal açma olayına girdi. Antik tanrılarla, aydınlanmış savaşçılarla veya ölü hayvanlarla ilişki kurulmasına aracılık ederdi. Kanal açma olayı, onu hipnoz ve geçmiş hayata geri dönme işine yönlendirdi. İnsanları geçmiş hayatlarına döndürme olayı ise onu bu noktaya, kişi başı iki yüz dolardan her gün dokuz müşteriye getirdi. Bekleme odasını dolduran heriflere. Telefon açarak küçük oğlana, "Onun orada olduğunu biliyorum. Size neler uydurdu bilemem ama o evli" diye bağırıp çağıran eşlere.</p>

  <p>Kapının önünde arabada bekleyen ve araç telefonlarından arayarak, "Orada neler olduğunu bilmediğimi sanmayın. Onu takip ettim" diyen eşlere.</p>

  <p>Annecik tarihteki en güçlü kadınları erkeklerin aletleriyle oynamaya, altmışdokuza, oral ve anal seks yapmaya teşvik etme fikriyle yola çıkmamıştı ki.</p>

  <p>Bu durum çığ gibi büyüyüp kendiliğinden gelişmişti. İlk herif durumu anlatmıştı. Sonra onun bir arkadaşı aradı. Sonra ikinci herifin bir arkadaşı aradı. Hepsi ilk başta meşru bir şeylerin tedavisi için yardım istemişti. Sigara içmek veya tütün çiğnemek gibi. Sokağa tükürmek gibi. Hırsızlık gibi. Sonra hepsi sadece seks ister oldu. Clara Bow, Betsy Ross, Elizabeth Tudor ve Saba Kraliçesi'ni istediler.</p>

  <p>Annecik de her gün kütüphaneye koşarak bir sonraki günün kadınları için araştırma yapmaya başladı: Eleanor Roosevelt, Amelia Earhart, Harrier Beecher Stowe.</p>

  <p>Nefes al, nefes ver.</p>

  <p>Helen Hayes, Margaret Sanger ve Aimee Semple McPherson'ı becermek istediğini söyleyen herifler aramaya başladı. Edith Piaf, Sojourner Truth ve İmparatoriçe Theodora’yı becermek istediler. Bütün heriflerin ölmüş kadınlara bir saplantısının olması ilk başta Anneciği kızdırmıştı. Ve asla aynı kadını iki kere istemeyişleri de öyle. Ve Annecik her seansta ne kadar çok detay verirse versin, heriflerin tek istediği emmek, gömmek, becermek, sokmak, çıkarmak, delmek, geçirmek, pompalamak ve zımbalamaktan ibaretti.</p>

  <p>Ve bazen örtmece, örtmece olmaktan çıkar.</p>

  <p>Bazen yapılan örtmece, kastedilen şeyden daha gerçektir.</p>

  <p>Ve bunun aslında gerçek seksle bir ilgisi yoktu.</p>

  <p>Bu herifler gerçekten, sordukları şeyi yapmak istediler. Sohbet, kostüm veya tarihsel doğruluk umurlarında değildi. Sadece, topuklu ayakkabı giymiş olan bir ayağı yerde, diğer ayağı masanın üzerinde duran domalmış vaziyetteki Emily Dickinson'ın götüne tüy kalem sokmak istediler.</p>

  <p>Transa geçip Mary Casatt'ı göğüsleri dik gösteren sutyenle görmek için iki yüz dolar öderlerdi.</p>

  <p>Herkes bu kadar parayı veremezdi elbet; bu yüzden Anneciğin müşterileri hep aynı tip adamlardı. Dörtçekerlerini altı blok öteye park edip seğirte seğirte eve koştururlar, binaların önlerinde durduklarında kendi gölgelerinden korkarlardı. Taktıkları koyu renk camlı güneş gözlükleri yüzünden sendeler, isimleri veya rumuzları okunana dek gazetelerin ve dergilerin ardına gizlenirlerdi. Annecik ve aptal oğlan bu heriflerle dışarıda karşılaşacak olursa, herifler onları tanımamazlıktan gelirdi. Dışarıda eşleri vardı. Süpermarketlerde çocukları vardı. Parklarda köpekleriyle dolaşırlardı. Hepsinin gerçek isimleri vardı.</p>

  <p>Ödemelerini sırılsıklam olmuş cüzdanlarından çıkardıkları nemli yirmilik ve elliliklerle yaparlardı, ki bu cüzdanlar fotoğraftan, kütüphane kartından, kredi kartından, kulüp üyelik kartından, ehliyet ve bozuk paradan geçilmezdi. Yükümlülüklerden. Sorumluluklardan. Gerçeklerden.</p>

  <p>Annecik müşterilere güneşi teninizde hissedin, derdi. Verdiğiniz her nefesle güneş daha da ısınır. Güneşin yüzünüze, göğsünüze ve kollarınıza yaydığı parlaklığı ve sıcaklığı hissedin.</p>

  <p>Nefes al. Nefes ver.</p>

  <p>Al. Ver.</p>

  <p>Anneciğin müdavimleri bir süre sonra kız kıza gösteriler ve iki kızla birlikte partiler istediler, Indira Gandhi ve Carol Lombard'la. Margaret Mead ve Audrey Hepburn ve Dorothea Dix'le. Müdavimler kendi gerçekliklerinden de uzaklaşmaya başladılar. Keller, gür saç istedi. Şişkolar, kas. Soluk benizliler, bronz bir ten. Yeterince seanstan sonra her biri azametli, kol gibi ereksiyonlar ister oldu.</p>

  <p>Sonuç olarak ortada geçmiş hayata dönme durumu yoktu. Aşk değildi. Tarih ve gerçek de değildi. Televizyon değildi ama her şey kafalarında gerçekleşiyordu. Bir çeşit yayındı bu da ve Annecik de vericiydi.</p>

  <p>Seks değildi. Annecik ıslak hülyaların tur rehberiydi sadece. Yapay uykuların kucak dansçısıydı.</p>

  <p>Müşteriler hasar kontrolü açısından pantolonlarını çıkarmazlardı. Pisliğin izleri gizlenmiş olurdu. Ve bunun için dünyanın parasını verirlerdi.</p>

  <p>Bay Jones standart Marilyn tecrübesini yaşamak isterdi. Kanepenin üzerinde taş kesilir, terler ve ağzıyla nefes alıp verirdi. Gözleri kayardı. Tişörtünün koltukaltları koyulaşırdı. Pantolonunun ağı çadır gibi olurdu.</p>

  <p>Annecik Bay Jones'a, "İşte geldi" derdi.</p>

  <p>Sis kalkıyor, güneşli ve sıcak bir gün. Havayı teninde, çıplak kollarında ve bacaklarında hisset. Verdiğin her nefeste ısındığını hisset. Kalktığını ve kalınlaştığını hisset Taş gibi sertleşti, mosmor ve daha önce hiç olmadığı kadar çok zonkluyor.</p>

  <p>Annecik saatine baktı; bir sonraki müşteriye geçmeden önce kırk dakikaları vardı daha.</p>

  <p>Sis kalkıyor, Bay Jones ve önünüzde duran suret, daracık saten bir elbise giymiş olan Marilyn Monroe. Altın gibi ve gülümsüyor; gözleri yarı kapalı, başını geriye atmış. Küçük çiçeklerle dolu bir çayırın ortasında duruyor ve kollarını açıyor. Ona doğru yaklaşınca elbisesi vücudundan kayıp yere düşüyor.</p>

  <p>Annecik aptal oğlana bunun seks olmadığını söylemişti. Bunlar gerçek kadınlar değil de, birer semboldü. Birer izdüşüm. Birer seks sembolü.</p>

  <p>Telkinin gücü.</p>

  <p>Annecik Bay Jones'a, "Al onu" derdi.</p>

  <p>"O tamamen senin" derdi.</p>
</body>
</html>
