<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Kırk Dokuz</h1>

  <p>Benim hatırlayamadığım ama beni hiç unutmayacak olan binlerce kişilik bir insan kalabalığı Denny'nin şatosunun etrafına yığılmış.</p>

  <p>Vakit neredeyse gece yarısı. Kalabalığın arasından kokuşmuş, öksuz, işsiz ve sevilmeyen bir halde Denny'ye doğru ilerliyor ve ortada durup, "Dostum" diyorum.</p>

  <p>Denny de, "Dostum ” diyor. Ellerinde taşlar tutan insan kalabalığına bakıyor.</p>

  <p>"Şu anda kesinlikle burada olmamalıydın" diyor.</p>

  <p>Televizyona çıkışımızdan sonra, ellerinde taşlar olan ve gülümseyen insanlar bütün gün buraya akın ettiler, diyor. Güzel taşlar tutan. İnanamayacağın taşlar. Taş ocağından çıkarılmış granitler yontma bazalt. Bloklar halinde işlenmiş kumtaşı ve kireçtaşı. Her gelen yanında harç, kürek ve mala getiriyor.</p>

  <p>Hepsi sırayla, "Victor nerede?" diye soruyor.</p>

  <p>Alanda o kadar fazla insan var ki çalışmak mümkün değil. Hepsi şahsi olarak bana bir taş vermek istemiş. Buradaki kadın ve erkeklerin hepsi Denny'yle Bethe benim iyi olup olmadığımı sormuş.</p>

  <p>Televizyonda gerçekten berbat göründüğümü söylüyorlar.</p>

  <p>Tek bir kişinin çıkıp kahramanlığıyla övünmesi yeterli oluyor. Kurtarıcı olması; Victor'ın hayatını bir restoranda nasıl kurtardığını anlatması.</p>

  <p>Benim hayatımı kurtardığını.</p>

  <p>"Patlamaya hazır bomba" ifadesi gayet yerinde olur.</p>

  <p>Yüzüp yüzüp kuyruğuna gelmişken, kahramanlardan bir tanesi konuşmaya başlamış. Karanlıkta bile, kalabalık arasında dalgalanan kargaşayı görebilirsiniz. Hala gülümseyenlerle gülümsemeyenler arasındaki görünmez çizgidir bu.</p>

  <p>Kendini hâlâ kahraman gibi hissedenlerle gerçeği bilenler arasındaki ince çizgi.</p>

  <p>En gurur duyduğu andan yoksun kalanlar etrafına bakınmaya başlıyor. Bir anda kahramanlık mertebesinden ahmaklık mertebesine inen bu insanlar hafiften çıldırıyor.</p>

  <p>Denny, "Tüymen lazım dostum" diyor.</p>

  <p>Ortalık öyle kalabalık ki Denny'nin binasını göremezsiniz; kolonlar, duvarlar, heykeller ve merdivenler kaybolmuş. Birisi. "Victor nerede?" diye bağıran</p>

  <p>Bir diğeri, "Victor Mancini'yi verin bize" diye bağırıyor.</p>

  <p>Ve ben bunu gerçekten hak ettiğimi düşünüyorum. idam mangasını . Fazlasıyla genişlemiş olan ailemi.</p>

  <p>Birileri bir arabanın farlarını yakıyor ve duvarın karşısında kabak gibi açıkta kalıyorum.</p>

  <p>Herkesin üzerine düşen gölgem korkunç görünüyor.</p>

  <p>Ben yeterince para kazanabileceğini, her şeyi bilebileceğini; sahip olabileceğini, yeterince hızlı koşabileceğini, yeterince iyi saklanabileceğini sanan zavallı, deli bir taşralıyım. Yeterince sikebileceğini sanan biriyim.</p>

  <p>Benimle arabanın farları arasında yüzlerini göremediğim binlerce insanın silueti duruyor. Bunlar beni sevdiğine inanan insanlar. Bana hayatımı geri verdiklerini sanan insanlar. Hayatlarının efsanesi bir anda buhar oluverdi. Sonra taş tutan bir el havaya kalkıyor ve gözlerimi kapatıyorum.</p>

  <p>Nefes alamamaktan boğazımdaki damarlar şişiyor. Yüzüm kızarıyor, ısınıyor.</p>

  <p>Güm diye bir sesle ayağıma bir şey çarpıyor. Koca bir taş. Sonra başka bir taş daha düşüyor. Birkaç düzine daha. Yüzlerce gümbürtü duyuluyor. Taşlar çarpışıyor ve yer sarsılıyor. Etrafımdaki kayalar parçalanıyor ve herkes bağrışıyor.</p>

  <p>Aziz Benliğimin şehit oluşu.</p>

  <p>Gözlerim kapalı ve yaşarıyorlar. Arabanın farları, gözkapaklarımdan, kendi etimden ve kanımdan girip içeride parlıyor. Gözyaşlarımı delip geçiyor.</p>

  <p>Daha fazla gümbürtü duyuluyor. Yer sarsılıyor ve insanlar bütün güçleriyle çığlık atıyorlar. Biraz daha sallanıyor ve gümbürdüyor. Biraz daha küfrediliyor. Sonra her şey sessizliğe bürünüyor.</p>

  <p>Denny'ye, "Dostum" diyorum.</p>

  <p>Gözlerim hâlâ kapalı; burnumu çekiyorum ve "Bana neler olduğunu söyle" diyorum.</p>

  <p>Yumuşak, pamuklu ve pek de temiz kokmayan bir şey burnuma değiyor ve Denny, "Sümkür, dostum" diyor.</p>

  <p>Sonra bir bakıyorum herkes gitmiş. Hemen hemen herkes.</p>

  <p>Denny'nin şatosu yıkılmış, bütün duvarlar yerle bir olmuş ve taşlar düştükleri hıza bağlı olarak yuvarlanıp gitmişler. Kolonlar üst üste devrilmiş. Sıralı sütunlar. Kaideler baş aşağı dönmüş. Heykeller paramparça olmuş. Darmadağın taşlar ve harçlar, moloz yığınına dönüşerek araziyi kaplamış. Ağaçlar bile düşen kayaların altında ezilmiş. Parçalanmış merdivenler boşluğa uzanıyor.</p>

  <p>Beth bir kayanın üzerine çökmüş ve gözlerini Denny'nin kendisine bakarak yaptığı parçalanmış heykele dikmiş Beth'in gerçek görüntüsünün değil de, Denny'ye nasıl göründüğünün heykeli. Denny'nin gördüğü kadar güzel. Hatta mükemmel. Ama artık paramparça.</p>

  <p>Deprem mi oldu, diye soruyorum.</p>

  <p>Denny, "Yaklaştın; ama bu seferki Tanrı'nın başka türlü bir mucizesiydi" diyor.</p>

  <p>Taş taş üstünde kalmamış.</p>

  <p>Denny burnunu çekiyor ve "Bok kokuyorsun dostum" diyor.</p>

  <p>Bir sonraki emre kadar şehri terk edemem, diyorum. Polis öyle söyledi.</p>

  <p>Arabanın farlarında silueti görünen bir kişi daha var. Park halindeki aracın farları yön değiştirerek çekip gidene kadar kambur ve siyah bir siluet olarak kalıyor.</p>

  <p>Ay ışığında Denny ve Beth'le birlikte, hâlâ orada duranın kim olduğunu görebilmek için bakıyoruz.</p>

  <p>Bu, Paige Marshall. Beyaz önlüğü lekelenmiş; önlüğün kolları yukarı sıvanmış. Plastik bileklik hâlâ bileğinde. Mokasenleri ıslak ve çamurlu.</p>

  <p>Denny öne çıkıp, "Kusura bakma ama büyük bir yanlış anlaşılma olmuş" diyor.</p>

  <p>Ona, "Yapma, sorun yok" diyorum. Düşündüğün gibi değil.</p>

  <p>Paige yaklaşıyor ve “İşte, hâlâ buradayım" diyor. Siyah saçları dağılmış, beyne benzeyen, çörek gibi kıvrılmış topuzu tamamen açılmış. Gözlerinin etrafı şişmiş ve kızarmış. Burnunu çekiyor, omuz silkiyor ve "Sanırım bu benim deli olduğumu gösterir" diyor.</p>

  <p>Hep birlikte devrilen kayalara bakıyoruz. Geriye sadece taşlar kalmış, özel olmayan kahverengi kütleler.</p>

  <p>Pantolon paçalarımdan bir tanesi bok yüzünden hâlâ ıslak ve içeriden bacağıma yapışıyor. "Sanırım hiç kimseyi kurtarmıyorum" diyorum.</p>

  <p>"Yaa, evet" diyor Paige ve elini kaldırıp, "Şu bilekliği bileğimden çıkarabilir misin?" diye soruyor.</p>

  <p>Tabii, diyorum. En azından deneyebiliriz.</p>

  <p>Denny yıkılmış taşları ayağıyla ittiriyor, sonra da durup birini kaldırmak için eğiliyor. Beth de ona yardım etmek için yanına gidiyor.</p>

  <p>Paige'le birbirimize bakıyoruz. Gerçekte kim olduğumuzu bilerek bakıyoruz. İlk kez.</p>

  <p>Hayatımızın geri kalanını, dünyanın bize kim olduğumuzu söylemesine izin vererek geçirebiliriz. Akıllı veya deli. Aziz veya seks bağımlısı. Kahraman veya kurban. Tarihe bırakırız, iyi mi yoksa kötü mü olduğumuzu söylemeyi.</p>

  <p>Geçmişimizin geleceğimizi belirlemesine izin verebiliriz.</p>

  <p>Ya da kendi adımıza karar verebiliriz.</p>

  <p>Ve belki de bizim işimiz daha iyi bir şey icat etmektir.</p>

  <p>Ağaçlarda bir güvercin ötüyor. Gece yarısı olmalı.</p>

  <p>Denny, "Burada biraz yardıma ihtiyacımız var" diyor.</p>

  <p>Paige gidiyor; ben de onu takip ediyorum. Dördümüz ellerimizle bir kayanın altını kazıyoruz. Karanlığın içinde hissettiğimiz şey sert ve soğuk ve sonsuza dek sürecekmiş gibi görünüyor ve hep birlikte bir taşın üzerine diğerini koymak için çabalayıp duruyoruz.</p>

  <p>"Şu eski Yunan kızı biliyorsun, değil mi?" diye soruyor Paige.</p>

  <p>Kaybolan sevgilisinin resmini kayaya çizen kızı mı? Evet, biliyorum.</p>

  <p>Paige, "Aslında kız sevgilisini unutmuş ve duvar kâğıdını icat etmiş" diyor.</p>

  <p>Çok acayip ama Amerika'ya ilk göç eden Çilekeşler olarak buradayız; kendi alternatif gerçekliğimizi yaratmaya çalışan zamanımızın delileriyiz. Taşlardan ve kaostan bir dünya yaratmaya çalışan.</p>

  <p>Sonuç ne olacak, bilmiyorum.</p>

  <p>Onca koşuşturmadan sonra, vardığımız nokta gecenin köründe, bir hiçliğin ortası.</p>

  <p>Ve belki de bilmek önemli değildir.</p>

  <p>Şu anda durduğumuz yere, karanlıktaki yıkıntıların arasına kurmaya çalıştığımız şey herhangi bir şey olabilir.</p>
</body>
</html>
