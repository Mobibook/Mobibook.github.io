<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Kırk Altı</h1>

  <p>On iki basamaklı tedavi programlarının çoğunda dördüncü basamağa gelince bir bağımlı olarak hayat hikâyenizi eksiksiz olarak yazmanızı isterler. Bir defter alıp hayatınızın her ezik ve boktan dakikasını yazarsınız. Suçlarınızın eksiksiz envanterini, Böylece hep aklınızda kalır. Sonra da hepsini düzeltmenizi isterler. Bu seks bağımlıları için olduğu kadar bütün alkolikler, uyuşturucu bağımlıları ve obezler için de geçerlidir.</p>

  <p>Böylece istediğiniz zaman geri dönüp hayatınızın en kötü anlarını gözden geçirebilirsiniz.</p>

  <p>Yine de, geçmişi hatırlayanlar hatırlamayanlardan her zaman iyi durumda olacak diye bir kural yoktur.</p>

  <p>Benimle ilgili her şeyin yazılı olduğu sarı defterime bir arama emri kararıyla el konuldu. Paige, Denny ve Beth ile ilgili her şey orada yazıyor. Nico, Leeza ve Tanya ile ilgili. Kilitli ve ses geçirmez bir odadaki masanın diğer ucunda oturan dedektifler defteri okudular. Bir duvarda boydan boya bir ayna var ve gerisinde de kayıt yapan bir video kamera olduğuna eminim.</p>

  <p>Dedektifler, diğer insanların suçlarını üzerime alarak ne başarmayı umduğumu soruyorlar.</p>

  <p>Ne yapmaya çalışıyordun, diye soruyorlar.</p>

  <p>Geçmişi tamamlamaya çalışıyordum, diyorum.</p>

  <p>Bütün gece boyunca defteri okuyup, bunların ne anlama geldiğini soruyorlar.</p>

  <p>Hemşire Flamingo. Dr. Blaze. "Mavi Tuna Valsi."</p>

  <p>Gerçeği açıklayamadığımız zaman söylediğimiz şeyler. Artık neyin ne anlama geldiğini bilemiyorum.</p>

  <p>Dedektifler, Paige Marshall isimli hastanın nerede olduğunu bilip bilmediğimi soruyorlar. Ida Mancini isimli bir hastanın boğularak ölmesiyle ilgili sorgulanmak üzere aranıyormuş. Görünürdeki annemin.</p>

  <p>Bayan Marshall dün gece kilitli bir koğuştan yok olmuş. Hiçbir kapı zorlanmamış. Hiç şahit yokmuş. Görünürde hiçbir şey yokmuş. Ama kadın kaybolmuş.</p>

  <p>Polis, St. Anthony's'de çalışanların, Marshall'ın kendini doktor sanmasıyla dalga geçtiklerini söylüyor. Eski bir doktor gömleği giymesine izin vermişler. Bu onu daha işbirlikçi kılıyormuş.</p>

  <p>Çalışanlar, Marshall’la pek bir sıkı fıkı olduğumu söylemiş.</p>

  <p>"Pek de değil” diyorum. "Yani onu oralarda görüyordum tabii; ama onunla ilgili hiçbir şey bilmiyorum.”</p>

  <p>Polis pek fazla hemşire arkadaşım olmadığını söylüyor.</p>

  <p>Ayrıca bakınız: Clare, Kadrolu Hemşire.</p>

  <p>Ayrıca bakınız: Pearl, Hemşire Yardımcısı.</p>

  <p>Ayrıca bakınız: Dunsboro kolonisi.</p>

  <p>Ayrıca bakınız: Sekskolikler.</p>

  <p>Dedektiflere, Paige Marshall'ı 2556 yılında arama zahmetine katlandınız mı diye soruyorum.</p>

  <p>Cebimi karıştırırken madeni bir para buluyorum. Yutuyorum ve para boğazıma takılmadan aşağıya iniyor.</p>

  <p>Cebimde bir de ataş buluyorum. Ama o da boğazıma takılmıyor.</p>

  <p>Dedektifler annemin kırmızı günlüğünü karıştırırken ben de etrafta daha büyük bir şeyler arıyorum. Yutamayacağım kadar büyük bir şey.</p>

  <p>Yıllardır boğulma numarası yapıyorum. Artık bu benim için zor olmamalı.</p>

  <p>Kapı çalınıyor ve bir tepsi içinde yemek getiriyorlar. Tabakta bir hamburger var; yanında da bir peçete. Bir şişe ketçap. Karnım çok aç ama bağırsaklarımdaki tıkanıklık, şişlik ve acı yüzünden yemek yiyemiyorum.</p>

  <p>"Bu günlükte neler yazıyor?" diye soruyorlar.</p>

  <p>Hamburger ekmeğini ayırıyorum. Ketçap şişesinin kapağını açıyorum. Kurtulmak için yemem lazım ama kendi bokumla ağzıma kadar dolmuş vaziyetteyim.</p>

  <p>İtalyanca, diyorum.</p>

  <p>Okumaya devam ederken dedektifler, "Şu harita gibi görünen şeyler ne? Şu sayfalar dolusu çizimler ne anlama geliyor?" diye soruyorlar.</p>

  <p>Çok komik ama ben bunları tamamen unutmuşum. Bunlar haritalar. Küçük, aptal ve saf bir bok parçasıyken yaptığım haritalar. Annem bütün dünyayı baştan yaratabileceğimi söylemişti. Öyle bir güce sahip olduğumu söylemişti. Dünyayı olduğu gibi, sınırları çizilmiş ve en ufak noktasına kadar idare altına alınmış şekilde kabul etmek zorunda olmadığımı, istediğim şekilde değiştirebileceğimi söylemişti.</p>

  <p>İşte bu kadar deliydi.</p>

  <p>Ve ben ona inanmıştım.</p>

  <p>Ketçabın kapağını ağzıma atıyorum. Ve yutuyorum.</p>

  <p>Bir dakika sonra öyle hızlı ayağa fırlıyorum ki, sandalyem geriye uçuyor. Ellerim boğazıma yapışıyor. Ayakta dikilmiş, tavana bakıyorum; gözbebeklerim kayıyor. Çenem ileri uzanıyor.</p>

  <p>Dedektiflerde yerlerinden fırlıyorlar.</p>

  <p>Nefes alamadığım için boğazımdaki damarlar şişiyor. Yüzüm kızarıyor, ısınıyor. Alnımda terdamlacıkları birikiyor. Gömleğimin arkasından ter akıyor. Ellerimle boğazımı sıkıyorum.</p>

  <p>Çünkü ne doktor ne de evlat olarak kimseyi kurtaramam. Kimseyi kurtaramadığım için kendimi de kurtaramam.</p>

  <p>Çünkü artık bir öksüzüm. İşsizim, sevilmiyorum. Çünkü bağırsaklarım acıyor ve nasıl olsa içimdeki tıkanıklıktan dolayı ölüyorum.</p>

  <p>Çünkü kaçışınızı planlamanız gerekiyor.</p>

  <p>Çünkü bazı çizgileri geçtikten sonra, hep geçmek istiyorsunuz.</p>

  <p>Ve devamlı kaçmaktan kaçış yoktur. Kendimizi şaşırtıyoruz. Yüzleşmekten kaçınıyoruz. Anı yaşıyoruz. Otuz bir çekiyoruz. Televizyon izliyoruz. Reddediyoruz.</p>

  <p>Günlükten başını kaldıran dedektiflerden bir tanesi, "Sakin olun. Sarı defterde yazdığı gibi, numara yapıyor" diyor.</p>

  <p>Durup beni izliyorlar.</p>

  <p>Ellerim boğazımda ve hiç hava alamıyorum. Kurt şakası yapan aptal çoban gibiyim.</p>

  <p>Boğazı çikolatayla dolan kadın gibiyim. Annem olmayan kadın gibi.</p>

  <p>Hatırlayabildiğimden daha uzun bir zamandan beri ilk kez huzurlu hissediyorum kendimi. Mutlu değil. Üzgün değil. Endişeli değil. Azgın değil. Sadece beynimin daha üst bölümleri dükkânları kapatıyor. Beyin korteksi Cerebellum. Problemim işte orada.</p>

  <p>Kendimi sadeleştiriyorum.</p>

  <p>Mutlulukla hüzün arasındaki mükemmel ortayı yakalamış durumdayım.</p>

  <p>Çünkü süngerler asla kötü bir gün geçirmezler.</p>
</body>
</html>
