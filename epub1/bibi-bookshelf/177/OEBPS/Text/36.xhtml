<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz Altı</h1>

  <p>Böylece cumartesi günü annemi ziyarete gidiyorum.</p>

  <p style="text-indent:0em;">St. Anthony's'in lobisinde, ön büro görevlisi kıza adımın Victor Mancini olduğunu ve annem Ida Marcini’yi ziyarete geldiğimi söylüyorum.</p>

  <p>"Tabii, yani, hâlâ ölmediyse" diyorum.</p>

  <p>Hani insan birisi için çok ama çok üzüldüğünde, o kişiye çenesini aşağıya eğerek bakar ya, işte ön büro görevlisi kız da bana o şekilde bakıyor. Hani yüzünüzü eğersiniz ve karşınızdaki insana bakmak için gözlerinizi kaldırırsınız ya. Hani şu tevazu bakışı var ya. Bakarken kaşlarınızı saçlarınızın başladığı noktaya kadar çektiğiniz. İşte bu, sonsuz acıma bakışıdır. Dudaklarınızı, kaşları çatık bir yüz biçimine sokun, işte kız bana aynen öyle bakıyor.</p>

  <p>"Anneniz tabii ki hâlâ bizimle" diyor.</p>

  <p>"Yanlış anlamayın ama olmamasını dilerdim" diyorum.</p>

  <p>Yüzü, bir saniye boyunca, ne kadar üzgün olduğunu unutuyor ve dudakları dişlerini gösterecek kadar geriliyor. Göz temasını kesmek için dilinizi dudaklarınızda gezdirmeniz çoğu kadında işe yarar. Gözlerini kaçırmıyorsa, tam isabet demektir.</p>

  <p>"Geri gidin" diyor kız, "Bayan Mancini hâlâ birinci katta."</p>

  <p>Bayan Mancini değil, diyorum ona. Annem evlenmemiş; ama benim de şu iğrenç Odipal yoldan doğduğumu düşünme.</p>

  <p>"Paige Marshall burada mı?" diye soruyorum.</p>

  <p>"Elbette burada" diyor ve yüzünü benden uzaklaştırıp, gözlerinin ucuyla bakıyor. Bilinen güvensizlik bakışı.</p>

  <p>Güvenlik kapılarının ardındaki bütün çatlak ve bunak İrma'lar, Laverne'ler, Violet'ler ve Olive'ler koltuk değnekleri veya tekerlekli sandalyeleriyle bana doğru ağır çekimde ilerlemeye başlıyor. Bütün kronik teşhirciler. Evden atılmış nineler ve cepleri çiğnenmiş yemekle, ciğerleri yutmayı unuttukları yiyecek ve suyla dolu olan sincaplar.</p>

  <p>Hepsi bana gülümsüyor. Sevinç gösterisinde bulunuyor. Hepsinin bileğinde kapıların kilitli kalmasını sağlayan plastik bileklikten var. Ama yine de benden daha iyi görünüyorlar.</p>

  <p>Dinlenme salonu gül, limon ve çam ağacı kokuyor. Televizyonun gürültülü küçük dünyası ilgi çekmek için elinden geleni yapıyor. Masalarda yapbozun dağılmış parçaları var. Hiç kimse annemi üçüncü kata, yani ölüm katına taşımamış. Annem eski odasında ve Paige Marshall da orada tüvit bir muayene koltuğuna oturmuş, gözlüğünün üzerinden elindeki dosyayı okuyor. Beni görünce. "Şu haline bak" diyor. "Mide tüpüne ihtiyacı olan bir tek annen değil sanırım."</p>

  <p>Mesajını aldığımı söylüyorum.</p>

  <p>Annem orada. Yatakta yatıyor. Sadece uyuyor; midesi örtünün altında şişmiş bir tümsek gibi görünüyor. Kollarında ve ellerinde sadece kemikleri kalmış. Kafası yastığa gömülmüş; gözlerini kapalı tutmak için sıkıyor. Bir dakikalığına dişleri kilitleniyor ve çenesinin kenarları şişiyor; yutkunmak için bütün yüzünü bir araya toplaması gerekiyor.</p>

  <p>Gözleri açılıyor ve yeşil-gri parmaklarını, suyun altında yüzerken olduğu gibi garip bir ağır çekimde ve küçükken otoyoldan çıkıp, geceyi geçirmek için kaldığımız motellerin yüzme havuzunun dibindeki ışıklar gibi titrek bir şekilde bana doğru uzatıyor. Plastik bileklik bileğinden sarkıyor ve annem "Fred" diyor.</p>

  <p>Tekrar yutkunuyor ve bu hareketi yapabilmek için bütün yüzü korkunç bir efor sarf ediyor. "Fred Hastings" diyor. Gözlerini yana kaydırıp Paige'e gülümsüyor. "Tammy" diyor. "Fred ve Tammy Hastings."</p>

  <p>Annemin eski savunma avukatı ve onun eşi.</p>

  <p>Fred Hastings rolümle ilgili bütün notlarım evde. Ford mu kullanıyorum yoksa Dodge mu hatırlamıyorum. Kaç çocuğum olması gerekiyordu? Yemek odasını sonunda hangi renge boyamıştık? Hayatımı nasıl yaşamam gerektiğiyle ilgili tek bir detay dahi hatırlamıyorum.</p>

  <p>Paige hâlâ muayene koltuğunda oturuyor. Ona doğru yaklaşıp elimi omzuna koyuyorum ve "Kendinizi nasıl hissediyorsunuz Bayan Mancini?" diye soruyorum.</p>

  <p>Korkunç yeşil-gri elini havaya kaldırıyor ve iki yana sallıyor. Uluslararası işaret dilinde bu, idare eder hareketi. Gözleri kapalı ve "Victor'ın gelmesini umuyordum" diyor.</p>

  <p>Paige elimi omzundan itiyor.</p>

  <p>"Beni daha çok sevdiğinizi sanıyordum” diyorum.</p>

  <p>"Kimse Victor'ı sevmez" diyorum.</p>

  <p>Annem parmaklarını Paige'e doğru uzatıyor ve "Sen onu seviyor musun?" diye soruyor.</p>

  <p>Paige bana bakıyor.</p>

  <p>Annem, "Şu Fred'i seviyor musun?" diye soruyor.</p>

  <p>Paige tükenmezkalemini hızlı hızlı açıp kapamaya başlıyor. Gözleri kucağındaki dosyada, bana bakmadan, "Seviyorum" diyor.</p>

  <p>Annem gülümsüyor. Ve parmaklarını bana doğru uzatarak, "Sen de onu seviyor musun?" diye soruyor.</p>

  <p>Belki bir kirpinin çubuğunu sevdiği kadar; tabii buna sevgi denebilirse.</p>

  <p>Ya da belki, bir yunusun içinde yüzdüğü havuzun pürüzsüz kenarlarını sevdiği gibi.</p>

  <p>"Sanırım" diyorum.</p>

  <p>Annem çenesini boynuna çekiyor ve beni süzerek, "Fred" diyor.</p>

  <p>"Tamam, evet" diyorum. "Onu seviyorum."</p>

  <p>Korkunç yeşil-gri elini tekrar şiş göbeğinin üzerine koyuyor. "Siz ikiniz çok şanslısınız" diyor. Gözlerini kapatıyor ve "Victor insanları sevmeyi pek beceremez" diyor.</p>

  <p>"En çok da. ben gittikten sonra koca dünyada Victor’ı sevecek bir kişinin bile kalmayacak oluşuna üzülüyorum" diyor.</p>

  <p>Lanet olası ihtiyarlar. İnsan enkazları.</p>

  <p>Aşk saçmalıktır. Duygular saçmalıktır. Ben bir kayayım. Pisliğim. Hiçbir şeyi sallamayan bir götüm ve kendimle gurur duyuyorum.</p>

  <p><span style="font-style:italic;">İsa ne yapmazdı?</span></p>

  <p>Eğer sevilmemekle, incinebilir, hassas ve duygusal biri olmak arasında bir seçim yapmak zorunda kalsaydım, sevginizi kendinize saklayın derdim.</p>

  <p>Paige'i sevmekle ilgili söylediklerimin yalan mı yoksa bir yemin mi olduğunu bilmiyorum. Ama bu bir hileydi. Hatunların saçmalıklarından biri bu da. İnsan ruhu diye bir şey yok ve kesinlikle ve cidden ağlamayacağıma adım gibi eminim.</p>

  <p>Annemin gözleri hâlâ kapalı; göğsü uzun ve derin devirler halinde kalkıp iniyor.</p>

  <p>Nefes al Nefes ver. Bir ağırlığın vücudunuza bastırdığını kafanızı ve kollarınızı derinlere gömdüğünü hayal edin.</p>

  <p>Ve annem uykuya dalıyor.</p>

  <p>Paige oturduğu koltuktan kalkıyor ve kafasıyla kapıyı işaret ediyor. Onu koridora kadar takip ediyorum.</p>

  <p>Etrafına bakıyor ve "Şapele gitmek ister misin?" diye soruyor.</p>

  <p>Havamda değilim.</p>

  <p>"Konuşmak için" diyor.</p>

  <p>Tamam, diyorum. Onunla yürürken, "Odada yaptığın şey için teşekkür ederim. Yani yalan söylediğin için" diyorum.</p>

  <p>Paige. "Yalan söylediğimi nereden çıkardın?" diyor.</p>

  <p>Yani bu beni sevdiği anlamına mı geliyor? Bu imkânsız.</p>

  <p>"Tamam" diyor. "Biraz sallamış olabilirim. Ama senden hoşlanıyorum. Birazcık."</p>

  <p>Nefes al. Nefes ver.</p>

  <p>Paige şapelin kapısını arkamızdan kapatıyor. "Bak" diyor ve elimi alıp dümdüz karnının üzerine koyuyor. "Ateşime baktım. Artık hamile kalınacak dönemde değilim."</p>

  <p>Bağırsaklarımda bir yerde artan ağırlık zaten bana yeter ve "Öyle mi?" diyorum. "Aslında ben oraya senden önce varmış olabilirim ”</p>

  <p>Tanya ve plastik göt oyuncakları.</p>

  <p>Paige dönüp ağır adımlarla benden uzaklaşıyor ve arkası dönükken, "Bu konuda seninle nasıl konuşacağımı bilemiyorum" diyor.</p>

  <p>Vitraylardan sızan güneş ışığı bir duvarı boydan boya altın sarısının yüzlerce tonuna boyuyor. Sarı tahtadan haç. Semboller Mihrap ve komünyon parmaklığı; hepsi burada. Paige gidip sıralardan birine oturuyor, öflüyor ve iç geçiriyor. Bir eliyle dosyasının tepesini kavrayıp, diğer eliyle kâğıtları kaldırarak altında duran kırmızı şeyi gösteriyor bana.</p>

  <p>Annemin günlüğünü.</p>

  <p>Günlüğü bana uzatıyor ve "Gerçekleri kendin de görebilirsin. Aslında öyle yapmanı tavsiye ederim. Huzura kavuşman için" diyor.</p>

  <p>Defteri alıyorum; bana göre içi hâlâ saçmalık dolu. Tamam, İtalyanca olduğu için saçmalık.</p>

  <p>Paige, "İşin tek iyi yanı ise, kullanılan genetik malzemenin o tarihi kişiye ait olduğuna dair kesin hiçbir kanıt olmaması" diyor.</p>

  <p>"Geri kalan her şey doğru. Tarihler, klinikler, uzmanlar" diyor. Hatta konuştuğu kilise yetkilileri bile çalınan ve klinikte işlemden geçen malzemenin, tek otantik sünnet derisi olduğu konusunda ısrar etmişler. Olay Roma'da ortalığı birbirine katmış.</p>

  <p>"İşin diğer iyi yanı ise" diyor, "senin kim olduğunu hiç kimseye söylemedim."</p>

  <p>İsa Mesih, diyorum.</p>

  <p>"Hayır, yani şu <span style="font-style:italic;">anda</span> kim olduğunu" diyor.</p>

  <p>"Yok canım, sadece küfrediyordum" diyorum.</p>

  <p>Olumsuz biyopsi sonuçlarını öğrenmiş gibiyim. "Peki bunun anlamı ne?" diye soruyorum.</p>

  <p>Paige omuz silkiyor. "Aslında düşünürsen hiçbir anlamı yok" diyor. Elimdeki günlüğü işaret ederek, "Hayatını karartmak istemiyorsan, o günlüğü yakmanı öneririm" diyor.</p>

  <p>Peki bu bizi nasıl etkileyecek, yani seninle beni, diye soruyorum.</p>

  <p>"Bundan sonra birbirimizi görmemeliyiz" diyor. "Eğer kastettiğin buysa."</p>

  <p>Bu saçmalıklara inanmıyorsun, değil mi, diye soruyorum.</p>

  <p>Paige, "Seni buradaki hastaların yanında gördüm" diyor "Hepsi seninle konuştuktan sonra huzura kavuşuyor." Dirseklerini dizlerine, çenesini de ellerine dayıyor ve "Annenin haklı olma ihtimalini kaldıramam. İtalya'da konuştuğum herkes delirmiş olamaz. Yani ya eğer sen gerçekten Tanrı'nın güzel ve ilahi oğluysan?" diyor.</p>

  <p>Tanrı'nın kutsanmış ve mükemmel ölümlü tezahürü.</p>

  <p>Midemden bir geğirti yükseliyor ve ağzımın içi ekşiyor.</p>

  <p>"Sabah bulantısı" doğru ifade değil ama ilk aklıma geleni.</p>

  <p>"Yani sen sadece ölümlülerle yatarsın; bunu mu söylemeye çalışıyorsun?” diye soruyorum.</p>

  <p>Paige öne doğru eğilip o acıma ifadesiyle bakıyor; hani şu ön büro görevlisi kızın çenesini göğsüne yapıştırıp kaşlarını tepeye kadar kaldırarak çok güzel becerdiği acıma ifadesiyle. "Burnumu soktuğum için çok üzgünüm. Kimseye söylemeyeceğime söz veriyorum" diyor.</p>

  <p>Peki ya annem?</p>

  <p>Paige iç geçiriyor ve omuz silkiyor. "O kısmı kolay. O bir akıl hastası. Ona zaten kimse inanmaz" diyor.</p>

  <p>"Yok, yani yakında ölecek mi?” diye soruyorum. "Muhtemelen" diyor Paige "Tabii bir mucize olmazsa."</p>
</body>
</html>
