<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Otuz Bir</h1>

  <p>Denny karanlıkta çoktan sahneye yakın bir yere oturmuş, kucağındaki sarı bloknota çizim yapıyor. Yanındaki masada üç buçuk boş bira şişesi duruyor. Dansçı kıza bakmıyor bile. Düz siyah saçları olan buğday tenli kız elleri ile dizlerinin üzerine çökmüş. Kafasını bir sağa bir sola sallayarak saçlarıyla sahneyi dövüyor; kırmızı ışıkta saçları mor renkte görünüyor. Elleriyle, yüzüne yapışan saçları geriye itiyor ve sahnenin kenarına doğru emekliyor.</p>

  <p>Yüksek tonda tekno müzik çalıyor ve köpek havlamaları, araba alarmları, Hitler gençliğinin haykırışları da müziğe miks yapılmış. Kırılan cam ve silah sesleri duyuluyor. Kadınların çığlıkları ve itfaiye sirenlerinin sesi de müziğe eklenmiş.</p>

  <p>"Hey Picasso" diyor dansçı kız ve bacağını Denny'nin önünde sallıyor.</p>

  <p>Bloknottan kafasını bile kaldırmadan Denny pantolonunun cebinden bir dolar çıkarıp kızın parmaklarının arasına sıkıştırıyor. Yan koltukta pembe battaniyeye sarılı bir kaya duruyor.</p>

  <p>Yangın alarmlarıyla dans ettiğimize göre bu dünyada yanlış bir şeyler oluyor. Yangın alarmları artık asla yangını haber vermiyor.</p>

  <p>Gerçekten yangın çıkmış olsaydı, kibar sesli biri, "BRK 773 plakalı, Buick marka pikap! Farlarınız açık kalmış" diye bir anons yapardı. Gerçek bir nükleer saldırı olması durumunda birileri, "Austin Letterman, bardaki telefondan aranıyorsunuz. Austin Letterman için telefon var" diye bağırırdı.</p>

  <p>Dünya bir inilti veya patlamayla değil de, ihtiyatlı ve zarif bir anonsla sona erecek: "Bill Rivervale telefondan aranıyorsunuz, ikinci hattı alın lütfen." Sonrası, hiçlik.</p>

  <p>Dansçı, Denny'nin parasını ayak parmaklarının arasına sıkıştırarak alıyor. Yüzüstü yatıyor, dirseklerini sahnenin kenarına dayayıp göğüslerini sıkıştırıyor ve "Neye benzediğine bir bakalım" diyor.</p>

  <p>Denny hızlı hızlı birkaç çizgi attırıyor ve bloknotu kıza çeviriyor.</p>

  <p>Kız, "Bu ben miyim yani?" diye soruyor.</p>

  <p>"Hayır" diyor Denny ve bloknotu kendine çevirip çizmeye devam ediyor, "Romalıların yaptığı gibi karma üslupta sütun çizmeye çalışıyorum. Şuraya bak!" diyor, karalanmış parmağıyla resimdeki bir şeyi göstererek. "Romalıların, İyonya üslubunun kıvrımlarıyla Korinth üslubundaki akantos yaprağını birleştirmelerine rağmen yine de aynı orantıyı nasıl da koruyabildiklerini görebiliyor musun?"</p>

  <p>Dansçı kız geçen seferki ziyaretimizde tanıştığımız Cherry Daiquiri; ama sarı saçlarını siyaha boyamış. Bacağının iç kısmında ise küçük, yuvarlak bir bandaj var.</p>

  <p>Yaklaşıp Denny'nin omzunun üzerinden, "Dostum" diyorum.</p>

  <p>Denny de, "Dostum" diyor.</p>

  <p>"Yine kütüphaneye uğramışsın galiba" diyorum.</p>

  <p>Cherry'ye, "Beninle ilgilenmen iyi olmuş" diyorum.</p>

  <p>Cherry Daiquiri kafasını soldan sağa vantilatör gibi döndürüyor. Sonra öne doğru eğiliyor ve siyah saçlarını omuzlarının üzerinden geriye doğru atıyor. "Saçımın rengini de değiştirdim" diyor. Eliyle arkasından bir tutam saç çekip bana doğru uzatarak iki parmağıyla saçını ovuşturuyor.</p>

  <p>"Artık siyah" diyor.</p>

  <p>"Böyle daha sağlıklı olacağını düşündüm" diyor "Sen cilt kanserine en çok sarışınların yakalandığını söylemiştin "</p>

  <p>Bu arada ben de bira şişelerini sallayıp dolu olanı bulmaya çalışıyorum ve Denny’ye bakıyorum.</p>

  <p>Denny çizmeye devam ediyor. Bizi dinlemiyor bile; sanki burada değil.</p>

  <p>Sütun başlıklarının Korinth ve Toskana karışımı üslupla süslenmesi... Bazı insanları kütüphaneye raporla almaları lazım. Ciddiyim. Mimari kitaplar Denny'ye göre pornografi. Evet, önce birkaç kaya. Sonra yelpaze şeklinde kemer süsü yapma sanatı Söylemeye çalıştığım şey şu: Burası Amerika. Otuz bir çekmekle başlarsınız, grup sekse kadar ilerlersiniz. Önce biraz ot içersiniz, sonra eroine terfi edersiniz. Kültürümüz böyle; daha büyük, daha iyi, daha güçlü, daha hızlı. Anahtar kelime: ilerleme.</p>

  <p>Amerika'da, eğer bağımlılığınız da her zaman yenilik ve ilerleme göstermiyorsa, bitmişsiniz demektir.</p>

  <p>Cherry'ye dönüp kafamı işaret ediyorum. Sonra da parmağımı ona doğru uzatıyorum. Göz kırpıyorum ve "Akıllı kız" diyorum.</p>

  <p>Ayaklarından birini kafasına değdirmeye çalışıyor ve "İnsan her zaman çok dikkatli olamıyor" diyor. Şeyi hâlâ tıraşlı, teni de çilli pembe. Ayak tırnaklarına gümüşrengi oje sürmüş. Müzik değişiyor, makineli tüfek atışları, sonra düşen bombaların ıslık sesleri duyuluyor ve Cherry, "Mola zamanı" diyor. Perdenin aralığını bulup sahnenin arkasına geçiyor.</p>

  <p>"Halimize bak dostum" diyorum. İçinde bira olan şişeyi buluyorum ama bira ılık."Kadınların tek yaptığı şey soyunmak ve biz, ne kadar paramız varsa çıkarıp onlara veriyoruz. Niye bu kadar köle ruhluyuz biz?" diyorum.</p>

  <p>Denny yeni bir sayfaya geçiyor ve başka bir şey çizmeye koyuluyor.</p>

  <p>Kayayı yere indirip oturuyorum.</p>

  <p>Ben yoruldum artık, diyorum. Etrafımdaki kadınlar sanki sürekli patronluk taslıyorlar bana. Önce annem, şimdi de Dr. Marshall. Arada mutlu kalmak için Nico, Leeza ve Tanya var. Kendisine tecavüz etmeme bile izin vermeyen Gwen var bir de. Hepsi sadece kendini düşünüyor. Hepsi erkekleri modası geçmiş yaratıklar olarak görüyor. Yararsız olduğumuzu düşünüyorlar. Sanki biz bir seks ilavesinden ibaretiz.</p>

  <p>Sadece ereksiyon için kullandıkları yaşam destek ünitesiyiz. Ya da sadece bir cüzdan.</p>

  <p>Bundan sonra, diyorum, ben buna alet olmayacağım.</p>

  <p>Greve gidiyorum.</p>

  <p>Bundan sonra kadınlar kendi kapılarını kendileri açsınlar.</p>

  <p>Kendi yemeklerinin parasını kendileri ödesinler.</p>

  <p>Kimsenin ağır kanepesini taşımayacağım artık; bitti.</p>

  <p>Sıkışmış kavanoz kapaklarını açma faslı da bitti.</p>

  <p>Ve bir daha asla hiçbir klozet kapağını kaldırmayacağım.</p>

  <p>Lanet olsun, bundan sonra bütün klozet kapaklarına işeyeceğim.</p>

  <p>İki parmağımla garson kıza uluslararası işaret dilinde iki tane diyorum. İki bira daha, lütfen.</p>

  <p>"Bekleyelim ve kadınların bensiz neler yapabileceğini görelim. Küçük dişi dünyalarının gelişiminin durmasına şahit olalım" diyorum.</p>

  <p>Isınmış bira Denny'nin ağzı, dişleri ve dudak kremi kokuyor, bu, şu anda bu birayı içmeye ne denli ihtiyacım olduğunu gösteriyor.</p>

  <p>"Ve gerçekten" diyorum, "eğer batan bir gemideysem, cankurtaran sandalına da en önce ben bineceğim."</p>

  <p>Kadınlara ihtiyacımız yok Dünyada seks yapabileceğimiz bir sürü başka şey var; bir sekskolik toplantısına gidip not almak yeterli. Mikrodalgada ısıtılan kavun var. Çim biçme makinelerinin tam pantolon ağı hizasına gelen titreyen tutamaçları var. Elektrik süpürgeleri ve kuru fasulye doldurulmuş torbalar var. İnternet siteleri var. Netteki sohbet odalarında on altı yaşında kız numarası yapan seks müptelaları var. Gerçekten de en seksi siber bebekler aslında yaşlı, FBI emeklileri.</p>

  <p>Lütfen, bana bu dünyada olduğu gibi görünen bir tek şey söyle.</p>

  <p>Denny'ye. "Kadınlar eşit hak falan istemezler. <span style="font-style:italic;">Bastırıldıkları</span> zaman daha fazla güçleri oluyor çünkü. Erkekler onların büyük suikastçı düşmanları olsun istiyorlar. Varlıklarının temeli buna dayanıyor" diyorum.</p>

  <p>Denny bana bakmak için baykuş gibi sadece kafasını çeviriyor; gözleri kaşlarının altında büzüşmüş. "Dostum sen zıvanadan çıkıyorsun" diyor.</p>

  <p>"Hayır, ben ciddiyim" diyorum.</p>

  <p>Vibratörü icat eden herifi bulsam öldürürdüm, diyorum. Gerçekten öldürürüm.</p>

  <p>Müzik değişiyor ve hava saldırısı sireni başlıyor. Sonra şeffaf bir baby doll'ün içinde pespembe parıldayan yeni dansçı kız çıkıyor sahneye. Üstündeki şey öyle şeffaf ki göğüsleri ve şeyi neredeyse olduğu gibi görünüyor.</p>

  <p>Askılarından birini omzundan düşürüyor. İşaretparmağını emiyor. Diğer omzundaki askı da düşüyor ve üzerindeki çamaşırı sadece göğüsleri tutuyor.</p>

  <p>Denny'yle birlikte kızı izliyoruz ve çamaşır yere düşüyor.</p>
</body>
</html>
