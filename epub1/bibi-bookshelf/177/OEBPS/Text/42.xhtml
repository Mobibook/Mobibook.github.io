<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Kırk İki</h1>

  <p>Dün gece yayımlanan haberler beni, benden biraz geride durmuş, duvara bir taş yerleştirmeye çalışan Denny ve onun biraz gerisinde, elindeki çekiçle bir kayayı parçalayarak bir heykel yapmaya çalışan Beth'in önünde, kollarımı sallaya sallaya bağırırken gösterdi.</p>

  <p>Televizyonda sanki sarılıkmışım gibi betim benzim atmış, karnımdaki şişlikten kamburum çıkmış ve içimdeki ağırlıktan bağırsaklarım sarkmış gibi görünüyorum. İki büklüm vaziyette kameraya bakmak için suratımı kaldırıyorum, boynum, kafamdan yakama inen bir ip gibi duruyor. Boynum kolum kadar kaldığı için, âdemelmam da dirsek kadar kocaman görünüyor. Bunlar dün gece işten sonra yaşandığı için üzerimde hâlâ Dunsboro kolonisinde giydiğim bluz benzeri keten gömlek ve o tuhaf pantolon var. Tokalı ayakkabılarım ve boyunbağım da cabası.</p>

  <p>Beth'in evinde oturmuş, kendimizi televizyonda izlerken Denny. "Dostum" diyor. "Pek de çekici görünmüyorsun."</p>

  <p>Dördüncü basamakta anlattığım tıknaz Tarzan gibi görünüyorum; hani şu elinde közlenmiş kestane olan maymuna domalmış olan Tarzan gibi. Yüzündeki mesut gülüşle duba gibi vücudu olan kurtarıcı gibi. Saklayacak başka hiçbir şeyi olmayan kahraman gibi.</p>

  <p>Televizyonda, bir terslik olmadığını anlatmaya çalışıyordum herkese, o kadar. Belediyeyi arayıp yakınlarda yaşadığımı ve bir kaçığın, izinsiz olarak ne olduğunu bilmediğim bir şey inşa ettiğini söyleyerek bütün bu karışıklığı yaratanın ben olduğuma ikna etmeye çalışıyordum insanları. İnşaat alanının, civarda yaşayan çocuklar için tehlike oluşturduğunu, işi yapan herifin görünüşünün de pek düzgün olmadığını ve inşa ettiği şeyin kesinlikle bir şeytana tapınma yeri olduğunu söyleyen de bendim.</p>

  <p>Belediyeden sonra televizyon kanallarını aramış ve aynı şeyleri onlara da söylemiştim.</p>

  <p>Bütün olaylar böyle başladı işte.</p>

  <p>Bütün bunları yapmamın sebebi, Denny'nin bana muhtaç olmasını istememdi demiyorum tabii. En azından televizyonda değil.</p>

  <p>Bütün bu açıklamalarım montaj odasında bir kenara atılmış olmalı; çünkü televizyonda, bir eliyle kamerayı kapatmaya, diğeriyle de kameranın önünde sallanan mikrofonun kablosuna vurmaya çalışan terli ve şişik bir manyaktan başka bir şey göstermiyorlar.</p>

  <p>Denny, "Dostum" diyor.</p>

  <p>Beth, bu küçük fosilleşmiş anı videoya kaydetmiş ve başa sarıp sarıp izliyoruz.</p>

  <p>Denny, "Dostum, şeytan veya benzer başka bir şey tarafından ele geçirilmiş gibi görünüyorsun" diyor.</p>

  <p>Gerçekten de tamamen farklı bir ilahi varlık tarafından ele geçirilmiş durumdayım. Bu benim iyi bir insan olmaya çalışan halim. Büyük şeyler yapabilmek için küçük mucizeler üzerinde çalışıyorum.</p>

  <p>Ağzımdaki termometreyi kontrol ediyorum; ateşim 38 derece. Sürekli terlediğim için Beth'e, "Kanepe için kusura bakma” diyorum.</p>

  <p>Beth, bakmak üzere termometreyi elimden alıyor ve elini alnıma koyuyor.</p>

  <p>"Senin aptal ve aklı beş karış havada bir karı olduğunu düşündüğüm için de özür dilerim" diyorum.</p>

  <p>İsa olmak, eşittir dürüst olmak.</p>

  <p>Beth, "Sorun değil” diyor. “Ne düşündüğün hiç umrumda olmadı zaten. Beni bir tek Denny ilgilendiriyordu." Termometreyi sallayıp tekrar dilimin altına sokuyor.</p>

  <p>Denny kaseti geri sarıyor ve görüntüm yine televizyonda beliriyor.</p>

  <p>Kollarım ağrıyor; kireç ve harçla çalışmaktan kemiklerim hamur gibi olmuş ve tutulmuş Denny'ye, "Meşhur olmak nasıl bir duygu?" diye soruyorum.</p>

  <p>Televizyonda arkamda, yuvarlak bir temel üzerinde yükselen bir kulenin taş duvarları görünüyor. Başka duvarlar pencerelerin etrafını sarıyor. Geniş bir kapıdan, içeride yükselen merdivenler görünüyor. Başka kanatlara, kulelere, manastırlara, sütunlara ait olduğu belli olan başka duvarlar, havuzlar, dehlizler bu temelleri izliyor.</p>

  <p>Muhabirin sesi, "İnşa etmekte olduğunuz yapı, bir ev mi?" diye soruyor.</p>

  <p>Bilmiyoruz, diyorum.</p>

  <p>"Bir çeşit tapınak mı?"</p>

  <p>Bilmiyoruz.</p>

  <p>Görüntüye giren muhabir, kahverengi saçlarını alnının üzerinde kabartmış olan bir adam. Mikrofonlu elini ağzıma doğru uzatıp, "Öyleyse ne inşa ediyorsunuz?" diye soruyor.</p>

  <p>Son taş yerine oturana dek bilemeyeceğiz.</p>

  <p>"Peki son taş ne zaman yerine oturacak?"</p>

  <p>Bilmiyoruz.</p>

  <p>Tek başıma yaşadığım onca seneden sonra "biz" demek çok hoş.</p>

  <p>Bunu söylerken Denny televizyondaki beni işaret ediyor ve "Mükemmel" diyor.</p>

  <p>Denny inşaata ve yaratmaya devam ettiğimiz sürece, olasılıklar artacak, diyor. Bütünlüğe ulaşmayı ne kadar ertelersek o kadar iyi. Hazzı geciktirmeliyiz.</p>

  <p>Tantrik bir mimari düşünün.</p>

  <p>Televizyonda muhabire, "Burada önemli olan süreç, bir şeyleri bitirmek değil" diyorum.</p>

  <p>İşin komik yanı ise, Denny'ye gerçekten yardım ettiğimi sanmam.</p>

  <p>Her bir taş Denny'nin otuz bir çekmediği bir günü temsil ediyor. Pürüzsüz nehir graniti. Koyu bazalt bloku. Her taş, çoğu insanın yaptığı işin uçup gittiği, sona erdiği veya yapıldığı anda gündem dışı kaldığı her günün anısına dikilmiş minik bir mezar taşı veya küçük bir anıt niteliğinde. Muhabire bu düşüncelerimi aktarmıyorum; yaptığı iş yayımlandıktan hemen sonra, havaya karıştıktan sonra ne olduğunu da sormuyorum. Çünkü işi havaya karışıyor. Yayımlanıyor. Ve uçup gidiyor, siliniyor. Kâğıt üzerinde çalıştığımız, makinelerde egzersiz yaptığımız, zaman. emek ve paranın yüzünü gösterip kaçtığı bu dünyada, Denny'nin taşları birbiri üstüne koyması hiç de acayip görünmüyor.</p>

  <p>Bunların hiçbirini muhabire söylemiyorum.</p>

  <p>Orada durup kollarımı sallarken daha fazla taşa ihtiyacımız olduğunu dile getiriyorum. Halk bize taş getirirse çok müteşekkir olacağız, diyorum. İnsanlar yardım etmek isterlerse, çok iyi olur. Terden saçım kalıp gibi katılaşmış ve rengi kararmış; şişen göbeğim pantolonumun üzerine düşmüş. Bilmediğimiz tek şey bunun nasıl sona ereceği; ayrıca bilmek de istemiyoruz, diyorum.</p>

  <p>Beth mısır patlatmak için mutfağa gidiyor.</p>

  <p>Açlıktan ölmek üzereyim ama yemeye cesaret edemiyorum.</p>

  <p>Televizyon, günün birinde çatıya yükselecek olan uzun kapalı çarşı kolonlarının temellerini gösteriyor. Heykel kaidelerini gösteriyor. Günün birinde. Fıskıyeli havuzları. İstinat duvarını, sivri kuleyi ve üzeri kubbeyle örtülecek duvarları. Günün birinde bitecek olan tonozları desteklemek üzere yükselen kemerleri. Ufak kuleleri. Günün birinde. Yapılan işin bir kısmını örtüp gömecek çalı ve ağaçlar zaten büyümüş bile. Dallar pencerelerden içeri giriyor. Bazı odalarda çimenler ve otlar yarım diz boyu uzamış. Bütün bu görüntüler kameranın önünde uzanıyor ve görüntüye, tamamlanışını belki de hiçbirimizin göremeyeceği bir temel giriyor.</p>

  <p>Bunu da muhabire söylemiyorum tabii.</p>

  <p>Görüntüde olmayan kameramanın sesi duyuluyor. "Hey Victor!" diye bağırıyor. "Beni hatırladın mı? Chez Buffet'tan? Hani neredeyse boğuluyordun..."</p>

  <p>Telefon çalıyor ve Beth açmaya gidiyor.</p>

  <p>Denny kaseti geri sararken, "Dostum" diyor. "Bu söylediğin şeyler bazı insanları çok kızdıracak."</p>

  <p>Beth. "Victor. annenin yattığı hastaneden arıyorlar. Seni bulmaya çalışıyorlarmış" diyor.</p>

  <p>"Bir dakika içinde geliyorum" diye bağırıyorum.</p>

  <p>Denny'ye kaseti tekrar oynatmasını söylüyorum. Annemle uzlaşmaya hazırım neredeyse.</p>
</body>
</html>
