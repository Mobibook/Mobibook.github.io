<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Dokuz</h1>

  <p>Bizim küçük aptal oğlanla üvey annesi öğleden sonra bir alışveriş merkezinde duydular o anonsu. Yaz aylarıydı; beşinci sınıfa başlayacak olan çocuk için alışveriş yapıyorlardı. O yıl dapdaracık çizgili gömlekler modaydı. Bu, yıllar önceydi. Öyle eskidendi ki, çocuğun yanındaki kadın daha ilk üvey annesiydi.</p>

  <p>Çocuk kadına tam boyuna çizgilerden bahsediyordu ki duydular.</p>

  <p>"Dr. Paul Ward, Woolworth'ün kozmetik reyonunda eşiniz sizi bekliyor" dedi anons eden ses herkese.</p>

  <p>Bu, annesinin çocuğu götürmek için ilk gelişiydi.</p>

  <p>"Dr. Ward, Woolworth’ün kozmetik reyonunda eşiniz sizi bekliyor."</p>

  <p>Gizli bir sinyaldi bu.</p>

  <p>Oğlan hemen bir yalan düşündü; tuvalete gitmesi gerektiğini söyleyip doğruca Woolworth'e gitti ve Anneciği orada saç boyalarının kutularını açarken buldu. Kadının kafasında yüzünü çok küçük gösteren kocaman, sarı bir peruk vardı ve sigara kokuyordu. Tırnaklarıyla bütün kutuları açtı ve içinde boyaların olduğu kahverengi şişeleri çıkardı. Bir kutuyu daha açtı ve içindeki şişeyi çıkardı. Elindeki şişeyi diğer kutulardan birinin içine koydu ve rafa yerleştirdi. Sonra başka bir kutu açtı.</p>

  <p>Kutunun üzerindeki gülümseyen kadın resmine bakarak, "Bu çok güzel" dedi. Kutunun içindeki şişeyi, bir başka kutuya yerleştirdi. Bütün şişeler aynı koyu kahve renkli camdan yapılmıştı.</p>

  <p>Başka bir kutu açarken, "Sence güzel mi?" diye sordu.</p>

  <p>Çocuk öyle aptaldı ki, "Kim?" diye sordu.</p>

  <p>Annecik, "Kim olduğunu biliyorsun" dedi. "Gençmiş de. İkinizi giysilere bakarken gördüm. Onun elini tutuyordun: bu yüzden yalan söyleme."</p>

  <p>Ve çocuk o kadar aptaldı ki o anda oradan hemen kaçması gerektiğini anlayamadı. Çocuk, Anneciğin şartlı tahliyesine veya hakkındaki men emrine veya son üç aydır neden hapiste olduğuna ilişkin hiçbir şey getirmedi bile aklına.</p>

  <p>Sarı saç boyalarını kızıl boya kutularının içine ve siyah boyaları sarı boya kutularının içine yerleştirirken Annecik, "Söyle bakalım onu sevdin mi?" diye sordu.</p>

  <p>"Bayan Jenkins'i mi kastediyorsun?" diye sordu çocuk.</p>

  <p>Kutuları adamakıllı kapatmadan, süratli bir biçimde düzensizce raflara yerleştiren Annecik, "Onu sevdin mi?" diye sordu.</p>

  <p>Sanki bunun bir faydası olacakmış gibi bizim küçük yardakçı, "O sadece üvey anne" dedi.</p>

  <p>Gözlerini elindeki kutunun üzerindeki gülen kadından ayırmayan Annecik çocuğa dönüp bakmadan, "Onu sevdin mi diye sordum" dedi.</p>

  <p>Bir alışveriş sepeti koridorda yanlarında durdu ve sarışın bir kadın içinde başka bir renkte boya olan sarı saç boyası kutusuna uzandı. Kutuyu sepetine atıp, uzaklaştı.</p>

  <p>"Kendini sarışın sanıyor" dedi Annecik "İnsanların şu küçük kimlik paradigmalarını birbirine katıp karmakarışık etmemiz gerekiyor."</p>

  <p>Annecik buna, "Güzellik Endüstrisi Terörizmi" diyordu.</p>

  <p>Küçük oğlan, artık yardım edilemeyecek kadar uzaklaşana dek kadının ardından baktı.</p>

  <p>"Senin zaten bir annen var" dedi Annecik. "Peki bu seni evlat edinen kadına nasıl hitap ediyorsun?"</p>

  <p>Bayan Jenkins.</p>

  <p>"Peki onu sevdin mi?" dedi Annecik ve ilk kez dönüp çocuğa baktı.</p>

  <p>Ufaklık kurnazlık yapmaya çalışıp, “Hayır mı demem lazım?" dedi.</p>

  <p>"Onu sevdin mi?"</p>

  <p>"Hayır."</p>

  <p>"Ondan nefret mi ettin?"</p>

  <p>Ve omurgasız küçük solucan, "Evet mi demem gerekiyor?" diye sordu.</p>

  <p>Ve Annecik, "Olayı kavradın işte" dedi. Çocuğun gözlerinin hizasına dek eğildi ve "Bayan Jenkins'ten ne kadar nefret ediyorum?" diye sordu.</p>

  <p>Ve küçük pislik, "Çok, çok mu?" diye sordu.</p>

  <p>"Çok, çok, çok..." dedi Annecik. Elini, tutması için çocuğa doğru uzattı ve "Acele etmemiz gerek. Yakalamamız gereken bir tren var" dedi.</p>

  <p>Çocuğu kemiksiz kolundan yakalayıp cam kapıların ardındaki gün ışığına doğru çekiştirirken, "Sen benimsin. Benim. Şimdi ve sonsuza dek. Ve bunu hiç aklından çıkarma" dedi.</p>

  <p>Çocuğu kapıdan çıkarırken, "Ve eğer olur da polis veya başka biri daha sonra sana sorular soracak olursa, şu üvey anne bozuntusunun baş başa kaldığınızda sana ne tür iğrenç ve ahlaksız şeyler yaptığını anlatacağım" dedi.</p>
</body>
</html>
