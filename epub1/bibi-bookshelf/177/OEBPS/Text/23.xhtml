<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Üç</h1>

  <p>Ne zaman yepyeni arabasının içindeki biri, gidecekleri yere bırakmayı teklif etse, Annecik şoföre, "Hayır" derdi.</p>

  <p>Yolun kenarında durup yepyeni Cadillac'ın veya Buick’ın veya Toyota'nın uzaklaşmasını izlerlerdi ve Annecik her seferinde, "Yeni araba kokusu, ölümün kokusudur" derdi.</p>

  <p>Bu Anneciğin çocuğu götürmek üzere üçüncü veya dördüncü gelişiydi.</p>

  <p>Annecik çocuğa, yeni arabalardaki o yapışkan ve reçine kokusunun formaldehit, yani cesetleri muhafaza etmek için kullanılan madde olduğunu söylemişti. Yeni evlerden ve mobilyalardan da bu koku yükselir. Buna "gaz bırakma" denir. Yeni elbiselerde de formaldehit soluyabilirsiniz. Yeterince soluduktan sonra midenize ağrı girmesi, kusmanız ve ishal olmanız gayet doğaldır.</p>

  <p>Ayrıca bakınız: Karaciğerin iflası.</p>

  <p>Ayrıca bakınız: Şok.</p>

  <p>Ayrıca bakınız: Ölüm.</p>

  <p>Eğer aydınlanmak istiyorsan, dedi Annecik, yeni arabalar cevap değildir.</p>

  <p>Yolun kenarında uzun saplı mor ve beyaz çiçekleriyle yüksükotları olurdu. Annecik, "Yüksükotu da işe yaramaz" dedi.</p>

  <p>Yüksükotunun çiçeklerini yerseniz mideniz bulanır, sayıklarsınız ve görüşünüz bulanıklaşır.</p>

  <p>Başlarının üstünde bir dağ yükseliyordu. Çam ağaçlarıyla kaplı, gökyüzüne asılmış gibi duran bu dağ adeta bulutlara değiyordu ve en tepesinde de biraz kar vardı. Dağ öylesine uluydu ki, onlar ne kadar yürürlerse yürüsünler, dağ hâlâ olduğu yerde duruyordu.</p>

  <p>Annecik çantasından beyaz tüpü çıkardı. Dengede durması için tüpü aptal çocuğun bir omzuna yasladı ve öyle hızla çekti ki içine, tüpün yarısı burnuna girdi. Sonra da tüpü yolun çakıllı kıyısına düşürdü ve durup dağa bakmaya başladı.</p>

  <p>Ne kadar yürürlerse yürüsünler, hep dağın eteğindeydiler.</p>

  <p>Annecik kendisini koyverince, aptal oğlan tüpü yerden aldı. Üzerindeki kanı tişörtünün kenarına sildi ve onu Anneciğe geri uzattı.</p>

  <p>"Trikloroetan" dedi Annecik ve çocuğun görebilmesi için tüpü ona doğru tuttu. "Yaptığım bütün kapsamlı testler gösterdi ki, aşırı derecede bilgili olmanın en iyi tedavisi bu."</p>

  <p>Tüpü tekrar çantasına tıktı.</p>

  <p>"Mesela şu dağ" dedi. Aptal oğlanın çenesini başparmağıyla işaretparmağının arasına sıkıştırıp kendisiyle birlikte o yöne bakmasını sağladı. "Şu yüce dağ. Çok kısa bir süre için sanırım onu gerçekten gördüm."</p>

  <p>Başka bir araba daha yavaşladı; kahverengi ve dört kapılı son model bir şeydi ama Annecik bir el işaretiyle arabayı yolladı.</p>

  <p>Aniden kafasında bir şimşek çakmış, Annecik ağaç kıyımı, kayak merkezleri, çığlar, doğal yaşam, tektonik jeolojik tabaka, mikro iklimlendirme yağmurun uğramadığı bölgeler veya yin-yang noktalarını aklına getirmeksizin, dağı olduğu gibi görmüştü. Dağı, dilin sınırlarına hapsolmadan algılamıştı. Çağrışım tuzağına düşmeden. Dağlarla ilgili doğru bildiği her şeyi bir kenara bırakıp öyle bakmıştı.</p>

  <p>Kafasında beliren o bir anlık görüntü aslında "dağ" bile değildi. Doğal kaynaklardan biri değildi. Adı yoktu.</p>

  <p>"En büyük amaç bu” dedi. "Bilgiyi tedavi etmek."</p>

  <p>Eğitimi. Kafalarımızın içinde yaşıyor oluşumuzu.</p>

  <p>Otoyoldan arabalar geçip gitti. Annecikle çocuk hiç kıpırdamayan dağın yanından yürümeye devam etti.</p>

  <p>Annecik Adem'le Havva’nın İncil’deki hikâyesinden beri insanların kafası kendi iyiliği için fazla çalışır oldu, dedi. Şu elmayı yediklerinden beri Anneciğin amacı, tam şifa olmayacaksa da, en azından insanları masumiyete geri döndürecek bir tedavi yöntemi bulmaktı.</p>

  <p>Formaldehit işe yaramamıştı. Yüksükotu da öyle.</p>

  <p>Doğal kafa yapıcı maddelerin hiçbiri işini görmemişti. Ne hindistancevizi baharatı, ne hindistancevizi tohumu veya fıstık kabuğu dumanı çekmek işe yaramıştı, ne de dereotu, ortanca yaprağı veya havuç suyu.</p>

  <p>Annecik, geceleri gizlice, tanımadıkları insanların arka bahçelerine sokardı oğlanı, insanların sümüklüböcek ve salyangozlar için bıraktığı biraları içer, bahçedeki tatula, itüzümü ve yaban sümbüllerinden otlanırdı. Yan yana park etmiş arabaların arasına süzülür ve yakıt depolarındaki benzini koklardı. Kapakları açıp yağları koklardı.</p>

  <p>"Havva bizi bu pisliğin içine nasıl attıysa, ben de aynı şekilde çıkarabilirim" dedi Annecik, "Tanrı gerçekten becerikli bir insan görmek istiyor."</p>

  <p>İçinde aileler, bavullar, köpekler olan başka arabalar da yavaşladı ama Annecik hepsini bir el işaretiyle postaladı.</p>

  <p>"Beyin korteksi, yani cerebellum" dedi Annecik. "İşte sorun orada."</p>

  <p>Eğer sadece beyin sapını kullanarak yaşayabilseymiş, sorun ortadan kalkarmış.</p>

  <p>Bu, mutluluk ve üzüntünün ötesinde bir yer olurmuş.</p>

  <p>Balıkların psikolojik durumlarına bağlı olarak ıstırap çektiklerini göremezsiniz.</p>

  <p>Süngerler asla kötü bir gün geçirmezler.</p>

  <p>Ayaklarının altındaki çakıllar, üzerine bastıkça o yana bu yana kayıp şıkırdadı. Yanlarından geçiyorken arabalar kendi sıcak rüzgârlarını yaydı.</p>

  <p>Annecik, "Amacım hayatımı basitleştirmeye çalışmak değil” dedi.</p>

  <p>"Amacım <span style="font-style:italic;">kendimi</span> basitleştirmek.”</p>

  <p>Aptal oğlana gündüzsefası tohumlarının işe yaramadığını söyledi. Onları denemişti. Etkisi uzun değildi. Tatlı patates yaprakları da işe yaramamıştı. Krizantemden çıkarılan pirekapanı da keza. Propangazı çekmek de bir işe yaramamıştı. Ravent veya açelya yaprakları da.</p>

  <p>Geceleri birinin bahçesine girdiğinde Annecik bütün bitkilerden bir ısırık alırdı ve sabah kalktıklarında insanların bunu görmesi için o şekilde bırakırdı.</p>

  <p>Kozmetik ilaçlar, psikoloji düzenleyici ilaçlar veya yatıştırıcılar daha büyük sorunların sadece semptomlarını ortadan kaldırır, dedi.</p>

  <p>Her bağımlılık aynı sorunu çözmek için bulunmuş bir yöntemdir, dedi. Uyuşturucular, obezite, alkol veya seks, huzuru bulmak için kullanılan farklı farklı yöntemlerdi. Bildiklerimizden kaçmak için. Eğitimimizden. Elmayı ısırmış olmaktan.</p>

  <p>Dil, dünyanın nimetlerini ve ihtişamını bertaraf etmek için bulduğumuz bir yöntemdir, dedi. Yıkmak için. Defetmek için. İnsanlar dünyanın bu denli güzel olmasına katlanamıyorlar, dedi. Açıklanamaz ve anlaşılamaz olmasına.</p>

  <p>Az ileride, otoyolun kenarında bir restoran vardı ve çevresine kendisinden büyük tırlar park etmişti. Anneciğin binmek istemediği yeni arabalardan bazıları da burada mola vermişti.</p>

  <p>Aynı kızgın yağın içinde pişen farklı yemeklerin kokusu geliyordu. Tırların rölantide çalışan motorlarının kokusu da.</p>

  <p>Annecik, "Biz artık gerçek dünyada yaşamıyoruz" dedi. "Semboller dünyasında yaşıyoruz."</p>

  <p>Sonra durdu ve elini çantasına attı. Çocuğun omzunu tutarak dağa baktı. "Gerçeğe son kez bir göz atalım" dedi. "Sonra da öğle yemeği yeriz."</p>

  <p>Beyaz tüpü burnuna soktu ve içine çekti.</p>
</body>
</html>
