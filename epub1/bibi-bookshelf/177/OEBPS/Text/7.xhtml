<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yedi</h1>

  <p>Garson gittikten sonra, dana bifteğinin yarısını ağzıma tıkıştırmaya çalışıyorum. Denny, "Dostum" diyor, "şunu burada yapma bari!"</p>

  <p>Etrafımızı çevreleyen insanlar şık giysileri içinde yemeklerini yiyorlar. Mumlar ve kristaller arasında, özel yemekler için ekstra özel çatallarla. Hiç kimse şüphelenmiyor.</p>

  <p>Taze öğütülmüş karabiberli, tuzlu, yumuşacık ve lezzetli koca biftek parçasını içine sokabilmek için ağzımı öyle bir açıyorum ki dudaklarım çatlayacakmış gibi geriliyor. Ağzımın içinde daha fazla yer açabilmek için dilimi geriye çekiyorum ve ağzımda su yükseliyor. Bifteğin sosu ve ağzımda biriken su çenemden akıyor. Kırmızı et öldürür diyenler, bir bok bilmiyor.</p>

  <p>Denny hızlıca etrafına bir göz atıp dişlerinin arasından, "Hırs yapıyorsun, dostum" diyor. Kafasını sallayarak ekliyor: "Seni sevsinler diye insanları kandıramazsın."</p>

  <p>Yanımızdaki masada saçları beyazlamış, parmaklarında alyans olan evli bir çift var. Birbirlerine bakmadan yemeklerini yiyorlar ve önlerindeki aynı oyun veya konserin broşürünü inceliyorlar. Şarabı bitince kadın şişeye uzanıp kendi bardağını dolduruyor. Adamınkini doldurmuyor. Adamın bileğinde gülle gibi altın bir saat var.</p>

  <p>Denny yaşlı çifti izlediğimi görünce, "Onları uyarırım. Yemin ederim yaparım" diyor.</p>

  <p>Bizi tanıyabilecek garson var mı diye etrafı kesiyor. Sonra da alt dişlerini dışarı doğru uzatıp bana bakıyor.</p>

  <p>Ağzıma aldığım biftek parçası öyle büyük ki dişlerim birleşmiyor. Yanaklarım esniyor. Dudaklarım kapanmak için büzüşüyor ve eti çiğnemeye çalışırken burnumdan nefes almak zorunda kalıyorum.</p>

  <p>Siyah ceketli garsonların hepsinin kolunda güzel bir havlu asılı. Havada keman tınıları var. Masalarda gümüş takımlar ve Çin porselenleri. Normalde bu işi bu tür bir yerde yapmıyoruz; ama elimizdeki restoran seçenekleri azalıyor. Her şehirde yemek yenecek belli sayıda restoran var ve bu tür hünerleri aynı restoranlarda tekrarlamamak gerekiyor.</p>

  <p>Biraz şarap içiyorum.</p>

  <p>Bize yakın başka bir masada yemek yiyen çift el ele tutuşmuş.</p>

  <p>Belki bu gece onlar olacak.</p>

  <p>Başka bir masada takım elbiseli bir adam dalgın dalgın yemek yiyor.</p>

  <p>Belki de bu gecenin kahramanı odur.</p>

  <p>Biraz daha şarap içip yutmaya çalışıyorum ama, biftek o kadar büyük ki boğazıma takılıyor. Nefes alamıyorum.</p>

  <p>Bir saniye sonra öyle hızlı ayağa fırlıyorum ki oturduğum sandalye arkaya devriliyor. Ellerim boğazıma yapışıyor. Ayakta boyalı tavana doğru nefes almaya çalışıyorum; gözlerim yuvalarından fırlıyor. Çenem ileriye doğru uzanıyor.</p>

  <p>Denny tabağımdaki brokoliyi çalmak için çatalıyla uzanırken, "Dostum çok abartıyorsun” diyor.</p>

  <p>Beni kurtaracak kişi belki kirli tabakları toplayan on sekiz yaşındaki komi olacak, belki de fitilli kadifeye benzer boğazlı süveter giymiş genç. Hangisi bilemiyorum ama bu insanlardan bir tanesi birazdan ömrünün sonuna kadar bana değer vermeye başlayacak.</p>

  <p>İnsanlar yerlerinden fırladılar bile.</p>

  <p>Belki bileğine çiçek buketi takmış olan kadın.</p>

  <p>Ya da uzun boyunlu ve tel gözlüklü adam.</p>

  <p>Bu ay üç tane yaş günü kartı aldım ve henüz ayın on beşi bile değil. Geçen ay dört, ondan önceki ay da altı tebrik kartı almıştım. Kartları yollayan insanların çoğunu hatırlayamıyorum bile. Tanrı hepsini korusun ama onlar beni hiçbir zaman unutamayacaklar.</p>

  <p>Nefes alamadığım için boynumdaki damarlar şişiyor. Yüzüm kızarıyor ve yanmaya başlıyor. Alnımda ter damlaları birikiyor. Sırtımdaki ter gömleğimi ıslatıyor. Ellerimle boğazımı sıkıyorum. Bu. evrensel işaret dilinde boğularak ölmek demek, bunun sayesinde İngilizce bilmeyen insanlardan bile yaş günü kartları alıyorum.</p>

  <p>İlk birkaç saniye herkes birilerinin öne çıkıp kahraman olmasını bekliyor.</p>

  <p>Denny uzanıp bifteğimin geri kalan kısmını da aşırıyor.</p>

  <p>Ellerim hâlâ boğazımda, Denny'ye doğru sendeleyip bacağına bir tekme savuruyorum.</p>

  <p>Kravatıma asılıyorum.</p>

  <p>Yakamdaki düğmeleri kopararak açıyorum.</p>

  <p>Denny, "Dostum, canımı yaktın" diyor.</p>

  <p>Tabak toplayan komi geri çekiliyor. Kahramanlık ona göre değil.</p>

  <p>Kemancı ve şarap servisi yapan garson birbiriyle yarışırcasına bana doğru ilerliyor.</p>

  <p>Diğer taraftan siyah mini elbiseli bir kadın kalabalığı yarmakla. Beni kurtarmaya geliyor.</p>

  <p>Başka bir taraftan adamın biri ceketini çıkarıp öne atılıyor. Başka bir yerde bir kadın çığlık atıyor.</p>

  <p>Bu hiçbir zaman çok uzun sürmüyor. Bütün macera en fazla bir, bilemedin iki dakikada sona eriyor. Böyle olması benim açımdan çok iyi; çünkü ağzım yemekle doluyken, nefesimi en fazla o kadar tutabiliyorum.</p>

  <p>İlk tercihim gülle gibi altın saati olan adam; çünkü hem durumu kurtarır, hem de yediğimiz yemeğin parasını öder. Şahsi tercihim ise siyah mini elbiseli kadın; çünkü çok güzel göğüsleri var.</p>

  <p>Yediğimiz yemeğin parasını ödemek zorunda kalsak bile, para kazanmak için para harcamak gerektiğini düşünüyorum.</p>

  <p>Denny bir yandan tıkınıyor, bir yandan da, "Bu yaptığın şey son derece çocukça" diyor.</p>

  <p>Tekrar ona doğru sendeleyip onu tekmeliyorum.</p>

  <p>Bunu yapıyorum çünkü böylece insanların hayatına biraz heyecan katmış oluyorum.</p>

  <p>Bunu yapıyorum çünkü yeni kahramanlar yaratıyorum, insanları sınıyorum.</p>

  <p>Anneme çekmişim.</p>

  <p>Bunu yapıyorum çünkü ben bu yolla para kazanıyorum.</p>

  <p>Biri hayatınızı kurtardığında sizi sonsuza dek sevecektir. Şu eski Çin geleneğini bilirsiniz. Hayatınızı kurtaran kişi sonsuza kadar hayatınızdan sorumlu olur. Artık onların çocuğu gibi olursunuz. Ömürlerinin sonuna kadar bu insanlar bana mektup yazacaklar. Yıldönümlerinde kart atacaklar. Yaş günlerinde. Ne kadar çok insanın aynen bu şekilde düşündüğünü bilseniz kafayı yersiniz. Beni ararlar. Halimi hatırımı sorarlar. Desteğe ihtiyacım olup olmadığını bilmek isterler. Ya da paraya.</p>

  <p>O paraları da orospularla yemiyorum ben. Annemin St. Anthony’s Bakımevi'ndeki aylık gideri yaklaşık olarak üç bin papel tutuyor. Bu iyi kalpli, merhametli insanlar benim hayatımı kurtarıyor. Ben de anneminkini. Bu iş bu kadar basit.</p>

  <p>Zayıfmış gibi yaparak, güç kazanırsınız. Kendinizi güçsüz göstererek diğer insanların kendilerini güçlü hissetmesini sağlayabilirsiniz, insanların sizi kurtarmasına izin vererek aslında siz onları kurtarırsınız.</p>

  <p>Tek yapmanız gereken nazik ve minnettar davranmaktır. Bu yüzden ezilen taraf olmaya devam edin.</p>

  <p>İnsanların üstünlük taslayabilecekleri birine ihtiyaçları vardır. Bu yüzden mazlum olmaya devam edin.</p>

  <p>İnsanların Noel'de çek yollayabilecekleri birine ihtiyaçları vardır. Bu yüzden fakir kalın.</p>

  <p>"Hayırseverlik" doğru kelime değil ama ilk akla geleni.</p>

  <p>Siz onların cesaretinin kanıtısınız. Bir zamanlar kahraman olduklarının kanıtı. Başarılarının kanıtı. Bu işi yapıyorum çünkü herkes yüzlerce kişinin gözü önünde bir insanın hayatını kurtarmak ister.</p>

  <p>Denny elindeki bıçağın keskin ucuyla beyaz masa örtüsünün üzerine odanın eskizini çiziyor; mimarisini, kornişleri ve panoları, kapıların üstündeki kırık süslerin eskizlerini çizerken, bir yandan da ağzındakileri çiğnemeye devam ediyor. Önündeki tabağı ağzına dayayıp içindekileri yalayıp yutuyor.</p>

  <p>Soluk borusunu açmak için, âdemelmasının tam altıyla, gırtlak kıkırdağının tam üstündeki oyuğu bulmak gerekir. Bir biftek bıçağı yardımıyla o noktaya bir buçuk santimlik yatay bir yarık açılır. Yarığı açmak için içine parmak sokulur. Yarığın içine de bir "trake" tüpü yerleştirilir; bu işi en iyi bir pipet veya tükenmezkalem görür.</p>

  <p>Yüzlerce hastayı kurtaracak muhteşem bir doktor olamadım; ama bu şekilde yüzlerce sözde doktor yaratan muhteşem bir hasta oldum.</p>

  <p>Siyah fraklı bir adam seyircileri yararak hızla bana doğru yaklaşıyor. Elinde bir biftek bıçağı ve tükenmezkalem var.</p>

  <p>Boğulmakla, bu insanların ölene kadar saygı duyacağı ve adınızı sayıklayıp duracağı bir efsane olursunuz. Size can verdiklerini düşünürler. Ömürleri boyunca yaptıkları en iyi iş ve ölüm döşeğindeyken varlıklarının ispatı olarak andıkları tek kişi siz alabilirsiniz.</p>

  <p>Bu yüzden saldırgan kurbanı ve dibe vurmuş zavallıyı oynayın. Profesyonel hatanın ta kendisi olun.</p>

  <p>Eğer onlara kendilerini Tanrı gibi hissettirebilirseniz, insanlar deveye hendek bile atlatırlar.</p>

  <p>Aziz Benliğimin şehit oluşu.</p>

  <p>Denny benim tabağımdakileri de kendi tabağına boşaltıp tıkınmaya devam ediyor.</p>

  <p>Şarap servisi yapan garson yanı başımda. Siyah mini elbise tam önümde duruyor. Altın saatli adam da öyle.</p>

  <p>Bir dakika içinde arkamdan bir çift kol beni saracak. Hiç tanımadığım biri bana sıkıca sarılıp göğüs kafesimin altını yumruklayacak ve kulağıma, "Bir şeyin yok" diyecek.</p>

  <p>Kulağınıza fısıldamaya devam edecek: "İyileşeceksin."</p>

  <p>Bir çift kol etrafınıza dolanacak, belki de ayaklarınızı yerden kesecek ve yabancının biri kulağınıza, "Nefes al! Nefes al, seni lanet olası!" diye fısıldayacak.</p>

  <p>Doktorun yeni doğmuş bebeği tokatladığı gibi, bir yabancı sırtınıza vuracak ve çiğnemeden yuttuğunuz koca biftek parçası ağzınızdan fırlayacak. Bir saniye sonra birlikte yere yıkılacaksınız. Siz hıçkırırken biri size her şeyin yolunda olduğunu söyleyecek. Hayatta olduğunuzu. Birinin sizi kurtardığını. Ama az kalsın ölecek olduğunuzu. Kafanızı bağrına yaslayıp sallarken, "Herkes geri çekilsin. Yer açın. Gösteri bitti” diyecek.</p>

  <p>Artık onların çocuğu oldunuz bile. Onlara aitsiniz.</p>

  <p>Dudaklarınıza su dolu bir bardak dayayacaklar ve "Sakin ol. Konuşma. Her şey geçti" diyecekler.</p>

  <p>Sessiz ol.</p>

  <p>Yıllar sonra bile bu insan sizi arayacak ve size mektuplar yollayacak. Tebrik kartları ve belki de çekler alacaksınız.</p>

  <p>Kim olursa olsun, bu kişi sizi sevecek.</p>

  <p>Kim olursa olsun, kendisiyle gurur duyacak. Kendi yakınlarınız duymasa bile bu insan sizinle gurur duyacak; çünkü siz onun kendisiyle gurur duymasını sağladınız.</p>

  <p>Bir yudum su içip öksüreceksiniz ki kahramanınız çenenizi bir mendille silebilsin.</p>

  <p>Bu yeni dostluğu pekiştirmek için her şeyi yapın. Bu evlat edinme olayını pekiştirmek için. Detaylarla süslemeyi de unutmayın, Sümüklerinizle elbiselerini kirletin ki gülümseyip sizi bağışlayabilsin, Sıkıca sarılın ve kavrayın. Gerçekten ağlayın ki gözyaşlarınızı silebilsin.</p>

  <p>Numara yaptığınız sürece ağlamanın kötü bir yanı yoktur.</p>

  <p>Hiç çekinmeyin. Çünkü bu, birinin hayatının en güzel hikâyesi olacak.</p>

  <p>En önemlisi ise, eğer berbat bir trake izi istemiyorsanız, elinde biftek bıçağı, çakı veya falçata olan birisi yanınıza gelmeden evvel nefes almaya başlamaktır.</p>

  <p>Hatırlamanız gereken başka bir detay da, ağzınızdaki ıslak yemek bulamacını dışarı püskürtürken ve bulunduğunuz yeri cansız et ve suyla kaplarken direk Denny'ye bakmanız gerektiğidir. Denny'nin ailesi, büyükanne ve büyükbabaları, teyzeleri ve dayıları ve sürüsüne bereket kuzeni, yani kendisini her türlü beladan kurtaracak bin tane akrabası var. Bu yüzden Denny beni hiçbir şekilde anlayamıyor.</p>

  <p>Denny hariç herkes, bazen restorandaki bütün insanlar ayağa kalkıp alkışlar. Bazıları mutluluktan ağlar. Mutfaktakiler dışarı fırlar. Beş dakika geçmeden, olay kulaktan kulağa yayılır. Herkes kahramana içki ısmarlar. Hepsinin gözü yaşarır.</p>

  <p>Kahramanın elini sıkarlar.</p>

  <p>Sırtını sıvazlarlar.</p>

  <p>Bu olay sizinkinden çok, onların yeniden doğuşudur; ama yıllar boyu aynı tarihte size doğum günü kartı yollarlar. Çoğalan ailenizin yeni üyesi olurlar.</p>

  <p>Ve Denny sadece kafasını sallayıp, tatlı mönüsünü görmek ister.</p>

  <p>Bunların hepsini işte bu yüzden yaparım. Bu kadar belaya bu yüzden katlanırım. Cesur bir yabancıyı vitrine çıkarmak için. Bir kişiyi daha sıkıntıdan kurtarmak için. Sadece <span style="font-style:italic;">para</span> için değil. Sadece aşırı <span style="font-style:italic;">sevgi</span> için değil.</p>

  <p>Ama bunların ikisinden de zarar gelmez.</p>

  <p>Her şey bu kadar kolaydır. Bunun güzel ya da yakışıklı olmakla bir ilgisi yoktur; en azından dışarıdan öyledir. Ama yine de kazanan siz olursunuz. Kırılgan olun ve aşağılanmaktan korkmayın. Bütün hayatınız boyunca insanlara şunu söyleyin; <span style="font-style:italic;">Üzgünüm. Üzgünüm. Üzgünüm. Üzgünüm. Üzgünüm...</span></p>
</body>
</html>
