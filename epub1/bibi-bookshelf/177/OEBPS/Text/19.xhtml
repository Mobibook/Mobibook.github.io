<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>On Dokuz</h1>

  <p>Siyah beyaz alacatavuklar, kafası yassılaşmış tavuklar Dunsboro kolonisinde sendeleyerek geziniyorlar. Burada kanatsız veya tek bacaklı tavuklar var. Burada bacaksız tavuklar var ve avludaki çamurun içinde pejmürde kanatlarıyla yüzüyorlar. Gözleri olmayan kör tavuklar. Gagaları olmayan tavuklar. Doğuştan böyleler. Sakat. Minik tavuk beyinleri daha doğmadan sarsılmış.</p>

  <p>Bilim ile sadizm arasında neredeyse görünmez bir çizgi vardır ve burada bu çizgi gözle görülür oluyor.</p>

  <p>Benim beynim ileride daha iyi durumda olacak falan diye söylemiyorum bunları. Anneme bakmanız yeterli.</p>

  <p>Dr. Paige Marshall keşke bu tavukların çırpınışlarını görebilseydi. Anlayacağından değil.</p>

  <p>Yanımda Denny var ve uzanıp pantolonunun arka cebinden küçük ilanlar sayfasından kesilip katlanmış bir gazete parçası çıkarıyor. Tahmin edersiniz ki bu yaptığı yasak. Eğer Majesteleri Vali bunu görürse Denny'yi işten çıkarır. Ama şaka maka değil, ineklerin bulunduğu ahırın önündeki avlunun orta yerinde Denny gazete parçasını bana uzatıyor.</p>

  <p>Gazete hariç, öyle gerçek görünüyoruz ki, üzerimizdeki kıyafetler bu yüzyıl içinde hiç yıkanmamış adeta.</p>

  <p>Bizden bir parçayı hatıra olarak saklamak için insanlar fotoğraf çekiyor. Tatil anıları arasına bizi de sıkıştırmak için kameralarını üzerimize tutuyorlar. Bizi ve sakat tavukları çekiyorlar. Herkes bugünün her dakikasının sonsuza dek sürmesi için uğraşıyor. Her saniyeyi saklamak için.</p>

  <p>Ahırdan nargile fokurtuları geliyor. İçeride kimler olduğu görünmüyor ama çember halinde dizilmiş, nefeslerini tutmaya çalışan bir grup insanın sessiz gerilimi hissedilebiliyor. Kızın biri öksürüyor. Ursula, sütçü kız. İçeride o kadar çok esrar dumanı var ki, ineklerden biri de öksürüyor.</p>

  <p>Şu anda kurumuş inek şeylerini yani inek tezeklerini toplamamız gerektiği halde, Denny, "Oku şunu dostum" diyor. "İşaretlediğim ilanı oku." Görmem için ilanın bulunduğu sayfayı açıyor. "Şuradaki ilan işte" diyor. Küçük bir ilan kırmızı kalemle işaretlenmiş.</p>

  <p>Sütçü kız etraftayken. Turistler çevremizdeyken Yakalanmamamıza imkân yok. Denny bu işi daha aleni yapamazdı.</p>

  <p>Elimin tersiyle Denny'nin poposunda durmaktan ısınmış olan gazeteyi itip, "Dostum, burada olmaz" diyorum ve gazeteyi geri vermeye çalışıyorum.</p>

  <p>Ben öyle yapınca Denny, "Affedersin. Seni suça ortak etmek istememiştim. İstersen ilanı sana okuyabilirim" diyor.</p>

  <p>Buraya gelen ilkokul öğrencileri için kümesi gezmek ve tavukların kuluçkaya nasıl yattığını izlemek çok önemlidir. Ama tabii, sıradan bir tavuk asla tek gözlü veya boyunsuz veya topal bir tavuktan daha eğlenceli değildir. Bu yüzden yumurcaklar yumurtaları sallarlar. Yumurtaları bütün güçleriyle sallayıp tekrar kuluçkaya bırakırlar.</p>

  <p>Yeni doğan civcivler sakat veya deli olsa kaç yazar? Eğitim uğruna olduktan sonra.</p>

  <p>Şanslı olanları ölü doğar.</p>

  <p>Eminim, Dr. Marshall’la saatlerce tartışırdık bu konuyu, merak mı zalimlik mi diye.</p>

  <p>Parçalanmasın diye inek pisliklerini dikkatlice elime alıyorum. İçi hâlâ ıslak olan pisliklerin koku salmasını da önlemiş oluyorum böylelikle. Elimden bu kadar çok inek pisliği geçerken, tırnaklarımı yememeliyim.</p>

  <p>Yanımda duran Denny okumaya başlıyor:</p>

  <p>"İyileşmekte olan bir mastürbasyoncu, geliri ve sosyal becerileri sınırlı, ev işlerinden anlıyor, yirmi üç yaşında, erkek, iyi bir ev arıyor." Sonra da bir telefon numarası okuyor. Bu onun telefon numarası.</p>

  <p>"Benimkiler, dostum. Bu onların telefon numarası” diyor Denny "Bana bir şey ima etmeye çalışıyorlar gibi geldi."</p>

  <p>Dün gece bunu yatağının üstünde bulmuş.</p>

  <p>"Benden bahsediyorlar" diyor Denny.</p>

  <p>O kısmını anladım, diyorum. Tahta kürekle gübreleri toplayıp hasır örgü bir şeyin içine dolduruyorum. Bilirsiniz işte. Sepet gibi bir şeye.</p>

  <p>Denny, seninle yaşayabilir miyim diye soruyor.</p>

  <p>"Burada Z planından bahsediyoruz" diyor Denny. "Hiç çarem kalmazsa diye soruyorum sana."</p>

  <p>Beni rahatsız etmek istemediğinden mi yoksa benimle yaşayacak kadar delirmediğinden mi diye sormuyorum.</p>

  <p>Denny'nin nefesi mısır cipsi kokuyor. Bir tarihi karakter ihlali daha. Denny böyle bela bir heriftir işte. Sütçü kız Ursula ahırdan çıkıp kafasının iyi olduğunun işareti kan çanağı gibi gözleriyle bize bakıyor.</p>

  <p>"Beğendiğin bir kız olsaydı ve hamile kalmak için seninle yatmak isteseydi, yapar mıydın?" diye soruyorum Denny'ye.</p>

  <p>Ursula eteğini yukarı çekip, sabolarıyla inek pisliklerine basmamaya çalışarak bize doğru geliyor. Yoluna çıkan kör bir tavuğu tekmeliyor. Tam tekmelediği sırada biri fotoğrafını çekiyor. Evli bir çift fotoğraf çekmek için bebeklerini kucağına almasını istiyor Ursula'dan; ama Ursula'nın gözlerini görmüş olacaklar ki bir anda vazgeçiyorlar.</p>

  <p>Denny, "Bilmiyorum'’ diyor. "Bebek, eve köpek almaya benzemez ki. Yani bebekler <span style="font-style:italic;">çok</span> uzun yaşarlar, dostum."</p>

  <p>"Peki ya hatunun derdi bebeğe bakmak filan değilse?" diye soruyorum.</p>

  <p>Denny düşünürcesine gözlerini sağa sola oynatıyor. Sonra bana bakıp, "Anlamadım" diyor. "Bebeği satmaktan mı bahsediyorsun?"</p>

  <p>"Hayır. Mesela kurban etmekten bahsediyorum" diyorum.</p>

  <p>Denny, "Dostum" diyor.</p>

  <p>"Sadece fikir yürütüyorum" diyorum. "Diyelim ki hatun henüz doğmadan bebeğin küçük cenin beynini açacak, kocaman bir iğneyle beynin içindekileri çekecek ve tedavi etmek için beyni hasarlı olan, senin de tanıdığın birinin kafasına enjekte edecek."</p>

  <p>Denny'nin ağzı bir karış açık kalıyor. "Dostum <span style="font-style:italic;">beni</span> kastetmiyorsun, değil mi?" diyor.</p>

  <p>Annemi kastediyorum.</p>

  <p>Buna sinir transplantasyonu denir. Kimileri de sinir aşısı der ve bu aşamada annemin beynini eski haline getirebilmek için uygulanabilecek tek etkili yöntem bu. Ana maddeyi temin etmede yaşanan sorunlar olmasaydı bu yöntem daha da yaygınlaşabilirdi.</p>

  <p>"Bütün bir bebek” diyor Denny.</p>

  <p>"Bir cenin" diyorum.</p>

  <p>Cenin dokusu, demişti Paige Marshall. Bunu teniyle ve dudaklarıyla söylemişti Dr. Marshall.</p>

  <p>Ursula yanımızda durup, Denny'nin elindeki gazeteyi işaret ederek "Üzerindeki tarih 1734 değilse, sıçtın. Bu, karakter ihlaline girer" diyor.</p>

  <p>Denny'nin saçları tekrar uzamaya çalışıyor; ama bazıları içe dönmüş ve kırmızı veya beyaz sivilcelerin altına sıkışmış.</p>

  <p>Ursula bir adım attıktan sonra dönüp, "Victor" diyor, "bana ihtiyacın olursa süt çalkalıyor olacağım."</p>

  <p>Sonra, diyorum. Ağır hareketlerle çekip gidiyor.</p>

  <p>Denny, "Dostum, annenle ilk çocuğunun arasında seçim yapmak gibi bir şey mi bu?" diyor.</p>

  <p>Dr. Marshall'ın bakış açısıyla çok da büyük bir sorun teşkil etmiyor bu durum. Bunu zaten her gün yapıyoruz. İhtiyarları kurtarmak için doğmamışları öldürüyoruz. Şapelin yaldız yağmuru altında gerekçelerini kulağıma fısıldarken, bir depo benzin veya bir dönüm yağmur ormanı yaktığımızda, günümüzü kotarmak adına her defasında geleceği öldürmüş olmuyor muyuz, diye sordu bana.</p>

  <p>Sosyal güvenlik kurumunun piramit şeklindeki sınıflandırma cetveli.</p>

  <p>Göğüsleri aramızda sıkışmıştı ve bunu yapıyorum çünkü annen benim için önemli, dedi. En azından üzerine düşen şu küçük vazifeyi yerine getirebilirsin.</p>

  <p><span style="font-style:italic;">"Küçük vazife</span>"yle neyi kastettiğini sormadım.</p>

  <p>"Bana kendinle ilgili şu gerçeği anlat haydi" diyor Denny.</p>

  <p>Bilmem. Yapamadım. Sikme kısmını beceremedim.</p>

  <p>"Hayır"diyor Denny. "Annenin günlüğünü okudun mu demek istemiştim."</p>

  <p>Hayır, okuyamıyorum. Çünkü kafam şu riskli bebek öldürme olayına takılmış durumda.</p>

  <p>Denny dik dik gözlerimin içine bakıyor ve "Sen Cyborg falan mısın? Annenin büyük sırrı bu mu?" diye soruyor.</p>

  <p>"Ne miyim?"</p>

  <p>"Bilirsin işte" diyor Denny, "Sınırlı yaşama süresi olan, beynine yanlış çocukluk anıları yüklendiği için kendini gerçek insan sanan ama kısa bir süre sonra ölecek olan yapay insanımsılara Cyborg denir."</p>

  <p>Bu defa da ben Denny'nin suratına dik dik bakıyorum ve "Dostum, yani annem sana benim bir çeşit <span style="font-style:italic;">robot</span> olduğumu mu söyledi?" diye soruyorum.</p>

  <p>"Günlüğünde öyle mi yazıyor?" diye soruyor Denny.</p>

  <p>Elinde fotoğraf makinesi olan iki kadın yanımıza yaklaşıp, "Lütfen bir fotoğrafımızı çeker misiniz?" diye soruyor.</p>

  <p>"Gülümseyin" diyorum ve inek ahırının önünde duran kadınların gülümseyen bir fotoğrafını çekiyorum. Kadınlar neredeyse kaçıp giden başka bir fani anıyla birlikte uzaklaşıyorlar. Biriktirilecek taşlaşmış bir an daha.</p>

  <p>"Hayır, günlüğü okumadım" diyorum. "Paige Marshall'ı da sikmedim. Şu konu hakkında karar verene kadar hiçbir bok yiyemem"</p>

  <p>"Tamam, tamam" diyor Denny. "Öyleyse sen gerçek bir hayatın olduğuna inandırılmak üzere kimyasallar ve elektrikle harekete geçirilen ve bir kapta duran beyinsin öyle mi?"</p>

  <p>"Hayır" diyorum. "Ben kesinlikle beyin filan değilim. Bu öyle bir şey değil."</p>

  <p>"Tamam" diyor Denny. "Belki de sen sanal bir gerçeklik içinde diğer programlarla etkileşen yapay zekâ sahibi bir bilgisayar programısındır."</p>

  <p>"Peki bu durumda sen ne oluyorsun?" diye soruyorum.</p>

  <p>"Ben de herhangi bir bilgisayar oluyorum" diyor Denny Sonra da, "Ne demek istediğini anladım dostum. Tamam, ben para üstünü bile hesaplayamayan bir adamım" diyor.</p>

  <p>Denny gözlerini kısıp kafasını geriye yatırıyor ve tek kaşını kaldırarak bana bakıyor. "Son tahminim şöyle" diyor.</p>

  <p>"Tamam, anladığım kadarıyla, sen bir deney konususun ve bildiğini sandığın dünya, hayatındaki insanların aslında rollerini oynayan aktörlerden ibaret olduğu yapay bir tasarım ve hava olayları sadece özel efektlerden ibaret ve gökyüzü maviye boyanmış ve etrafında gördüğün yerler de film seti. Doğru mu?" diyor Denny.</p>

  <p>"Ha?" diyorum sadece.</p>

  <p>“Ben de acayip iyi rol yapan ve doğuştan yetenekli bir aktörüm" diyor Denny. "Ve senin aptal, mastürbasyon bağımlısı zavallı en yakın arkadaşını oynuyorum."</p>

  <p>Dişlerimi gıcırdatırken biri fotoğrafımı çekiyor.</p>

  <p>Denny ye bakıp. "Dostum sen rol falan yapmıyorsun" diyorum.</p>

  <p>Dirseğimin dibinde turistin biri bana bakıp sırıtıyor. "Hey Victor" diyor. “Demek burada çalışıyorsun."</p>

  <p>Adamın beni nereden tanıdığı konusunda en ufak bir fikrim yok.</p>

  <p>Tıp fakültesinden. Yüksekokuldan. Başka bir işten. Ya da belki bizim gruptan başka bir seks manyağıdır. Çok komik. Sekskolik gibi görünmüyor; ama zaten hiç kimse öyle görünmez.</p>

  <p>“Hey Maude" diyor ve yanındaki kadını dürtüyor. "Bu sana sözünü edip durduğum herif. Ben bu herifin hayatını kurtarmıştım."</p>

  <p>Kadın, "Ah, aman Tanrım. Demek doğruymuş" diyor. Omuzlarını kaldırıp gözlerini deviriyor "Reggie bu konuda daima böbürlenip duruyor. Ben de abarttığını düşünüyordum" diyor.</p>

  <p>"Yaa" diyorum. "Doğru. Bizim Reg hayatımı kurtardı."</p>

  <p>Denny, "Kurtarmayan kaldı mı ki?" diyor.</p>

  <p>Reggie, "Bugünlerde idare edebiliyor musun? Elimden geldiği kadar çok para yollamaya çalıştım. Şu ağrıyan yirmilik dişini çektirmeye yetti mi?" diye soruyor.</p>

  <p>Denny, "Ah, gözyaşlarımı tutamayacağım” diyor.</p>

  <p>Boka bulanmış, kanatsız ve kafasının yarısı olmayan kör bir tavuk çizmelerime takılıyor. Okşamak için eğildiğimde hayvancağızın tüylerinin altında titrediğini hissediyorum. Gıdaklamakla ötmek arası bir ses çıkarıyor; ama duyulan neredeyse kedi mırlaması gibi bir şey.</p>

  <p>Şu anda kendimi hissettiğimden daha zavallı bir şey görmek iyi geliyor.</p>

  <p>Sonra da tırnağımı ağzıma götürmüş olduğumu fark ediyorum. İnek pisliği Tavuk boku.</p>

  <p>Ayrıca bakınız: Histoplasmosis.</p>

  <p>Ayrıca bakınız: Tenya.</p>

  <p>"Evet, para. Teşekkürler dostum" diyerek tükürüyorum. Sonra bir kere daha tükürüyorum. Reggie resmimi çekerken fotoğraf makinesinin klik sesi duyuluyor. İnsanların sonsuza dek yaşatmak zorunda hissettikleri aptalca bir an daha.</p>

  <p>Denny elindeki gazeteye bakıyor ve "Ee dostum? Annenin evine yerleşip seninle kalabilir miyim? Evet mi, hayır mı?" diye soruyor.</p>
</body>
</html>
