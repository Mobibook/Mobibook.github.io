<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Altı</h1>

  <p>Gümüş turta kalıbındaki biradan yansıyan yarımay bize bakıyor. Denny'yle birlikte birilerinin arka bahçesinde dizlerimizin üzerine çökmüş oturuyoruz; Denny başparmağıyla salyangoz ve sümüklüböcekleri fiskeliyor. Sonra ağzına kadar dolu turta kalıbını kaldırıyor ve biranın üzerinde yansıyan suratıyla gerçek yüzünü gittikçe daha da birbirine yaklaştırıyor, ta ki sahte dudakları gerçek dudaklarıyla birleşene dek.</p>

  <p>Biranın yarısını içiyor ve "Avrupa’da birayı böyle içiyorlar, dostum" diyor.</p>

  <p>Sümüklüböcek tuzaklarından mı?</p>

  <p>"Hayır, dostum" diyor Denny. Turta kalıbını bana uzatırken, "Köpüğü kaçmış ve ılık” diyor.</p>

  <p>Kendi yansımamı öperek içiyorum; ay omuzlarımın üzerinden beni izliyor.</p>

  <p>Tekerleklerinin alt kısmı üstüne göre dışa meyilli duran bir bebek arabası bizi kaldırımda bekliyor. Bebek arabasının altı bel vermiş; içinde de pembe bebek battaniyesine sarılı, Denny'nin de benim de taşıyamayacağımız kadar büyük kumtaşı kayası var. Battaniyenin üst köşesine pembe plastikten bir bebek kafası yerleştirilmiş.</p>

  <p>"Şu, kilisede seks yapma konusuna dönelim" diyor Denny. "Bana öyle bir şey yapmadığını söyle."</p>

  <p>Yapmadım değil yapamadım.</p>

  <p>Sokamadım, geçiremedim, delemedim, koyamadım. Örtmece olmayan tüm o terimler.</p>

  <p>Denny'yle ben bebeği gece gezmesine çıkaran iki sıradan herifiz. Bahçelerin içine kurulmuş büyük evlerle dolu bu nezih semtte iki temiz ve genç adamız. Akıllı ev dedikleri otomatik, klimalı, güvenlik aldatmacalı evler bunlar.</p>

  <p>Ve Denny’yle ben bir tümör kadar safız.</p>

  <p>Psilosibinli kafa yapan mantarlar kadar zararsızız.</p>

  <p>Burası öyle zengin bir semt ki sümüklüböcekler için dışarıda bıraktıkları biralar bile Almanya veya Meksika’dan ithal. Yan evin bahçesine geçmek üzere çitin üzerinden atlıyoruz ve bir sonraki tur için bitkilerin altına burnumuzu sokuyoruz.</p>

  <p>Yaprakların ve çalıların altına bakmak için kafamı daldırırken "Dostum” diyorum "Sen benim iyi kalpli bir insan olduğumu düşünmüyorsun, değil mi?"</p>

  <p>Denny "Tabii ki hayır dostum" diyor.</p>

  <p>Birkaç blok ve onca arka bahçe birasından sonra Denny’nin dürüst davrandığını biliyorum. "Benim aslında duygusallığını gizleyen biri ve mükemmel aşkın İsavari temsilcisi olduğumu düşünmüyorsun, değil mi?” diye soruyorum.</p>

  <p>"İlgin yok. dostum" diyor Denny. "Sen götün tekisin."</p>

  <p>"Teşekkürler. Sadece merak ettim de" diyorum.</p>

  <p>Denny sadece bacaklarını kullanarak ağır çekimde ayağa kalkıyor ve ellerinin arasındaki turta kabında gece semasının farklı bir yansıması var. Denny, "Tam isabet dostum" diyor.</p>

  <p>Ona kilisede olanları anlatıyorum. Kendimden çok, Tanrı hayal kırıklığına uğrattı beni. Beni bir yıldırımla duvara çivilemeliydi. Yani Tanrı Tanrı'dır. Ben götün tekiyim. Paige Marshall'ın giysilerini bile çıkarmadım. Stetoskopu bile boynundaydı ve göğüslerinin arasında sallanıp duruyordu; onu mihraba dayadım. Üzerindeki önlüğü bile çıkarmadım.</p>

  <p>Stetoskop kendi göğsüne dayalıydı ve "Çabuk ol" dedi. "Kalbimin atışlarıyla senkronize olmanı istiyorum" dedi.</p>

  <p>Kadınların boşalmamak için boktan şeyler düşünmek zorunda olmaması hiç de adil değil.</p>

  <p>Ama ben yapamadım. Şu İsa meselesi ereksiyonumun içine ediyordu.</p>

  <p>Denny bana birayı uzatıyor, içiyorum. Denny ölü bir sümüklüböceği tükürüyor ve "Dişlerini aralamadan içsen iyi edersin, dostum" diyor.</p>

  <p>Bir kilisede, hem de mihrapta yere uzanmışken, hem de elbiseleri üzerinde değilken, Paige Marshall’ın, Dr. Paige Marshall'ın becerdiğim götlerden herhangi biri olmasını istemedim.</p>

  <p>Çünkü hiçbir şey hayal ettiğin kadar mükemmel değildir.</p>

  <p>Çünkü hiçbir şey fantezilerin kadar heyecan verici değildir.</p>

  <p>Nefes al. Sonra ver.</p>

  <p>Denny, "Dostum" diyor. "Güya yatmadan önce sadece bir tek atacaktık. Hadi şu kayayı alalım ve eve gidelim."</p>

  <p>Bir blok daha ilerleyelim, tamam mı, diyorum. Arka bahçelerde bir tur daha atalım. Geçirdiğim günü unutacak kadar içmedim henüz.</p>

  <p>Burası çok iyi bir semt. Yandaki bahçeye geçmek için çitin üzerinden atlıyorum ve gül tarhının üzerine kafa üstü çakılıyorum. Bir yerlerde bir köpek havlıyor.</p>

  <p>Mihrabın üzerinde durduğumuz süre boyunca ben benimkini kaldırmaya çalıştım; cilalı ve açık renk tahtadan yapılma haç da bize bakıp durdu. Acı çeken adam yoktu. Dikenli taç yoktu. Daireler çizen sinekler ve ter yoktu. Koku yoktu. Kan ve ıstırap yoktu; en azından bu kilisede. Kan yağmuru da yoktu. Çekirge musibeti de.</p>

  <p>Bu süre zarfında, Paige kulaklarına takılı olan stetoskopla kendi kalbini dinledi.</p>

  <p>Tavandaki meleklerin üstü boyanmıştı. Renkli camdan süzülen kalın, altınrengi ışıkta toz zerrecikleri yüzüyordu. Kalın ve kesif bir aydınlık olarak süzülüyor, ılık ve ağır bir şekilde üzerimize akıyordu.</p>

  <p>Lütfen dikkat. Dr. Freud lütfen beyaz renkli özel telefona bakınız.</p>

  <p>Semboller dünyası, gerçek dünya değil.</p>

  <p>Denny, güllerin arasına gömülmüş olan bana, dikenler yüzünden orası burası kanayan ve elbiseleri parçalanmış halime bakıyor ve "Tamam, çok ciddiyim" diyor. "Bu kesinlikle son çağrı.”</p>

  <p>Güllerin kokusu, St Anthony'sde nefsine hâkim olamayışın kokusu gibi.</p>

  <p>Köpek, evin arka kapısından bahçeye çıkmak için havlıyor ve kapıyı tırmalıyor. Mutfakta bir ışık yanıyor ve pencerede biri beliriyor. Sonra da arka verandanın ışığı yanıyor ve ışığın yanmasıyla güllerin arasından kıçımı kaldırıp sokağa fırlamam bir oluyor.</p>

  <p>Kaldırımda karşı yönden, birbirine sarılmış bir çift geliyor. Kadın adamın ceketinin yakasına yanağını sürtüyor; adam da kadını alnından öpüyor.</p>

  <p>Denny bebek arabasını öyle hızlı itiyor ki, ön tekerlekler kaldırımdaki bir çukura takılıyor ve plastik bebek kafası fırlıyor. Donuk gözleri açılan pembe kafa zıplayarak mutlu çiftin yanından geçip ızgaraya takılıyor.</p>

  <p>Denny bana, "Dostum lütfen şunu alıp bana getirir misin?” diyor.</p>

  <p>Üzerimde lime lime, kandan yapış yapış olmuş giysilerim ve yüzüme batmış dikenlerle hızlıca çiftin yanından geçip yapraklar ve çöpler arasında duran kafayı alıyorum.</p>

  <p>Adam kuyruğuna basılmış köpek gibi geriye sıçrıyor.</p>

  <p>Ve kadın, "Victor? Victor Mancini. Aman Tanrım!" diyor.</p>

  <p>Hayatımı kurtarmış olmalı; çünkü lanet olası kadını hiç tanımıyorum.</p>

  <p>Şapelde ben vazgeçtikten sonra, giysilerimizin düğmelerini iliklerken Paige'e, "Cenin dokusunu unut. Küskün güçlü kadınları unut" dedim. "Seni sikmeyeceğim; neden biliyor musun?" diye sordum.</p>

  <p>Pantolonumun düğmelerini iliklerken ona, "Senden hoşlanmayı yeğliyor olabilirim" dedim.</p>

  <p>Ellerini başının arkasına götürüp siyah saçlarını yine beyin şeklinde toplarken Paige, "Seks ve aşk birbirini dışlamaz ille de" dedi.</p>

  <p>Ben de güldüm. Kravatımı bağlarken ona evet dedim. Evet, dışlar.</p>

  <p>Denny'yle 700 Numaralı bloka geliyoruz; tabelada Birch Caddesi yazıyor. Bebek arabasını iten Denny’ye, "Yanlış yoldayız, dostum" diyorum. Arkamızı işaret ederek, "Annemin evi geride kaldı" diyorum.</p>

  <p>Denny arabayı iterken, arabanın yere sürtünen altından homurtuya benzer bir ses çıkıyor. İki blok gerimizde kalan mutlu çift, ağzı beş karış açık vaziyette hâlâ bize bakıyor.</p>

  <p>Denny'nin yanı sıra hızlı adımlarla yürüyorum ve pembe bebek kafasını bir elimden öbürüne atıp duruyorum. "Dostum, geri dönelim" diyorum.</p>

  <p>Denny "Önce sekiz yüzüncü bloku görmemiz lazım" diyor.</p>

  <p>Ne var orada?</p>

  <p>"Hiçbir şey olmaması gerekiyor" diyor Denny. "Oranın sahibi Don amcamdı."</p>

  <p>Evler sona eriyor, bir sonraki blokta evler tekrar başlıyor ama aradaki sekiz yüzüncü blok bomboş. Arazide sadece yaşlı elma ağaçlarıyla, bunların dibinde bitmiş otlar var. Ağaçların kabukları çatlak çatlak ve karanlığın içine doğru bükülüyorlar. Her dalı yüzlerce dikenle dolu fundaların, böğürtlen dallarının ve çalıların ortasındaki bir bölüm bomboş.</p>

  <p>Köşede, beyaza boyanmış kontrplaktan büyük bir tabela var.</p>

  <p>Tabelanın üst kısmında, karşılıklı olarak inşa edilmiş kırmızı tuğladan evler ve saksılı pencerelerden el sallayan insanlar resmedilmiş. Evlerin altına siyah harflerle "Menningtown Kasaba Evleri Çok Yakında Burada" yazılmış. Tabelanın durduğu kaldırım, damlayan boya lekeleri yüzünden pütür pütür olmuş. Tabelanın üst köşesi kıvrılmış; resimdeki tuğladan evler çatlamış ve güneşten solduğu için evlerin rengi pembeleşmiş.</p>

  <p>Denny bebek arabasının içindeki kayayı yüklenip kaldırımın yanındaki uzun otların arasına bırakıyor. Pembe battaniyeyi silkeleyip iki ucunu bana uzatıyor. Birlikte katlıyoruz ve Denny, "Örnek insan modelinin tersi olsaydı, bu kesinlikle Don amcam olurdu" diyor.</p>

  <p>Sonra da battaniyeyi arabanın içine fırlatıp, arabayı eve doğru itmeye başlıyor.</p>

  <p>Arkasından sesleniyorum: "Dostum, bu kayayı istemiyor musun?"</p>

  <p>Denny, "Sarhoşken araba kullananlara karşı olan annelerin, yaşlı Don Menning’in öldüğünü duyduklarında, bir zil takıp oynamadıkları kaldı" diyor.</p>

  <p>Rüzgâr otları bir o yana bir bu yana yatırıyor. Burada, bitkilerden başka yaşayan hiçbir şey yok ve blokun karanlık merkezinin öte yanındaki evlerin veranda ışıkları seçiliyor. Arada sadece yaşlı elma ağaçlarının siyah, zikzaklı siluetleri var.</p>

  <p>"Burası bir park mı yani?" diye soruyorum.</p>

  <p>Denny, "Yok, değil" diyor. Yürümeye devam ederken, "Burası benim" diyor.</p>

  <p>Elimdeki bebek kafasını ona fırlatıyorum ve "Ciddi misin?" diye soruyorum.</p>

  <p>"Benimkiler birkaç gün önce aradığından beri öyle" diyor ve kafayı yakalayıp bebek arabasının içine atıyor. Sokak lambalarının altından, insanların ışıkları sönmüş evlerinin yanından yürümeye devam ediyoruz.</p>

  <p>Tokalı pabuçlarım parlıyor: ellerim ceplerimde, "Dostum” diyorum. "Sen gerçekten benim İsa gibi biri olduğumu düşünmüyorsun değil mi?" diye soruyorum.</p>

  <p>"Lütfen hayır de" diye ekliyorum.</p>

  <p>Yürümeye devam ediyoruz.</p>

  <p>Boş bebek arabasını iten Denny, "Kendinle yüzleş, dostum Tanrı'nın huzurunda az kalsın seks yapıyordun. Rezillik merdivenlerini hızla tırmanıyorsun" diyor.</p>

  <p>Yürüyoruz ve bira etkisini yitirmeye başlıyor ve gece havasının bu denli soğuk olması beni şaşırtıyor.</p>

  <p>"Lütfen, dostum. Bana gerçeği söyle" diyorum.</p>

  <p>Ben iyi, nazik, saygılı veya ota boka sevinen salaklardan biri değilim.</p>

  <p>Ben düşüncesiz, beyinsiz biriyim ve zavallının tekiyim, dostum. Ve bununla yaşayabilirim. Ben buyum. Surat siken can yakan, köpek beceren, lanet olası, çaresiz bir seks bağımlısı götüm ve böyle olduğumu asla unutmamalıyım.</p>

  <p>"Ruhsuz götün teki olduğumu tekrar söyle" diyorum.</p>
</body>
</html>
