<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Sekiz</h1>

  <p>Cepleri kızarmış hindiyle dolu olan Eva koridorda beni takip ediyor. Ayakkabılarının içinde Salisbury usulü biftek var; çiğnenmiş. Tozlu ve buruşuk bir kadife gibi görünen teni, ağzına kadar inen yüzlerce kırışıkla kaplı. Tekerlekli sandalyesiyle beni takip ederken, "Hey sen! Kaçma benden" diyor.</p>

  <p>Damar topaklarından geçilmeyen elleriyle sandalyesinin tekerleklerini çeviriyor. Kamburu çıkmış; şişen dalağı yüzünden de hamileymiş gibi görünüyor. Koridorda beni takip ederken, "Beni incittin" diyor.</p>

  <p>"Bunun aksini iddia edemezsin" diyor.</p>

  <p>Üzerinde yediği yemeklerin renginde bir mama önlüğü var ve "Sen beni kırdın ve bunu. Anneye anlatacağım” diyor.</p>

  <p>Annem kaldığı bu bakımevinde bir bileklik takmak zorunda. Mücevher falan değil; asla çıkaramayacağı şekilde sıcak kaynak yapılmış, plastikten bir bileklik. Ne kesmek mümkün ne de sigarayla yakarak çıkarmak. İnsanlar dışarı çıkabilmek için her türlü yolu denemişler.</p>

  <p>Kolunuzda bu bileklikle koridorda yürürken kapıların kilitlendiğini duyabiliyorsunuz. Plastiğin içine yerleştirilen manyetik bir bant veya benzeri bir şey, sinyal yolluyor. Siz adımınızı atamadan bütün asansörlerin kapıları kapanıyor. Dört adım kadar yaklaşırsanız hemen hemen bütün kapıları kilitliyor bu sinyal, izin verilen kattan başka kata geçemiyorsunuz. Sokağa çıkamıyorsunuz. Bahçeye, dinlenme salonuna, ibadet odasına veya yemekhaneye gidebiliyorsunuz ama bunun dışında hiçbir yere gitmenize izin verilmiyor.</p>

  <p>Bir şekilde dış kapıya ulaşmayı başarsanız bile, bileklik alarmları çalıştırıyor.</p>

  <p>Burası St. Anthony's. Halılar, perdeler, yataklar, hemen hemen her şey yanmaz kumaştan yapılmış. Ayrıca leke de tutmuyor. Nerede ne tür pislik yaparsanız yapın hemen siliveriyorlar. Burası bir bakımevi. Size bunları anlatırken kendimi kötü hissediyorum. Çünkü sürprizi berbat ediyorum. Bunların hepsini zaten kendiniz göreceksiniz çok yakında. Tabii eğer o kadar uzun yaşarsanız.</p>

  <p>Ya da uzun yaşamaktan vazgeçip vaktinden önce kafayı sıyırırsanız.</p>

  <p>Annem de, Eva da hatta siz bile; yani herkes bileklik takmak zorunda.</p>

  <p>Burası bir tımarhane değil. Kapıdan içeri adım attığınız anda burnunuza çiş kokusu çarpmıyor. Ayda üç bin papel ödeyince böyle bir şey olmuyor. Bir asır önce burası bir manastırmış ve rahibeler çok güzel bir gül bahçesi yapmışlar. Güzel, duvarlarla çevrili ve kaçmak imkânsız.</p>

  <p>Her köşede bir güvenlik kamerası var.</p>

  <p>Ön kapıdan girer girmez, buranın yerlileri yavaş ve ürkütücü şekilde üzerinize doğru gelmeye başlıyor. Bir ziyaretçinin içeri girdiğini gören bütün tekerlekli sandalyeler ve elinde bastonu veya koltuk değneği olan insanlar ziyaretçiye doğru sürünüyor.</p>

  <p>Uzun boylu ve insana dik dik bakan Bayan Novak teşhircilerden.</p>

  <p>Annemin yan odasında kalan kadın bir sincap.</p>

  <p>Teşhirciler, fırsat buldukları her an giysilerini çıkaranlardır. Hemşireler bu hastalara gömlek ve pantolon gibi görünen ama aslında tek parça olan bir tulum giydirirler. Gömlek ve pantolon bel kısmından birbirine dikilmiştir. Gömleklerin düğmeleri, pantolonların da fermuarları göstermeliktir. Tulumu giymek veya çıkarmak için, arkadaki uzun fermuarı açmak gerekir. Buradaki hastalar sınırlı hareket olanağına sahip yaşlı insanlar oldukları için, bu giysiyi üzerine geçiren kişi saldırgan bir teşhirci olsa bile üç kere kapana kısılmış demektir. Tulumunun, bilekliğinin ve bakımevinin içinde.</p>

  <p>Sincaplar yemeğini çiğneyen ama sonra ne yapması gerektiğini unutan hastalardır. Yemeği nasıl yutacaklarını unuturlar. Yutmak yerine, çiğnedikleri lokmaları elbiselerinin ceplerine tükürürler. Ya da çantalarının içine. Sandığınız kadar şirin bir şey değil, inanın.</p>

  <p>Bayan Novak annemin oda arkadaşı. Eva ise bir sincap.</p>

  <p>St. Anthony's'in birinci katı, isimlerini unutan, ortalıkta çırılçıplak koşturan ve lokmalarını ceplerine dolduran ama bunların dışında fazla zararlı olmayan insanlara ayrılmış. Bu katta, kullandıkları uyuşturucular yüzünden beyni pelteleşen ve travma geçiren gençler de var. Yürüyüp konuşabiliyorlar ama konuştukları şeyler rasgele seçilmiş sözlerden, laf salatasından ibaret.</p>

  <p>"Önemsiz insanlar yol küçük günbatımı şarkı söylemek iple mor peçe gitti," İşte bu türden şeyler söylüyorlar.</p>

  <p>İkinci kat yatalak hastalara ayrılmış. Üçüncü kattakiler ise ölümü bekleyenler.</p>

  <p>Annem şimdilik birinci katta; ama hiç kimse ilelebet o katta kalmıyor.</p>

  <p>Millet yaşlanan anasını babasını kamu kuruluşlarına bırakıp kimliğini de açıklamadan toz oluyor; Eva'nın buraya gelişi de böyle olmuş. Burada kim olduğu veya nerede bulunduğu hakkında hiçbir fikri olmayan bir sürü Dorothy ve Erma var. İnsanlar, terk ettiği kişileri nasıl olsa şehir veya eyalet yetkilileri toplar diye düşünüyor. Belediyenin çöpleri topladığı gibi.</p>

  <p>Kurtulmak için plakalarını söküp bıraktığınızda, belediyenin gelip arabanızı çekmesi gibi.</p>

  <p>Buraya "nine çöplüğü" deniyor; inanın şaka yapmıyorum. St. Anthony's Bakımevi belirli sayıda terk edilmiş nineyi, uyuşturucudan kafayı sıyırmış sokak çocuğunu ve intihara meyilli çöpçü kadını almak zorunda. Burada <span style="font-style:italic;">çöpçü kadınlara</span> çöpçü kadın, sokak kadınlarına da <span style="font-style:italic;">yosmacık</span> gibi şeyler denmiyor. Anladığım kadarıyla, birileri buraya yaklaşınca arabayı yavaşlatmış, Eva'yı arabadan atmış ve bir damla gözyaşı bile dökmemiş. Eve alıp da eğitemedikleri hayvanları atan insanlar gibi tıpkı.</p>

  <p>Eva hâlâ peşimdeyken, annemin odasına varıyorum; ama o yok. Annemin yatıyor olması gereken yatakta, çişten ıslanmış koca bir çukur var. Sanırım annemi duşa götürmüşler. Böyle durumlarda hastaları koridorun sonundaki büyük, fayanslı odaya götürüp hortumla yıkıyorlar.</p>

  <p>Burada, St. Anthony's'de, her Cuma gecesi <span style="font-style:italic;">Pijama Oyunu</span> isimli filmi gösteriyorlar ve her seferinde tüm hastalar filmi ilk kez görecekmiş gibi televizyonun başına üşüşüyor.</p>

  <p>Tombala var, el işi var, ziyaretçilerle birlikte gelen evcil hayvanlar var.</p>

  <p>Dr. Paige Marshall var. Her nereye kaybolduysa.</p>

  <p>Sigara içerken kendilerini yakmasınlar diye boyunlarından ayak bileklerine kadar uzanan yanmaz kumaştan önlükleri var buradakilerin. Duvarlarda Norman Rockwell posterleri var. Saçlarını yapmak için haftada iki kez kuaför geliyor. Ama bu ayrıca ücrete tabi. İdrar tutamama hali de ücrete dahil değil. Kuru temizleme ekstra. İdrar tahlili ekstra. Mide tüpleri de öyle.</p>

  <p>Her gün bağcık bağlama, düğme ilikleme, kapak kapama gibi konularda dersler veriliyor. Kopça tutturma gibi konularda. Birileri çıtçıtlamayı gösteriyor, Başka biri fermuarınızı nasıl kapatacağınızı öğretiyor. Her sabah size isminizi söylüyorlar. Altmış yıldır tanışan ön sayfaya alalım insanlar tekrar birbirine tanıştırılıyor. Her sabah.</p>

  <p>Burada artık fermuarını bile çekemez hale gelmiş doktorlar, avukatlar, büyük sanayiciler var. Eğitim vermekten ziyade hasar kontrolü yapılıyor bu insanlara. Yanmakta olan bir binayı boyamayı da deneyebilirsiniz.</p>

  <p>St. Anthony's'de her Salı Salisbury usulü biftek çıkıyor. Çarşambaları mantarlı tavuk. Perşembe, spagetti. Cuma, kızarmış balık. Cumartesi, mısır ununa bulanarak kızartılmış et. Pazar, hindi rostosu.</p>

  <p>Zaman öldürürken vaktin geçmesi için bin parçalık yapbozlar var. Burada, üstünde en azından bir düzine insanın can vermediği bir tek çarşaf bile yok.</p>

  <p>Eva tekerlekli sandalyesini annemin kapısının önüne çekmiş, orada duruyor. Birisinin, yattığı mezardan az önce çıkarıp sargılarını açtığı ve kafasına toz yumağı gibi cılız saçlar yerleştirdiği bir mumya kadar solgun görünüyor. Kıvırcık mavi kafası, küçük daireler çizerek sallanıp duruyor.</p>

  <p>Ona her baktığımda, "Yaklaşma sakın" diyor Eva. "Dr. Marshall beni incitmene izin vermeyecek."</p>

  <p>Hemşire geri gelene kadar annemin yatağının kenarına ilişip bekliyorum.</p>

  <p>Annemin, saat başı farklı bir kuş sesiyle öten bir saati var. Sesler önceden kaydedilmiş. Saat bir olunca Amerikan ardıçkuşu ötüyor. Altıda sarıasma.</p>

  <p>Öğlen ispinoz.</p>

  <p>Baştankara ötünce saat sekiz demektir. Sıracıkuşu saat on bir.</p>

  <p>Sanırım anladınız.</p>

  <p>Sorun şu ki, kuşlarla saatleri örtüştürmek bazen karışıklık yaratabiliyor. Özellikle de dışarıdaysanız. Saatçi başından kuşçu başına terfi ediyorsunuz. Beyaz boyunlu serçenin sevimli ötüşünü her duyuşunuzda, "Saat ne zaman on oldu yahu?" diye düşünüyorsunuz.</p>

  <p>Eva tekerlekli sandalyesinin bir kısmını annemin odasına sokuyor. "Sen beni incittin" diyor. “Ve ben hiçbir zaman Anneye bundan bahsetmedim."</p>

  <p>Ah şu yaşlılar. Şu insan enkazları.</p>

  <p>Saat tepeli baştankara buçuk olmuş bile. Otobüse yetişmem ve karga ötmeye başlamadan işte olmam gerekiyor.</p>

  <p>Eva benim kendisini bir asır önce dolandıran ağabeyi olduğumu sanıyor. Memeleri ve kulakları korkunç derecede büyük ve sarkık olan, annemin oda arkadaşı Bayan Novak ise benim, pamuk çırçırı, dolmakalem veya benzeri bir şeyin patenti için kendisini dolandıran, üçkâğıtçı iş ortağı olduğumu.</p>

  <p>Buradaki bütün kadınlar için farklı bir anlamım var benim.</p>

  <p>"Sen beni kırdın" diyor Eva ve biraz daha yaklaşıyor. "Ve bunu hiç unutmadım ben."</p>

  <p>Her ziyaretimde çalı kaşlı, kuru üzüm kılıklı yaşlı bir kadın bana koridorun ucundan, "Eichmann” diye sesleniyor. Çişini bornozunun altından sarkan şeffaf plastik bir torbaya yapan bir diğeri, beni onu çalmakla suçlayarak köpeğini geri istiyor. Tekerlekli sandalyesinde, pembe süveteri içinde bir çuval patates gibi oturan şu diğer yaşlı kadının yanından ne zaman geçsem bana yılan gibi tıslıyor. "Seni gördüm" diyor ve tek gözüyle şüpheli bir bakış fırlatıyor "Yangının çıktığı gece seni onlarla birlikte gördüm."</p>

  <p>Kazanma şansım yok. Muhtemelen Eva’nın hayatına giren bütün erkekler bir şekilde onun ağabeyi olmuş. Bilerek ya da bilmeyerek, Eva bütün hayatını erkeklerin kendisini kullanmasını bekleyerek ve umarak geçirmiş. Teni bir mumya gibi buruş buruş olduğu halde Eva hâlâ sekiz yaşında. Orada takılıp kalmış. Tüm ekibi sıfırı tüketmiş Dunsboro kolonisindekiler gibi St. Anthony's’dekiler de geçmişlerine tutsak olmuşlar.</p>

  <p>Ben istisna değilim; sizin de istisna olduğunuzu sanmıyorum.</p>

  <p>Denny'nin boyunduruğa tutsak olması gibi, Eva da kendi gelişimine tutsak olmuş.</p>

  <p>"Sen" diyor Eva ve titreyen parmağını bana doğru uzatıyor. "Sen benim hislerimle oynadın."</p>

  <p>Ah şu bunak yaşlılar.</p>

  <p>"Bunun sadece bize ait bir oyun olduğunu söylemiştin" derken kafasını sallıyor ve sesi titriyor, "Bu bizim gizli oyunumuzdu; ama sonra sen kocaoğlanı içime soktun." Kemikli ve bükülmüş parmağı aletimi işaret ediyor.</p>

  <p>Cidden, lafı bile benim kocaoğlanın bağırarak odadan kaçmak istemesine sebep oluyor.</p>

  <p>Sorun şu ki St. Anthony's'de nereye gidersem gideyim hep aynı şey oluyor. Başka bir yaşlı iskelet benim kendisinden beş yüz dolar ödünç aldığımı sanıyor. Başka bir çöpçü kadın benim şeytan olduğumu düşünüyor.</p>

  <p>"Ve sen benim canımı yaktın" diyor Eva.</p>

  <p>Buraya gelmemek ve tarihteki bütün suçların sorumluluğunu üstlenmemek elde değil. Buradaki bütün yaşlı ve dişsiz suratlara bağırmak istiyorsunuz. Evet, o Lindbergh bebesini ben kaçırdım.</p>

  <p>Şu <span style="font-style:italic;">Titanik</span> olayı var ya, onu da ben yaptım.</p>

  <p>Kennedy suikastı, ah, evet o da bendim.</p>

  <p>Büyük İkinci Dünya Savaşı görevi, atom bombası düzeneği. Bilin bakalım kim yaptı? Tabii ki ben.</p>

  <p>AIDS virüsü? Kusura bakmayın. Yine ben.</p>

  <p>Eva gibi bir dertle başa çıkmanın yolu, onun dikkatini başka yere çekmektir. Öğle yemeğinden, havadan sudan ve saçının ne kadar güzel göründüğünden bahsederek dikkatini dağıtmaktır. Zaten dikkatini bir şeye bir dakikadan fazla veremediği için, onu rahatlıkla daha hoş bir konu başlığına yönlendirebilirsiniz.</p>

  <p>Eva'nın hayata karşı beslediği bu husumetle başa çıkmak için erkeklerin ne tür şeyler yaptığını tahmin edebilirsiniz. Sadece ilgisini başka yöne çek. Anı yaşa. Yüzleşmekten uzak dur. Kaç.</p>

  <p>Bizler de kendi hayatlarımızda böyle yapmıyor muyuz? Televizyon izle. Ot iç. İlaç yut. Dikkatini başka şeylere kaydır. Otuz bir çek. İnkâr et.</p>

  <p>Bütün vücuduyla öne doğru eğilip havada titreyen incecik parmağını bana doğru uzatıyor.</p>

  <p>Dolandır.</p>

  <p>Bayan Ölüm olmak üzere çoktan sıraya girmiş bile.</p>

  <p>"Evet, Eva" diyorum. "Seni becerdim." Ve esniyorum. "Yaa! Her fırsatta içine girip deliler gibi boşaldım."</p>

  <p>Buna psikodrama diyorlar. Ama siz buna nineleri çöpe atmanın başka bir türü de diyebilirsiniz.</p>

  <p>Bükük parmağı titremeyi kesiyor ve Eva tekerlekli sandalyesine yaslanıyor. "Demek sonunda itiraf ettin" diyor.</p>

  <p>"Lanet olsun, evet" diyorum. "Sen benim için kocaman bir götten başka bir şey değilsin, sevgili kız kardeşim."</p>

  <p>Yerdeki belirsiz bir noktaya bakıyor ve "Bunca yıl sonra itiraf etti" diyor.</p>

  <p>Bu rol yaparak terapidir; sadece, Eva bunun gerçek olmadığının farkında değil.</p>

  <p>Kafası hâlâ havada küçük daireler çizerken gözlerini tekrar bana dikiyor. "Ve pişman değilsin, öyle mi?" diye soruyor.</p>

  <p>Aslında, eğer İsa benim günahlarım uğruna kendini feda edecekse, sanırım ben de diğer insanların birkaç günahını üstlenebilirim. Hepimize günah keçisi olmak için bir şans verilir. Suçu üstlenmek üzere bir şans.</p>

  <p>Aziz Benliğimin şehit oluşu.</p>

  <p>Tarihteki her erkeğin günahını benim boynuma yükleyin.</p>

  <p>"Eva" diyorum. "Bebeğim, tatlım, minik kardeşim, hayatımın aşkı, elbette pişmanım. Domuz gibi davrandım" derken saatime bakıyorum, "Sen acılı bir Meksika yemeği kadar çekiciydin, ben de kendimi tutamadım.”</p>

  <p>Sanki bu bokla uğraşmak zorundaymışım gibi. Eva guatrdan ötürü dışarı pörtlemiş gözleriyle bana bakıyor ve bu gözlerin birinden bir damla yaş yuvarlanıp yanağındaki pudrayı yalayarak aşağıya iniyor.</p>

  <p>Gözlerimi tavana dikip, "Tamam, senin duygularınla oynadığımı kabul ediyorum; ama bu olay kahrolası seksen sene önceydi; o yüzden unut bunu. Hayatına devam et" diyorum.</p>

  <p>Eva ağaç kökleri veya pörsümüş havuçlar gibi damarlı ve harap ellerini kaldırıp yüzünü örtüyor. Ellerinin ardından, "Ah Colin" diyor. "Ah Colin!"</p>

  <p>Ellerini çekiyor, Yüzü gözyaşlarından sırılsıklam olmuş. “Ah Colin" diye fısıldıyor, “Seni affediyorum." Yüzü göğsüne düşüyor ve burnunu çeke çeke kısa hıçkırıklarla sarsılıyor. Korkunç elleriyle önlüğünü kaldırıp yüzünü siliyor.</p>

  <p>Öylece oturuyoruz. Tanrım, keşke yanımda sakız olsaydı. Saatim on iki otuz beşi gösteriyor.</p>

  <p>Gözlerini siliyor, iç geçiriyor ve bir süre bana bakıyor. "Colin beni hâlâ seviyor musun?" diye soruyor.</p>

  <p>Lanet olası bunaklar. İsa aşkına!</p>

  <p>Ve eğer aklınızdan geçirdiğiniz buysa hemen söyleyeyim, ben bir canavar değilim.</p>

  <p>Salak kitaplardaki gibi, "Evet, Eva” diyorum. "Evet, kesinlikle, seni hâlâ seviyorum sanırım."</p>

  <p>Eva hıçkırıklara boğuluyor; yüzü neredeyse bacaklarına değecek ve bütün vücudu sarsılıyor "Çok mutluyum" diyor. Gözyaşları ip gibi dümdüz iniyor; burnundan akan gri şeyler doğrudan boş ellerine damlıyor.</p>

  <p>“Çok mutluyum" diyor, bir yandan ağlamayı sürdürerek. Çiğnedikten sonra ayakkabısına tükürdüğü Salisbury usulü bifteğin ve aynı şekilde gömleğinin cebine sakladığı çiğnenmiş mantarlı tavuğun kokusunu alabiliyorsunuz. Bu da yetmezmiş gibi, lanet olası hemşirenin annemi götürdüğü duştan geri getireceği de yok. Üstelik saat birden önce on sekizinci yüzyıldaki işimin başında olmam gerekiyor.</p>

  <p>Dördüncü basamaktaki ödevimi yaparken kendi geçmişimi hatırlamak zaten yeterince zor. Şimdi hayatıma bir de bu insanların geçmişleri eklendi. Bugün hangi savunma avukatı olmam gerektiğini hatırlayamıyorum mesela. Tırnaklarıma bakıyorum. Eva'ya, "Dr. Marshall burada mı sence?" diye soruyorum "Onun evli olup olmadığını biliyor musun?" diye soruyorum.</p>

  <p>Annem benim hakkımdaki gerçekleri, kim olduğumu, babamı diğer gerçekleri biliyor olsa bile o kadar çok suçluluk duyuyor ki, söylemeye ödü kopuyor.</p>

  <p>Eva'ya, "Lütfen gidip başka bir yerde ağlayabilir misin?" diye soruyorum.</p>

  <p>Ama çok geç. Karga ötmeye başlıyor.</p>

  <p>Ve Eva çenesini kapatmamakta ısrarlı. Önlüğü yüzüne dayalı, bileğindeki plastik bileklik titreyip duruyor ve bir yandan ağlayıp, bir yandan sallanırken, "Seni affediyorum Colin. Seni affediyorum, Seni affediyorum. Ah Colin, seni affediyorum..." diyor.</p>
</body>
</html>
