<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Altı</h1>

  <p>Annemi bir sonraki ziyaretimde de hâlâ eski avukatı Fred Hastings’im ve annem bütün öğleden sonra saçma sapan şeylerden bahsediyor. Ta ki ona hâlâ bekâr olduğumu söyleyene kadar. Çok ayıp, diyor. Sonra da televizyonu açıyor ye pembe dizilerden birini izlemeye başlıyor; hani şu gerçek insanların sahte sorunları olan sahte insanları oynadığı ve gerçek insanların gerçek sorunlarını unutmak için izlediği dizilerden birini.</p>

  <p>Bir sonraki ziyaretimde hâlâ Fred'im ama bu defa evli ve üç çocukluyum. Bu daha iyi; ama üç çocuk... Üç, çok. İnsanlar en hızla iki çocuk yapmalı diyor.</p>

  <p>Bir sonraki ziyaretimde iki çocuğum var.</p>

  <p>Her ziyaretimde annem biraz daha eriyip yok oluyor.</p>

  <p>Bir bakıma, yatağının yanındaki sandalyede oturan Victor Mancini de gittikçe eriyip yok oluyor.</p>

  <p>Bir sonraki gün annemi ziyarete kendim olarak gidiyorum ve annemin beni lobiye kadar geçirmesi için hemşireyi çağırmak üzere zile basması iki dakika bile sürmüyor. Ben montumu alana kadar konuşmadan oturuyoruz ve sonra annem, "Victor" diyor.</p>

  <p>"Sana bir şey söylemem lazım" diyor.</p>

  <p>Parmaklarının arasında bir iplik parçasını yuvarlıyor. İpliği iyice küçülene kadar yuvarladıktan sonra bana bakıp, "Fred Hastings geldi. Fred'i hatırlıyorsun, değil mi?" diye soruyor.</p>

  <p>Evet, hatırlıyorum.</p>

  <p>Bir karısı ve iki de nur topu gibi çocuğu var. Hayatın onun gibi iyi bir insanın yüzüne güldüğünü görmek memnuniyet verici, diyor.</p>

  <p>"Ona arazi satın almasını söyledim; ama bugünlerde pek almıyorlar" diye ekliyor.</p>

  <p>Kimler almıyor diye sorduğum anda yine zile basıyor.</p>

  <p>Dışarı çıkarken Dr. Marshall’ın koridorda beklediğini görüyorum, Tam da annemin kapısının önünde duruyor ve elindeki dosyanın sayfalarını karıştırıyor. Kafasını kaldırıp bana bakıyor; kalın camlı gözlüğünün ardında gözleri boncuk gibi görünüyor. Bir eliyle tükenmezkalemi hızlı hızlı açıp kapıyor.</p>

  <p>"Bay Mancini" diyor. Gözlüğünü çıkarıp laboratuvar önlüğünün cebine koyuyor. "Bu önemli; annenizin durumunu konuşmamız gerekli."</p>

  <p>Mide tüpünü.</p>

  <p>"Başka seçenekler var mı diye sormuştunuz" diyor.</p>

  <p>Koridorun sonundaki hemşire odasından kafa kafaya vermiş üç görevli bizi izliyor. Adı Dina olan görevli, "Size göz kulak olmamız gerekiyor mu?" diye sesleniyor.</p>

  <p>Dr. Marshall, "Siz kendi işinize bakın lütfen" diye cevap veriyor.</p>

  <p>Sonra da bana dönüp, "Bu küçük bakımevlerinde personel sanki hâlâ lisedeymiş gibi davranıyor" diye fısıldıyor.</p>

  <p>Dina'yla birlikte olmuştum.</p>

  <p>Ayrıca bakınız: Clare, Kadrolu Hemşire.</p>

  <p>Ayrıca bakınız: Pearl, Hemşire Yardımcısı.</p>

  <p>Seksin büyüsü, kendine mal etmenin yükü olmaksızın kazanmaktır. Eve ne kadar çok kadın götürürseniz götürün, asla anımsama sorunu yoktur.</p>

  <p>Dr. Marshall'ın kulaklarına ve sinirli ellerine, "Zorla beslenmesini istemiyorum" diyorum.</p>

  <p>Hemşirelerin gözü hâlâ üzerimizdeyken kolumdan tutup bizi onlardan uzaklaştırıyor ve "Annenizle konuşuyorum. Kendisi sessiz bir kadın. Siyasi eylemleri. Yaptığı bütün gösteriler. Onu çok seviyor olmalısınız" diyor.</p>

  <p>"Ben o denli ileri gitmezdim" diyorum.</p>

  <p>Duruyoruz ve Dr. Marshall bir şeyler fısıldıyor. Duyabilmek için ona yaklaşıyorum. Hem de oldukça. Hemşireler hâlâ izliyor. Göğsüme doğru soluk alıp verirken, "Ya annenin beynini tamamen yenilersek?" diyor. Elindeki kalemi çıt çıt açıp kapamaya devam ederken, "Ya onu eskisi gibi zeki, güçlü ve canlı haline döndürebilirsek?" diye ekliyor.</p>

  <p>Annemi eski haline döndürmek mi?</p>

  <p>"Bu mümkün olabilir" diyor Dr. Marshall.</p>

  <p>Hiç düşünmeden, "Tanrı korusun" deyiveriyorum.</p>

  <p>Sonra hemen toparlanıp, "Bu çok da iyi bir fikir olmayabilir" diye ekliyorum.</p>

  <p>Koridorun ucundaki hemşireler elleriyle ağızlarını kapatıp gülüyorlar. Aradaki onca mesafeye rağmen Dina'nın, "Tam da onun isteyeceği şey" dediğini duyabiliyorsunuz.</p>

  <p>Bir sonraki ziyaretimde yine Fred Hastings oluyorum ve çocuklarımın her ikisi de okulda takdir alıyor. O hafta Bayan Hastings yemek odasını yeşile boyuyor.</p>

  <p>Annem, "İçinde yemek yenecek bir oda için mavi daha iyidir" diyor.</p>

  <p>Ondan sonraki hafta yemek odamızın rengi mavi oluyor.</p>

  <p>East Pine Caddesi'nde oturuyoruz. Katolik'iz. Paramızı City First Federal Bankası'na yatırıyoruz. Chrysler arabamız var.</p>

  <p>Hepsi de annemin tavsiyesi.</p>

  <p>Bir sonraki hafta, geçen haftadan beri kim olduğumu unutmamak için detayları bir kenara yazmaya başlıyorum. Hastings ailesi tatil için Robson Gölü'ne gidiyor, diye yazıyorum. Alabalık avlıyoruz. Packers'ların kazanmasını istiyoruz. Asla istiridye yemiyoruz. Arazi satın alıyoruz. Her Cumartesi, hemşire, annem uyanmış mı diye bakarken ben de dinlenme salonunda notlarıma çalışıyorum.</p>

  <p>Ne zaman odasına girip kendimi Fred Hastings olarak takdim etsem, televizyonu kapatmam için kumandayı işaret ediyor.</p>

  <p>Evin etrafında şimşir iyi olur ama kurtbaharı daha iyidir, diyor annem.</p>

  <p>Ben de hemen not alıyorum.</p>

  <p>En kalite insanlar İskoç viskisi içer, diyor. Çatı derelerini ekim ayında, sonra da kasımda temizleyin, diyor. Uzun ömürlü olması için arabanızdaki hava filtresini tuvalet kâğıdına sarın. Yaprak dökmeyen ağaçlarınızı ilk buzlanmadan önce budamayın. Ve en iyi yakacak odun dişbudak ağacınınkidir.</p>

  <p>Bunların hepsini not ediyorum. Ondan geriye kalanların envanterini de çıkarıyorum: benekler ve kırışıklıklar, şişmiş veya içi boşalmış deri, pullar ve lekeler. Kendime hatırlatma notları da yazıyorum.</p>

  <p>Her gün güneş koruyucu krem sür.</p>

  <p>Beyaz saçlarını boya.</p>

  <p>Delirme.</p>

  <p>Yağ ve şekeri azalt.</p>

  <p>Daha çok mekik çek.</p>

  <p>Bunları sakın unutma.</p>

  <p>Kulaklarının içindeki kılları kes.</p>

  <p>Kalsiyum al.</p>

  <p>Cildini nemlendir. Her gün.</p>

  <p>Sonsuza dek aynı kalmak için zamanı durdur.</p>

  <p>Sakın yaşlanma.</p>

  <p>"Oğlum Victor'dan haber alıyor musun? Onu hatırlıyor musun?" diyor annem.</p>

  <p>Duruyorum. Kalbim sızlıyor; ama bu hissin ne anlama geldiğini unutmuşum.</p>

  <p>Annem, Victor beni hiç ziyaret etmiyor; etse bile beni hiç dinlemiyor, diyor. Victor çok meşgul; aklı başında değil ve hiçbir şeyi umursamıyor. Tıptan atıldı ve hayatının içine ediyor.</p>

  <p>Battaniyeden bir iplik daha çekiyor. "Turist rehberliği ya da işte ona benzer bir iş buldu. Çok az maaş alıyor” diyor, iç geçiriyor ve berbat, sarı elleri kumandayı buluyor.</p>

  <p>Victor sana bakmıyor mu, diye soruyorum. Kendi hayatını yaşamaya hakkı yok mu onun? Belki de Victor'ın çok meşgul olmasının sebebi, senin bakımın için gerekli parayı kazanmak için her gece geberene kadar çalışıyor olmasıdır. Ayda üç bin dolar tutuyor. Belki Victor'ın okulu bırakmasının sebebi de budur. Hazır konu açılmışken, Victor belki de elinden gelenin en iyisini yapıyordur, diyorum.</p>

  <p>Victor belki de herkesin kendisinden beklediğinden çok daha fazlasını yapıyor, diyorum.</p>

  <p>Annem gülümsüyor ve "Ah Fred" diyor. "Hâlâ, iflah olmaz bir suçluyu savunuyorsun."</p>

  <p>Sonra televizyonu açıyor ve parlak bir gece elbisesi giymiş güzel bir kadın, başka genç ve güzel bir kadının kafasına şişeyle vuruyor. Saçı bile bozulmuyor ama kadın hafızasını kaybediyor.</p>

  <p>Victor belki de kendi sorunlarıyla boğuşuyordur, diyorum.</p>

  <p>Güzel kadın, hafızasını kaybeden kadını katil bir robot olduğuna ve kendisine vereceği emirleri yerine getirmek zorunda olduğuna inanmak üzere programlıyor. Katil robot yeni Hinliğini öyle kolay kabulleniyor ki, insan, kadının hafızasını kaybetmiş numarası yaptığını ve aslında cinayet âlemlerine dalmak için başından beri fırsat kolladığını düşünmeden edemiyor.</p>

  <p>Oturmuş diziyi izlerken annemle konuştuğum zamanki sinirim ve içerlemem hafifliyor.</p>

  <p>Annem yumurta kırdığında, tabağımda tavadan kalkan siyah teflon parçacıkları da olurdu. Alüminyum tencerelerde yemek pişirirdi. Elyaflı alüminyum kupalardan limonata içerdik ve bardağın soğuk kenarını yalardık. Alüminyum tuzundan yapılma deodoranlar kullanırdık. Gördüğünüz gibi, bu noktaya gelişimizin bin bir türlü sebebi var.</p>

  <p>Reklamlar başlayınca annem Victor'ın özel yaşamıyla ilgili bir tek iyi şey söylememi istiyor. Eğlenmek için ne yapar? Gelecek sene kendini nerede görüyor? Bir sonraki ay? Gelecek hafta?</p>

  <p>Bugüne dair bile bir fikrim yok.</p>

  <p>Ve Annem, "Victor her gece geberene kadar çalışıyor derken, ne bok ima etmek istedin sen?" diye soruyor.</p>
</body>
</html>
