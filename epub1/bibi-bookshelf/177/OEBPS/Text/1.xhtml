<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Bir</h1>

  <p>Eğer bunu okumaya niyetliyseniz vazgeçin.</p>

  <p style="text-indent:0em;">Birkaç sayfa okuduktan sonra, burada olmak istemeyeceksiniz. Bu yüzden unutun gitsin. Gidin buradan. Hâlâ tek parçayken hemen kaçın.</p>

  <p>Kendinizi kurtarın.</p>

  <p>Televizyonda mutlaka daha iyi bir şeyler vardır. Ya da madem bu kadar boş vaktiniz var. Gidin bir akşam kursuna falan katılın. Doktor olun. Kendinizi adam edersiniz belki. Kendinize bir akşam yemeği ziyafeti çekin. Saçınızı falan boyayın.</p>

  <p>Artık gençleşmiyorsunuz.</p>

  <p>Burada anlattığım şeylere kafanız iyice bozulacak. Sonra her şey daha da kötü olacak.</p>

  <p>Burada okuyacağınız şey, aptal bir çocuğun aptal hikâyesidir. Asla tanışmak istemeyeceğiniz önemsiz birinin aptal ve gerçek hayat hikâyesi. Bacak kadar boyu ve yandan ayrılıp taranmış bir avuç sarı saçı olan küçük bir spastiği getirin gözünüzün önüne. Bu ruhsuz bok parçasının dökülen süt dişlerinin yerine yer yer çıkmakta olan yamuk yumuk kalıcı dişlerini ortaya seren bir sırıtışla poz verdiği eski okul fotoğrafını canlandırın kafanızda. Üzerinde de sarı-mavi çizgili, doğum günü hediyesi aptal süveter olsun. O kadarcıkken bile aptal tırnaklarını yediğini düşünün. En sevdiği ayakkabıları Keds marka. En sevdiği yemek lanet olası mısır ununa bulanarak kızartılmış sosis.</p>

  <p>Akşam yemeğinden sonra, annesiyle birlikte, çalınmış bir okul otobüsünde, emniyet kemerini takmadan yolculuk eden itici küçük bir çocuk getirin gözünüzün önüne. Annecik, kaldıkları motelin önünde sırf bir polis arabası duruyor diye saatte yüz yirmi kilometreyle geçip gidiyor motelin yanından.</p>

  <p>Bu hikâye, şimdiye kadar yaşamış kesinlikle en aptal, en korkak, en ispiyoncu, en sulu gözlü veledin, kendini çakal sanan sinsi bir salağın hikâyesidir.</p>

  <p>Karı kılıklı ufaklığın.</p>

  <p>Annecik, "Acele etmemiz gerek" diyor ve dar bir yoldan rampayı tırmanıyorlar. Arka tekerlekler buz üstünde bir o yana bir bu yana kayıyor, Farların ışığında masmavi görünen karlar yolun kenarından karanlık ormanın içine kadar uzanıyor.</p>

  <p>Bunların hepsinin onun hatası olduğunu düşünün. Küçük yoksul beyazın.</p>

  <p>Annecik, otobüsü sarp bir kayalığın az yakınında durduruyor ve otobüsün farları kayalığın beyaz yüzeyine vuruyor, "Buraya kadar" derken ağzından kocaman, beyaz bir buhar bulutu çıkıyor; ciğerleri o denli büyük.</p>

  <p>Annecik el frenini çekiyor ve "İnebilirsin ama paltonu otobüste bırak" diyor.</p>

  <p>Anneciğin, bu aptal bücürü okul otobüsünün tam önünde dikilttiğini gözünüzün önüne getirin. Küçük, sahte Benedict Arnold otobüsün önünde durmuş, farlara bakıyor ve Annecik, oğlanın en sevdiği süveteri üzerinden çıkarıyor. Domuz yavrusu yarı çıplak halde karın içinde dikiliyor, otobüsün çalışır durumdaki motorunun gürültüsü kayalıkta yankılanırken Annecik gecenin ve soğuğun içinde çocuğun arkasında gözden kayboluyor. Farlar oğlanın gözlerini kör ediyor; motorun gürültüsü rüzgârın ağaçlarda uğuldayışını bastırıyor. Hava, tek seferde derin bir nefes alınamayacak kadar soğuk; bu yüzden bizim küçük mukoza zarı iki kat hızlı nefes alıp vermeye çalışıyor.</p>

  <p>Oğlan kaçmaz. Hiçbir şey yapmaz.</p>

  <p>Arkasından bir yerden Annecik, "Ne yaparsan yap ama sakın arkanı dönme" diyor.</p>

  <p>Sonra da ona çok çok eskiden Yunanistan'da yaşamış olan bir çömlekçinin güzel kızının hikâyesini anlatmaya başlıyor.</p>

  <p>Anneciğin hapisten çıkıp onu almaya geldiği her seferinde olduğu gibi, yine her gece ayrı bir motelde kalıyorlar. Her öğünü alelacele bir şeyler yiyerek geçiştiriyorlar ve günleri sabahtan akşama direksiyon sallayarak geçiyor. Bugün öğle yemeğinde çocuk mısır unlu sosisini çok sıcakken yemeye çalıştı ve neredeyse bütün bütün yuttu; ama sosis boğazına takıldı ve Annecik masadan kalkıp dolanarak yanına gelene dek, çocuk ne nefes alabildi, ne de konuşabildi.</p>

  <p>Annecik arkasından çocuğa kollarını doladı ve onu havaya kaldırdı. "Nefes al! Lanet olası, nefes al!" diye fısıldadı.</p>

  <p>Sonra da çocuk ağlamaya başladı ve restorandaki bütün müşteriler etraflarına doluştu.</p>

  <p>O anda çocuk dünyadaki herkesin bu olayla ilgileniyor olduğunu sandı. Bütün müşteriler ona sarılıp kafasını okşuyordu. Herkes ona kendini nasıl hissettiğini sordu.</p>

  <p>Sanki o an sonsuza dek sürecekmiş gibi geldi oğlana. Sevilebilmek için hayatını riske atmak gerektiğini düşündü. Kurtarılabilmek için ölümün kıyısına kadar gelmek gerekiyordu.</p>

  <p>Annecik, "Tamam" dedi. Çocuğun ağzını sildi ve "Şimdi sana hayat verdim işte."</p>

  <p>Bir dakika sonra garson kız, çocuğu eski bir süt kutusunun üzerindeki resminden tanıdı ve şimdi, Annecik kötü domuz yavrusunu kaldıkları motele götürmek üzere saatte yüz yirmi kilometre hızla sürüyordu otobüsü.</p>

  <p>Yolda otobandan çıkıp bir kutu siyah sprey boya satın aldılar.</p>

  <p>Bütün o koşuşturmacadan sonra gecenin köründe hiçliğin ortasında bir yere vardılar.</p>

  <p>Şimdi, arkası dönük olan çocuk Anneciğin elinde sallamakta olduğu sprey boya kutusunun içinde bilyenin takırdayışını duyuyor. Annecik antik Yunan da güzel bir kızın, genç bir delikanlıya nasıl da âşık olduğunu anlatıyor.</p>

  <p>"Ama genç adam başka bir ülkeden gelmişti ve geri dönmek zorundaydı" diyor Annecik.</p>

  <p>Bir fıslama duyuluyor ve çocuk sprey boyanın kokusunu alıyor. Otobüsün moturunun sesi değişiyor, bir gümbürtü duyuluyor ve motor daha hızlı ve gürültülü çalışmaya başlıyor. Otobüs ağır ağır iki yana sallanıyor.</p>

  <p>Böylece kızla delikanlı son gecelerinde birlikte olmak üzere buluştuklarında diyor Annecik kız yanında bir lamba getirdi ve onu öyle bir yere koydu ki delikanlının gölgesi bir kayanın üzerine vurdu.</p>

  <p>Sprey boyanın püskürme sesi kesiliyor sonra tekrar duyuluyor. Önce kısa, sonra uzun bir fıslama.</p>

  <p>Annecik, “Genç kız sevgilisinin gölgesini kayaya çizdi. Böylece âşığının nasıl göründüğünün kaydını, o anın bir kanıtını, birlikte oldukları son dakikayı her zaman saklayabilecekti" diyor.</p>

  <p>Küçük sümüklü, dosdoğru farlara bakmaya devam ediyor. Gözleri sulanıyor; gözlerini kapattığı zaman da farların parlayan ışığını, gözkapaklarında, yani kendi kanından ve canından kırmızı renkte görmeye devam ediyor.</p>

  <p>Ve Annecik ertesi gün kızın sevgilisinin gittiğini ama gölgesinin orada kaldığını söylüyor.</p>

  <p>Çocuk bir saniyeliğine arkasına, yani Anneciğin çocuğun aptal gölgesini kayanın üzerine çizmekte olduğu yere bakıyor. Çocuk çok uzakta durduğu için kayaya vuran gölgesi Annecikten bir kafa daha uzun. Çelimsiz kolları çevreyi saracak kadar büyük görünüyor, Güdük bacakları çekile çekile uzatılmış gibi. Daracık omuzlarının gölgesi kocaman.</p>

  <p>Annecik, "Bakma. Parmağının ucunu bile kımıldatma; yoksa bütün işi berbat edersin" diyor.</p>

  <p>İspiyoncu küçük aptal tekrar dönüp farlara bakıyor.</p>

  <p>Sprey boya fıslıyor ve Annecik Yunanlardan önce hiç kimsenin sanattan haberi olmadığını söylüyor. Resim işte böyle bulundu, diyor. Kızın babasının, kayanın üzerindeki resmini kullanarak, delikanlının çamurdan bir modelini yaptığını ve heykelin de böylece icat edilmiş olduğunu anlatıyor.</p>

  <p>Annecik ciddi bir ses tonuyla, "Sanat asla mutluluktan doğmaz" dedi.</p>

  <p>İşte semboller orada doğmuştu.</p>

  <p>Çocuk parlayan ışığın önünde titriyor ama kıpırdamamaya çalışıyor. Annecik işini yapmaya devam ederken, dev gölgeye, ona öğrettiği her şeyi gün gelip insanlara anlatacağını söylüyor. Bir gün insanların hayatını kurtaran bir doktor olacak. Onlara mutluluk dağıtacak. Ya da mutluluktan daha iyi bir şey: Huzur.</p>

  <p>Saygı görecek.</p>

  <p>Bir gün.</p>

  <p>Bu olaylar, paskalya tavşancığı diye bir şeyin olmadığı ortaya çıktıktan sonra gerçekleşiyor. Noel Baba, Diş Perisi, Aziz Christopher, Newton fiziği ve atomun Niels Bohr modelinden çok sonra bile bizim salak çocuk Anneciğin söylediklerine hâlâ inanıyor.</p>

  <p>Bir gün, büyüdüğü zaman, diyor. Annecik gölgeye, çocuk buraya geri gelecek ve tam da Anneciğin bu gece kendisi için çizdiği siluet kadar büyümüş olduğunu görecek.</p>

  <p>Çocuğun çıplak kolları soğuktan titriyor.</p>

  <p>Ve Annecik, “Kendini tutmaya çalış, lanet olasıca. Kıpırdama. Her şeyi berbat edeceksin" dedi.</p>

  <p>Çocuk ısındığını düşünmeye çalıştı ama farlar ne kadar parlak olursa olsun hiç ısıtmaz.</p>

  <p>"Net bir siluet çizmem gerek" dedi Annecik. "Eğer titrersen, vücut hatların belirsizleşecek."</p>

  <p>Yüksekokuldan üstün başarıyla mezun olup Güney Kaliforniya Üniversitesi Tıp Fakültesi'ne girmek için kıçını yırtana kadar hatta yirmi dört yaşına gelip tıp fakültesinde ikinci sınıfa geçene kadar ki o yıl annesine hastalık teşhisi konmuş, kendisi de onun koruyucusu ilan edilmişti, güçlü, zengin ve zeki olmanın insanın hayat hikâyesinin yalnızca ilk yarısını oluşturduğu bu zavallı aptalın, bu küçük yardakçının kafasına dank etmemişti henüz.</p>

  <p>Antik çocuğun kulakları soğuktan zonkluyor. Başı dönüyor ve soluk soluğa kalıyor. Çığırtkan güvercini gibi çıkık olan küçük göğsü, derisi yolunmuş tavuk gibi pütür pütür olmuş. Göğüs uçları dimdik ve kırmızı sivilceler gibi görünüyor. Ve küçük fırlama kendi kendine, "Gerçekten bunu hak ettim" diyor.</p>

  <p>Sonra Annecik, "En azından dik durmaya çalış" diyor.</p>

  <p>Çocuk omuzlarını geriye atıyor ve farların ateş topu olduğunu hayal ediyor. Zatürree olmayı hak ediyor. Tüberküloz olmayı da.</p>

  <p>Ayrıca bakınız: Hipotermi.</p>

  <p>Ayrıca bakınız: Tifo.</p>

  <p>Ve Annecik, "Bu geceden sonra seni azarlamak için etrafında olmayacağım" diyor.</p>

  <p>Otobüsün motoru rölantiye geçip mavi bir duman salıyor.</p>

  <p>Sonra Annecik. "Bu yüzden kıpırdamadan dur da seni pataklamak zorunda kalmayayım" diyor.</p>

  <p>Ve tahmin edersiniz ki bu küçük velet pataklanmayı hak etti. Başına ne geldiyse hepsini hak etti. Geleceğin gerçekten daha iyi olacağını düşünen, kandırılmış küçük taşralıdan söz ediyoruz burada. Tabii eğer yeterince çok çalışırsa. Yeterince çok şey öğrenirse. Yeterince hızlı koşarsa. Her şey düzelecekti ve hayatı istediği noktaya gelecekti.</p>

  <p>Rüzgâr şiddetle estikçe, kuru kar taneleri ağaçlardan etrafa serpiliyor ve her kar tanesi çocuğun kulaklarına, yanaklarına batıyor. Ayakkabılarının bağcıklarında daha fazla kar eriyor.</p>

  <p>"Göreceksin" diyor Annecik. "Şu işkenceyi çektiğine değecek,"</p>

  <p>Bu, çocuğun kendi oğluna anlatabileceği bir hikâye olacak. Günün birinde.</p>

  <p>Yunan kız sevgilisini bir daha hiç görmedi, diye anlatmaya devam ediyor Annecik.</p>

  <p>Ve çocuk bir resmin, bir heykelin veya hikâyenin, sevilen birinin yerini alabileceğini sanacak kadar aptal.</p>

  <p>Annecik, "Gelecekte seni bekleyen o kadar çok şey var ki" diyor.</p>

  <p>Yutkunmak bile zorlaşıyor; ama geleceğin çok parlak olacağını düşünen bizim aptal, tembel ve komik ufaklık orada öylece durmuş titriyor ve farların ışığına, motorun gürültüsüne gözlerini kısarak bakıyor. Umudun insanın büyüdükçe terk ettiği bir başka evre olduğunu bilemeyecek kadar aptal yetiştirilmiş birini gözünüzün önüne getirin. Kim herhangi bir şeyi sonsuza dek sürdürebileceğini düşünür ki?</p>

  <p>Bunları hatırlaması bile çok aptalca. Çocuğun bu kadar uzun yaşamış olması bile bir mucize.</p>

  <p>Bu yüzden tekrar etmekte fayda var. Bunu okuyacaksanız, hemen vazgeçin.</p>

  <p>Bu, cesur, nazik ve kendini bir davaya adamış birinin hikâyesi değil. Asla âşık olmayacağınız birinin hikâyesi.</p>

  <p>Bilmeniz açısından söyleyeyim: Okuduğunuz şey, bir bağımlının amansız hikâyesinin tamamıdır. Çünkü on iki basamaklı tedavi programlarının çoğunda, dördüncü basamağa gelince sizden hayatınızın bir envanterini çıkarmanızı isterler. Bir defter edinip hayatınızın bütün zayıf, rezil anlarını yazmanız gerekir. Böylelikle işlediğiniz her günah parmaklarınızın ucuna gelir. Sonra da hepsini telafi etmenizi beklerler. Bu sistem alkolikler, uyuşturucu bağımlıları ve aşırı oburlar için olduğu kadar seks bağımlıları için de geçerlidir.</p>

  <p>Böylece istediğiniz zaman geriye dönüp hayatınızın en boktan zamanlarını inceleyebilirsiniz.</p>

  <p>Güya geçmişini unutanlar, onu tekrar etmeye mahkûm olurlarmış.</p>

  <p>Bu yüzden, doğruyu söylemek gerekirse, burada anlatılanlar sizi hiç ilgilendirmez.</p>

  <p>Bu salak küçük çocuk, o soğuk gece ve bütün olup bitenler, seks sırasında boşalmayı geciktirmek için akla getirilen salakça şeylerden biri olup çıkar. Tabii eğer erkekseniz.</p>

  <p>O gün sümsük göt yalayıcının Anneciği, "Biraz daha sabret, biraz daha dayan, göreceksin her şey yoluna girecek" dedi.</p>

  <p>Hah!</p>

  <p>"Bir gün bütün çabalarımıza değdiğini göreceksin. Sana söz veriyorum" dedi Annecik.</p>

  <p>Ve bizim korkak, salak oğlu salak pislik, karın ortasında yarı çıplak ve titrer vaziyette dikilirken, birileri imkânsızı vaat ettiğinde bunun gerçekleşebileceğine gerçekten inandı.</p>

  <p>Bu yüzden eğer bunu okumanın sizi kurtaracağını sanıyorsanız...</p>

  <p>Herhangi bir şeyin sizi kurtaracağını sanıyorsanız...</p>

  <p>Bunu lütfen son ikazım olarak kabul edin.</p>
</body>
</html>
