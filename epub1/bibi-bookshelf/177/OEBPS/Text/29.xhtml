<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body>
  <h1>Yirmi Dokuz</h1>

  <p>Denny taşındıktan sonra, buzdolabında siyah beyaz bir granit bloku buldum. Eve sürükleyerek bazalt yığınları taşıyor; demir oksitli taşlar yüzünden ellerinde kırmızı lekeler var. Pembe bebek battaniyesini siyah granit kaldırım taşlarına pürüzsüz nehir kayalarına ve parlak mika kuvarsit parçalarına sarıyor ve otobüsle eve getiriyor.</p>

  <p>Denny bütün o bebekleri evlatlık ediniyor. Evde bir nesil birikiyor.</p>

  <p>Denny bir seferde, kucak dolusu pembe ve yumuşak kumtaşlarını ve kireçtaşlarını el arabasıyla eve taşıyor. Evin önünde, taşların üzerindeki çamuru hortumla yıkıyor. Sonra oturma odasındaki kanepenin arkasına istifliyor. Ya da mutfaktaki köşelere.</p>

  <p>On sekizinci yüzyılda geçirdiğim her zorlu günün ardından eve geldiğimde ya mutfak tezgâhının üzerinde, lavabonun yanında büyük bir lav kayası buluyorum ya da buzdolabını açınca ikinci rafta küçük, gri bir kaya parçası.</p>

  <p>"Dostum" diyorum, "niye buzdolabında bir kaya var?"</p>

  <p>Denny mutfakta ılık ve temiz kayaları bulaşık makinesinden çıkarıp kurulama beziyle siliyor ve "Çünkü orası benim bölmem, sen söylemiştin" diyor. "Ayrıca o alelade bir kaya değil, granit."</p>

  <p>"Ama neden buzdolabında duruyor?" diye soruyorum.</p>

  <p>Denny, "Çünkü fırının içi doldu bile" diyor.</p>

  <p>Fırın kayalarla dolu. Buzluk dolu Mutfak dolapları öyle dolu ki duvardaki yerlerinden çıkmak üzereler.</p>

  <p>Günde sadece bir kaya olmak üzere plan yapmıştık ama, Denny’nin bağımlılığa böyle yatkın bir kişiliği var işte. Alışkanlığını sürdürebilmek için artık her gün eve bir düzine kaya taşıyor. Bulaşık makinesi her gün çalışıyor ve mutfak tezgâhında annemin temiz banyo havluları serili oluyor; çünkü kayalar burada kurumaya bırakılıyor. Yuvarlak gri kayalar. Kare siyah kayalar. Açık kahverengi ve damarlı sarı kayalar. Travertin kireçtaşları. Denny eve getirdiği yeni yığınları bulaşık makinesine yerleştiriyor ve bir gün önce getirdiği, temiz ve kuru kayaları bodruma atıyor.</p>

  <p>İlk başlarda kayalar yüzünden sadece bodrumun döşemesi görünmez olmuştu. Sonra kayalar merdivenin birinci basamağı seviyesine kadar yığıldı. Sonra da bodrum merdivenlerin yarısına kadar doldu. Artık, bodrumun kapısını açınca içeride yığılı olan kayalar mutfağa dökülüyor. Bodrum diye bir yer kalmadı.</p>

  <p>"Dostum burası iyice dolmaya başladı" diyorum. "Sanki bir kum saatinin dibinde yaşıyormuşuz gibi hissetmeye başladım."</p>

  <p>Sanki süremiz doluyormuş gibi hissediyorum.</p>

  <p>Canlı canlı gömülüyoruz.</p>

  <p>Pis giysileri, koltukaltlarından ayrılmaya başlamış yeleği, paramparça boyunbağıyla. pembe kundağı göğsüne yapıştırarak her otobüs durağında bekliyor. Kollarındaki kaslar uyuşmaya başladığında, kucak dolusu yükünü bir kolundan diğerine geçirmeye başlıyor. Otobüse bindikten sonra, yanaklarına toz bulaşmış olan Denny otobüsün içindeki metalik gürültüye rağmen kucağında bebeğiyle horluyor.</p>

  <p>Kahvaltıda, "Dostum, planının her gün <span style="font-style:italic;">bir</span> kaya getirmek olduğunu söylemiştin" diyorum.</p>

  <p>Denny, "Ben de öyle yapıyorum. Sadece bir tane getiriyorum" diyor.</p>

  <p>"Dostum, sen işte böyle bir bağımlısın" diyorum. "Yalan söyleme. Günde en az on kaya taşıdığını biliyorum."</p>

  <p>Banyodaki ecza dolabına kaya yerleştirmekte olan Denny, "Tamam, biraz hızlı gitmiş olabilirim" diyor.</p>

  <p>Tuvaletin sifonuna kaya saklamışsın, diyorum.</p>

  <p>"Bunlar sadece taş diye bunun madde bağımlılığı olmadığını söyleyemezsin" diyorum.</p>

  <p>Tıraşlı kafası, akan burnu, yağmurda ıslanan bebek battaniyesiyle Denny her otobüs durağında bekliyor ve öksürüyor. Kucağındaki kundağı bir kolundan diğerine geçirip duruyor. Kafasını neredeyse battaniyeye sokup, pembe saten uçlarını çekiştirip örtüyor. Bebeğini daha iyi korumak için yapıyormuş gibi görünse de aslında amacı, içindekinin volkanik süngertaşı olduğunu saklamak.</p>

  <p>Yağmur üç kenarı kalkık şapkasının arkasından süzülüyor Kayalar ceplerini deliyor.</p>

  <p>Onca yükü taşımaktan ter lekeleriyle kaplanmış giysilerinin içinde Denny gün geçtikçe daha da zayıf görünüyor.</p>

  <p>İçinde bebek varmış gibi görünen o kundakla ortalıkta dolanıp dururken, komşulardan birinin onu çocuk suistimali ve ihmalden yakalatması an meselesi. İnsanlar birinin uygun bir ebeveyn olmadığını ifşa etmek ve çocukları birilerine evlatlık olarak verdirmek için can atarlar; tabii bu sadece benim deneyimim.</p>

  <p>Ölümüne boğulayazdığım her uzun gecenin sonunda eve geliyorum ve Denny'yi yeni bir kayayla buluyorum. Kuvars, akik veya mermer. Feldispat, opsidiyen veya kayrak taşı.</p>

  <p>Önemsiz kimselerden birer kahraman yarattığım her gecenin sonunda eve geliyorum ve bulaşık makinesini çalışır vaziyette buluyorum. Oturup günün hesaplarını yapmam, çekleri toplamam ve teşekkür mektuplarını yazmam lazım. Ama sandalyemde bir kaya oturuyor. Yemek masasının üzerindeki kâğıtların ve evrakın üstü ise taşlardan geçilmiyor.</p>

  <p>İlk başta Denny'ye odamda kaya istemem demiştim Kayaları herhangi başka bir yere koyabilir. Koridorlara yığabilir. Dolaplara tıkabilir. Derken, "Sadece yatağıma koyma yeter" demeye başladım.</p>

  <p>"Ama sen hiç yatağın o tarafında uyumuyorsun ki" diyor Denny.</p>

  <p>"Sorun bu değil ki. Yatağıma kaya girmeyecek; anlatmaya çalıştığım şey bu" diyorum.</p>

  <p>Nico veya Leeza veya Tanya'yla birlikte birkaç saatlik grup terapisinden eve dönüyorum ve mikrodalganın içinde kayalar var. Çamaşır kurutma makinesinin içinde kayalar var. Çamaşır makinesinin içinde de kayalar var.</p>

  <p>Bazen Denny gece yarısı üçte, dörtte geliyor ve evin önünde kayalara hortum tutuyor; bazen de öyle büyük kayalarla geliyor ki, onları içeri yuvarlayarak sokuyor. Sonra da onları banyodaki, bodrumdaki veya annemin odasındaki diğer kayaların üstüne yığıyor.</p>

  <p>Bu kayaları eve itip kakmak Denny'nin tam zamanlı işi.</p>

  <p>Kovulmadan önce Denny'nin işyerindeki son gününde, Saygıdeğer Sömürge Valisi gümrük binasının kapısında durdu ve küçük, deri ciltli bir kitaptan bir bölüm okumaya başladı. Kitap öyle küçüktü ki, adamın elleri kitabı neredeyse tamamen gizlemişti; ama kitapçığın cildi siyah deridendi, kenarları yaldızlıydı ve sırtının tepesinden siyah, yeşil ve kırmızı olmak üzere üç kurdele sarkıyordu.</p>

  <p>"Sisin kayboluşu gibi, siz de onları uzaklaştırmalısınız ve mumun ateşte eriyişi gibi, bırakın da Tanrının gözü önünde Tanrısal olmayan yok olsun" diye okudu.</p>

  <p>Denny bana iyice sokuldu ve "Şu sis ve mumla ilgili kısımda galiba benden bahsetti” dedi.</p>

  <p>Koloni Valisi Majesteleri Charlie saat birde kasaba meydanında, kafasını eğip küçük kitapta yazanları bize okudu. Soğuk bir rüzgâr bütün bacalardaki dumanı alıp savurdu. Sütçü kızlar oradaydı. Ayakkabı tamircileri oradaydı. Nalbant oradaydı. Hepsinin elbiseleri, saçları, nefesleri ve perukları haşhaş kokuyordu. Esrar kokusu yayılıyordu üstlerinden. Hepsinin gözleri kırmızı, bakışları bomboştu.</p>

  <p>Büyük Hanım Landson ve Bayan Plain önlüğüne kapanarak ağladı; ama üzüldüklerinden değil, iş tanımlarında ağlayıp sızlamak olduğu için. Bir grup gardiyan, Denny'yi park yerindeki ormanlığa götürmek üzere, iki eliyle birden desteklediği tüfeğiyle, hazır ol vaziyetinde bekledi. Gümrük binasının tepesindeki koloni bayrağı yarıya indirilmişti. Bir grup turist, kameralarının gerisinden olayı izledi. Ellerindeki kutulardan patlamış mısır yiyorlardı ve ayaklarının etrafına dökülen kırıntıları gagalamak üzere mutant tavuklar çevrelerini sarmıştı. Bazıları da, ellerine bulaşan pamuk helvaları yalıyordu.</p>

  <p>"Beni kovacağınıza" diye bağırdı Denny, "taşlasanız olmaz mı? Yani, taşlar iyi bir elveda hediyesi olabilir" dedi.</p>

  <p>Denny "taşlamak"' deyince kasabanın tüm dalgın sakinleri olduğu yerde sıçradı. Önce Vali'ye, sonra ayakkabılarına baktılar ve kızaran yanaklarının eski haline dönmesi biraz zaman aldı.<sup><a href="../Text/notlar.xhtml#not3d" id="not3">[3]</a></sup></p>

  <p>Vali, "Bu yüzden bedenini doğaya bağışlıyoruz ki toprakta çürüsün..." diye okumaya devam ederken inişe geçen bir jetin gürültüsü küçük konuşmayı boğdu.</p>

  <p>Gardiyanlar Denny'ye Dunsboro kolonisinin kapısına kadar eşlik ettiler; iki sıra halindeki silahlı adamlar Denny'yi ortalarına almışlardı ve muntazam adımlarla ilerliyorlardı. Muntazam adımlarla kapıdan çıktılar, park yerini geçtiler ve yirmi birinci yüzyılın kıyısındaki bir otobüs durağına kadar Denny'ye eşlik ettiler.</p>

  <p>"Eee, dostum" diye bağırdım koloni kapısından, "artık öldüğüne göre boş zamanını nasıl değerlendirmeyi düşünüyorsun?"</p>

  <p>"Yapacağım şey o <span style="font-style:italic;">değil"</span> diyor Denny. "Ve kendimi kandırmayacağıma da adım gibi eminim.”</p>

  <p>Yani otuz bir çekmek yerine kaya avına çıkacak. Öylesine meşgul olacak, o kadar aç kalacak, yorgun ve bitap düşecek ki, porno avlamaya veya aletini sıvazlamaya hali kalmayacak.</p>

  <p>Koloniden uzaklaştırıldıktan sonraki gece Denny kucağında bir kayayla annemin evinin kapısında beliriyor ve yanında da bir polis var. Burnunu koluna siliyor.</p>

  <p>Polis, "Affedersiniz, bu adamı tanıyor musunuz?" diye soruyor.</p>

  <p>Hemen sonra da, "Victor? Victor Mancini? Hey, Victor nasıl gidiyor? Yani hayatın nasıl gidiyor?" diye soruyor ve kocaman ayası bana bakacak şekilde elini havaya kaldırıyor.</p>

  <p>Çak yapmak istediğini anlıyorum ve ben de elimi kaldırıyorum; ama adam o kadar uzun ki biraz havaya zıplamak zorunda kalıyorum. Yine de adamın elini ıskalıyorum. Sonra da, "Evet, bu Denny. Sorun yok. O burada oturuyor" diyor.</p>

  <p>Polis Denny'ye dönüp, "Bak görüyor musun? Herifin hayatını kurtardım ama beni hatırlamıyor bile" diyor.</p>

  <p>Tabii ki...</p>

  <p>"Neredeyse boğuluyordum!" diyorum.</p>

  <p>Polis, "Demek hatırlıyorsun!" diyor.</p>

  <p>"Denny'yi sağ salim eve getirdiğin için teşekkürler" derken kapıyı kapatmak için Denny’yi içeri çekiyorum.</p>

  <p>Polis, "Durumun iyi mi Victor? Bir şeye ihtiyacın var mı?" diye soruyor.</p>

  <p>Yemek odasına gidip bir parça kâğıdın üzerine bir isim yazıyorum. Polise uzatıp, "Bu herifin hayatını cehenneme çevirebilir misin? Belki birilerini ayarlayıp herifi rektum çürüğü muayenesine gönderebilirsin" diyorum.</p>

  <p>Kâğıdın üzerinde Sömürge Valisi Majesteleri Charlie'nin ismi yazıyor.</p>

  <p><span style="font-style:italic;">İsa ne YAPMAZDI?</span></p>

  <p>Polis gülümseyerek, "Elimden geleni yapmaya çalışırım" diyor.</p>

  <p>Ve kapıyı suratına kapatıyorum.</p>

  <p>Denny elindeki kayayı yere fırlatıyor ve biraz bozuğun var mı diye soruyor. Taş satan bir yerde yontulmuş granit yığınları varmış. Sağlam inşaat taşları, basınca dayanıklı iyi taşlar ton başına çok para ediyormuş; ama Denny bu tek kayayı on papele alabileceğini keşfetmiş.</p>

  <p>"Kaya, kayadır" diyor Denny. "Ama küp şeklinde bir kaya Tanrı'nın lütfudur."</p>

  <p>Oturma odası sanki çığ düşmüş gibi görünüyor. Önceleri kayalar kanepenin alt hizasındaydı. Sonra sehpalar gömüldü ve kayaların arasından sadece abajurlar görünür oldu. Granit ve kumtaşının arasından. Gri, mavi, siyah, kahverengi taşların arasından. Bazı odalarda kafamızı tavana çarpmamak için eğilerek yürüyoruz.</p>

  <p>Peki bunlarla ne inşa edeceksin diye soruyorum.</p>

  <p>Denny, "Bana on papel ver, sana söyleyeyim" diyor.</p>

  <p>"Bütün bu aptal taşlarla ne yapmaya çalışıyorsun?" diye soruyorum.</p>

  <p>"Bir yere varmaya çalışmıyorum" diyor Denny. "Önemli olan bir şey yapıyor olmak; işin kendisi önemli."</p>

  <p>"Peki ne yapacaksın bütün bu kayaları?"</p>

  <p>Denny, "Yeterince toplayınca karar vereceğim" diyor.</p>

  <p>"Peki ne zaman yeterince olacak?"</p>

  <p>"Bilmiyorum dostum" diyor Denny. "Sadece geçirdiğim günlerin bir işe yaramasını istiyorum "</p>

  <p>Hayatımızın her günü, örneğin televizyonun önünde yok olup gideceğine, diyor Denny, yaşadığımız her günü bir kaya göstersin. Böyle olsun istiyormuş. Elle tutulur bir şey. Sadece bir şey. Her günün sonunu belirlemek için küçük bir anıt. Otuz bir çekmediği her gün için.</p>

  <p>"Mezar taşı" doğru ifade değil ama ilk aklıma geleni.</p>

  <p>"Bu şekilde belki hayatımın bir amacı olur" diyor Denny. "Hem de uzun sürecek bir şey."</p>

  <p>Taş bağımlıları için on iki basamaklı bir program olması lazım diyorum.</p>

  <p>Denny, "Sanki faydası olurmuş gibi konuşuyorsun" diyor. "Sen kendin en son ne zaman dördüncü basamağınla ilgili bir şey düşündün, onu söyle."</p>
</body>
</html>
