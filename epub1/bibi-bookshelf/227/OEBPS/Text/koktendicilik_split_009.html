<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>koktendicilik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">Köktendincilik ve Yerelcilik</h2>

  <p class="normal1">Farklı kültürlerin karşılaşması ve çatışması savaş kaynaklı olabileceği gibi, kitlesel dönüşüm dalgaları kaynaklı da olabilir. Bu noktada, geri dönüp “köktendincilik” terimini şekillendiren harekete tekrar bakalım. Köktendinciliğe net bir siyasi çerçeve kazandıran ve radikalleştiren dönüm noktası, Birinci Dünya Savaşı’ydı. 1914 ya da 1917’den (yani ABD’nin savaşa girişinden) itibaren, söz konusu hareket; çatışmayı hayata geçiren, kültürü millileştirmeye ve etnikleştirmeye, kendi milli geleneğini doğallaştırmaya ve düşman ülkeninki ile karşı karşıya koymaya uğraşan diğer köktendinciliklerden pek farklı değildir. Bununla birlikte, Birinci Dünya Savaşı’nın patlak vermesiyle başlayan ve savaşın ardından devam eden Protestan köktendinciliği karşımıza çok yeni bir olgu çıkarır. Bu hareketin karakteristik özelliklerine daha yakından bakmaya değer.</p>

  <p class="normal1">İç savaşın ardından ABD’de devasa bir sanayileşme ve kentlileşme süreci başlar ve bu süreç Katolik İrlandalıların, Güney Avrupalı Yahudilerin vs. kitlesel göçünü beraberinde getirir. Buna, köleliğin ilgasıyla birlikte mümkün olan “Afro-Amerikan kiliselerinin yayılması” olgusu eklenir. Bu kiliseler, eski kölelerin beyaz avından kaçıp sığınma ihtiyacına denk düşmüştür. Yeni göç dalgası sadece diğer dinleri veya inanışları beraberinde getirmekle kalmamış, sosyalizm ve anarşizm gibi yeni düşüncelerin de serpilmesi için elverişli bir zemin yaratmıştır. Kültürel alana daha yakından bakıldığında, aynı zamanda sekülerleşme süreci ve İncil’deki yaratılış hikâyesine gölge düşüren Darvinci evrim teorisinin yayılması gibi dolayımlarla egemen gelenek ve değerler zor durumda kalmıştır. Göçmen kitlelerinin yerleşmesi, kentleşme süreciyle ortaya çıkan yeni cinsel ahlak ve buna bağlı olarak toplumsal kontrolün zayıflaması ve kadının özgürleşmesi gibi olgular da birer kriz unsuruna dönüşmüştür. Sosyoekonomik düzlemde ise, Avrupa’dan gelen yeni ve kitlesel göç dalgası emek piyasasındaki rekabeti kızıştırmıştır. Sosyopolitik çatışma, ağır bir kimlik kriziyle iç içe geçmiştir.</p>

  <p class="normal1">Amerikan köktendinciliği, yüzyıl dönümünün ertesinde tüm bunlara bir yanıt vermek istiyordu. Burada söz konusu olan, her şeyden önce, düşmanı tanımlamaktı. Siyasal, toplumsal ve ideolojik başıbozukluğun vebali, göçmenlere ve Amerikan yurttaşı olsalar da yabancı unsurların ve öğretilerin yıkıcı etkisi altında “ari Amerikalılığa” sırtlarını dönmüş olan diğer herkese yüklenecekti.<sup class="calibre3"><a href="../Text/koktendicilik_split_078.html#footnote-10192-63" id="footnote-10192-63-backlink">[63]</a></sup> Bu, yerelci hareketlerin ve özellikle de Ku Klux Klan’ın ortaya çıkışını açıklıyor. Bulaşıcı hastalıklara, sapkınlıklara ve çürümeye karşı panzehir olarak köklere, “eski zamanın eski moda Gospel’ine” geri dönüş öneriliyordu. Bu gospel sonunda rasyonalist ve tarihsel eleştirinin iddialarından ve tutukluklarından özgürleşecek, kökensel kelime anlamına, “emsalsiz uygarlığımızın asıl temeli” olarak görülmesi gereken “eski tip dine” ya da “eski zaman dinine” geri dönecekti.<sup class="calibre3"><a href="../Text/koktendicilik_split_079.html#footnote-10192-64" id="footnote-10192-64-backlink">[64]</a></sup> Darvinci evrim teorisinin kimi eyaletlerde köktendinciliğin baskısıyla yasaklanmasını bu bağlamda ele almak gerekir.</p>

  <p class="normal1">Bu şekilde geri kazanılan din, ulusun kendisiyle çakışıyordu: “Birleşik Devletler anayasası, İncil ve Hristiyan inanışı üzerine kuruludur ve birine yapılan saldırı, ötekine de yapılmış sayılır”dı. Amerika’nın bu krizi aşabilmesi ve Hristiyan bir ulus ve bir uygarlık olarak kendi kökensel kimliğini geri kazanabilmesi için her okulda “bir bayrak ve bir İncil bulundurulması” şarttı.<sup class="calibre3"><a href="../Text/koktendicilik_split_080.html#footnote-10192-65" id="footnote-10192-65-backlink">[65]</a></sup></p>

  <p class="normal1">Bu etnikleştirme sürecinden ahlak da nasibini almıştır: Giderek yaygınlaşan sapıklıkları ve başıbozuklukları acımasızca yargılayan bir “Anglosakson ahlakı”<sup class="calibre3"><a href="../Text/koktendicilik_split_081.html#footnote-10192-66" id="footnote-10192-66-backlink">[66]</a></sup> ilan edilir. Dans, caz ve edepsiz kadın kıyafetleri, ahlaksızlığın daniskası olarak etiketlenir<sup class="calibre3"><a href="../Text/koktendicilik_split_082.html#footnote-10192-67" id="footnote-10192-67-backlink">[67]</a></sup>; kimi eyaletlerde, tahrik edici giyinmiş genç kız ve kadınların para cezasıyla cezalandırılması ya da tutuklanmasını öneren yasa teklifleri sunulur.<sup class="calibre3"><a href="../Text/koktendicilik_split_083.html#footnote-10192-68" id="footnote-10192-68-backlink">[68]</a></sup> İçki yasağı öngören kanunların geçirilmesinde köktendincilerin etkin rol oynadığı örnekler az değildir.<sup class="calibre3"><a href="../Text/koktendicilik_split_084.html#footnote-10192-69" id="footnote-10192-69-backlink">[69]</a></sup></p>

  <p class="normal1">Köktendinciliğin bu örneğinde de farklı kültürel gelenekleri yekpare ve tek tip sunma ve doğallaştırma eğilimi göze çarpar. Bir araştırmacı, Protestan köktendincilerin gözünde Almanya’yı şu şekilde betimliyor: “Alman kültürünün yıkıcı etkisi, bir yandan inancın temellerini içeriden çökertme yolları arayan tarihsel-filolojik İncil eleştirisindeki Alman rasyonalizminde, diğer yandan Hristiyanlığa dışarıdan saldıran Friedrich Nietzsche’nin evrimci (sosyal-Darvinist) felsefesinde kendini gösterir. Bu yaklaşıma göre, bu iki akımın dolaysız sonucu, fitilini Almanların ateşlediği barbarca dünya savaşı olmuştur. Ayrıca Alman birası da Hristiyan ahlakının altını oymaktadır.”<sup class="calibre3"><a href="../Text/koktendicilik_split_085.html#footnote-10192-70" id="footnote-10192-70-backlink">[70]</a></sup> İki örnek vermek gerekirse, Spinoza’nın rasyonalist İncil tefsirine katkısı ve Darwin, Galton ve İngiliz kültürünün evrim teorisinin yayılmasında oynadığı belirleyici rol geri plana itilerek, Almanlar düşman listesinin en başına yerleşir. Bu düşmanın tanımı, giderek tarihten antropolojiye (ve doğaya) doğru uzanır.</p>

  <p class="normal1">Bunun karşısında ise, Amerikan köktendincilerine göre, Hristiyanlığın kökenlerinden ve Tarsuslu Paulus’tan Amerika’daki ilk kolonileri kuran atalara, bunlardan da Birleşik Devletler’in kurucu atalarına ve hem siyasal hem dinsel açıdan kutsal bir tarihe uzanan devasa bir süreklilik, bir silsile vardır. Aslına bakılırsa, İncil ile Amerikan Anayasası’nın içerdiği hakikat, bir ve aynıdır.<sup class="calibre3"><a href="../Text/koktendicilik_split_086.html#footnote-10192-71" id="footnote-10192-71-backlink">[71]</a></sup></p>

  <p class="normal1">Bu köktendincilik, bugün İtalya’daki Kuzey Ligi olgusuyla aynı kefeye koyulabilir. Güney İtalya’dan kitlesel göç ve bununla bağlantılı olarak iki kültürün karşılaşması, ekonomik mucize yıllarında bir sorun yaratmamıştı. Son zamanlarda ortaya çıkan tablo ise farklı: Bir yandan mucize yok oldu ve emek piyasasında rekabet sertleşti; öte yandan sekülerleşme süreci ve Marksizmin krizi, entegrasyonu sağlayan ideolojileri şu ya da bu düzeyde zayıflattı. Tam bu noktada, yerelci ve köktendinci bir hareket belirdi. Burada yan yana koyulan hareketler arasındaki farklılıkların nedeni, tarihsel ve kültürel bağlamdaki farklılıklardır. “Eski zamanların dini”nin izini, Kuzey Ligi’nde sürmek mümkündür –ve benzer şekilde ondaki sapmaların da: bir yanda Vatikan’a baskı (ve Katolikliği yerelleştirme girişimleri), öte yanda Po nehri kültü ve <span class="ideitalik">Padanya</span>putları<sup class="calibre3"><a href="../Text/koktendicilik_split_087.html#footnote-10192-72" id="footnote-10192-72-backlink">[72]</a></sup> üzerine kurulu Padanya’nın otantik Kuzey İtalyan ruhuna yabancı kültürlerin zararlı etkilerinden kurtarıldığı bir neo-pagan din çağrısı. Burada hiç kuşkusuz, kendini kendine has değerlerle tanımlama, Güney İtalyanların –<span class="ideitalik">sudici</span>’lerin<sup class="calibre3"><a href="../Text/koktendicilik_split_088.html#footnote-10192-73" id="footnote-10192-73-backlink">[73]</a></sup>– anlamadığı ve hiçbir zaman anlayamayacağı bu değerlerle mitsel bir kimlik inşa etme çabası söz konusudur. Bu doğalcı yaklaşım, Padanya’dan bir Keltik köken çıkarmaya ve yabancı ve zararlı unsurları temizleyerek kendi otantik köklerini yeniden bulma çağrısına kadar varır.</p>
</body>
</html>
