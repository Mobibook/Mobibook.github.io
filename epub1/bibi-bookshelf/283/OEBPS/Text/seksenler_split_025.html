<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_31"><span class="ideitalik">Banyo</span></h2>

  <p class="normal1">Kurnamız vardı banyomuzda. Ve bir Banyo Kazanımız. Bu kazanlar gazla veya odunla yakılarak suyun ısınması sağlanırdı. Hacı Şakir marka sabunla ve el örgüsü liflerle yıkanırdık. Kazan olmayan yerlerde bir küçük tüple ısıtırdık suyu, yanı başımızda kovalar. Birinde (kırmızı kova) sıcak, diğerinde (mavi kova) soğuk su olur, suyu bir tas yardımıyla ılıştırırdık. Sonra elektrikli termosifonlar, gazlı şofbenler aldı yerlerini. Ne rahatlık.</p>

  <p class="normal1">Boşluk hissi verirdi, tasla kafamızdan aşağı döktüğümüz sıcak sular. Soğuk su ise canlandırırdı bedenimizi. Bazen ikisini ayarlayamaz soğuk ya da sıcak su değdiğinde vücudumuza, aklımız başımızdan giderdi, anlık. Banyodan yandım-dondum sesleri gelirdi duruma göre. Ne zaman ki tek başınıza yıkanmaya başlardınız, bu büyüdünüz demekti.</p>

  <p class="normal1">Kış aylarında tüp kullanmaya gerek kalmaz, içerde yanan sobanın üstündeki <span class="ideitalik">güğüm</span>de ısınırdı sular. Zaten o sobanın üstünde mutlaka bir şeyler olurdu. Ya ısıtılan bir yemek, ya soğumasın diye bırakılan bir çaydanlık. Ya güzel koku yaysın diye mandalina-portakal kabukları ya da bir güğüm.</p>

  <p class="normal1">Genelde pazarları banyo günüydü, özellikle de biz çocuklar için. Banyo saatlerimiz olurdu televizyondaki programlara göre ayarlanan. Ertesi gün okul, orada da <span class="ideitalik">temizlik kontrolü</span> vardı. Tırnaklarımız kesilirdi banyodan sonra çıkardığımız bin bir türlü zorluklara rağmen.</p>

  <p class="normal1">Çamaşırlar çoğu evde elde yıkanırdı. Leğen ya da kazanda sıcak su hazırlanır, annelerin elleri şişerdi ağır kirleri çitilemekten. Önce küçük, sonra büyük merdaneli makineler çıktı. Yanlarında kurutma kazanları. Yıkanan eşyalar çıkarıldıktan sonra bu kazanların içinde dönerek kurutulurdu. Raks’ın ürettiği taşınabilir, özellikle de bekar ve öğrenciler için ideal çamaşır makinesi, AEG yarı otomatik, Arçelik markalar. Yıkıyor, sıktırıyor, kurutuyor, çevir düğmeyi yeter.</p>

  <p class="normal1">Erkekler ya da çocuklar için değil de anneler (kadınlar) için çok zordu hayat. Teknolojinin eksiklikleri en fazla kadınları vururdu. Çünkü onlardı her işi yapan. Babalarsa hep işte olurdu.</p>

  <p class="normal1">Neredeyse her evde kundakta bir çocuk vardı. Kardeşlerimizle aramızda bir iki yaş olurdu. Yani bir anne daha yirmili yaşlarını az geçmişken iki üç çocuk birden yetiştirirdi. Hazır bezler olmadığı için, altına kaçıranların temizliği yine annelerin kendi üretimi alt bezleri ile yapılırdı. Koku evden çıksın diye pencereler açılır, o bezlerse sürekli yıkanarak yeniden kullanılırdı.</p>

  <p class="normal1">Biz de üç kardeştik. Aramızda bir buçuk iki yıl fark vardır. Annemle aramda ise on dokuz yaş var. Yani annem henüz yirmi dört yaşındayken üç çocuğunu yetiştirmeye çalışıyordu. Zorluğu bir düşünsenize. Biri altına yapar, diğeri sokağa çıkmak ister, öbürü daha kundakta ciyak ciyak bağırır, gaz çıkarır…</p>
</body>
</html>
