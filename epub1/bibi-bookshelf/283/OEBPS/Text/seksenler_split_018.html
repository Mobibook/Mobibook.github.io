<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal2" id="calibre_toc_7">Ev halleri</h1>

  <p class="normal1">Komşulara evin çocuğuyla haber yollayarak misafirliğe gidilirdi. Kadınlar toplanırlar, örgü örerken konuşurlar, bu arada birbirlerine modeller, örnekler gösterirlerdi. Türkan Şoray Kirpiği, Şahin Tepesi, Selanik gibi nice garip isimli modelleri vardı. Onlar biter, el bezi, peçete, dantellere geçilir. Biri de diğer tarafta patik örmeye çalışırdı.</p>

  <p class="normal1">Ev sahibi hazırlanır, çayın yanındaki ikramlar bisküvilerle başlardı. Sonra yerlerini patates salatası, hamur kızartması, kısır, “bir bardak daha çay alırım,”, kek, börek, “bir çay daha!”, poğaça, “Ay komşu tatlı da mı yaptın!” derken anneler başlardı şişmanlamaya. Örme el bezleri bir tabak içinde sabunlanarak getirilir, herkes ellerini bu sabunlu bezlerle silerdi.</p>

  <p class="normal1">Etekler dizlerde olduğundan bacaklar açılır, açılan bacaklarına kendi ördükleri şalları örterlerdi. Evde toplanıldığında bol miktarda çocuk olurdu. Bunlardan bazıları sütteki bebeklerdi. Kadınlar çıkarırlar birini, emzirirlerdi bebelerini.</p>

  <p class="normal1">Bu arada diğer çocuklar içeride kaynaşırlar, ara sıra kavga ederlerse araya girilirdi. Burada gülüşüp eğlenen, güzel güzel sohbetler edip, çocukları dövüştüğünde barıştıranlar aynı kadınlardır. Ama birkaç gün sonra halı silkelemek yüzünden, aşağı düşen bir şeylerden dolayı kavga da edebilirler. Barışırlar, yine birbirlerine gider yemeklerini yerler, yine çaylarını içerlerdi.</p>

  <p class="normal1">Eve döndüklerinde eşlerine, çocuklarına yemek hazırlarlar, ama kendileri pek yemezlerdi. Zaten gerek kalmazdı.</p>

  <p class="normal1">Sürekli şekilde elektrik kesintileri olurdu o zamanlar. Çok sıradan bir sahneydi bu, alışmıştık da. “Ceryanlar gitti!” diye de söylenirdi. Film ya da dizinin en tatlı, en heyecanlı yerine rastlaması da işin ilginç yanını teşkil ediyordu. Şimdiye kadar hiçbir film ya da dizinin durgun bir yerinde kesilmemiştir elektrikler.</p>

  <p class="normal1">Mumlar evde özel yeri olan nesnelerdi o zamanlar, çünkü her an kendilerine ihtiyaç duyulabilirdi. <span class="ideitalik">Lüküs</span>leri de unutmamak lazım. Küçük tüplere bağlanan bu malzemenin ucuna takılan kısmın adı galiba lüx’tü, ama biz; tüp, cam ve o kafa denen şeyin tümüne birden lüküs diyerek olayı çözmüşüzdür. Tüpten çıkan o tısss sesi hâlâ kulaklarımdadır.</p>

  <p class="normal1">Bunların haricinde gazlı lamba dediğimiz başka bir ışıklandırma daha vardır. Bunun yakıtı, genelde tüpçülerde satılan gazdır. (Ucunda bir fitil olan bu aletler, alttan ayar yapılarak yakılırdı. Fitilin ucunu uzun bırakırsanız fazla ışık yayar, kısa tutarsanız ışığın alanı azalırdı,)</p>

  <p class="normal1">Elektrik kesintileri her ne kadar filmleri bölse de faydalı olduğu haller mevcuttur. Bir kere aile bireyleri sanal alemden sıyrılarak kendilerine ve ailelerine dönerlerdi. Kesinti olduğu an önce derin bir sessizlik (bazen küfre varan sözler de olabilirdi,) olur. İhtimal ki o an herkesin kafasından mumu en son nereye bıraktıkları geçiyordur. Mum sonunda bulunur, ailenin büyükleri o mum ışığında gölge oyunu yapmaya başlarlardı. Ellerini, parmaklarını kullanarak kurt, tavşan gibi hayvan figürleri yansıtırlardı duvarlara, (hoş başka da bir şey yapamazlardı ya,)</p>

  <p class="normal1">Elektrik varken birbirleri ile hiç konuşmayan, sadece televizyon seyretmekle yetinen aile, bir anda konuşmaya başlar, eski günlerden, tanıdıklardan, okulda yaptıkları haşarılıklardan, eski aşk hikâyelerinden, kıskançlıklardan bahsederlerdi.</p>

  <p class="normal1">Yani bu kesintilerin aile içi dayanışmayı arttırdığı, insanların birbirini daha iyi tanımasına faydalı olduğu söylenebilir. Hatta biraz abartıp, bunu devletin, çekirdek aileyi korumak ve gelişimini, kaynaşmasını, birbirlerine yaklaşmasını ve bir şeyler paylaşmasını sağlamak üzere planlı yaptığını da söyleyebiliriz.</p>

  <p class="normal1">Elektrik bir zaman sonra gelir, anne hemen televizyonu açar, film bitmiştir. Bu arada sohbet de bitmiştir. İnsan bazen, keşke filmin en heyecanlı yerinde elektrikler yine kesilse, o film tekrar yayınlanmasa da sonunu az yukarıdaki mahallede oturan arkadaştan öğrense, o aile sohbetleri yine yapılsa istiyor ama...</p>

  <p class="normal1">Yeni kurulmaya başlayan veya iş hayatının yoğun olarak yaşandığı semtler hariç yüksek katlı binalar olmazdı sokaklarda. Müstakil yapılar ya da iki üç kattan müteşekkil evlerde otururduk. Küçüktü evlerimiz. En yaygın olan iki oda bir salon dairelerdi. Haliyle bu evlerin tefrişatı da az sayıdaki eşyayla halledilirdi. Evlerimizin çok daha küçükleri de vardı ama bir sürü yatılı misafire rağmen biz bunlara sığardık.</p>

  <p class="normal1">Apartman boşluklarından bakardık birbirimize. Mutfakta bulaşık yıkarken birbirlerini görürdü komşular. Manzaramız ya komşumuzun mutfağı ya arka tarafa düşen odaları olurdu.</p>
</body>
</html>
