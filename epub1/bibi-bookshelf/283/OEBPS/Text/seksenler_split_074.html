<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal2" id="calibre_toc_68"><span class="ideitalik">Uzay konulu ve fantastik diziler</span></h2>

  <p class="normal1">Atlantis’ten geldiği için bizi sevindirmiş bir adam vardı. Fakat buna üzülenler, mekânı terk ettiği için ona kızanlar vardı. Geldiği yerdekiler onu, “Atlantis’ten Giden Adam” olarak tanırlar...</p>

  <p class="normal1"><span class="ideitalik">Atlantis’ten Gelen Adam</span> suyun altında daha mutlu bir hayat sürer, karaya çıkıp belli bir saat geçirirse, sudan çıkmış balığa dönerdi. Gücü-kuvveti kalmadığı gibi ölüm tehlikesi bile geçirirdi. Fakat her zaman suya ulaşırdı da kurtarırdı kendini.</p>

  <p class="normal1">Parmaklarının arasındaki perde bir dönem çocukların hayallerini süslemiş, arada uhularla falan parmaklarına perde şekli yapmaya çalışan çocuk vakaları olmuştur.</p>

  <p class="normal1">Dallas dizisi ile tanınan Patrick Duffy canlandırırdı balık adam karakterini. Dinlenmek için arada su dolu bir akvaryum içine girer, biz o zamanlar karizma ne demek bilmesek de karizmasına karizma katardı. Yunus balığından daha süratliydi ve yüzme esnasında kollarını kullanmaz, kolları vücuduna yapışık vaziyette yol alırdı.</p>

  <p class="normal1">Polisiye vakaları çözmekte üstüne yoktu Atlantisli adamımızın. Yardımcısı kadın onu zor durumlardan kurtarmak için epey çaba sarf ederdi.</p>

  <p class="normal1"><span class="ideitalik">Altı Milyon Dolarlık Adam</span> isimli bilimkurgu da sayılabilecek dizide Steve, geçirdiği kaza sonrasında üzerinde uğraşılarak yarı makine bir insan haline geliyordu. Her yanına monte edilmiş metal parçaların değeri de altı milyon dolar ediyordu. Şimdi bu rakam az gelebilir, ama o yıllarda altı milyon dolar çok büyük paraydı.</p>

  <p class="normal1">Piposu, şapkası ve ilginç pardösüsü ile gezip dolaşan, adamın gözüne bakarak ne yediğini bilen aşkın bir tiptir <span class="ideitalik">Sherlock Holmes</span>. Gelmiş geçmiş en iyi uyarlama kabul edilen diziyi ise yine TRT yayınlamıştı. Yardımcısı ve dostu Dr. Watson ile polisin çözemediği vakaları inceleyip katili bulurlardı.</p>

  <p class="normal1"><span class="ideitalik">Görünmez Adam</span> daha önceki yıllarda çekilmiş bir dizi olmasına rağmen ülkemizde seksenlerde yayınlanmıştı. Kahramanımız Sam Casey gizli bir ajandı. Bir gün başından bir şeyler geçip görünmez oluveriyordu. Neyse ki gizli servis bunun görünmezliğini kontrol altına almayı başarmıştı. Elinde bulunan kol saatinin bir düğmesine bastı mı görünmez oluyordu. Ancak bunu her gün sadece 15 dakika boyunca yapabilirdi. Bu süre uzarsa ölürdü. Her bölümde süre dolmak üzere, ne yapacak, ölecek mi yoksa diye, heyecanla beklerdik.</p>

  <p class="normal1">Seksenlerin kültü, inanılmaz özellikleri olan, önünde yanan ışığını görünce insana huzur veren, sadık dost, iyilerin dostu kötülerin düşmanı simsiyah bir araç, <span class="ideitalik">Kara Şimşek</span>.</p>

  <p class="normal1">Bırakın çoluk çocuğu, koca koca insanları bile cezbetmişti. Yayınlandığı saatlerde sokakta oynayan bir tane çocuk görülmezmiş. Öyle etkiliydi ki, hayaller kurar öyle bir araba sahibi olmak için ne kadar zamanımız vardır acaba diye düşünürdük. Bütün Şahin, Doğan, ve 124 arabaların önünde neredeyse o ışıktan vardı. Hatta bir sektör oluşmuştu.</p>

  <p class="normal1">Michael’in Kitt’le uzaktan iletişimini sağlayan saati, erkek çocukların gözdesiydi. Bizler de hesap makineli Seiko ve Casio marka saatlerimizin bir düğmesine basar, kulağımıza yaklaştırarak, Kitt’in huzur dolu sesine benzer bir ses duymak isterdik.</p>

  <p class="normal1">Duyguları vardı Kitt’in, yorum bile yapardı. Düşünceliydi, anlayışlıydı, romantikti ve her şeyden önemlisi bir vefa abidesiydi. Kahramanımız ne zaman zorda kalsa yetişir, onu belanın içinden çekip çıkarırdı.</p>

  <p class="normal1">Türkiye’de böyle bir araç olsaydı, onca kadınlar batakhanelere düşmezdi. Düşseler bile Kitt onları kurtanr, en azından günahlarından arınmaları için camii ya da hamama götürürdü.</p>

  <p class="normal1">Dizinin bazı bölümlerinde çok hasar görüp ölüm tehlikeleri falan atlatmıştı da bir yakınımızı kaybetmiş gibi olmuştuk.</p>

  <p class="normal1">Kitt’in düşmanları da vardı. Ve onlar da yine makinelerdi. Carr en büyük düşmanıydı. Allah’tan en sonunda havada çarpışarak bir düello yapmışlardı da Kitt onu hurda haşat etmiş, eşek cennetine yollamıştı ve biz de o kabustan kurtulmuştuk.</p>

  <p class="normal1">Her ne kadar yeşil mercimeğin yemek haline kara şimşek deseler de, bizim Kara Şimşek’imiz gönlümüzdeki yerini her zaman koruyacaktır.</p>

  <p class="normal1">Pazar sabahlarının vazgeçilmeziydi <span class="ideitalik">Alf</span>. Uzaylı bir yaratığın dünyadaki normal bir aile ile ilişkisini anlatırdı. Tipler çok şirindi. Alf süper zeki, sözünü esirgemeyen, gerçekten komik bir uzaylıydı. Sürekli evin kedisinin peşinde, onu yemek hevesiyle koşup durur, oburluğunu öyle hoş sunardı ki evin sahipleri bile buzdolabının her seferinde boşalmasına bir şey diyemezlerdi. Yani her eve lazım bir uzaylıydı.</p>

  <p class="normal1">Seslendirmesini usta oyuncu ve seslendirme sanatçısı Müşfik Kenter yapardı ve esasında Alf’i bize sevdirenin de o olduğunu düşünürüm. Müşfik Kenter’in bu başarısıyla, tüm dünyada Alf seslendiricilerinin birinciliği ödülünü aldığını duymuştum. Alf, bir süre sonra evimizden bir gibi gelmeye başlamıştı. O derece benimsemiştik.</p>

  <p class="normal1">Uzay konulu bir başka dizi de: Esas oğlanın Buck Rogers, esas kızın da Vilma olduğu <span class="ideitalik">25. Yüzyıl</span> idi. Buck 500 yıl kadar zorunlu olarak ortalıktan çekilmişti. Makinesi düzelince yeni hayatını yaşayacağı zamana gelmişti. Yine kötülerle iyilerin kapışması vardı. Buck Rogers, elindeki lazer tabancasıyla kötüleri döverdi. Bir de aptal bir robot vardı, bili bili diye gezip dururdu. Tenekeden mamul bir yaratıktı. Adı Tiviki idi.</p>

  <p class="normal1">Gelmiş geçmiş en iyi bilim-kurgu, bizim deyişimizle uzaylı dizi <span class="ideitalik">Savaş Yıldızı Galaktika</span>‘dır. Sokaklarda ışın tabancaları ile Saylonluları dövmeyen çocuk yoktur. Apollo, Starbuck, Bakar gibi kahramanlar akıllardadır. O zamanlar hemen hemen bütün defterlerin arka kapağında bir sahnesinden görüntü olurdu. Orada olmazsa kaplama kağıdında olurdu. Oradaki uzay görüntüsü sahneleri kullanılarak nice yerli, yabancı fantastik filmler çevrildi kim bilir?</p>

  <p class="normal1">Bu dizi uzaylı filmler konusunda efsanedir. Konusuna gelince; atalarını aramak için yola çıkan bu insanlar, robotlarla sürtüşme yaşarlar ve sürekli kapışırlardı. Bakar denen hain, bunları Saylonlulara satar, ama her seferinde başarısız olup liderlerinden fırçayı yerdi. Sonunda bunlar dünyayı buldular ve buldukları dünya her zaman olduğu gibi Amerika idi.</p>

  <p class="normal1">Bu niye böyle olur hemen açıklayım. Şimdi uzaydan gelen herhangi bir mahluk olsun, insan olsun, ufo olsun fark etmez, geriye dönebilenler diğerlerine anlattığı için, öyle ikinci, üçüncü sınıf ülkelere gitmezler. Çünkü buralarda düzgün karşılanmama ihtimalleri yüksektir. Ama Amerika öyle mi? Her giden uzaylıyı severler, okşarlar. Bu yüzden tüm uzaylıların Amerika’ya inmesini anlayabiliyorum.</p>

  <p class="normal1">Bize bir iki ufo geldiğinde ne yaptık? Taşladık. Bir daha gelir mi Uzaylı? Turizme bir darbedir bu, kendimize çeki düzen vermeliyiz.</p>

  <p class="normal1">Cumartesi geceleri geç saatlerde yayınlanan <span class="ideitalik">Ziyaretçiler</span> adlı dizi herkesi çok etkilemişti. Sevenler ve sevmeyenler diye ikiye ayrılmıştık. Bu dizi uzaylıların dev gemileri ile belli başlı dünya şehirlerine inmeleriyle başlıyordu. Uzaylılar sıradan, bizim gibi tiplerdi. Bunlar dünyadan borç olarak bir çeşit mineral istiyor karşılığında da teknolojik destek öneriyorlardı. Sonuçta şu ortaya çıktı ki bunlar aslında berbat görünüşlü, dev ayaklı kertenkeleydiler, fare yiyor, insanları da dondurulmuş yiyecek formatında gezegenlerine götürmek yapmak istiyorlardı.</p>

  <p class="normal1"><span class="ideitalik">Bu Dünyanın Dışından</span> adındaki dizi bir anne-kızın maceralarını anlatıyordu. Evie adındaki bu kızın babası uzaylıydı. Evie'nin bir özelliği: işaret parmaklarını birbirine değdirince zamanın durmasıydı. O yüzden başına ne zaman bir iş gelse zamanı durdurup meseleyi hallediyordu. Küre gibi bir alet vasıtasıyla arada babasıyla konuşurdu.</p>

  <p class="normal1">Başrolde Robin Williams’ın oynadığı <span class="ideitalik">Mork ve Mindy</span>’de de misafirimiz yine bir uzaylıydı. Mork, Ork gezegeninde yaşarken dev bir yumurtaya binerek dünyamıza inmişti. Mindy ise Mork'u bulduğunda tavan arasında yaşamasına kimliğini gizlemesi koşuluyla izin vermişti. Mork bu saatten sonra insan davranışlarını inceleyerek her bölümün sonunda Ork'daki şefi Orson'a rapor veriyordu.</p>

  <p class="normal1"><span class="ideitalik">Uzay 1999</span>: Belki de bu tür diziler ve çizgi filmler yüzünden insanlığın 2000’e yaklaşırken uzayda yaşamaya başlayacağını varsayıyorduk. Meşhur Ay Üssü Alfa bu dizinin geçtiği mekândı. Ay'daki nükleer patlama sonucu Ay Üssü Alfa Dünya'nın yörüngesinden çıkıp uzayda kayboluyor ve kahramanlarımız Kaptan König ile Doktor Helena her hafta maceradan maceraya uçuyorlardı.</p>

  <p class="normal1">Kaptan Körk ve Volkanlı Mister Spak çocukluğumuzun unutulmaz tiplerindendi. Gemilerinin adı Atılgan'dı. Işınlama işlerine bakan Skati’leri, Uhura diye zenci mürettebatları vardı. “Işınla beni Skati,” sözü yıllarca yapılan esprilere kaynak oldu. Kaptan Körk “kaptanın seyir defteri, ışık yılı bilmem kaç…, Atılgan'la şuraya gidiyoruz…, Bilinmeyen bir cisim yaklaşıyor…,” gibi bir şeyler söyleyerek günlük tutardı. Bu anlattığım dizinin adı da Star Trek’ti.</p>

  <p class="normal1"><span class="ideitalik">Logan’ın Kaçışı</span> adlı dizi 2200’lü yıllardan bir kıyamet sonrasını anlatırdı. İnsanlık kapalı bir kubbenin içinde yaşamını sürdürüyordur. Kendilerine ayrılan bedensel hazlarla dolu otuz yıllık standart yaşamın sonunda bir karar vermek zorundadırlar. Ya seyirciler önünde ve aynı kaderi seçenlerle birlikte yaşamlarına son verecekler ya da kaçacaklardır.</p>

  <p class="normal1">Sayıları az da olsa ölmek istemeyenler otuz yaşını geçince kaçak olurlar ve sonları “Sandman” adı verilen polislerin elinden olur.</p>

  <p class="normal1">Kahramanımız Logan da önceleri bu polislerden biridir. Ancak bir gün Fracis'le tanışır. Bu güzel kadın Logan'ın sistemi sorgulamasını sağlar. İşte bu saatten sonra dışarıdaki dünyaya doğru yaptıkları kaçış başlardı.</p>

  <p class="normal1">Aslan adam Vincent ve güzel avukat Kathrien’in gotik mekânlarda, yeraltlarında, dam başlarında yaşamış oldukları Sheakspearevari atmosferde geçen hüzünlü bir aşk hikâyesidir <span class="ideitalik">Güzel ve Çirkin</span></p>

  <p class="normal1">Sokaktan geçerken arabasına demir çubukla vuran tüpçünün çıkardığı seslere benzer seslerle anlaşan bir klan. Bu çıkan seslerle mors alfabesini bildiklerini de gösteren bir hava vardı.</p>

  <p class="normal1">Kötü adamlar kadını döverler, bunları hisseden esas oğlan, kükreye kükreye bunları bulur, hacamat eder ve sevgilisinin yanına dönerdi. Burada oynayan kadının iri cüsseli erkeklere olan merakı Terminatör serisinde de kendini göstermiştir.</p>

  <p class="normal1">Aslan adama âşık kızlar vardı normal hayatta. Ee tabii, her kızın gönlünde bir aslan yatar. Erkekler de kadını çok beğenirlerdi. Hep mutlu sonlara alışık olan bizler, kadının öldüğünü görünce resmen yıkılmıştık. Çünkü bizler, yirmi kurşun yese de ayakta durabilen Cüneyt Arkın nesli çocuklarıydık.</p>

  <p class="normal1">Tarihi olayların meydana geldiği anlara yolculuk yapan bir adamla bir çocuk vardı. Ellerindeki köstekli saati andıran bir cihaz sayesinde zamanda yolculuk yaparlardı. Tünele benzeyen bir yerden geçerek gidecekleri yere varırlardı.</p>

  <p class="normal1"><span class="ideitalik">Zamanda Yolculuk</span> adıyla yayınlanan dizide o saatin adı (yanlış hatırlamıyorsam) “Omni” idi. Kahramanlarımız tarihin seyrini değiştirebilecek kötü olayları engellemeye çalışırlardı. Bir keresinde Hazreti Musa’nın bebekliği zamanına gitmişlerdi. Nil’e bırakılan bebek Musa’nın beşiği sazlıklara takılıyordu da bunlar fark edip, akıntıya bırakmışlardı, sağ olsunlar.</p>

  <p class="normal1"><span class="ideitalik">Süper Nine</span> ise İngiliz yapımı uçuk kaçık bir komedi dizisiydi. “Sup-sup supergran” diye matrak bir jenerik şarkısı vardı. Başroldeki İskoç nine bir gün parkta gezerken bir deneye maruz kalmış ne olmuşsa bundan sonra olmuştu. Süper güçler kazanmış ve Süper Nine olmuştu. Çok acayip uçan bir bisikleti vardı. Bu bisiklet sayesinde ve özel güçleriyle kasabasını Üçkâğıtçı Campbell'in kötülüklerinden korumaya çalışırdı. Bu üçkâğıtçı karakterin adı yaramazlık yapanlara kullanılırdı.</p>

  <p class="normal1"><span class="ideitalik">Zamanın Ötesinde</span> isimli dizinin kahramanı Sam adında bir quantum fizikçisiydi. Sam deney yaptığı bir gün cihazlarda sorun çıkıyor kendini geçmişte buluyordu. Sam gittiği her zamanda başka bir kişinin kimliğine bürünüyordu. Bir vesileyle karşısına ayna çıkar, Sam de yeni yüzü ve kimliğiyle karşılaşırdı. Sam maceralarında yalnız değildi, kendi yaşadığı zamandan bilim adamı arkadaşı Al, hologram formunda görünür, elinde bir cihaz, Sam'i maceralarında takip eder ve elindeki cihaza bakarak “Şunu yapmalısın, bunu etmelisin,” gibi direktifler verirdi.</p>

  <p class="normal1"><span class="ideitalik">Masal Tiyatrosu</span>’nda her hafta bilinen bir masalın filmini izlerdik. Çizmeli Kedi, Uyuyan Güzel, Parmak Çocuk vs. Program başlarken sunucu: “Ben Shelley Duvall, Masal Tiyatrosu'na hoş geldiniz,” derdi. Ünlü oyuncular rol alırlardı.</p>

  <p class="normal1">İngilizlerin o kendilerine has mizah anlayışının iyi örneklerinden biri olan <span class="ideitalik">Tatlı Sert</span>, bir ajan ve bilim kurgu dizisiydi. Ajanlarımız İngiliz centilmeni John Steed ve giydiği dar tulumuyla Emma Peel idi. Bunlar her bölümde bir cinayet çözer, kavgalara karışır, bilim adamlarıyla ve düşman casuslarla uğraşırlardı.</p>

  <p class="normal1">Sıradan bir insanla evlenmiş bir cadımız vardı. <span class="ideitalik">Tatlı Cadı</span> Sementa. Bu kadının cadı olduğu kadar cadoloz da olan anası Endora da kızının kocası Derın'a uyuz olur, kızını damattan ayırmaya çalışırdı. Sementa'nın en önemli özelliği burnuydu. Hoş bir müzik eşliğinde burnunu oynatır, büyüsünü yapar, problemi çözerdi.</p>
</body>
</html>
