<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seksenler</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="normal2" id="calibre_toc_3">Gündelik hayat</h1>

  <p class="normal1">O zamanlar <span class="ideitalik">Kumburgaz</span> bize çok uzak, fotoğraflarımız sepya, hayatımız siyah-beyazdı. Domatesler kesildiğinde etrafa güzel kokular yayar, evlerimizin balkonunda ya da pencere önlerinde <span class="ideitalik">Vita</span> marka yağ tenekelerinde biberler, fesleğenler, çilekler yaşardı. Balkondan uzansak erik, kayısı, kiraz veya vişne toplayabilirdik belki ama misafirliğe gittiğimizde elimiz muza kayardı.</p>

  <p class="normal1">Seksenlerin başları da bir önceki yıllar gibi tutumluluk üzerine kuruluydu. <span class="ideitalik">Tasarruf</span> en sık duyduğumuz kelimelerin başında geliyordu. “Kemerleri Sıkmak” tabirinin de bünyelerimizde özel bir yeri vardı.</p>

  <p class="normal1">Biz her şeyi biriktirmeye alışmıştık. Her şey değerliydi. Eskimiş elbiseler, ayakkabılar tamir edilir, en azından yama yapılır, ayakkabılara <span class="ideitalik">pençe</span> çakılırdı. Küçülen elbiseler (elbiseler küçülmez,) bir akraba ya da komşu çocuğuna verilirdi. Kimse bunu küçük düşecek bir şeymiş gibi algılamaz, alan da veren de memnun olurdu.</p>

  <p class="normal1">Defter veya kitaplarımızın üstünü kapladığımız kâğıtları itina ile sökmeye çalışır, büyük defterlerde kullandığımız kâğıtların yıpranan kenarlarını keser küçüklerde kullanırdık. Kalemlerimizin ucu açılınca kısalır, silgilerimiz sildikçe ufalırdı. (Hâlâ da öyledir,) Biz bunları bile atmaya kıyamaz, biriktirir, adına da <span class="ideitalik">koleksiyonculuk</span> derdik.</p>

  <p class="normal1">Elimize geçen her türlü malzeme oyuncak kimliğine bürünür, hayal gücümüz bize her zaman yol gösterirdi. Yolda rastladığımız bir sopa bir ata dönüşürken, sokaktan topladığımız o sıradan taşlar yine birer koleksiyoncu yapardı bizi.</p>

  <p class="normal1">Her şey, her türlü malzeme bir oyun için değerlendirilebilirdi. Kızlar buldukları şeylerden kendilerine elbise, ütü, pasta, bebek gibi oyuncaklar tasarlarken, erkekler genelde telsiz, araba, radyo gibi gereçlere ya da silah ve mühimmata yönelirdi.</p>

  <p class="normal1">Çamur, oyuncak yapımında sıkça kullanılan bir malzemeydi. Sokakların hepsine asfalt döşenmemişti henüz. Topraktan mamul oyuncaklarımız olurdu. Bunları kurutur, kırılmamaları için gayret sarf ederdik.</p>

  <p class="normal1">Babaların elinde her zaman taşıdıkları küçük el çantaları olurdu. Bileklerine takılı vaziyette gezerler, sigaralarını çakmaklarını, tespih ve ufak telefon rehberlerini bu çantada taşırlardı. Çoğu zaman ellerinde bir çekiç, bir tornavida, dudaklarında tuttukları çivileri kullanarak dolap kapaklarının menteşelerini sağlamlaştırırlardı. Her evde kırık dökük tamir malzemeleri olur, bir ingilizanahtarı marifetiyle neredeyse ev kurarlardı.</p>

  <p class="normal1">Boya-badana işlerini de genelde ev halkı üstlenirdi. Olmadı mı, fırça izi mi kaldı? Bir kat daha sür gitsin. Hemen en yakın nalbura gidip <span class="ideitalik">camgöbeği, şampanya</span>, açık mavi renkli plastik boyalardan alırlar, fırçaları iş bittikten sonra bir daha kullanabilmek için tinere yatırırlardı. Muslukların contaları değiştirilir, damlamasın diye keten ile beslenirdi vanaların birleşme yerleri. İkide bir elektrikler kesilir, olmadı voltajı düşer ve sigortalar atardı. Bakır tellerle sigorta malzemesinin arasına demir <span class="ideitalik">yirmi beş kuruş</span>lardan koyarlardı.</p>

  <p class="normal1">Tabii herkes bu tür şeyleri beceremezdi. Onların evlerine de becerikli ağabeyleri misafirliğe geldiğinde eksikler evin hanımı tarafından sayılır dökülür, “Hadi Osman Abi şuna bi bakıver,” diyen bacılarını kıramazlardı, Mehmet, Recep, Osman ağabeyler, Kâzım enişteler...</p>

  <p class="normal1">Anneler ev eşyalarını özenle korur, bozulduklarında yerine ertesi gün yenisinin gelmeyeceğini bilirlerdi. Koltukların yüzlerini değiştirtir, üzerlerine kendilerinin imal ettiği örtüler serer, eskimelerine izin vermezlerdi.</p>

  <p class="normal1">Hemen hepsinin elinde bir iğne iplik, nerde bir yırtık sökük varsa başında biterlerdi. İlkokul önlüklerinin arkasında ne mânaya geldiğini anlamadığımız bir kuşak vardı. Bu kuşak <span class="ideitalik">yakalamaç</span> oyunlarında ebe olanın çok işine yarardı. Sürekli kopar, elinde iğne iplik bekleyen annelere her daim iş çıkardı. Önlüklerin sökülen yerleri henüz üstümüzde, evden okula gitmek üzereyken fark edilir ve ayaküstü dikilirdi.</p>

  <p class="normal1">Nevresim takımlarını tuhafiyeden alınan pazenler ve türlü basmalarla yaparlar, aldıkları kumaşlardan kendilerine elbise yaptıkları gibi masa, <span class="ideitalik">divan</span>, koltuk takımlarını da kendileri dikerdi. Aldıkları ve adına <span class="ideitalik">Çile</span> denilen iplikleri ayırırdık. Bir senkron tutturur, birimiz ipi sararken, diğeri iki eline geçirdiği ip yumağını düzgün tutmaya çalışırdı. Orlon fazlaca tercih edilirdi. Yün pahalıydı.</p>

  <p class="normal1">Annemin kendi icadı düğmeleri vardı. Ufacık kestiği karton parçalarının üzerine iplikleri sarar ya da parmağına doladığı bir öbek ipliği birleştirir ortaya birbirinden farklı düğmeler çıkartırdı.</p>

  <p class="normal1">Kalınlıklarına göre numaralandırılmış <span class="ideitalik">şiş</span>lerle hırka, kazak, <span class="ideitalik">kaşkol</span> veya <span class="ideitalik">patik</span> örerler, siz büyüyüp uzadıkça onlar da kazakları söker, kollarını, boylarını uzatırlardı aynı iplikle. Eskiyen atlet, fanila ve etekler yer silmek için bez olarak kullanılır, artan kumaş parçalarını birleştirirerek <span class="ideitalik">kırkyama</span> dedikleri paspaslar üretirlerdi. Rengârenk kumaşlarla yapılan bu paspasların kenarına işlemeler yaparlardı elleriyle.</p>

  <p class="normal1">Yaz ayları semt pazarlarından ya da bir kamyonetin kasasından hoparlör marifetiyle satışı duyurulan ürünlerden bolca alıp, mevsimlik sebzelerden konserveler yaparlardı. Salça hazırlanır, tarhana, erişte kesilirdi. Meyveler de yine mevsimin sonları yaklaşınca stok yapılır. O kocaman alüminyum tencere ve kazanlarda kaynatıldıklarında tüm sokaklar erik, vişne, çilek kokularına gark olurdu. Kokuyu duyanların canı çeker diye bu yapılan reçeller, şıralar konu komşuya dağıtılırdı. Aynı şekilde birkaç gün sonra da size gelirdi buna benzer şeyler.</p>

  <p class="normal1">Neredeyse her aile buralara bir yerlerden göçmüş olduğu için herkesin orada, uzaklarda bir <span class="ideitalik">köyü</span> vardı. Nerelilerse, köylerinde yetiştirilen ürünlerden mevsimine göre gelir, herkes yakın komşularına bunlardan tadımlık da olsa verirdi. Bize de pancar, mercimek, patates gibi şeyler gelir, aynı şekilde komşulara dağıtırdı annem.</p>

  <p class="normal1">Köylerimizden sırf sebze ya da tahıl ürünleri değil, <span class="ideitalik">yatılı misafirlerimiz</span> de gelirdi. Halalar, dayılar, amcalar, büyükanne ya da büyükbabalarımız gelir, bir gelen haftalarca gitmezdi.</p>

  <p class="normal1">Bir süre sonra çocuklarının bir kısmı ya okul kazanmış ya da askerlik yaşları gelmiş olurdu. Nerede kalacaklar! Elbette ki amcasının, teyzesinin, halasının yanında. Yani kuzenlerimizin bir kısmıyla kardeş gibi büyürdük.</p>

  <p class="normal1">Askerliğini yapmak üzere gelenler, hafta sonları evci çıkarlar, yatıya kalırlardı. Ayaklarının ve giydikleri asker kıyafetlerinin kokusu sinerdi evin duvarlarına. Askeriyede yedikleri dayaklardan, yiyemedikleri yemeklerden, en sıkı arkadaşlıkların askerlikte kurulduğundan konuşurlar, sonra giderlerdi, bir hafta sonra yeniden gelmek üzere. Sivil hayattan, bilmem hangi komutanın tuhaf huylarından bahsederlerdi. Bu <span class="ideitalik">sivil hayat</span> ne demekti ve her hafta geldikleri halde neden bize <span class="ideitalik">mektup</span> yazarlardı, anlamazdım.</p>

  <p class="normal1">İşin tuhafı askerlikleri bittikten sonra unuturlardı sizi. Ne bir mektupları gelirdi ne de selamları. Sırf onlar değil okulunu bitirenler de unuturlardı.</p>

  <p class="normal1">Biz o zamanlar <span class="ideitalik">Bahçelievler</span>’de oturuyorduk. Anneannemlerse <span class="ideitalik">Samatya</span>’da. Hemen her cumartesi onlara gitmek gibi bir âdetimiz vardı. Teyzemler, yengemler hep beraber onlarda toplanırdık.</p>

  <p class="normal1">Anne tarafım <span class="ideitalik">Selanik</span>’ten gelmişlerdi Türkiye’ye. Mübadeleyle. Yozgat’a yerleştirilmişler. Orada epey seneler kaldıktan sonra İstanbul’a göç etmişlerdi. İlk önce Zeytinburnu, sonra da Samatyalı oldular. Burada oturdukları evi kiraladıkları kişi yaşlıca bir kadıncağızdı. Adı garip gelirdi bana, <span class="ideitalik">Yaya Teyze</span>. Biz anneannemlere gittiğimizde o kadın da hep orda olurdu. Hep beraber onun da elini öperdik, büyükler halini hatırını sorardı. Ben onu da akrabalarımızdan biri sanırdım.</p>

  <p class="normal1">Yine bir gittiğimizde Yaya Teyze de her zamanki gibi oradaydı. Yeni diş çıkaran bir kuzenimiz için <span class="ideitalik">Diş Hediği</span> kaynatılıyordu. Diğer günlerden daha kalabalıktık. Bir ara Yaya Teyze beni çağırdı ve elime üst katta bulunan evinin anahtarlarını verip bir şey getirmemi istedi. Çıktım ve eve girdim. İçeride bana garip gelen bir hava vardı. Mumlar yanıyor, loş ışık gözlerimi aldatıyor ve ağır bir koku duyuyordum. Girişte büfenin üstünde küçük heykeller (ikona) vardı. Görevimi yerine getirip, aşağı indim, ama şaşırmıştım. Oradaki eğlence bittikten sonra eve dönerken anneme anlatmıştım gördüklerimi. O da bana Yaya Teyze’nin bir <span class="ideitalik">Ermeni</span> olduğunu, onların inançlarının ve bazı adetlerinin değişik olduğunu söylemişti.</p>

  <p class="normal1">Ermeni ne demekti, inanç neydi? Dedemleri iftara çağırdığını biliyordum. Bayramlarda da beraberdik. Daha önce de söylediğim gibi onu da akraba sanıyordum, adından başka ne farkımız vardı ki!</p>

  <p class="normal1">Yolculuklarımız neşe içinde geçerdi. Annemin yanında benden başka iki küçük kardeşim. Birimiz bir yana kaçarken annem bir bana bir diğerine koştururdu. Yanımızda diğer akrabalar da olurdu ama onların da kendi çocukları vardı. Bahçelievler’den minibüs tarikiyle Bakırköy’e geçer, oradan da trene binerdik.</p>

  <p class="normal1">Okumayı söktükten ve kırmızı kurdeleyi taktıktan sonra en iyi hatırladığım sahneler yaptığımız tren yolculuklarıdır. (<span class="ideitalik">Ayakta Yer Adedi, Oturacak Yer Adedi, Kaçak Yolcu Adedi</span>!...) İstasyonların yazılı olduğu tabelayı yüksek sesle baştan sona okur, her istasyonda ineceğimiz yere kaç durak kaldığını yeni baştan sayarak, büyük ihtimalle annemleri utandırırken, diğer yolcuların canını sıkardım.</p>

  <p class="normal1">Her şey değişti, dünya neredeyse yeniden yapılandırıldı, fakat bizim trenlerin büyük kısmı hâlâ o vagonlardan. Bu yaşlı vagonlar aksaklıklarına rağmen çalışmaya devam eder. İşine, evine ya da misafirliğe gidenleri taşırlar, taşırlar...</p>

  <p class="normal1">Kocamustafapaşa istasyonuna yaklaşırken, dumanı üstünde bir enkaz görürdük trenin pencerelerinden. (Independenta) Tam hatırlayamıyorum, ancak haftalar, aylar boyunca biz anneannemlere gittik, geldik, yine gittik, her gittiğimizde duman oradaydı. Öyle yükseliyordu ki, çocuk aklımla gökyüzüyle denizi birbirine bağlayan kalın bir ipmiş gibi hayal ederdim o görüntüyü.</p>
</body>
</html>
